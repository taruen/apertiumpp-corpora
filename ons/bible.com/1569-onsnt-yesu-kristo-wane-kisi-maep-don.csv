MAT.1.1	Iwa yemo ŋei wakone sari mageu Yesu Kristo wakonge, so eŋe Dawit wane qerakine, so eŋe Abraham wane tegoo ŋine wakonge. 
MAT.1.2	Abraham eŋe Isak magaine, Isak eŋe Yakop magaine, Yakop eŋe Yuda eŋineso ŋolekoune eŋane magaene. 
MAT.1.3	Yuda eŋe Pereze so Zera erane magaetne, (nagaetne Tama), Pereze eŋe Hezoron magaine, Hezoron eŋe Ram magaine. 
MAT.1.4	Ram eŋe Aminadap magaine, Aminadap eŋe Nason magaine, Nason eŋe Salmon magaine. 
MAT.1.5	Salmon eŋe Boaz magaine, (nagaine Rahab,) Boaz eŋe Obet magaine, (nagaine Ruti), Obet eŋe Yese magaine. 
MAT.1.6	Yese eŋe ŋei waom Dawit magaine, Dawit eŋe Solomon magaine (nagaine Uriya wane ŋanomine). 
MAT.1.7	Solomon eŋe Rehoboam magaine, Rehoboam eŋe Abaeza magaine, Abaeza eŋe Asa magaine. 
MAT.1.8	Asa eŋe Yehosapat magaine, Yehosapat eŋe Yoram magaine, Yoram eŋe Uziya magaine. 
MAT.1.9	Uziya eŋe Yotam magaine, Yotam eŋe Ahaz magaine, Ahaz eŋe Hezekiya magaine. 
MAT.1.10	Hezekiya eŋe Manase magaine, Manase eŋe Amon magaine, Amon eŋe Yosiya magaine, 
MAT.1.11	Yosiya eŋe Yekoniya eŋine so ŋolekoune eŋane magaene, naso yewao Israel ŋei ŋerep ebu peik one more Babilon kepeo ari warekoi.
MAT.1.12	Ŋei ŋerep Babilon kepeo ebu arikoi, eya wane ŋadino, Yekoniya eŋe Seyaltiyel magaine, Seyaltiyel eŋe Zerubabel magaine. 
MAT.1.13	Zerubabel eŋe Abiudu magaine, Abiudu eŋe Eliyakim magaine, Eliyakim eŋe Azor magaine. 
MAT.1.14	Azor eŋe Zadok magaine, Zadok eŋe Akim magaine, Akim eŋe Eliud magaine. 
MAT.1.15	Eliud eŋe Eleyazar magaine, Eleyazar eŋe Matan magaine, Matan eŋe Yakop magaine. 
MAT.1.16	Yakop eŋe Yosep magaine, Mariya wane ŋaune, Mariya eŋe Yesu nagaine, Yesu eŋe Kristo orake. 
MAT.1.17	Abraham wano ŋine wakon sari mageu, Dawit wakonge eŋane tegoene 14. Dawit wano ŋine wakone sari mageu, ebu peikone Babilon kepeo arikoi, eŋane tegoene 14 ka okanmaike. Eso eya ŋine sari mage Mesiya wakonge, tegoene 14 ka.
MAT.1.18	Yesu Kristo eŋe numa iwa yale oken wakonge. Nagaine Mariya eŋe Yosep wane biŋek rau geke, ŋo ere mete etne mi au au, yaupka ge more, Mariya eŋe kake, medep mane mayakane Asu Koboboineŋo urata maki, ŋatkeke eya mayake. 
MAT.1.19	Eŋe Yosep wane biŋek rakoi, ŋei yewa eŋe kisi maeprop geki paki, kine kine maineka okane geke. Ŋo eŋe siluŋ Mariya ŋei eŋane kaitko donine didiwo rawakongi, gamu kutno wayakane mi detke, eso eŋe sanka eŋane biŋek rakoi, eya kitasi-yakane wetkeke. 
MAT.1.20	Eŋe yale wetke gegeki, Waom wane aŋelo maneŋo kulu kuluwo wakonka more olale rake, “Yosep, Dawit wane qerakine, Mariya ŋanomŋone makenane misuk kaet-ganiyake, eyamo Asu Koboboineŋo urata maki medep ŋat-kemaike. 
MAT.1.21	Eŋe medep baŋ ŋei mayake, pakimo ge baŋ eŋetine Yesu orakene, onoka wane oŋo baŋ ŋei ŋerewekoune borikine eno ŋine makok-oniyake.”
MAT.1.22	Masi iwa korop wakonge, yemo Waomŋo Propet eŋane dereret so don weteno motki ra sari gekoi, eya wane wele wakoniyakane yale wakonge, 
MAT.1.23	“Ŋerep natewen mane, ŋei mi makeŋo baŋ medep ŋatkeyake, paki medep mane ŋei mayake, eso eŋe baŋ eŋetine Imanuel orakei,” kine iwa yale. “Kaisale eŋe ŋenerop gemaike.”
MAT.1.24	Eso Yosep eŋe kuluwo ŋine wiyeki paki, Waom wane aŋeloŋo daleo okaniyakane olatke, eya wane rokop okane kima okanka more, ŋanomine Mariya make. 
MAT.1.25	Ŋo ere ŋao ŋanom gege eya mo mi geuk paki, Mariya eŋe medepine make, pakiso, Yosepŋo eŋetine Yesu orake.
MAT.2.1	Yesu eŋe Betlehem matko, Yudiya kepeo wakonge, nasoine Herot eŋe ŋei waom geke, yewao ŋei natne serekin dapot one more, kineene detone gegekoi, edo kepe sasaino ŋine Yerusalem matko sarikoi. 
MAT.2.2	Paki qesone rakoi, “Medep musele wakonmaike, Yuda ŋei eŋane ŋei waom eya diyawa ŋene eŋane serekinine kepe sasainoken sa wakikene, eso ŋene eya wane bakomine kitokenane sarimaine.”
MAT.2.3	Ŋei waom Herot eŋe don eya dere more qiseke, so Yerusalem matko ŋine ŋei ŋerep natne eŋe yaleka dere qisekoi. 
MAT.2.4	Paki Herot eŋe Pris suwaine so ra rokop don numa kito ebo ebon ŋei edoraki, sari weku woka qeturageu qesonone rake, “Mesiya eŋe mat diyao wakoniyake.”
MAT.2.5	Eŋe olale rakoi, “Betlehem matko, Yuda kepeo, Propet eŋe iwa yale qeke, 
MAT.2.6	‘Betlehem matko, Yuda wane kepe, ge Yuda ware ware eŋane keuwo ŋine ketkele midaka, ŋinano ŋine ŋetne mane baŋ sariyake, oŋo naŋane ŋei ŋerewekopne Israel baŋ alakane sikan-oniyake.’ ”
MAT.2.7	Eso Herot eŋe kepe sasaino ŋine ŋei sarikoi, eŋe edoraki ariu sanka lewage, naso diyawao serekinba wakonge desiyakane qeson-onge. 
MAT.2.8	Pakiso iwa yale edaneso biraongi Betlehem matko arikoi, “Ariu paki, bororom kauluke medep eya zuwaŋ-ka kau paki sari na nolatpi dere so, na yaleka maine ari more ka so noŋo karep bakomine kitokale.”
MAT.2.9	Don iwa edangi, dere so eŋe yeropka arikoi, numao ariu paki serekin kakoi, serekinba kepe sasaino wakongi kakoi, so mogare sarikoi, serekin weku yewaka kakoi. Ka more serekin eyaŋo koso alakangi, so eŋe kama kama ari mage medep pake, mat eya wane kutno doŋ mane metke. 
MAT.2.10	Eŋe Serekin kau paki, wetene peseki, oi bakom suwaine okangoi! 
MAT.2.11	Eŋe mat koto wau paki, so Yesu medep so nagaine Mariya otkoi.
MAT.2.12	Pakiso Kaisaleŋo kulu kuluwo Herot wano koso mi zinge arikei wane girem edange. Eso eŋe zinge more, numa maneoka mateno arikoi.
MAT.2.13	Eŋe ariu so, Waom wane aŋelo maneŋo kulu kuluwo Yosep wakonka more olale rake, “Wiyenom paki, medep so nagaine epunom Izip kepeo ariu paki, eya ge mageu, noŋo rawe dere so baŋ koso zinge sarikei, Herot eŋe wet togon okane more baŋ zuwage medep qeki seukeyakane ramaike.” 
MAT.2.14	Yale olatki, so Yosep eŋe wiye more, medep so nagaine epuki, so mat qelige goigoka Izip kepeo arikoi. 
MAT.2.15	Ari eya ge mageu, Herot seukke. Yale okangi, so don mane Waomŋo propet mane wane wetno motki don rake, eya wane wele wakonge. Don iwa yale rake, “Na medepne orawe, Izip kepeo ŋine koso wiye sarike.”
MAT.2.16	Herot eŋe iwa yale detke, kepe sasaino ŋine ŋei lobo sarikoi, eŋe na isi-nangoi yale detki paki, sotine zok osike, paki eŋe don motki kawali ŋei eŋe Betlehem matko so mat osop osop pa arike, eyao medep ŋei komaene etke so eŋane bano medep abubuwo korop engu warekoi. Eŋe ŋei lobo kepe sasaino ŋine sari serekinba wakonge, eya wane nasoine olatkoi, eya detki paki, eya wane kop okange. 
MAT.2.17	Numa iwa okanbi Propet Yeremaiyaŋo don mane rake, eya wane wele yewa wakonge, 
MAT.2.18	“Rama matko ukat wakongi detmami, nem kuwasuruk so aro uŋalan wakonmaike. Rahelŋo qerakkoune Yuda wane tego eŋane ra more arokmaike, eŋe arokmaike, so baŋ mi mau kopkeyake, onoka wane eŋe korop seuseuneka.”
MAT.2.19	Herot seukki, ŋadino Waom wane aŋelo maneŋo kulu kuluwo Yosep Izip eyao wakonkake, 
MAT.2.20	Paki olale rake, “Ge wiyenom paki, medep eŋine so nagaine epunom, koso zinge more, Israel kepeo ariu, onoka wane medep qekei wane rakoi, ŋei eya eŋe mo seukkoi.” 
MAT.2.21	Yale olatkiso, Yosep eŋe wiyeki paki, medep eŋine so nagaine epukiso eŋe koso zinge Israel kepeo arikoi.
MAT.2.22	Eŋe ari detki, gipole Arkelaus eŋe mo magaine Herot wane tungo koso Yuda kepeo ŋei waom geke, pakiso Yosep eŋe Betlehem matko geyakane kaetkake so eŋe yale okangiso aŋeloŋo koso manerop kulu kuluwo wakone more olatki, so eŋe eya ŋine wiye koso Galili kepeo arikoi. 
MAT.2.23	Ariki paki matine mane eŋetine Nazaret eyao matine maki paki, eya gekoi, pakiso naso yewao propet edo don mane iwa yale qekoi, “Eŋe baŋ Nazaret welaine orakei,” eya wane wele eya wakonge.
MAT.3.1	Naso yewao Yohane doku tau tau eŋe sari more, Yuda kepe yaup papaino kiyeke kisi maep edane geke.
MAT.3.2	Paki rake, “Borikine ŋine ŋadek kau paki, wetŋine maingeu, onoka wane qeli gege togon wane ŋei Waom mo osop sarimaike!” 
MAT.3.3	Yohane weku eŋane propet Isaiyaŋo don iwa yale rake,
MAT.3.3	“Ŋei mane kepe yaup papaino bokamaike, ‘Waom wane numa ma wesakeu, eŋe sariyakane numa makoboe birakau!’ ” 
MAT.3.4	Yohane takotine kamel zouneŋo mamaine ma geke, eŋe waroine osom solaineŋo mamaine, eyaŋo kebaŋino ramu geke, so ŋaraine yemo sila so begok zubaine, eya ne geke. 
MAT.3.5	Ŋei ŋerep eŋano sari warekoi, yemo Yerusalem matko ŋine, Yuda kepeo ŋine korop, so Yordan Doku loli lolik mat pa arike, eya ŋine. 
MAT.3.6	Eŋe borikine-ene ra wakone qeligeu, Yordan Dokuwo tauwonge. 
MAT.3.7	Yohane eŋe Parisi ŋei so Sadusi ŋei tego loutneŋo doku tau oniyakane sariu, ongi paki edane rake, “Ŋine koma qotkoinane dokoine, maŋo ŋidangi Kaisale wane busu ŋado sariyakane okanmaike, eya kakakka more ŋadekka ariu rap? 
MAT.3.8	Wetŋine maingeu paki, tanik manik maine okane mau, eyaŋo baŋ Borikine ŋine ŋadek kamami, eya wane welewa eyamo sikan-ŋuniyake. 
MAT.3.9	So wetŋineŋo iwa yale maine mi wetke rakei, ‘Abraham eŋe ŋenane ŋaboze.’ Na ŋidanmaile, yemo Kaisale eŋe maine wesi iwaŋo maki paki, eyaŋo Abraham wane ŋabokoune tego mane koso maine ebuki wakongei! 
MAT.3.10	Naka mo eki kino kitatki ketkei wane eweke pamaike, eki korop wele maine mi qekei, yemo baŋ kitatki ketpi biraongi, gerepko wau ezoyake. 
MAT.3.11	Na dokurop tau-ŋunmaile, eyaŋo kine iwa yale sikan-ŋunmaike. Ŋine wetŋine mo maingekoi, ŋo ŋei mane naŋane ŋadeno baŋ sariyake, eŋe yemo zonomine togogole, eŋe naŋane zonom yuwan kamaike, na ŋei maine mida, noŋo eŋane kiye tabine maine tewek-kalane rokop midakaka, oŋo yemo baŋ Asu Koboboine so gerep weneŋ tau-ŋuniyake. 
MAT.3.12	Eŋe wano wanok urata ma gemaike, kito wanok maki wele eŋineka, ŋo sinoine eŋe eŋineke baŋ wakoniyake ŋo eŋe witine wele eyamo baŋ peikki urumino wayake, ŋo solaine eyamo gerep koma komaine midaine banine ze papaine, eyao qakki wa ezo-wareyake.”
MAT.3.13	Naso yewao Yesu eŋe Galili kepeo ŋine Yordan dokuwo Yohane wano sarike, oŋo doku tau-kayakane. 
MAT.3.14	Ŋo Yohaneŋo yemo Yesu eŋe wetinane kine eya ra qelaŋangi desiyakane ra liwekka more rake, “Goŋo yemo na maine tau-nanikene, ŋo siluŋ noŋo ge tau-ganikalane naŋano sarimaine me?” 
MAT.3.15	Pakiso Yesuŋo mainge olale rake, “Yeine qeligenom paki, noŋo ramaile, yale iwa okannom, numa iwa eya yale oken okanikete, eya yemo ŋere mo maine Kaisaleŋo detmaike, eya wane kop okanikete.” 
MAT.3.16	Eso Yohane eŋe Yesu wane don eya dere, so eyaka doku taukake. Taukaki Yesu eŋe dokuwo ŋine saki saki, eyaka qeli aŋaŋge, pakiso eŋe kaki, Kaisale wane Asuŋo naŋi baluse yale okane ketki paki, Yesu eŋine kutno kitoke.
MAT.3.17	Eso qeliwo ŋine don mane iwa yale raki ketke, “Iwa eŋe nae Gipon maepne, na eŋane zok manerop simile-nanokanmaike.”
MAT.4.1	Pakiso Asu Koboboineŋo Yesu iwenka kepe yaup papaino arike, eŋe eya geki Ŋei Borikineŋo, liwek kayakane. 
MAT.4.2	Yesu eŋe yewa kaiwe 40 so ruwo 40 ŋaraine midaine ge mage, ŋarainane seukke. 
MAT.4.3	Eso Ŋei Borikineŋo eŋano lotke more rake, “Ge Kaisale wane Gipole gemaineo, yemo ranom, wesi iwaŋo qeinge more kasap okangep.”
MAT.4.4	Yesuŋo mainge olatke. “Kaisale wane ekapŋo iwa yale ramaike, ‘Ŋeiŋo ŋara waneka maine mi geulukeyake, Kaisale wane piwo ŋine don kine kine sari okanmaike, eya detluke more, yemo maine geulukeyake.’ ”
MAT.4.5	Pakiso, Ŋei Borikineŋo Yesu iwenka koso mat suwaine kobekine, Yerusalem, eya ari more, Bakom Urum wane bakine wetika weti, eya birakaki okorake. 
MAT.4.6	Pakiso olale rake. “Ge Kaisale wane Gipole gemaineo, yemo goŋomka iwa ŋine sontake kepo ketnom, onoka wane Kaisale wane ekapŋo iwa yale ramaike, ‘Kaisale eŋe baŋ aŋelokoune geŋane ra more edaniyake, edangi, eŋe baŋ meteeneŋo geu wiyekei, paki kiyeŋone wesiŋo mane mi kitasiyake.’ ” 
MAT.4.7	Yesuŋo mainge olatke, “Ŋo Kaisale wane ekapŋo eŋe yaleka iwa yale ramaike, ‘Ge Waomŋone Kaisale liwe liweko misuk birakakene.’ ” 
MAT.4.8	Pakiso Ŋei Borikineŋo koso Yesu bonaga kiro qatqale yewao iwenka wa more ŋei ŋerep magune magune so kepe baŋem eya wane simile kine kine suwaine zok manerop pamaike, eya sikanka wareke. 
MAT.4.9	Paki olale rake, “Ge wawetŋone qem paki, bakomne kitokene, yemo na yeye kine kine iwa korop baŋ ginwarekale.” 
MAT.4.10	Rakiso Yesu eŋe mainge olatke, “Ŋei Borikine, ge masikane arinom! Kaisale wane ekapŋo iwa yale ramaike, ‘Waomŋone Kaisale eŋe weku meŋenka more qelitine qekene.’ ” 
MAT.4.11	Yale rakiso Ŋei Borikine eŋe qeliŋka arike, pakiso aŋelo edo sari, so Yesu kito qesiŋ okankakoi.
MAT.4.12	Yohane mulap urumgo birakau, Yesu eŋe kisiine detki paki, wiye more Galili kepeo arike. 
MAT.4.13	Eŋe Nazaret matko mi geke, eŋe qelige ari Kaperneyam matko geke. Mat yewa eŋe Galili doku namuŋ wazaino, Zebulun so Naptali erane kepe saiwo metke. 
MAT.4.14	Yale okangimo propet Isaiyaŋo don mane rake, eya wane wele wakonge, don iwa yale,
MAT.4.15	“Zebulun wane kepe, so Naptali wane kepe, doku namuŋgo oken pamamik, Yordan nat parom, Galili qelaŋ ŋei ŋerep eŋane kepe! 
MAT.4.16	Ŋei ŋerep panaman koto gemami, eŋe baŋ qelaŋan kakapa suwaine mane kakei, ŋei ŋerep seuseu kepe wane panaman qekatno gemami, kuteno kiwa baŋ qelaŋaniyake.”
MAT.4.17	Naso yewao Yesuŋo, donine iwa yale edange, “Borikine ŋine korop qelige ŋadekka wareu, onoka wane qeli gege togon nasoine mo bomilemaike!”
MAT.4.18	Yesu eŋe Galili doku namuŋ meuno ariki paki, tatiŋon etke otke, ere zawon mama ŋei, Simon, eŋetine mane Pita, so ŋole Andreya, ere doku namugo kamagaŋo zawon ebu okorakoik.
MAT.4.19	Yesuŋo etane rake, “Sariuk, narop ari more noŋo ŋei ebu ebu daleo ebukeik, eya wane kine kito ŋipongale.” 
MAT.4.20	Raki so, eyaka kamaga etne qelige so, eŋerop arikoik.
MAT.4.21	Eŋe ari ari more, koso tatiŋon etke maratotke, Yakop so Yohane, Zebedi wane gipoletkine. Ere seki etne koto magaetne Zebedirop mere kamagaene maulukkoi, pakiso Yesuŋo etorake. 
MAT.4.22	Etoraki so, eyaka seki so magaetne qelige so, Yesurop weneŋ arikoi.
MAT.4.23	Yesu eŋe Galili kepe loli lolik ari more, Yuda lewa lewaŋ urumeno waki paki, qeli gege togon wane don kito edange, kisi maep don maine ra edange, so ŋei ŋerep kubet kine kine enerop, so zoma kine kine enerop ebuki menaŋgoi. 
MAT.4.24	Yale okangi, eŋane don kisiineŋo Siriya kepeo korop suwa ariki, dere more ŋei ŋerep eŋe detpi paki, zoma kubet korop so asu qotkoinerop so seuke wisikae gemaŋkoi, so matko papaine so kiye meteene seuseune, korop ebu Yesu wano ma sariu ma menaŋ onwareke. 
MAT.4.25	Ŋei ŋerep magu suwaineŋo ŋadino mogare arikoi, Galili kepeo ŋine, so Mat Suwaine Ten eya ŋine, so Yerusalem matko ŋine, so Yuda kepeo ŋine, so Yordan erinat kepe eya ŋine.
MAT.5.1	Yesu eŋe ŋei ŋerep magu suwaine onge, paki meŋo mane wane kutno waki paki, eya pese ket metke, eŋine dokoine eŋe sari osino lolikka metkoi. 
MAT.5.2	Pakiso, Yesu eŋe kiyeke don iwa yale ra edange,
MAT.5.3	“Ŋei ŋerep eŋe kotoenane detpi, wanap okanmaike, eŋe wet pesek desikei, qeli gege togon yemo eŋane biŋek! 
MAT.5.4	Nem koyasuruk gemami, eŋe yaleka wet pesek desikei, onoka wane Kaisaleŋo baŋ maganut oniyake! 
MAT.5.5	Wetene ma pese gemami, eŋe wet pese desikei, onoka wane eŋe baŋ Kaisaleŋo onoka biŋek qe ebonge, eya makei! 
MAT.5.6	Kaisaleŋo dere ebon maike eya wane rokopko wetene suwaineŋo wikile mage okanmami, eŋe wet pese desikei, onoka wane Kaisaleŋo baŋ qe watke ebongi, ŋatene qeyake! 
MAT.5.7	Ŋei kimakopene eŋane wetene boriki, seseone okanmami, eŋe wet pese desikei, onoka wane eŋe Kaisaleŋo baŋ wetine boriki sese-oniyake! 
MAT.5.8	Kotoene libeka gemami, eŋe wet pese desikei, onoka wane eŋe baŋ waomene Kaisale kakei! 
MAT.5.9	Ŋei eŋane keuweno peyam wane urata mau wakonmami, eŋe baŋ wet pese desikei, onoka wane, Kaisale eŋe baŋ eŋine gipolekoune edorayake! 
MAT.5.10	Ŋei ŋerep Kaisale derelukkamami, pakimo, kine eya wane ŋabaine ra more wikile kuteno motpi wamaike, eŋe eya wane wet pese desikei, qeli gege togon eyamo eŋane biŋek!”
MAT.5.11	“Ŋei eŋe det worik okan ŋungei, so ŋingu matali qetali okan ŋunikei, so ŋinane aŋao more isi don kine kine borikine korop ra solaŋine matalikei, ŋine wet pese desikei, onoka wane ŋine naŋane ŋadeno mogatnane sarimami, eya wane, 
MAT.5.12	Ŋine wetŋine peseki, batne okanikei, onoka wane turuŋŋine lewine suwaine weti qeliwo, ŋinane biŋek Magakŋo warekaki pamaike, eya wane. Propet ŋeikopŋine ŋinane bango qei mo sogino ge sakoi, eŋe kisi maep wane ŋabaine edo, kisi maep ŋabaka eŋe yalewaka ŋaba one more matali qetali ebukoi.”
MAT.5.13	“Ŋine kepe baŋem ŋei eŋane kiwet okanikei. Ŋo kiwet eŋe simileine eya mida okaniyakeo, mau koso simile wako wakon wane numa eyamo mi pamaike. Kiwet eya mo simile midaine okanmaike, eya wane yeine qakeu ariki, ŋei ŋerep eŋe kutno gesoke ari sari okanmami.
MAT.5.14	“Ŋine kepe baŋem ŋei eŋane kiwa, yale okane gekei. Mat mane suwaine meŋo maneo makoi, eŋane qelaŋane eyamo kine kine maneŋo maine mi qekatkeyake. 
MAT.5.15	Ŋei maneŋo kiwa mane kuwake, laseŋo mi kito korauki mesiyake, eya wane turuŋine yemo eŋe bosiŋino modeki okora more, ŋei ŋerep mat koto metmami, eya qelaŋane eboniyake. 
MAT.5.16	Rokop yalewaka, ŋinane kiwaŋo ŋei ŋerep qelaŋane eboniyake, paki eŋe ŋinane masi tanik maine okanmami, eya kau paki, Magaŋine qeliwo gemaike, eŋe bakomine kitokei.”
MAT.5.17	“Ŋine naŋane iwa yale misuk wetke rakei, eŋe Mose wane ra rokop don so propet eŋane don eya esopkaki ariyakane ketke. Na eya esopkawe ariyakane, mi ketkole, midakaka, na don eya tewekewe paki, mawe eŋane don wele okaniyakane ketkole. 
MAT.5.18	Na welekatne ŋidanbe detpi! Qeli so kepe ere pakeik, kop ra rokop don, me eya wane don sisine mane ra rokop don wane kotino qeqine, eyaŋo mi siukeyake, midakaka. Eŋe yale pamageki, qeli so kepe so yeye kine kine korop eŋane nasoene eŋe baŋ qoeyake. 
MAT.5.19	Eso eya wane, ŋei mane eŋe ra rokop don mide nigagatne mane dere qewoloŋgi paki, ŋei natne masi weku eyaka eŋe weneŋ okanikei wane kito edaniyake, eŋe qeli gege togon kotino, eŋetine ketkele nigagatne payake. Ŋo nat paromine yemo mane eŋe ra rokop don eya dere tewekeyake, so ŋei natne eŋe kop weku eyaka eŋe weneŋ okanikei wane kito edaniyake, eŋe qeli gege togon kotino, eŋetine suwaine, ŋei wawaine geyake. 
MAT.5.20	Eya wane na ŋidanbe detpi, ŋine Kaisaleŋo numa koboine mogare arikei wane wetkemaike, eya bororom teweke mogare arikeiwo, yemo ŋine ewekeu paki, qeli gege togon wane numa kotino maine wakesikei. Ŋo ŋine ra rokop don kito ebo ebon, so Parisi eŋane masi tanik qotkoine mi mogasikei, yeine qelige ŋadekkau paki, so qeli gege togon kotino maine wakesikei.”
MAT.5.21	“Ŋine mokaka ŋabokop ŋine don iwa yale Kaisale magakŋo edange, eya mo detmami, ‘Ge ŋei mi qem seukeyake, ŋei mane eŋe ŋei kimaine mane qeki seukeyake, eŋe baŋ ma ari wano wanok ŋei wane kaitko birakau okorayake.’ 
MAT.5.22	Ŋo noŋo yemo iwa yale ŋidanbe detpi, ŋei mane eŋe kimainerop sot osi osi okaniyake, eŋe baŋ ma more wano wanok ŋei wane kaitko birakau okorayake, ŋei mane eŋe kimaine iwa yale olasiyake, ‘Ge maine yemo yaup wane!’ Yale olasiyake, eŋe baŋ ma more Kaunsol wane kaitko birakau okorayake, so ŋei mane eŋe kimaine ‘Borikine qelaŋ togole,’ orayake, eŋe baŋ sora gerep wikile teinerop eya ari kesiyake. 
MAT.5.23	Eso eya wane ge mo Kaisale bakom okan kakenane, arata osino ari okorakeneo, ge eyaka kimaŋoneŋo ŋaba ŋabaŋitne pamaike, ge yewa desikene. 
MAT.5.24	Paki ge qeligenom, bakom kine kineŋone eya arata osino metki, ge esatkamde kimaŋonano arinom, ŋire ŋaba eya makoboeuk qoeki, ge baŋ koso peyamgo zinge ari more, Kaisale bakom okankakene.”
MAT.5.25	“Ŋei maneŋo geŋane kine ra more dongo geu ariyakeo, yemo ge ŋabaŋonerop ari numao maratka more, naso pamaike, eyaoka eŋerop kima okan naguwik qoeki, ŋado dongo arikene. Yale mi okangeneo, yemo ge ari lotkenom, eŋe geu more, wano wanok ŋei wano biraganiyake, paki oŋo geu tebe ŋei wano biragangi, tebe ŋeiŋo baŋ mulap urumgo biragangi wakesikene. 
MAT.5.26	Na welekatne golatpe, ge yewa naso kiroine wikilerop met mage, baŋ kimaŋonane sot ikop mi qoeyake, eya korop qolekanom qoewareki, ge baŋ maine mulap urumgo ŋine sakesikene.”
MAT.5.27	“Ŋine don iwa yale raraine pamaike, eya mo detkoi, ‘Ŋao ŋanom ŋire misuk qeliŋ nagukeik, paki ŋei ge ŋerep mane misuk maikene!’ 
MAT.5.28	Ŋo noŋo yemo iwa yale ŋidanbe detpi, ŋei mane eŋe ŋerep mane kayake paki, mayakane wetkeyake, eŋe eŋine ŋanomine eya mo wetŋo qeliŋkaki paki, wetineŋo mane eya eŋerop bailalaŋ okane more, sotkorop okanmaike. 
MAT.5.29	Eya wane ge deŋone wongoken eyaŋo borikine makenane tebaganiyakeo, ge qe pitikenom saketki biranom ariyake! Ge solaŋone sisine wekuŋo midayake, yemo zok wekumane, ŋo ge solaŋone koropŋo kuneneŋ gekeneo ge baŋ sora gerepko birau kesikene, eyaŋo maine mi okanmaike. 
MAT.5.30	Ge meteŋone wonŋo tebagangi borikine makeneo, yemo ge kitare so biranom ariyake! Ge bikumŋone sisine weku qeliŋkakene, eyaŋo yemo zok wekumane. Ŋo ge solaŋone koropŋo ge ari sora gerepko kesiyake, eyaŋo maine mi okanmaike.”
MAT.5.31	“Ŋine don iwa yale raraine pamaike, eya mo detkoi, ‘Ŋei mane eŋe ŋanomine qeliŋ kayakane okane, eŋe zokit kita kitat wane kibi mane kine desikei wane mire, ŋanomine maniyake, masi eya maine okanmaike.’ 
MAT.5.32	Ŋo noŋo yemo iwa yale ŋidanbe detpi, ŋei mane eŋe ŋanomine maineka ge mageuk paki, qeliŋkaki paki ari, ŋerep mane koso mayakeo, yemo ŋei yewa eŋe okangi, ŋanomine eŋe numa qeyau ari bailalaŋ okanike, eya wane ŋei yewa eŋe sot korop okanmaike, so ŋei yewa eŋe ŋerep ŋaunerop, eya meke, eya wane eŋe yaleka bailalaŋ okanmaike. So sot umat marat-kamaike.”
MAT.5.33	“Ŋine mokaka ŋei don iwa yale edange, eya mo yaleka detkoi, ‘Ge donŋone rakone, eya misuk kitasikene, ge makenane ranom paki, Waom wane biŋek so eŋane kaitko ra togolekone, eya siluŋ makene.’ 
MAT.5.34	Ŋo na iwa ŋidanbe, ŋine kine kine mane makei wane rau paki, don yau yaup eyao more misuk ra togolekei, qeliwo mode more, misuk ra togolekei, onoka wane qeli yemo Kaisale wane met met. 
MAT.5.35	Me kepeo misuk mode more ra togolekei, onoka wane kepe yemo Kaisale wane gesoke met metine, me Yerusalem matko mode more misuk ra togogolekei, onoka wane eya yemo Ŋei Waom Suwainane mat. 
MAT.5.36	Me leweŋino misuk mode more ra togolekei, onoka wane ŋine leweŋine zoune mane mau mi wakoeyake me mi sigileyake. 
MAT.5.37	Ŋine rawe raso yemo ‘Okkei’ me ‘Mida’ maine rakei. Don natne yaup rakei, eya yemo Ŋei Borikinano ŋine sarimaike.”
MAT.5.38	“Ŋine don iwa yale raraine pamaike, eya mo detkoi, ‘Ŋei maneŋo geŋane deŋone qe pilikki, ge turuŋine eŋane deine eya ge weneŋ qe pilikkene, so mane eŋe geŋane ŋetŋone kito muzuŋgi, ge turuŋine eŋane ŋetne kito muzuŋgene’. 
MAT.5.39	Ŋo noŋo yemo iwa ŋidanbe detpi, ŋei mane eŋe masi qotkoine okan ŋungi, so ŋine turuŋine qotkoineka mi okankakei. Ŋo ŋei mane eŋe tagenŋine wongoken ŋinguyakeo, ŋine tagenŋine kanaoken eya weneŋ sunkau ŋinguyake. 
MAT.5.40	Ŋo ŋei mane eŋe mulap urumgo bira-ganiyakane geu ari takotŋone mayakeo, ge momo takotŋone eya weneŋ sunkanom mayake. 
MAT.5.41	So kawali ŋei magu eŋane keuwo ŋine mane eŋe aboŋine numa bamgo eya wane rokop ma arikenane soringangi, ge maine ewekine numa kiroine eya wane rokop ma arikene. 
MAT.5.42	Ŋei mane kine kine mane manikenane ra gangi, eŋe maine manikene. Ŋei mane eŋe geŋano ŋine kine kine mane kulit geu mayakane raki, ge kine kine eya maine eŋe manikene.”
MAT.5.43	“Ŋine don mane iwa yale raraine pamaike, eya mo detkoi. ‘Kimakopŋine wet maep okan onikei, ŋo ŋabakopŋine yemo qaisik onikei.’ 
MAT.5.44	Ŋo noŋo yemo ŋidanbe detpi, ŋabakopŋine wet maep okan ongei, paki ŋingu matali okanŋungei, eŋane Kaisale meŋenkau, turuŋene bira yake. 
MAT.5.45	Yale okanbi paki, ŋine baŋ Magaŋine qeliwo gemaike, eŋane gipolekoune okangei. Eŋe maki kaiweineŋo sirike, ŋei ŋerep maine so borikine eŋano rokop wekuka qe okanmaike, so koya ebon okanmaike, ŋei ŋerep masi maine okanmami, so tanik borikine okanmami weneŋ. 
MAT.5.46	Ŋine ŋei ŋereppa wet maep okan ŋunmami, eŋeka weku wet maep okan ongeiwo, yemo Kaisale eŋe onoka wane lewine qole-ŋuniyake? Takis so borikine mama ŋei eŋe yaleka eya ma okanmami! Kepe ŋei wane rokop yuwankaikei! 
MAT.5.47	So ŋine, kimakopŋine eŋeropka weku don awo-nagukeiwo, yemo ŋine ŋei ŋerep natne onokaŋo tebaongei? Qelaŋ ŋei ŋerep eŋe yaleka eya ma okanmami! Kepe ŋei wane rokop yuwankaikei! 
MAT.5.48	Eya wane, ŋine koboboine gekei, Magaŋine qeliwo eŋe koboboine gemaike, ŋine eŋane rokop magekei!”
MAT.6.1	“Ŋine kisi maep urata kine kine maine eya ŋei ŋerep eŋane deeno mau, edo ŋune more, solaŋine mawakei wane, ŋine misuk maikei. Ŋine urata kine kine korop iwa ŋei ŋerep eŋane deeno mau, solaŋine mawakeiwo, yemo ŋine baŋ eya wane lewine Magaŋine qeliwo gemaike, eŋano ŋine mane mi makei.
MAT.6.2	“Eya wane ŋine kine kine mane ŋei mane wanap aboŋine midaine manbe ra, yemoŋine ukat suwa didiwo, yale misuk okangei. Kisi maep ŋei isisine edo lewa lewaŋ urumgo so numa suwaino okanmami, eŋe ŋei ŋerep edo one more mawa ongei wane, yale okan okanmami. Ŋine yalewa mi okangei! Eŋe eya okanmami eya wane lewine mo korop qoleon wareke. 
MAT.6.3	Ŋo ŋine yemo wet maep, qom menaŋ qom borik urata maikei, eya mo yalewa ŋei mane wanap aboŋine midaine qesiŋkawe ra, yemo ŋine sanka siu siuko qesiŋkau, kimaŋine oso ŋino gemaike, eŋe eya wane kine misuk desiyake. 
MAT.6.4	Eya yemo baŋ geŋone bonepŋone okaniyake, paki Magaŋone qeliwo gemaike, eŋe kine kine onokaka bonepŋoneka okanmaine, eya oŋoka kaki paki lewine baŋ naso qoi qoino qoleganiyake.”
MAT.6.5	“Ŋine meŋenkawe ra, kisi maep ŋei isisine eŋe yale misuk okangei! Eŋe lewa lewaŋ urumgo ŋei ŋerep eŋane kaitko wiye okorau paki, meŋenkakei wane, so numa qesi qesikino ŋei ŋerep edo one more mawa onikei wane on okanmaike. Iwa yale desikei! ŋei ŋerep eŋe one mawaon okanbi, eyaŋo lewine ene okangi, mo korop qoemaike, Kaisaleŋo baŋ lewineene mane mi qole-oniyake. 
MAT.6.6	Ŋo ge meŋen-kakenane okannom paki, urumŋone koto waket more, madetŋone kitokene, paki Magaŋone deŋo mi kakaine, eŋe meŋenkakene. Eso Magaŋone eŋe onokaka bonep okanmaine, eya kaki paki, lewine baŋ ukude naso iwao me qeliwo baŋ qoleganiyake.
MAT.6.7	“Meŋe meŋen ŋino don loutne wele midaine misuk dapore meŋenkakei, me ŋei edo dere mawaŋunikei yalewa dere wet yalewao more misuk meŋenkakei. Yalewa eyamo ŋei kisi maep midaine, qelaŋ Waom don mane kotoeno mi pamaike, edo meŋenka okanmami. Eŋe iwa yale wetkeu paki meŋenka okanmami, maine na Kaisale meŋenkawe eŋe noŋom meŋenkamaile eya wane detnaniyake. 
MAT.6.8	Eya midakaka, ŋine yalewa dere meŋe meŋen kiroine ra kirowone mi meŋenkaikei, Magaŋine eŋe onokaka mikepka ziyage meŋen-kamami, eŋe mo detmaike. 
MAT.6.9	Eya wane ŋine iwa yale ra meŋen-kakei,
MAT.6.9	‘Ŋenane Magaze ge qeliwo metmaine, geŋane eŋetŋone eya ŋenano koboboine payake. 
MAT.6.10	Ge koto baŋem kepe baŋem Waom okan-ŋonnom, qeliwo geŋane aŋa tewe tewek pamaike, yale waka iwa kepeo ŋenano wakoniyake. 
MAT.6.11	Ge ukude ŋaraze rokopzo ŋebonikene, 
MAT.6.12	ge borikineze eya korop qeliŋ warekene, ŋene yaleka matali ŋonmami, ŋei yewa eŋane borikine ene qeliŋ waremaine. 
MAT.6.13	Ge liwe liweko misuk bira-ŋonikene, ge siluŋ borikino ŋine makok-ŋonikene.’
MAT.6.14	“Ŋine ŋei ŋerep borikine okanŋunbi, eŋane sot turuŋ qeliŋgeiwo, yemo Magaŋine qeliwo gemaike, eŋe yaleka ŋinane sot turuŋine naso iwa so baŋ naso qoiqoino qelige ŋiboniyake. 
MAT.6.15	Ŋo ŋine natne eŋane sot turuŋ mi qeliŋgeiwo, yemo Magaŋine qeliwo gemaike, eŋe baŋ naso iwa me naso suwaino yaleka eŋe ŋinane sot turuŋŋine okanmami, eya baŋ mi qeligeyake.”
MAT.6.16	“So ŋine kisi maep wane sawe gekei, naso yewao kaitŋine zoileki kisi maep ŋei isisine eŋane masi misuk okangei. Eŋe lolike ariu, ŋara wane seukmami yale kaitene onbi paki, ŋei ŋerep eŋe sawe gemami, yale dere ebongei wane yale okanmami, ŋine iwa yale desikei! Eya wane lewine eŋe mo korop mau qoeke. 
MAT.6.17	Ge kisi maep wane sawe gege wane ŋara midaine ge arikene, naso yewao kaitŋone sauke, so leweŋone yasokene. 
MAT.6.18	Yale okannom, ŋei ŋerep natne eŋe ge sawe gemaine, eya wane kine maine mi detkei. Geŋane Magaŋone deŋo mi kakaine, eŋe wekuŋo baŋ desiyake. So Magaŋone eŋe ge bonepŋone kine kine daleo mamaine, eya kaki paki, lewine baŋ qoleganiyake.”
MAT.6.19	“Ŋine aboŋ kine kine loutne iwa kepeo misuk more maguke wakei, eya sip kine kineŋo ki barakeyake, so weŋemine zeki paki barakeyake, so kobu mama eŋe ra barake waket kobu ma arikei. 
MAT.6.20	Eya wane turuŋ, ŋine wet maep wane aboŋ kine kine, ŋine maine weti qeli kotino pamaike, eya more maguke wakei, eya yemo sip kine kineŋo mi ki barake mataliyake, so weŋemine mi zeyake, so kobu mama edo ra barake waket, kobu mi ma arikei. 
MAT.6.21	Aboŋ kine kine ŋone qeli kotino simile so bile mayakakatne, yewaoka wetŋone motnom, naso baŋem pa ariyake.”
MAT.6.22	“Deŋo sola wane kiwa yale okanmaike. Deŋone maine payakeo, geŋane solaŋone korop qelaŋan ŋoka watke payake. 
MAT.6.23	Ŋo deŋone boriyakeo, yemo solaŋone korop eyamo baŋ panaman koto qeka maka okaniyake. Eso eya wane rokop kotoŋono qelaŋan pamaike, eya komayakeo, yemo panaman i zok manerop wakongangi, qeka maka okangene!”
MAT.6.24	“Ŋei wekuŋo ŋei waom etke erane qelit maine mi mayake, eŋe baŋ mane qikkaki paki, mane wet maep okankayake, eŋe baŋ mane wano makatake more, mane ŋadek-kayake. Ŋine Kaisale wane qelit so wesi urata orodoŋka maine mi makei.”
MAT.6.25	“Eya wane na ŋidanbe detpi, ŋine ŋara so doku kine kine me takot lap lap solaŋine qekat kekei wane ŋaŋaeu paki, onokaŋo qesiŋ-ŋongi gekene ra, gegeŋinane dere mezet mi okangei. Gege ŋine eya mo manerop wele, eyaŋo ŋara yuwankamaike. So solaŋine eya eŋe yalewaka eŋe manerop wele eyaŋo takot laplap yuwan-kamaike. 
MAT.6.26	Naŋi onbi riwe ari sari gemami, eŋe ŋara mi ebot okanmami, eŋe ŋara mau waki maune ŋara urumgo mi mot okanmami. Magaŋine qeliwo gemaike, oŋo wareongi, ge okanmami. Ŋine leweŋine zok manerop suwaine, naŋi eŋane rokop yuwan-onmami. Magak qeliwo gemaike, oŋo ware-ŋunmaike. 
MAT.6.27	Ŋinano ŋine mane maŋo koma natne koso manerop takotke geki paki, eya wane maine dere mezet okane geyake. Midakaka!
MAT.6.28	“So onoka wane takot laplap wane zok dere mezet okanmami. Ŋine onbi, eki zubaine zuraune daleo zurak okanmami. Eŋe takot laplapenane urataine edomka mi ma okanmami. 
MAT.6.29	Ŋo na siluŋ ŋidanbe detpi, Solomon eŋe aboŋine suwaine ma geke, ŋo takotine kibi maep korop, eki zuraune iwa wane rokop mi ma geke. 
MAT.6.30	Iwa mo Kaisale oŋom touk zubaine takotene biraon okanmaike. Touk eya mo ukude iwa okoramami, wane qaekiwo yemo mida lele arikei, gerep koto qakeu waketpi ezoki siukwarekei. Wane eŋe ŋine takot manerop mi qorot-ŋuniyake me? O, mali malip nigagatneka ma gemami! Ŋine dere mezet mane misuk okane gekei! Eya mo yeine! Waom Magak, Kaisale eŋe mo detmaike, eŋe baŋ ŋiboniyake.
MAT.6.31	“Eso yalinane, ŋine kiyeke dere mezet mi okane rakei, ‘Ŋarane diyao ŋine sariki, nekale. Me dokune diyao ŋine maratka nekale. Me takot laplapne diyao ŋine ma au gekale.’ 
MAT.6.32	Kine kine iwa yemo korop qelaŋ edo eya wane naso baŋem ra okanmami. Magaŋine qeliwo gemaike, eŋe ŋine kine kine iwa korop ŋaŋaemami, eŋe mo det waremaike. 
MAT.6.33	Eya wane turuŋine yemo, ŋine kine kine kepe wane kutno pamaike, eya wane dere mezet mi okane gekei, ŋine qeli gege togon wane aboŋ so kine kine onokaka Magakŋo wetkemaike, eya makei, pakimo eŋe kine kine natne kepe iwa wane korop, eya oŋom baŋ ŋiboniyake. 
MAT.6.34	Eso yalinane qaeki wane dere mezet mi okangei. Qaeki wane dere mazet eŋe baŋ qaeki oŋomka rokouno dere mezet okaniyake. Kaiweine kaiweine eyaŋo umatpae ma sarimaike, eyao misuk takotkekei.”
MAT.7.1	“Ŋine ŋei natne misuk dere wanok ongei, eso yale okangei, yemo Kaisaleŋo ŋine yaleka baŋ dere wanok ŋuniyake. 
MAT.7.2	Onoka wane, ŋine ŋei natne dere wanok-ongei, eya wane rokopka Kaisale eŋe ŋine dere wanok-ŋuniyake, so ŋine ŋei natne numa more ebongei, rokop weku eyaka Kaisaleŋo baŋ ŋine numa more ŋiboniyake. 
MAT.7.3	Pakimo ge onoka wane kimaŋonane deino gok pamaike, eyamo kamaine, ŋo geŋone deŋono eki sisine metmaike, eyamo mi kamaine me? 
MAT.7.4	Eki sisine geŋone deŋono metki, ge daleo kima ŋone iwa yale olasikene, ‘Kima, ge detnannom, na deŋono gok metmaike, eya kitowe saketkep?’ 
MAT.7.5	Ge isi ŋei! Eki sisine geŋone deŋono pamaike, eya alakane manom sakesiyake, paki mo ge deŋone maine pore kakene, eso ŋado kimaŋonane deino ŋine gok eya manom sakesiyake.
MAT.7.6	“Kine kine kobekine eya kasi misuk ebongei, eŋe yemo weku zinge mo baŋ ŋidosikei, ŋine qoli zenam ŋine berek eŋane soteno misuk birakei, eŋe yemo weku zolipeneŋo baŋ qe barake qe peleke qelomgeu ket siukeyake, pakimo koso zinge ŋinŋine ŋaba-ŋunikei.”
MAT.7.7	“Meŋen-kanom paki, ge baŋ makene, zuwaŋ mage ge wele baŋ marat-kakene, madetko yatonom, baŋ lalage giniyake. 
MAT.7.8	Mane eŋe meŋen kamaikeŋo baŋ mayake, so mane eŋe zuwaŋ maikeŋo wele baŋ marat kayake, ŋo mane eŋe madetko yatomaike, eŋe baŋ lalage maniyake. 
MAT.7.9	Ŋinano ŋine ma magakŋo gipole kasap wane olatki mo, eŋe wesi wanaune maniyake? 
MAT.7.10	Me ma ŋeiŋo gipole zawon wane olatki mo, eŋe koma qotkoine mane maniyake? Midakaka! 
MAT.7.11	Ŋine kepe ŋei borikine yalineŋo gipon borasokop ŋine ŋara aboŋ maine ebon okanmami. Magaŋine qeliwo gemaike, oŋo ŋine kine kine maine manerop baŋ meŋenka okanmami, rokopko eŋe eboniyake!
MAT.7.12	“Iwaŋo yemo Mose wane ra rokop don eya wane kine so propet eŋane don qeturaŋmaike, ŋine ŋei ŋerep natne edo yeye kine kine okan-ŋungei wane wetke rau eŋe okan-ŋunmami, kop yaleka ŋei ŋerep natne eŋe ŋido okan-ongei wane wetke rau ŋine yalewaka okan-ongei.”
MAT.7.13	“Ŋine madet qeka qekaine eyaka waketkei, onoka wane sora gerep wane madet yemo suwaine, so eya wane numa yemo kakapa, yewao ŋei loutneŋo waket ari okanmami. 
MAT.7.14	Ŋo gege wane madet yemo qeka qekaine, so eya wane numa yemo nigagatne, so numa eya oken arikene yemo umatne so wikile teine, eso ŋei ewekine edoka eya maratka waket ari okanmami.”
MAT.7.15	“Propet isisine eŋane diyam seleleine makei, eŋe ŋinano sariu onbi, solaeneŋo lama sola okaniyake, ŋo kotoeneŋo yemo kasi zubaine, eŋane koto yale payake. 
MAT.7.16	Ŋine kineene yemo baŋ wakongei, naso eyao detonikei. Eŋe mulap wakelerop yale, eyao wele nenine so simile mi qe okanmaimi. 
MAT.7.17	Eki maine eŋe wele maine qekimo, eki qotkoine eŋe wele qotkoine qeyake. 
MAT.7.18	Eki maine mane eŋe wele qotkoine mi qeyake, so eki qotkoine mane eŋe wele maine mi qeyake. 
MAT.7.19	Eki natne wele maine mi qekei, yemo kitatpi ketki gerepko qakeu ezoyake. 
MAT.7.20	Eso yalinao ŋine baŋ propet isisine eŋane tanik manik okangei, eyao ŋine kineene eya detongei so qelaŋangei.”
MAT.7.21	“Ŋei ŋerep loutneŋo ‘Waom, Waom,’ nora okanmami, eŋe koropŋo qeli gege togon kotino mi waket warekei. Magane qeliwo gemaike, eŋane aŋaine teweke more, urata ma okanmami, edoka weku waketkei. 
MAT.7.22	Kaiwe naso yewa bomile sariki, ŋei ŋerep loutneŋo baŋ iwa yale nolale rakei, ‘Waom, Waom! Geŋane eŋetko gora more, ŋene Kaisale wane don edangone, geŋane eŋet gora more, ŋene asu qotkoine loutne esop-onŋem saket ariwarekoi, so masi togogole loutne ma okangone!’ 
MAT.7.23	Yale raumo, na baŋ iwa yale edangale, ‘Na ŋine mi detŋunmaile, wiye biranane ari wareu, ŋine borikine mama!’ ”
MAT.7.24	“Eso ŋei mane eŋe naŋane don iwa dere tewekeyake, eŋe baŋ ŋei mane dereretinerop yale okaniyake. Ŋei dereretinerop mane oŋo matine wesi kutno maki metke. 
MAT.7.25	Paki koya suwaine qeki doku qakum suwaine wiyeke, so momo suwaine togogole puwane more, mat eya qe make, ŋo siluŋ mat eya mi makmaŋge, onoka wane mat eya wesi kutno make, eya wane togole metke.
MAT.7.26	“Ŋo ŋei mane eŋe naŋane don iwa dere mi tewekeyake, eŋe ŋei mane qelaŋ yale okaniyake. Ŋei qelaŋ mane eŋe matine gumu gumu kutno make. 
MAT.7.27	Paki koya suwaine qeki, doku qakum suwaine wiyeki, momo suwaine puwane, mat eya togoleka qe makmaŋge. Makmaŋgi okmage ket rasu zaŋ zuŋ make!”
MAT.7.28	Yesu eŋe don iwa korop rawareki qoeki, ŋei ŋerep magu suwaine eŋe kisi maep rarainane detpi paki, oŋaene qaeki welelepkekoi. 
MAT.7.29	Eŋe ra rokop don kito ebo ebonkopene, eŋane dereret wane rokopko mi edange, eŋe kisi maep don zonominerop so ewe bibi-inerop edange.
MAT.8.1	Yesu eŋe bonagao ŋine ketki, ŋei ŋerep magu suwaineŋo ŋadino arikoi. 
MAT.8.2	Ŋei mane kube rubet eŋe Yesu wano sari more, wawetine qe umi ketki paki rake, “Suwaine, ge naŋane simile ganmaikeo, yemo maine neunom menaŋgale.”
MAT.8.3	Yesuŋo metine bira, so solaino make, pakiso olatke. “Na simile nanmaike, ge kubetŋone mo iwa osikep!” Rakiso eŋe eyaka kubetine piradaŋgi libe qe osike. 
MAT.8.4	Pakiso Yesuŋo olale rake. “Detnom! Ge ŋei mane misuk edangene, ge siluŋ pris wano koboine ari sikankanom, solaŋone ganiyake, pakiso Moseŋo rake, yale soe soep mitnom, ŋei ŋerep eŋe gane more, ge solaŋone mo osike, eya desikei.”
MAT.8.5	Yesu eŋe Kaperneyam matko ari waketki, Roma kawali ŋei eŋane ware ware maneŋo maratkaki paki, mapik kayakane olale rake.
MAT.8.6	“Suwaine, naŋane qelit medepne, eŋe matko zomakaki pamaike, eŋe kiye metine seuseune okanmaike, wikile zok manerop detmaike.”
MAT.8.7	Rakiso, Yesuŋo olatke. “Na baŋ ariwe paki, mawe menageyake.”
MAT.8.8	Raki, kawali ŋei eŋane ware wareŋo mainge olale rake. “O, mida suwaine, na ŋei maine mida, eya wane ge naŋane matko misuk sarikene, ge yaup iwa mere donŋoka ranom menageyake. 
MAT.8.9	Na yaleka, ŋei suwaine wawaine kiqa ŋuruŋ ŋuruŋ enerop, eŋet biŋek suwaine, eŋane bango ketkele gemaile, so na kawali ŋeikopne ebuwe, eŋe naŋane bango gemami. Wane, na eŋano ŋine mane wane rakale, ‘Ari!’ Rawe eŋe ariyake, so mane eriwa wane rakale, ‘Sari!’ Rawe eŋe sariyake. So na qelit medep wane rakale, ‘Iwa manom!’ Rawe eŋe eya mayake.”
MAT.8.10	Yesu eŋe don eya dere welepke more, ŋei ŋerep ŋadino arikoi eŋe edane rake, “Na rawe detlukeu, na mali malip iwa yaline Israel ŋinane keuwo ŋine mane wano mi ka okanmaile. 
MAT.8.11	Eya wane iwa detpi! Ŋei ŋerep loutneŋo kepe deine samaikeo ŋine, so ketmaikeo ŋine, baŋ sari more, ŋara nene zakeo qeli gege togon kotino pese ket, Abraham, Isak, so Yakop, eŋerop weneŋ mesikei. 
MAT.8.12	Ŋo ŋinano ŋine Yuda welaine ŋei ŋerep natne qeli gege togon kotino waket gekei wane Waom eŋe mo ma wakon-onge, ŋo eŋe baŋ ebu biraongi, panaman koto qeinat ket more, yewao baŋ aroke ŋet warik warik ki gekei.” 
MAT.8.13	Pakiso, Yesuŋo ware ware olale rake, “Matko arinom, pakimo ge naŋane don detluke malip-kamaine, eya wane welewa eyamo wakon-ganiyake.”
MAT.8.13	Pakiso nasomde eyaka ware ware wane qelit medep menaŋkake.
MAT.8.14	Yesu eŋe Petero wane matko arike, eso eya kaki Petero sewenine eŋe zoma kaki papaino pake, zoma gereunerop qeke. 
MAT.8.15	Eŋe ka more zoma eya don togole okanka ŋerep metino maki, so zomaŋo qeliŋka arike, paki mo ŋerep eŋe wiyeki paki so ŋara surok mire mauluke Yesu so dokoine ebongi nekoi.
MAT.8.16	Kepe qoeki, ŋei ŋerep eŋe ŋei ŋerep loutne asu qotkoineŋo kotoeno ket gekoi, eya ebu Yesu wano sarikoi. Yesu eŋe asu qotkoine eya donŋo ra esopongi saket warekoi paki, zoma-onge eya korop ma menaŋ-onwareke. 
MAT.8.17	Eŋe yewa okange, yemo propet Isaiyaŋo don mane sogino iwa yale rake, eya wane weleine wakoniyakane eya make. Eŋe oŋomka ŋenane zomaze ŋebu mawareke, so zoma kine kineze korop raki aŋaine teweke bira-ŋone ariwarekoi.
MAT.8.18	Yesu eŋe ŋei ŋerep loutneŋo sari lolikkau ongi paki, eri doku namuŋ nat arikei wane dokoine edange. 
MAT.8.19	Pakiso, ra rokop don wane kito ebo ebon maneŋo Yesu wano sariki paki rake. “Kito ŋebo ŋebon, na mo ewekmaile, ge yewao me yewao arikene, na weneŋ gerop arikale.”
MAT.8.20	Yesuŋo mainge olatke, “Kasi zubaine eŋe aŋapenerop kulu pamami, so naŋi eŋe matenerop, ŋo Ŋei Wawainane Gipole, eŋe yemo matine midaine, diyawao ket paki paki zonom mayake?”
MAT.8.21	Ŋei mane, eŋine dokoine eŋane keuweno ŋineŋo Yesu olale rake. “Suwaine, mikepka qeliŋnanom, na zinge ari magane seukke dukkawe paki, baŋ zinge ŋadeŋono koso sarikale.”
MAT.8.22	Yesuŋo mainge olatke. “Yeine ŋadeno sarinom, paki seuseune gege qeliŋonnom, eŋe edomka seuseune-kopeene dukongei.”
MAT.8.23	Yesu eŋe seki kutno waki, so dokoine eŋe eŋerop weneŋ arikoi. 
MAT.8.24	Ariu yewaka momo suwaineŋo sari doku namuŋ eyao qe talekaki, dibom suwaine tepke wiye more qakki, seki somekake. Ŋo Yesu eŋe kulu pake. 
MAT.8.25	Dokoine eŋe eŋano ari ma wirikkau wiyeki olale rakoi. “Waom qesiŋ-ŋonnom, ŋene mo midakenane okanmaine!”
MAT.8.26	Yesuŋo edane rake, “Ŋine mali malipŋine nigagatne! Onoka wane zok kaet-ŋunmaike?” Yale edangi paki wiye more, momo so dibom don etane rawot-otki, momo eyaka giriŋ doŋ mane ket kaloŋ suwaine, qe dumene pake.
MAT.8.27	Ŋei eŋe eya kau paki welelepke more rakoi, “Yai, ŋei iwa eŋe ma? Yaline eya wane momo so dibom ere aŋaine tewekmamik!”
MAT.8.28	Yesu eŋe sari Gadara ŋei eŋane kepeo doku namuŋ nat paromine eya lotkeke, pakiso ŋei etke eto maratkakoik, ere ŋei dukon dukon kem pareŋ papaene eya ŋine saket sarikoik. Ŋei etke eya ere asu qotkoine loutneŋo koto etno ket gekoi, eya wane ere zok zubaine okanbik, ŋei ŋerep maneŋo numa eyaka mane mi ari okangoi, eŋe erane kaet okangoi. 
MAT.8.29	Ere esatka aroke rakoik. “Kaisale wane Gipole, ge ŋere daleo okan-ŋotkene? Ge naso koboine mi bomileki, ŋere wikile alakane ŋepon genane sarimaine me?”
MAT.8.30	Berek magu mane eŋe abaran mida, osop ŋara ne gekoi. 
MAT.8.31	Asu qotkoine eŋe Yesu togoleka olale rakoi. “Ge esop-ŋonnom saketkeneo, yemo tale-ŋonnom ari berek magu yewa eŋane kotoeno kesikene.”
MAT.8.32	Yesuŋo edange ariu. Rakiso, eŋe saket more ari berek eŋane kotoeno ketwarekoi. Pakiso berek magu yewa eŋe sora wazaino biririke ari, so doku namuŋ koto ketpi ma qorok onwareke.
MAT.8.33	Ŋeiwa berek wareone gekoi, eŋe biririke mat suwaino ari ŋei ŋerep don kisi korop edangoi, so ŋeiwa asu qotkoinerop ere daleo okangoik, eya wane don kisi weneŋ edangoi. 
MAT.8.34	Pakiso, ŋei ŋerep koropŋo mat suwaino ŋine Yesu kakeiwane arikoi. Ari kau pakiso kaetongi kepeene eya qelige ariyakane olatkoi.
MAT.9.1	Yesu eŋe seki koto waki paki, zinge koso doku namuŋ yuwane more eŋine matino sarike. 
MAT.9.2	Pakiso ŋei natne eŋe ŋei mane kiye metine bori worine eya eŋano ma sarikoi, eŋe supi kutno pake. Yesu eŋe mali malipene zok pake, eya detki paki, ŋei kiye metine seuseune eŋe olale rake. “Medepne geŋane sotŋone mo oma-ganmaile, togolenom.”
MAT.9.3	Paki ra rokop don kito ebo ebon ŋei natne eŋe edomka auye rakoi, “Ŋei iwa onoka wane eŋe Kaisale ewe mabaik okan kamaike?”
MAT.9.4	Yesu eŋe eya wetkekoi, eya wane wetenane kine detongi paki rake, “Ŋine wetŋineŋo onoka wane borikine wetkemami? 
MAT.9.5	Diyawaŋo ewekine raikene, ‘Geŋane sotŋone mo matalimaile’, me raikene, ‘Wiyenom paki, arinom?’ 
MAT.9.6	Eya wane na baŋ ra qelaŋan-ŋunbe ŋine detpi, Ŋei Wawainane Gipole eŋe kepeo ŋei sotene mataliki siukeyakane zonom pa manmaike. Eso yale edane, so ŋei metine seuseune eŋe olale rake. Ge kaŋzaŋ wiyenom, lameke papaŋone manom paki, matko arinom!”
MAT.9.7	Ŋei eŋe kaŋzaŋ wiye, so matko arike. 
MAT.9.8	Ŋei eŋe eya kau paki kaetonge, paki Kaisale eŋe zonom iwa yaline ŋei ebongane mawakakoi.
MAT.9.9	Yesu eŋe mat yewa qelige arike, eso eŋe ariki paki, ŋei mane takis mama eŋe kake, eŋetine Matayo, eŋe takis mama urumine koto metke. Yesuŋo olale rake, “Ŋadeno modatnane sarinom, Rakiso Matayoŋo kaŋzaŋ wiye ŋadino arike.”
MAT.9.10	Yesu eŋe eŋane matko ŋara ne metki, eyaka takis mama ŋei so borikine mama ŋei loutneŋo sari, eŋe so dokoine eŋano takotke more, eŋerop ŋara zakeo weneŋ metkoi. 
MAT.9.11	Parisi natneŋo eya kau paki, dokoine edane rakoi, “Ŋinane kito ŋibo ŋibon eŋe onoka wane takis mama so borikine mama eŋerop mere ŋara nemaike?”
MAT.9.12	Yale rau, Yesuŋo detongi paki edange, “Ŋei ŋerep solaene maine, edo dokta wano mi ari okanmami, eŋe zoma kubet korop edoka weku ari okanmami. 
MAT.9.13	Ŋine ariu paki, Kaisale wane ekapŋo don iwa daleo wane ramaike, eya wane dapotpi paki, kine maine detlukkei, ‘Kaisaleŋo ramaike, na osomŋo soe soep yauwine rokouneka mire nin okanmami, eya wane na zok mi simin nan okanmaike, wet borik so mauluk mauluk wane simin nan okanmaike.’ ” Raki paki koso rake, “Na ramaile, na ŋei bile so maine ewenerop weteene detokanmami, na eŋe edora newan ongalane mida, borikine mama, borikinene ŋadekkau, na eŋe edora newan-ongalane ketkole.”
MAT.9.14	Naso yewao Yohane doku tau tau wane dokoine eŋe Yesu wano sari qesonka rakoi. “Onoka wane ŋene so Parisi ŋedoka sawe gemaine, ŋo geŋane dokoŋone eŋe mane kaki sawe mi ge okanmami?”
MAT.9.15	Yale rau Yesuŋo edane rake, “Ŋei mane eŋe zokit mayakane raki ŋei lobokoune sari lotkeu eŋerop weneŋ mere wiye okane, kimakoune eŋe maine ŋara wane sawe gekei? Eya midakaka. Eŋe baŋ zokit ma more kimakoune eŋe kimaene eya birakau lobokoune edo iwenka ariu eŋe eŋane ra more ŋara sawe maine gekei. Yemo eŋe qaluwit gegeine mo qelige ŋerep maki qaluwit gegeine siukmaikane eŋe qom borik okane maine sawe ge arikei.”
MAT.9.16	Yale raki paki so koso don rokop mane rake, “Ŋei maneŋo lap lap tutu museleŋo takot suwaine sogine bara warakine eyao maine mi maturage qetusiyake, onoka wane tutu musele eyaŋo abongi, takot suwaine sogine eya barakki, aŋaine koso manerop suwayake. 
MAT.9.17	Me don mane wele wekuku, ŋei maneŋo wain doku musele eya qeki, wain solaine nomare soginane eyao maine mi weteyake. Ŋo eŋe qeki wetemaikeo, yemo wain solaine baraki, pakimo wain musele eya qake saketki nomare soginane solaine eya boriyake. Eya wane tungo, yemo wain musele eya wain solaine nomare musele eyao qeki weteyake, pakimo eretnarek maineka pakeik.”
MAT.9.18	Yesu eŋe don iwa edane okoraki, Yuda ŋei eŋane ware ware maneŋo eŋano sariki paki, wawetine qeki paki olale rake. Naŋane borasone mo seukmaike, ŋo siluŋ sarinom paki, meteŋone kutno motnom eŋe baŋ wisikae geyake.
MAT.9.19	Eso Yesu eŋe wiye more ŋadino mogare ariki, dokoine eŋe weneŋ arikoi.
MAT.9.20	Ŋo ŋerep mane eŋe ŋerep zoma qotkoine naso kiroroine zok geki, koma 12 okange, oŋo Yesu wane ŋadino sariki paki, takotinane mezeno eya make. 
MAT.9.21	Paki eŋe oŋomka wetke rake. “Na weku takotine uwakakaleo, yemo na baŋ menaŋgale.”
MAT.9.22	Yesuŋo zinge more, eŋe kaki paki rake. “Borasone, mi kaet gangep! Geŋone mali malipŋoneŋo geuki menaŋmaine.” Rakiso yewaoka ŋerep eya solaine menaŋkake.
MAT.9.23	Eso Yesu eŋe ware ware wane mat koto ari wake, paki onge seuseu wane mulup puwa puwan ŋei eŋe puwangoi, ŋo ŋei ŋerep natne korop eŋe aro suwaine arokkoi. 
MAT.9.24	Yesuŋo edane rake, “Ŋine korop ket wareu! ŋerep ŋerep eŋe mi seukmaike, eŋe yemo kulu pamaike! Eŋe korop kiyeke tenikkakoi, eya yemo eŋe naso yewao ŋei mane seuseuwo ŋine mane mi wiyeki kakoi.” Eya wane eŋe Yesu wane don eya eŋe detpi wele mi okangi, eŋe baŋ wiyeyake, eya mi detkoi. 
MAT.9.25	Ŋo baŋ ŋei ŋerep korop ebuwi ket wareu, Yesu eŋe eyaka ŋerep wane urum koto wake, pakiso metino malipka okoraki, so eŋe kaŋzage wiyeke. 
MAT.9.26	Pakiso eya wane don kisiŋo kepe yewao korop suwa arike.
MAT.9.27	Yesu eŋe mat eya qelige ariki, yewaka ŋei de pilik etke ere ŋadino kiyeke mogare arikoik. Paki suwaineka boka rakoik. “Ge Dawit wane qerakine, Kaisaleŋo biragangi ŋenano ketkone, ŋerane wetŋone borikep!”
MAT.9.28	Yesu mat koto waki, eyaka ŋei de pilik etke ere eŋano sarikoik. Pakiso eŋe qeson ore rake. “Na iwa maine makale, eya ŋire malip nanmamik?” Ere mainge rakoik. “O, Suwaine malip-ganmaite!”
MAT.9.29	Pakiso Yesu eŋe deetno ma so rake, “Ŋire detluke malip-nanimik, eya wane rokopko maine wakon-ŋusiyake!” 
MAT.9.30	Rakiso, de etne koso manerop pot lotkekoik, pakiso Yesuŋo don togoleka etane rake, “Iwa wane don kisi ŋei mane misuk edangeik!”
MAT.9.31	Ŋo ere don eya detpik paki, soringe ari Yesu wane donkisi ra suwa ariuk, eŋane don kisiŋo kepe eya korop rokopke arike.
MAT.9.32	Ŋei yewa ere ariuk, so ŋei natne eŋe ŋei mane qelaŋ don mi raraine, eya Yesu wano ma sarikoi, onoka wane eŋe asu qotkoineŋo kotino ket geke, eya wane ma sarikoi. 
MAT.9.33	Wane asu qotkoine eya esopkaki saketki, so eyaka ŋei yewa eŋe done kiyeke raki maine detkoi. Pakiso ŋei ŋerep magu suwaine eŋe kau paki, oŋaene qaeki welelepke rakoi. “Masi iwa yaline Israel ŋenano mane mi wakongi ka okangone?” 
MAT.9.34	Ŋo Parisi eŋe yemo rakoi, “Iwa yemo asu qotkoine eŋane suwaineene oŋo zonom mangi esopongi saket arimami.”
MAT.9.35	Eso Yesu eŋe mat suwaine so nigatne korop lolike qeyare one arike. Eŋe Yuda lewa lewaŋ urum baŋem wa more don kito edange, yemo Waom wane qeli gege togon don kisi maine yewa ra qelaŋane edange, so ŋei ŋerep eŋane keuweno zoma kine kine enerop ebuki menaŋ warekoi. 
MAT.9.36	Eŋe ŋei ŋerep magu suwaine ongi paki, eŋane wet borikŋo qomine watkeke, onoka wane eŋe wetene yau yaup motpi paki, kito qesiŋene midaine, lama ware wareene midaine yale gekoi, eya wane 
MAT.9.37	Eso eya wane eŋe dokoine edane rake. “Eya kau, eu suwaine mane yewao, ŋara mo menage pamaike, ŋo ŋara ma more urum koto mot mot wane urata ŋeine yemo ewekine okanmaike. 
MAT.9.38	Eya wane ŋine ŋara eu eya wane welaine meŋenkau, eŋe urata ŋei natne biraongi, euino ŋine ŋara ma urum koto mosikei wane arikei.”
MAT.10.1	Yesu eŋe dokoine 12 edoraki sari qeturaŋgoi, paki eŋe zonom ebonge, asu qotkoine esoponbi saket arikei wane, so zoma kine kine-enerop so kubet kine kine-enerop ebuwi menaŋ ongei wane. 
MAT.10.2	Iwa yemo aposel 12 eŋane eŋetene, lewet yemo Saimon, Petoro orake, so eŋane ŋole Andrea, Yakop, so eŋane ŋole Yohane, Zebedi gipoletkine. 
MAT.10.3	Pilip so Bartolomu, Tomas so Matayu, takis mama, Yakop, Alpius gipole, so Tadius. 
MAT.10.4	Saimon Patriot, so Yudas Iskariot, oŋo Yesu ŋaba eŋane meto birakayake.
MAT.10.5	Yesu eŋe dokoine 12, don iwa yale edangi paki tale ongi arikoi, “Ŋine qelaŋ ŋei eŋane kepeo, me Samariya ŋei eŋane mat maneo misuk arikei. 
MAT.10.6	Eya wane tungo yemo ŋine Yuda wane lama yau yaup ket kere wete ari gemami, Israel ŋei ŋerep magu eŋano ariu. 
MAT.10.7	Ariu paki don iwa yale edanbi, ‘Qeli gege togon nasoine mo bomile osop sarimaike!’ 
MAT.10.8	Zomarop ma menaŋongei, seuseune ma wisikae ongei, kubetenerop ebuwi solaene libe qe osiyake, asu qotkoine eya esop onbi saket ariwarekei, ŋine zonom yewa lewine midaine makoi, eya wane ŋine lewine midaine yaup ebongei. 
MAT.10.9	Ŋine gol natne, me silwa, me wesi mane misuk malo kite ŋino more ma gekei. 
MAT.10.10	Ŋine kiyeke arikei, naso yewao kite, gerep, eya misuk ma numa arikei, me takot etkeka, me kiye tabe so maun, me qesi etkeka mane misuk magekei, urata ŋei, eŋe onoka wane ŋaŋae more ziyaŋmaike, eyamo yaup lewine midaine manikei.
MAT.10.11	“Ŋine mat suwaine maneo me mat nigatne maneo ariu paki, mat koto wau paki onikei, ŋei mane maŋo eweke more don awo ŋuniyake, yemo ŋine eŋeropka mere kito okane ge mage, mat eya qelige arikei. 
MAT.10.12	Ŋine mat maneo waketpi paki rakei, ‘Peyamŋo gerop pakep.’ 
MAT.10.13	Mat eya wane ŋei ŋereune eŋe don awo ŋunikeiwo, yemo ŋinane peyam donŋo motpi eŋano payake, ŋo eŋe don mane mi awoŋunikeiwo, yemo ŋine peyam donŋine eya koso ma zinge arikei. 
MAT.10.14	So mat natne edo me mat suwaine natne edo don mi awo ŋunikei, me ŋinane don mane mi desikeiwo, yemo ŋine mat eya qeliŋgei paki, kiye ŋino lube lube eya sitogeu ket eya mesiyake, ŋei ŋerep eya sotene weneŋ gekei. 
MAT.10.15	Na welekatne ŋidanbe detpi! Wano wanok kaiwe naso yewao Kaisale eŋe Sodom so Gomora ŋei ŋerep borikine welaine, eŋe seseone more, umat ewekine eboniyake, ŋo mat suwaine donŋine mi detkoi, eya wane ŋei ŋerep eŋe yemo wikile so umat kakapa eboniyake!”
MAT.10.16	“Detpi! Na ŋine lama yale, kasi zubaine eŋane keuweno bira-ŋunmaile ŋine diyamŋine seleleine, koma eŋane masi yale makei, so naŋi baluse yale ŋine pelelekatne ŋei ŋerep okan-onikei. 
MAT.10.17	Diyamŋine togogole makei, onoka wane ŋei eŋe baŋ ŋibu ari dongo bira-ŋungei, so kumunamŋo Yuda lewa lewaŋeno baŋ ŋingukei. 
MAT.10.18	Ŋine baŋ ŋibu ari ŋei wawaine so ŋei waom eŋane kaitko biraŋunbi, naŋane rau paki don urata makei, yemo eŋe don maine edanmami, so qelaŋ ŋei, Yuda ŋadino gemami edanmami, eya wane wikile desikei. 
MAT.10.19	Eya wane, eŋe ŋibu dongo bira-ŋunbi, ŋine onoka don rakene, me don daleo baŋ rakene rau paki, dere mezet misuk okangei, don raikei wane naso bomile sariki, don daleo rakei, eya wane numaine yemo baŋ Kaisaleŋo wetŋino mosiyake. 
MAT.10.20	Ŋine don rakei, yemo baŋ ŋinane mi okaniyake, yemo eŋe baŋ Magaŋinane Asu wano ŋine sari wetŋino more ŋidaniyake.
MAT.10.21	“Ŋei eŋe baŋ enŋene weŋem sotak kopene eŋane kine ra dongo biraonbi ebu ari kawali ŋei edo enguwi seukkei, so magakopene eŋe rokop weku yewaka doko kopene okanongei, dokokopene eŋe baŋ zinge naga magakopene ŋaba-ongei paki, ebu ari engukei. 
MAT.10.22	Ŋei korop eŋe baŋ onoka wane naŋane rau paki qik ŋungei, ŋo mane eŋe togogole malipka okora mageki naso qoeyake mo, Kaisaleŋo ŋei eya baŋ mayake. 
MAT.10.23	So eŋe mat maneo masi qotkoine okan ŋunbi, so ŋine kakakone more wiye mat maneo arikei, na welekatne ŋidanbe detpi, ŋine urataŋine Israel eŋane mat pamaike, yewao korop mi mawareu qoeyake, eŋe yeka paki Ŋei Wawainane Gipole eŋe sari lotkeyake.
MAT.10.24	“Kibi medepŋo kito man maninane suwaine eya mi yuwan-kamaike, me qelit medepŋo ware wareinane suwaine eya mi yuwan-kamaike. 
MAT.10.25	Eso eya wane kibi medep mane eŋe konapkeki paki, yemo maine kito man manine yale okaniyake, so qelit medep mane eŋe yaleka konapkeki paki, eŋe maine ware wareine yale okaniyake. Na mat wane magaine, borikine welaine, Belzebul norakoiwo, yemo naŋane dokone eŋane eŋetene yemo zok manerop qotkoine edorakei!”
MAT.10.26	“Eya wane ŋine ŋei eŋane kaet misuk okangei, onoka wane kine kine kaweunerop pamaike, eya baŋ kawet lalaŋgi didiwo wakoniyake, so yeye kine kine sane pamaike, eya mo korop baŋ didiwo wakongi detwarekei. 
MAT.10.27	Na panaman koto don iwa ŋidanmaile, ŋine yewaka koso kaiweo didiwo rawa-kongei, soŋine don bonepŋine detokangoi, yewa ŋine mat bakine kutnoka okora ra wakongei. 
MAT.10.28	Solaŋineka qeu seukeyake, ŋei yewa eŋane misuk kaetŋuniyake, yewa edo asuŋine maine mi qeu seukeyake. Ŋo Kaisale wane yemo maine kaet-ŋuniyake, oŋo sola so oŋa oŋaŋine weneŋ orodoŋ maine sora gerepko matali osiyake. 
MAT.10.29	Ŋine naŋi zowoliliŋ etke eya wan toyaŋo maine qolekei, ŋo siluŋ eŋano ŋine mane Magaŋineŋo mi okki, kepo mi ket kitoyake. 
MAT.10.30	Eso ŋinane, yemo leweŋine zoune eya wane zaleine yemo korop mo dapotwareke. 
MAT.10.31	Eso eya wane ŋine kaet misuk okangei, ŋinane ra more Kaisale detmaike, leweŋine yemo zok manerop lewine suwaine, zowoliliŋ loutne eŋane rokop yuwanmaike!”
MAT.10.32	“Mane eŋe na ŋei eŋane kaitko ra qelaŋan-naniyake, na rokop yalewaka Magak qeliwo gemaike, eŋane kaitko eŋe ra qelaŋankakale. 
MAT.10.33	Ŋo mane eŋe na ŋei eŋane kaitko bisopnaniyake, na yalewaka Magak qeliwo gemaike, eŋane kaitko eŋe baŋ bisopkakale.”
MAT.10.34	“Ŋine naŋane misuk wetke rakei, eŋe kepeo peyam ma wakoniyakane ketke. Midakaka! Na kepeo peyam ma wakongalane mi ketkole, na kawali pilaŋ mane ma wakongalane ketkole. 
MAT.10.35	Na ŋei mapokonbe poripkekei wane ketkole, eya wane naŋane ra more maga gipon ere ŋaba nagukeik, so naŋane ra more naga boraso ere ŋaba nagukeik, so naŋane ra more ŋerep eŋe atolekopene ŋabaonikei. 
MAT.10.36	Ŋei mane wane ŋabakoune qotkokoine, yemo baŋ eŋine weŋem sotawekoune edo okankakei.
MAT.10.37	“Ŋei mane eŋe eŋine magaine me nagaine wet maep manerop okankaki paki, na nigatnemde okan naniyake, eŋe naŋane biŋek mi geyake. Mane eŋe eŋine gipole me borasine wet maep manerop okankaki paki, na nigatnemde okannaniyake, eŋe naŋane biŋek mi geyake. 
MAT.10.38	Ŋei mane eŋe kibeŋ qabeŋ ŋine ma tewekki paki, naŋane ŋadeno mi sariyake, eŋe naŋane biŋek mi geyake. 
MAT.10.39	Ŋei mane eŋe eŋine gegeine wakoniyakane urataine mayake, eŋe baŋ qeliŋgi siuke maniyake. Mane eŋe gegeine naŋane raki paki qaisik kayake, eŋe baŋ wakone maniyake.”
MAT.10.40	“Ŋei mane eŋe ŋine ŋibu mauluk ŋuniyake, eŋe na mauluk naniyake, so mane eŋe na mauluk naniyake, eŋe talenangi sarikole, eŋe mauluk kayake. 
MAT.10.41	Ŋei mane eŋe Kaisale wane propet kima okanka mauluk kayake, eŋe baŋ Kaisale wane propet wane lewet nat parom, eŋe mayake. So ŋei mane eŋe ŋei maine koboboine mane kima okanka maulukayake, eŋe baŋ Kaisale wane ŋei koboboinane lewet nat parom, eŋe mayake. 
MAT.10.42	So iwa welekatne rawe detpi! ŋei mane eŋe dokone ketkele iwa eŋane keuwo ŋine mane doku momoine mangi neyake, onoka wane eŋe naŋane dokone, eya wane eŋe baŋ welekatne ŋei momoinane lewineine mayake.”
MAT.11.1	Yesu eŋe don iwa korop dokoine 12 ebon wareki qoeki, ŋadino mat eya qelige, so kisi maep don kito eboniyakane so edaniyakane, mat osop osop mere arike, yewa arike.
MAT.11.2	Yohane Doku Tautau eŋe mulap urumgo mere, Kristoŋo urata kine kine make, eya wane don kisiine eya detke paki eŋe dokoine natne raongi Yesu wano arikoi. 
MAT.11.3	Ari qesonka rakoi, “Ŋedannom, ge sarikenane Yohaneŋo mo rake, ge weku mo iwa Kaisaleŋo biragangi ketkone, me ŋene mane wane ra tomaka gekene?”
MAT.11.4	Yesuŋo edange, “Zinge ariu paki, kine kine onokaka detmami so kamami, eya Yohane olatpi. 
MAT.11.5	De pilikŋo de ene maine potmami, kiye wawetene qoi qoineŋo maine numa arimami, kubet togole eŋe solaene piridaŋge libe qeki gemami, ketene wonwoleŋo don maine detmami, seuseuneŋo wisikae wiye more gemami, so kisi maep don mayakakatne eya, ŋei ŋerep ket qeqineŋo detmami. 
MAT.11.6	Mane eŋe naŋane wet etkeka mi okaniyake, eŋe wet pese desiyake!”
MAT.11.7	Yohane dokoine eŋe koso zinge ariu, eyaka Yesu eŋe Yohane wane don kisi ŋei ŋerep magu edane rake, “Ŋine kepe yaup papaino Yohane wano onokaka kakei wane arikoi ŋine gim mane metine momoŋo ma ari ma sari okangi kakei wane arikoi me? 
MAT.11.8	Ŋine ari onokaka kakoi, ŋei mane takotine kibi maep korop augeki, eŋe kaikei wane arikoi? Mida! Ŋei takot kibi maep korop yaline auge okanmami, eŋe ŋei waom urum eyaoka ge okanmami! 
MAT.11.9	Nolatpi, ŋine onokaka kakei wane arikoi? Propet mane me? O welekatne, na ŋidanbe detpi, ŋine kakoi, yemo propet mane wane rokop yuwanmaike, oŋo yemo rokop mane eŋe kakoi. 
MAT.11.10	Yohane eŋe weku eŋane Kaisale wane ekapŋo iwa yale ramaike, ‘Iwa eŋe naŋane siron rara ŋei, Kaisaleŋo ramaike, na baŋ eŋe talekawe, oŋo lewine alakangi paki, geŋane numa lalageyake.’ 
MAT.11.11	Iwa ŋidanbe detpi, Yohane Doku Tau Tau eŋe eŋet biŋekine zok kakapa suwaine, eŋe kepe ŋei korop mo sogino wakonbi, ge mage naso iwao gemami, eŋe yuwan one more gemaike. Ŋo mane eŋe baŋ ŋado qeli gege togon wakongi, eya wane kotino ketkele gekeŋo gemaike, oŋo siluŋ Yohane yuwan kayake. 
MAT.11.12	Yohane Doku Tau Tauŋo kisi maep don kiyeke edange, naso yewao ŋineka sarimage, ukude kaiwe iwa qeli gege togonŋo zonom gorop wakonge wakone pamaike, pakimo ŋei sorin borin gorop, eŋe togole more eya makei wane soringemami. 
MAT.11.13	Propet korop eŋe so Mose wane ra rokop don eŋe qeli gege togon wane don rau paki qe sari mageu, Yohane wane nasoo don eya raki qoeke. 
MAT.11.14	So ŋine eweke more propet eŋane don desikei wane ŋunmaikeo, detlutkei, Yohane eŋe Elaiya, oŋo sariyakane raraine. 
MAT.11.15	Eya wane ŋine ketŋine-ropŋo don iwa misuk ŋaŋaekei!
MAT.11.16	“Naso iwao ŋei ŋerep gemami, na eŋe onokakao kineene rokop onbe? Eŋe ŋerep medep nigatne edo nalu qole qole sobego metmami, eya yale. Magu mane edo magu mane eŋane boka iwa yale ra okanmami. 
MAT.11.17	‘Ŋene geŋane zokit mama mulup puwanmaine, ŋo ge eŋet mi oremaine! ŋene seuseu eŋet kitomaine, ŋo ge mi arokmaine!’ 
MAT.11.18	Eya wane ra more na ramaile, Yohane sarike, so eŋe sawe geke, paki eŋe wain mi neke, bat midaine geke, eso ŋei eŋe kau paki rakoi, ‘Eŋe asu qotkoineŋo kotino ket gemaike!’ 
MAT.11.19	Ŋei Wawainane Gipole sarike, eŋe ŋara neke so doku neke, so ŋei ŋerep keuwo ewekine geke, eso ŋei eŋe kau paki rakoi, ‘Kau ŋei iwa! Eŋe mep qot so wain nene, takis mama so borikine mama natne eŋane kimaene mane!’ Na ramaile, ŋinane dereretŋine yemo wele midaine pamaike, ŋo Kaisale wane dereretŋo yemo welekatne welerop okangi, kine sikanŋon okanmaike.”
MAT.11.20	Mat natno Yesuŋo masi togogole loutne manerop maki, ŋei ŋerep eŋe kau paki wetene mainge more, sotene mi ŋadek-kakoi, eya wane Yesuŋo girem don edange, 
MAT.11.21	“Yai, Korazin welaine! Ŋinano umat kakapa suwaine baŋ wakon-ŋuniyake. Yai, Betsaida Yuda welaine! ŋinano umat kakapa suwaine yaleka baŋ wakon-ŋuniyake. Ŋinano masi togogole zok manerop makole, masi togogole eyaŋo Tire So Sidon, qelaŋ ŋei ŋerep eŋano mane mama ra, mokaka ŋei ŋerep yewa eŋe kau paki, wetŋo takot yale birau ketki, kaitko zepeŋo edomka qak naguwi paki, sotenane wet borik detpi paki, borikineene ŋadek-kamami, eya wane kine yale qe wakonbirap! 
MAT.11.22	Eya wane iwa yale desikei, kine ma wakon ma wakon kaiwe naso yewao, Kaisaleŋo Tire so Sidon qelaŋ ŋei ŋerep baŋ manerop sese-oniyake, paki eŋe wikile sisinimde desikei, ŋo ŋine yemo kakarauk suwaine sikan-ŋuniyake! 
MAT.11.23	So Kaperneyam Yuda welaine ŋine! ŋine ŋinŋineka qeliwo mawa wetika weti maine bira nagukei me? Yemo midakaka! Na ramaile, ŋine baŋ ma biraŋungi, qeika qei ŋei seuseune eŋano sola gerepko kesikei! ŋei mane eŋe Sodom, borikine mama matko ariki paki, noŋo masi togogole ŋinane keuwo makole, yalewaka masi togoleŋo ŋei ŋerep qelaŋ eŋano maki, eŋe masi eya kau paki, borikineene ŋadekau rap eyamo mat eya mi siukki paki, naso iwao eŋe mere waki rap! 
MAT.11.24	Eya wane iwa yale rawe desikei, kine ma wakon ma wakon kaiwe naso suwaine yewao, Kaisaleŋo Sodom qelaŋ ŋei ŋerep manerop baŋ sese-ongi paki, wikile sisinemde ebongi desikei, ŋo ŋine yemo kakarauk suwaine manerop sikan-ŋungi, wikile suwaine baŋ desikei!”
MAT.11.25	Naso yewao Yesuŋo rake, “Magak, qeli so kepe eya wane Waom! Na bakomŋone kitomaile, onoka wane ge dereretenane detpi wawaine okanmaike, eŋe kisi maep donŋone mi sikanone more, motone okanmaine, ŋo medep nigatne yale dereretenane detpi ketkele okanmaike, eŋe yemo ra wakone ebon okanmaine. 
MAT.11.26	O Magak, iwa yemo geŋone simile so wet dereretŋonane wele yale mogatnom wakone pa ariyakane, detnom mo menaŋge.”
MAT.11.27	“Maganeŋo yeye kine kine korop more ninwareke, ŋei maneŋo Gipolane wet dereretinane kine mi detmaike, eyamo Magakŋoka weku detkamaike. So ŋei maneŋo Magak wane wet dereretinane kine mi detmaike, Gipoleŋoka weku detkamaike. So ŋei mane Gipoleŋo Magak wane kine rawakone olatki, ŋei eya eŋe maine desiyake.
MAT.11.28	“Ŋei ŋerep ŋine wikile dere umatŋine kakapa suwaine teweke geu, umatne ŋidotki zonomŋine mida lelemaike, eya korop naŋano sariwareu, noŋo baŋ dan gunut so riwe moriyan ŋibon-warekale, paki ŋine wet pesek desikei. 
MAT.11.29	Ŋine naŋane umat kabut eya mau paki, ŋinŋino birau ketkep, paki naŋane kinene detlukkei, onoka wane na asuneŋo wet pesesekatne so ketkele gemailane, ŋine baŋ oŋa oŋaŋinane metmet maratkau metki, menaŋkayake. 
MAT.11.30	Na umat yewa kabut pa baŋ kutŋino more ŋibongale, eyamo ewekine gemaine tewekkene, so na umatpa kine kine ŋido tewekkei wane, na baŋ kutŋino motkale, yemo ewekine so ponoŋ kiridiŋ, ŋine maine baŋ tewek warekei.”
MAT.12.1	Mi azoŋgi, Yesu eŋe wit eu keuwoka kitare Qezarek Nasoo arike. Eŋine dokoine eŋe ŋaraenane seukkoi, pakiso eŋe kiyeke more wit woune eya peikeu paki, nekoi. 
MAT.12.2	Parisi eŋe eya kau paki Yesu olale rakoi, “Kanom, iwa yemo ŋenane ra rokop don eya qebarakeu paki, geŋane dokoŋone eŋe Qezarek Nasoo masi iwa okanmami!”
MAT.12.3	Rau Yesuŋo doneene turuŋine mainge iwa yale ra edange, “Ŋine don iwa Dawitŋo mo sogino daleo okange, eya ŋine mi dapore det okanmami me? Eŋe naso yewao eŋe eŋine so ŋeikoune eŋe ŋaraenane seukkoi, na yewa wane ramaile. Kine eya ŋine mi dere qelaŋanmami! 
MAT.12.4	Eŋe Kaisale wane urum kotino waki paki, eŋine so ŋeikoune eŋe Kaisale wane biŋek kasap motpi metke, eya yemo pris edoka weku yewa ŋine nekei wane raraine, ŋo eŋe siluŋ yaleka eŋe ra rokop don qebarakeu paki, kasap eya nekoi. 
MAT.12.5	Me ŋine Mose wane ra rokop don eya mi dapore det okanmami. Qezarek naso baŋem Pris eŋe urata wane Bakom Urum koto wa okanmami, eyaŋo ra rokop don eya eŋe qebarak okanmami, yale okanmaike, ŋo eyaŋo sot mi okanmaike me? 
MAT.12.6	So na iwa yale ŋidanbe detpi, yeye mane eyam na noŋo mo kakapa suwaine okanmaile, Bakom Urum wane wawaine, kine kine yewaŋo Bakom Urum yuwanmaike. 
MAT.12.7	Kaisale wane ekapŋo iwa yale qe wakone ramaike, ‘Na osomŋo soe soep mire ningei wane, mi simile nanmaike, ŋo wet maepŋo ŋinane keu ŋino korop paki gekei, na eya wane simile nanmaike.’ Ŋine welekatne iwa wane kine mane detlukeu rap, yemo ŋine ŋei sotene midaine, eŋe don umat mane kuteno more mi edanbi rap. 
MAT.12.8	Onoka wane Ŋei Wawainane Gipole eŋe Qezarek Naso eya wane Waom so oŋo warekaki pamaike.”
MAT.12.9	Yesu eŋe eya qelige more koso eya ŋine ari Yuda eŋane mat maneo lewa lewaŋ urum maneo waketke. 
MAT.12.10	Ŋei mane eya metke metine seuseune, so ŋei natne eŋe yewa weneŋ metkoi, eŋe Yesuŋo sot mane okangi kau paki dongo birakakei wane, eso eŋe eya wane Yesu qesonka more rakoi, “Iwa ŋenane ra rokop don qebarake more, Qezarek Nasoo ŋei ma menaŋkakene me dale?”
MAT.12.11	Yesuŋo mainge qeson one rake, “Ŋinano ŋine mane eŋe lama mane mageyake, pakimo lama eya eŋe qezarek nasoo lom kiroine maneo kesiyake, pakimo Qezarek Nasoo, daleo okangei, ŋine eya baŋ qesiŋka more ma birau sayake, me ka ŋadeka more qeliŋkau yeine okorayake.” 
MAT.12.12	“Ŋei me ŋerep mane eŋe lewine suwaine so zok manerop wawaine okanmaike, so eŋe lama mane wane rokop yuwanmaike! Eso yalinane mo, ŋenze ra rokop donzeŋo yemo ŋei natne Qezarek Naso eyao mapik ongenane maine det-ŋonmaike.” 
MAT.12.13	Yale raki paki ŋei olale rake, “Meteŋone biranom.”
MAT.12.13	Rakiso eŋe metine biraki ma menaŋkaki metine mane eya wane rokop okange. 
MAT.12.14	Pakiso Parisi eŋe wiye ari lewage, Yesu qeu seukeyakane don aukoi.
MAT.12.15	Yesu eŋe don so ŋaba ŋaba kine kine eya Parisi edo eŋe okankaikei wane rakoi, eya detki pakiso, mat eya qelige arike, paki ŋei ŋerep loutneŋo giririŋka ŋadino mogare arikoi, eŋe ŋei zomarop eya korop ebuki menaŋ warekoi. 
MAT.12.16	Pakiso, eŋe ŋei ŋerep natne eŋine don kisiine eya mi edangei wane ra togole one more rawotonge. 
MAT.12.17	Masi tanik kine kine yale rawotongi paki okangi, Kaisaleŋo don mane propet Isaiya iwa yale olatki qeke, eya wane wele wakonge, 
MAT.12.18	“Iwa eŋe naŋane qelit ŋei, eŋe noŋo ma wakonkakole, na eŋane zok manerop simin-nanmaike, na eŋane ra more wet maep okanŋungale, weku na eŋane simile-nanmaike, na eŋane zok detpe menaŋmaike. Na baŋ Asune eŋane kutno mosikale, paki eŋe baŋ naŋane kine ma wakon ma wakon don koboboine eya ra qelaŋane more, kepe wane kutno ŋei ŋerep korop edaniyake. 
MAT.12.19	Ŋo eŋe baŋ kim sorin so busu me don suwaine mi okaniyake, me don ukatine mane suwaine numa suwaino mi raki ŋei ŋerep eŋe desikei. 
MAT.12.20	Ŋei ŋerep eŋe gim mane togole mida, so kuŋ kuŋine me eŋe mo dumeniyakane okanmaike yale, ŋo eŋe baŋ mi dumeniyake. So lam mane lawe pilik oka okane yale, eŋe mi pilik-lukeyake, eŋe urataine koboboine ma met mage baŋ don urata Koboboineŋo yuwan-kayake. 
MAT.12.21	So ŋei ŋerep magu mane qelaŋ kisi maepene midaine, yewa korop eŋe baŋ wetene so mali malipene eŋano mot warekei.”
MAT.12.22	Naso yewao ŋei natne eŋe ŋei mane deine pilik pilikine don mi raraine, eya Yesu wano ma sarikoi, onoka wane eŋe asu qotkoineŋo kotino geke. Yesu eŋe ŋei yewa ma menaŋkake, eso ŋei yewa eŋe eweke more, don maine rake, so deine maine potke. 
MAT.12.23	Ŋei ŋerep magu suwaine okorakoi, eŋe koropŋo eŋe kau paki, welelepke more qeson nagu rakoi. Eŋe eya Dawit wane ŋaboine, Kaisaleŋo bira-kayakane rake, eya eŋe me?
MAT.12.24	Parisi eŋe don eya detpi paki mainge rakoi, “Eŋe asu qotkoine esopongi saketmami, eyamo Belzebul asu qotkoinane lewetŋo zonom mangimo, eŋe asu qotkoine yewa esopongi saketmami.”
MAT.12.25	Rau, Yesu eŋe wetenane kine detki paki edane rake, “Ŋine iwa detpi, gavaman kepe mane eyao ŋei eŋe edomka mapoke magu etke okane more, kawali yakuwi rap, baŋ kepe yewa naso kiroine mi okaniyake, siuki rap. So mat mane me ŋei magu mane eŋe oŋomka mapoke magu etke okane, kawali yaku aito okanbi rap, baŋ poripke warekei, paki mat yewa eŋe siukeu rap. 
MAT.12.26	Eso yalinane magu maneŋo daleo kimaine Ŋei Borikine wane magu mane esop-kayakeo, mi kopkemaike, eŋe yale okaniyakeo, yemo urataine maine mi pa wayake, eyamo eŋe yeine siukeyake! 
MAT.12.27	Ŋine yale ramami, na asu qotkoine esop-onikalane Belzebulŋo zonom ningi, na asu qotkoine eya esop-onmaile, eya maine welekatneo, yemo na qeson-ŋunmaile, ŋo ŋinŋine dokoŋine eya eŋe yemo maŋo zonom ebongimo, eŋe asu qotkoine yewa esop-onbi qelige saket arimami, ŋinŋine dokoŋine eya edo kineŋine ma wakonmami, yemo ŋine donŋine yewa koboine mida soŋine sot korop okanmami! 
MAT.12.28	Belzebulŋo mi qesiŋ-nange, midakaka! Iwa yemo Kaisale wane Asu, oŋo zonom ningimo, na asu qotkoine esoponbe saket arimami, eyaŋo kine ma wakonmaike, yemo Kaisale wane qeli gege togon wane nasoine ŋinano mo sari saketwareke.
MAT.12.29	“Ŋei maneŋo ŋei togogole mane wane mat koto kito barake waket more, aboŋ kine kineine maine yaup ma ariyake me? Eŋe yale okaniyakane ra, eŋe ŋei togogole eya mikepka ma wokomkaki paki, ŋado yemo maine matine eya kito barake, waket kine kineine eya mat koto pamaike, maine kobu mayake.
MAT.12.30	“Ŋei mane eŋe na kima mi okan-naniyake, eŋe na ŋaba-naniyake. Ŋei mane eŋe na qesiŋ nane more lamakopne wekuwoka ebu mi biraoniyake, eŋe welekatne esopongi, yau yaup ari warekei. 
MAT.12.31	Eya wane na ŋidanbe detpi, ŋei eŋe borikine kine kine natne makei, so don borikine natne rakei, eya wane turuŋene yemo Kaisaleŋo maine bira eboniyake, ŋo ŋei mane eŋe Asu Koboboine eŋane ra more don borikine rayake, yemo sotinane turuŋine mane Kaisaleŋo maine mi biraka maniyake. 
MAT.12.32	Ŋei mane eŋe Ŋei Wawainane Gipole eŋane ra more don borikine rayake, yemo turuŋine Kaisaleŋo maine bira maniyake, ŋo mane eŋe Asu Koboboine eŋane ra more dere worik okan-kayake, eŋe turuŋine eya Kaisaleŋo mi biraka maniyake, naso iwa gemaineo, me naso qoiqoine ŋado sariyake, yewao eŋe mi bira maniyake, midakaka!”
MAT.12.33	“Eki wele maine yemo kine, kebaŋine qogine mi seuseune so mi takele bori more gununutne, yemo wele bile qe okanmaike. Eŋe kepo ŋine ŋara bile waraŋ-maikane. Eki welaine eŋe ka more simile dere warekaki wele qeki mane okanmaike, ŋo eki mane eŋe kine sip me samugon edo qekei. Yemo wele mi qe more, metine takele posiki kaki bauine wayake. Eki mane wane kine yemo wele qemaike, eyao ka more desikene. 
MAT.12.34	Ŋine koma borikinane dokoine, ŋine borikine geu paki mo daleo don maine rakei? Wetŋine borikineŋo watke pamaike, eyaka aŋaŋo ra okanmaike. 
MAT.12.35	Ŋei maine eŋe dereretine maine kotino pamaike, eya wane eŋe masi tanik maine okan okanmaike. Ŋei borikine mane eŋe dereret qotkoine loutne kotino pamaike, eya wane eŋe masi tanik qotkoine ma okanmaike.
MAT.12.36	“Na iwa ŋidanbe, ma wakon ma wakon kaiwe naso qoiqoine, eyao ŋei ŋerep korop eŋe don kine kine yau yaup raraine, korop ra gekoi, eya wane don urata makei. 
MAT.12.37	Ŋinŋine donŋine eyaŋoka baŋ kine ma wakoniyake. Ma wakongi, sotŋine midaine okanikei, me ma wakongi sot korop okanikene.”
MAT.12.38	Yale edangiso, ra rokop don wane kito ebo ebon natne, so Parisi natne eŋe Yesu olale rakoi, “Kito ŋebo ŋebon, ŋene masi togogole mane manom kakenane ŋonmaike, ge manom kaŋem paki, ŋene raikene ge Kaisale wane urata mamaine.”
MAT.12.39	Rau, Yesuŋo edange, “Ukude naso iwa wane ŋei ŋereune yemo borikine, so eŋe weteneŋo Kaisale mi malip kamami, so Kaisale midaine gemami! ŋine masi naso baŋem togogole mane mawe kakeiwane ranan okanmami? Midaka! Masi togogole weku baŋ ŋibongale, yemo propet Yona wano masi togogole wakonge, eya wakongi kaikei. 
MAT.12.40	Numa weku yewaka Yona eŋe kaiwe karewe so ruwo karewe zawon suwainane wouine koto wete metke, wane Ŋei Wawainane Gipole eŋe yaleka baŋ kaiwe karewe so ruwo karewe kepe koto ket mesiyake. 
MAT.12.41	Kine ma wakon ma wakon kaiwe naso yewao Niniwe mat welaine ŋei ŋerep eŋe baŋ wiye okorau paki, kineŋine tilekkei, onoka wane Kaisaleŋo Yona eŋano birakake, eŋe Yonaŋo kisi maep edangi dere worikene eya ŋadekka warekoi, na ŋidanbe, kine kine mane iwa, eya yemo Yona wane suwaineine! 
MAT.12.42	Kine ma wakon ma wakon kaiwe naso, eyao yemo raiwoken ŋine qelaŋ ŋerep oŋo wiye okoraki paki, Waom wane kaitko kine ŋine tilekeyake, onoka wane eŋe kepe kiroine keuwo ŋine kitare lolike numa kiroroine ari mage, Solomon wane dereret koboboine eya detke, so wetine main gemaike, na welekatne ŋidanbe detpi, yewao kine kine mane iwa pamaike, eya yemo Solomon wane suwaineine!”
MAT.12.43	Yesuŋo donkisi mane edane rake, “Asu qotkoine eŋe ŋei mane wane kotino ŋine sakesiyake, paki eŋe kepe wetataine yewao mat mane maratka ma metpe ra, zuwage ariyake. Ari mat mane mi marat-kayake. 
MAT.12.44	Paki eŋe oŋomka iwa yale rayake, ‘Na baŋ koso zinge ari, matna qelige sarile, eyao waketkale.’ Eso eŋe koso zinge ari kaki matpa qamen, kotine sino kito mauluk mageumo, mayakatne payake. 
MAT.12.45	Pakimo, eŋe saket ariki paki, asu qotkoine natne sewen, eŋine rokop mida, qotkokoine ebuki sarikei, eŋe sariu pakimo, mat yewa wane kotino waket gekei. Eso ŋei yewa eŋe alakan borikine geke, wane iwa yemo zok manerop boriluluke geyake. Numa tanik iwamo ŋei ŋerep borikine ukude naso iwao gemami, ŋinano yale wakoniyake.”
MAT.12.46	Yesu eŋe ŋei ŋerep don yeka edane okoraki, Nagaine so ŋolekoune lotkekoi, eŋe mat ŋadino qeinat okora Yesu don olatkei wane qesongoi. 
MAT.12.47	Pakiso ŋei maneŋo olale rake, “Detmaine, geŋane nagaŋone so ŋolekopŋone eŋe qeinat okoramami, so eŋe gerop don aukei wane simin-onmaike.” 
MAT.12.48	Rakiso, Yesuŋo mainge olatke. “Maŋo naŋane nagane? Diyawa edo naŋane ŋolekopne?” 
MAT.12.49	Yale raki paki dokoine eŋano metine qesikane more rake. “Onnom! Iwa edo naŋane nagane so ŋolekopne okanmami! 
MAT.12.50	Ŋei mane eŋe Magane qeliwo gemaike, eŋane simile mogare ge okanmaike, eŋe naŋane ŋonne, so naŋane kiyarone, so naŋane nagane.”
MAT.13.1	Kaiwe weku yewaoka Yesu eŋe mat qelige, so doku namuŋ wazaino arike, eya pese ket mere, so don kito edange. 
MAT.13.2	Metki, ŋei ŋerep loutneŋo sari qeyatka lolik-kakoi, eŋe zok magu suwaine, eya wane Yesu eŋe seki mane wane kotino ketki paki, eya wane kutno pese metke, ŋei ŋerep magu eŋe qalakko okorakoi. 
MAT.13.3	Eŋe don naŋengo rokop motki paki, kine kine loutne yale kito edanmaŋke, mane iwa yale edange, “Ŋei mane geke, oŋo nene woune euwo rasuyakane arike. 
MAT.13.4	Eŋe woune ma pororoke euwo rasuke, woune natne numao ketke, pakiso naŋi edo sari neu midake. 
MAT.13.5	Woune natne kepe tabilainerop eyao ket kitoke, yewao kepe gukine etkemde pake, wane komine mo ikopka qeke, onoka wane kepe gukine qeirop mi pake, eya wane. 
MAT.13.6	Kepe deine sake, naso yewao kaiweŋo sirike qeki, komine musele sake, eya kuku suluŋge, onoka wane ŋodineŋo kepe qeirop mi make, eya wane komine eya ikopka seukwarekoi. 
MAT.13.7	Woune natne touk wakelerop eya wane koto ket kitoke, wane suwa wiyeu toukŋo kitoki siukkoi. 
MAT.13.8	Ŋo woune natneŋo yemo kepe gukinerop eyao kitoke, wane suwa wa more wele qekoi, setne natne eyao woune 100 qekoi, setne natne eyao woune 60 qekoi, so setne natne eyao woune 30 qekoi.”
MAT.13.9	Pakiso Yesuŋo iwa yale edange, “Mane eŋe ketneropŋo don iwa desiyake, ŋine misuk ŋaŋaekei, don naŋengo yewa wetŋineŋo wetkekei!”
MAT.13.10	Dokoine eŋe Yesu wano sariu paki qesonka rakoi, “Ge ŋedannom desikene. Ge onoka wane don naŋengoka ŋei ŋerep edan okanmaine? Eya wane kine ra qelaŋan ŋonikene.”
MAT.13.11	Yesuŋo mainge edane rake, “Qeli gege togon kotino wake waket eya wane dereret sane, yemo ŋidoka detkei wane ŋibonge, ŋo ŋei natne iwa edo detkei wane yemo mi ra ebonge. 
MAT.13.12	Eya wane natne eŋe dereret loutne magemamiwo, yemo Waom eŋe baŋ koso manerop qewatke ebongi, moriyan loutne baŋ ma wakone ebongi ma gekei. Ŋo natne eŋe dereret loutne eya mi magemamiwo, yemo dereret nigagatne magemaike, eya baŋ Waom eŋe dereret eya omakkaki, eŋe yaup geyake. 
MAT.13.13	Na don naŋengoka ra edanmaile, eya wane kine yemo iwa yale, eŋe deeneŋo kine kine kaikei, ŋo siluŋ mi kaulukmami, so eŋe keteneŋo don detkei, ŋo siluŋ kine mi detlukkei, eya wane ŋaŋaemami. 
MAT.13.14	Eso ŋei ŋerep yale okanmami, eŋano propet Isaiyaŋo don iwa yale rake, eya wane wele eŋe ukude wakonmaike. ‘Ŋine baŋ ketŋo don naso baŋem detkei, ŋo kine yemo siluŋ wetŋinŋo mi detlukkei, ŋine baŋ deŋoka kaka okanikei, ŋo siluŋ kine kine mane mi kaulukkei. 
MAT.13.15	Onoka wane ŋei ŋerep iwa eŋane dereretene mo siukke, so eŋe ketene mo qe wongekoi, so eŋe deene mo pilikke. Eŋe deeneŋo kine kine maine kaulukeu rap, eŋe keteneŋo kine kine wane kine maine detpi rap, eŋe wet derereteneŋo kine maine gege dere qelaŋanbi rap, yemo eŋe naŋano maine zingeu rap, Kaisaleŋo ramaike, pakimo na maine ma menaŋ onbe rap.’
MAT.13.16	“Ŋine yemo wet pese so bakom suwaine desikei! Ŋine deŋineŋo kine kine maine kamami, so ketŋineŋo don maine detmami, eya wane na don iwa ramaile. 
MAT.13.17	Na don iwa ŋidanbe detpi! Propet loutne so Kaisale wane ŋei ŋerep dereret korop magu loutneŋo sogino gekoi, ŋine yeye kine kine iwa kamami, eya zok kakei wane onge, ŋo siluŋ mi kakoi, soŋine don kine kine iwa detmami, eya zok detkei wane onge, ŋo siluŋ mi detkoi so mi kakoi.”
MAT.13.18	Yesuŋo koso takotke more rake, “Ketŋine motpi paki, nene woune rasu rasu wane don naŋengo rele, eya wane kine rawe detpi. 
MAT.13.19	Ŋei ŋerep qeli gege togon wane don dere more, kine mi detluk okanmami, eŋe yemo wit woune numao ket kitoke, yewa wane rokop. Kisi maep don wele kotoeno ket kitoki, Ŋei Borikineŋo sariki paki pukso, ariki eŋe yaup gemami. 
MAT.13.20	Wit woune natne kepe wesi tabilainerop yewao ket kitoke, yemo ŋei ŋerep natne eŋe kisi maep don simileka detpi paki, eyaka ma nogan-kamami. 
MAT.13.21	Ŋo siluŋ qei kotoeno ketluke more, ŋodine mi ma qotkemaike, eŋe nasomde bamgoka ma gemami, eso kisi maep don wane ŋabaine sarimami, me don wele eya wane umat mane wakongi, yewao eŋe ikopka qeligeu siukmaike. 
MAT.13.22	Woune natne touk wakelerop eya wane koto ket kitoke, yemo ŋei ŋerep natne eŋe kisi maep don detmami, ŋo iwa kepeo gege eya wane dere mezet so wesi aboŋ suwaine ma gege, eya wane simileŋo kitoki, kisi maep don mo siuk-waremaike, paki eŋano wele mi wakonmaike. 
MAT.13.23	Eso woune natne kepe gukinerop eyao kitoke, yemo ŋei ŋerep natne eŋe kisi maep don eya detpi paki, kine weteeneŋo detlukmami, paki malipkau weleine maine wakonmaike, natne eŋe wele woune loutne 100 qemaike, natne wele 60 qemaike, so natne wele 30 qemaike.”
MAT.13.24	Yesuŋo don mane naŋengo koso iwa yale edange, “Qeli gege togon wane numa, yemo ŋei maneŋo wit woune maine euino rasuke, yale. 
MAT.13.25	Rasukimo, ruwo maneo ŋei ŋerep eŋe kulu pawarekoi, pakimo ŋei ŋaba maneŋo sariki paki, touk qotkoine eya wane woune wit koto rasuki paki arike. 
MAT.13.26	Wit woune eya komine qe suwaki paki, kiyeke wele mo qeyakane okange, pakiso touk qotkoine mo eyaka wiri wiyekoi. 
MAT.13.27	Pakimo, ŋei yewa wane qelit medep eŋe kau paki, sari olale rakoi, ‘Suwaine, ŋene detmaine, ge wit woune maine euŋono rasukone, pakimo daleo wane tomok borikine yewa diyao ŋine sari wakonmaike?’ 
MAT.13.28	Eu welaine eŋe mainge edane rake, ‘Eya yemo ŋaba natne edo tanik iwa okanimi.’ Eŋe qesonka rakoi, ‘Ge detŋonnom so ŋedannom, ŋene ari touk qotkoine maine yewa lokake qakŋem ariyake?’ 
MAT.13.29	Eŋe mainge edane rake, ‘Mida, ŋine touk qotkoine eya lokakeu paki, wit natne weneŋ lokak-ongei wane. 
MAT.13.30	Qeligeu, wit so touk eŋe weneŋ orodoŋka suwa ware menaŋgeik, paki na baŋ loka lokak ŋei eya edanikale, ŋine mikepka touk korop eya lokakwareu paki, gerepko peikeu ket ezoyakane, mulapŋo wokom-onwarekei, Pakiso ŋado wit eŋine wele maine eya peike more ŋara urumno magukkei.’ ”
MAT.13.31	Yesu eŋe koso don mane naŋengo more, iwa yale edange, “Qeli gege togon wane magu yemo mastet woune yale, ŋei maneŋo ma ari euino rasumaike. 
MAT.13.32	Mastet eya wane woune yemo eki natne eŋane woune yale mida, eŋe nigagatnemde, ŋo siluŋ suwamaike, eyao yemo eki natne korop yuwan-onmaike. Eŋe suwa eki kakapa okanmaike, eso naŋi eŋe sari matene qogine kutno ma okanmami.”
MAT.13.33	Yesu eŋe koso don naŋengo mane iwa yale edange, “Qeli gege togon wane donkisi dalino suwa ariyake, yemo yis yale. Ŋerep maneŋo yis eya maki paki, plauwa kawet mane eyarop liwa geyake, liwaŋ mageki, plauwa korop eŋe baŋ piwiwige wiyeyake.”
MAT.13.34	Yesu eŋe ŋei ŋerep magu don kine kine iwa korop edaniyakane, yemo don naŋengoka more edanmageke, eŋe don naŋengo me rokop kito kito midaine didiwo mane mi rawakone edanmageke. 
MAT.13.35	Eŋe yale okange, yemo propetŋo don mane iwa yale rake, eya wane wele wakoniyakane yale okange, “Na don edani-kalane, yemo na baŋ don naŋengoka more edangale, na baŋ edanikale, yemo yeye kine kine mi dereretne kepe mo qei wakonge, eyao ŋineka pa sari mage iwa san siu siukine pamaike, eya edangale.”
MAT.13.36	Yesu eŋe ŋei ŋerep magu eya biraone so, mat koto ari wake. Eŋine dokoine eŋe eŋano sariu paki olale rakoi, “Toukpa euwo wiyeke eya wane kine ŋedannom.”
MAT.13.37	Yesuŋo mainge edane rake, “Ŋeiwa waet maine euwo rasuke, yemo Ŋei Wawainane Gipole. 
MAT.13.38	Eu yemo ŋei magu kepe baŋem pamami, woune maine yemo kisi maep dereret magu ŋei ŋerep qeli gege togon wane biŋek gemami, eŋe, ŋo touk qotkoine, yemo ŋei ŋerep qotkoine, yemo eŋe Ŋei Borikine, eŋane qelit qe gemagekei. 
MAT.13.39	Ŋo ŋei ŋabawa waet qotkoine euwo rasuke, yemo Ŋei Borikineŋo. Ŋo menaŋmaike, yemo baŋ qeli kepe nasoine qoeyake, ŋo menaŋgi ma urumgo mot mot urata ŋei, yemo aŋelo edo okanmami. 
MAT.13.40	Touk qotkoine peikeu waki, gerepko pekekeu ezoyake, eya yemo baŋ naso qoeyake, yewa oken yale wakon wareyake. 
MAT.13.41	Ŋei Wawainane Gipole, eŋe baŋ aŋelo magukoune taleongi, ari qeli gege togon wane magu eŋano ŋine, ŋei ŋerep borikine makei wane wetene paki, borikine ma okanmami, ŋei yewa so ŋei ŋerep borikine mama natne weneŋ korop peikeu sari warekei. 
MAT.13.42	Paki biraonbi, gerep togogole ze pamaike, eyao ketpi ezoyake. Ezoki yewao eŋe baŋ aroke ŋet warik warik ki gekei. 
MAT.13.43	Ŋo Kaisale wane ŋei ŋerep magu eŋe yemo baŋ kepe deine yale sirike qelaŋane more Magaenane qeli gege togon mat wane kotino waket gekei. Eya wane ketŋineropŋo don iwa desikei, misuk ŋaŋaekei!”
MAT.13.44	“Qeli gege togon wane don numaine eya, yemo qoli zali mane euwo motkekoi, pakiso ŋei maneŋo maratkaki paki, koso manerop motkeke. Eŋe zok wet pese dere more, ariki paki yeye kine kine mageke, eya korop ebonwareke pakiso, eyaŋo wesi kiyare mangi ma more, koso zinge ari eu eya qoleke. Pakiso eŋine biŋek okange.”
MAT.13.45	“Qeli gege togon don yemo yaleka, bisnis ŋei maneŋo kikum weku mane eya wane zuwaŋge, eya wane rokop. 
MAT.13.46	Zuwaŋ mage mane kake, yemo weku mane, yale kaki paki ari, yeye kine kine qotkoine ma geke, eya korop ŋei natne ebonwareke. Pakiso wesi manbi, eyaŋo mainge kikum eya qoleki, eŋine biŋek okange.”
MAT.13.47	“Qeli gege togonŋo daleo okane more ŋei ŋerep ebuyake eya yemo yaleka, ŋei maneŋo kamaga biraki doku namugo ketki, zawon kine kine loutne ebuke, eya wane rokop. 
MAT.13.48	Zawon korop kamaga koto ket watke-wareu, zawon mama ŋei eŋe tebau saweko sake, pakiso ket pese mere zawon damo qekoi, zawon maine eya kelaeno qakeu ketke, ŋo qotkoine eyamo qakeu yeine arike. 
MAT.13.49	Iwamo baŋ naso qoeyake, eyao yale wakoniyake, aŋelo eŋe baŋ ariu paki, ŋei ŋerep borikine mama eŋe korop ŋei ŋerep maine eŋane keuwo ŋine wanoke qeturaŋ-onwarekei. 
MAT.13.50	Paki ebu bira onbi, gerep togole ze pamaike, eyao ketpi ezoyake. Yewao eŋe baŋ aroke ŋet warik warik ki gekei.”
MAT.13.51	Yesuŋo dokoine edane rake, ŋine kine kine korop iwa edanile, “Eya wane kine det-lukmamiwo eya nolatpi desikale.” Eŋe rakoi, “O, ŋene detmaine.”
MAT.13.52	Rauso, eŋe mainge edane rake, “Eya wane kine yemo iwa yale, ra rokop don me qeli ewe zonom wane kine dereret ŋei me kito ebo ebon ŋei mane yemo eŋe merene urum suwaine mane wane kotino aboŋ welaine maneŋo eya wane kine sogine so musele dere qelaŋane more matok qetok ma bonep bonep mapoke more tegoke mamaike, eya wane kop Waom wane don maine kisi maep ra qelaŋan ŋei ŋo dere wanok, dere wesak okane dere qelaŋane more kisi maep sogine so musele dere wanok okanmaike so ra qelaŋaniyake.”
MAT.13.53	Yesu eŋe don naŋengo iwa korop edangi qoekiso, mat yewa qelige arike. 
MAT.13.54	Ariso, zinge eŋine kepe matino arike, eŋe Yuda lewa lewaŋ urumeno waki paki, Kaisale wane don kito edange, pakiso eŋe detpi paki oŋaene qaeki welelepke more qeson nagu more rakoi, “Eŋe dereret iwa yaline eya diyao ŋine make? So masiine togogole iwa diyao ŋine make? 
MAT.13.55	Eŋe mat mama wane gipole me? Mariya eŋe eŋane nagaine me? So Yakop, Yosep, Simon so Yudas eŋe eŋine ŋolekoune me? 
MAT.13.56	Eŋe eŋine kiyarokoune korop iwa mi gemami? Eŋe masi kine kine iwa korop diyao ŋine make?” 
MAT.13.57	Yale rau pakiso, qaisikkakoi. Yale okanbi Yesuŋo edange, “Propet mane eŋe mat natne eŋano ariki, eŋe koropŋo ewine kitomami, ŋo weku eŋine kepe matino so eŋine magukoune edo qaisik-kamami.” 
MAT.13.58	Eŋe masi togogole mane yewa mi make, onoka wane eŋe weteneŋo detlukka mi malip-kakoi eya wane.
MAT.14.1	Naso yewao Herot, Galili wane ŋei waom eŋe Yesu wane don kisi detke. 
MAT.14.2	Paki ketkele koune edane rake, “Eŋe yemo welekatne Yohane Doku Tau Tau, oŋo koso wisikae wiye more, zinge sarimaike. Yalinane zonom togogole iwaŋo eŋane kutno waki masi togolerop urata mamaike.”
MAT.14.3	Herot eŋe raki Yohane malipka more, meteretkine wokomgeu paki, mulap urumgo birakakoi, eŋe eya okankake yemo iwa yale, Herotŋo eŋine ŋole Pilip wane ŋanomine ŋerep eya kobu make, ŋerep eya wane eŋetine Herodiyas. Yohaneŋo Herot ŋanominane ra more don okankake. 
MAT.14.4	Yohane Doku Tau Tau eŋe tako rakot Herot olale rake, “Ge ŋerep iwa mamaine, eyamo mi menaŋmaike!” 
MAT.14.5	Herot eŋe Yohane qeyakane okange, ŋo siluŋ eŋe Yuda ŋei eŋane kaetkake, onoka wane Yuda ŋei eŋe Yohane wane propet mane rakoi, eya wane.
MAT.14.6	Herot wane wako wakon nasoino ŋei natne eŋe ŋara nekei wane weneŋ sari metkoi, ŋanomine Herodiyas wane borasine eŋe Herot wane lewet ŋei eŋane kaitko lawam tanik worikoken eŋet oreke. Oreki Herotŋo kaki siminkake. 
MAT.14.7	Paki eŋe ra togole olale rake, “Na qeliwo more ra togolemaile, ge kine kine mane wane gangi, ranom na baŋ ginikale!”
MAT.14.8	Eso nagaine eŋe wetko ket okangi borasine eŋe rake, “Ge Yohane Doku Tau Tau wane lewine iwaka peletko more ninnom kawe.”
MAT.14.9	Yale raki Herot eŋe detki zok umareke, ŋo eŋe siluŋ done dere tewekke onoka wane ŋo eŋe mo ŋei suwaine kimakoune eŋane kaiteno okora weti qeliwo raki paki don ra togoleke, eya wane detki qekaki, siluŋ ŋerep eŋine so borasine erane donetne dere aŋaetne teweke, qelit ŋeikoune raongi arikoi. 
MAT.14.10	Ari Yohane mulap urumgo ebine kitatkoi. 
MAT.14.11	Kitareso, lewine peletko more ma sariu, ŋerep yewa mangoi, pakiso oŋo ma more nagainano ma arike. 
MAT.14.12	Yohane dokoine eŋe sari pareŋine ma ari dukkakoi, paki eŋe ari Yesu donkisi olatkoi.
MAT.14.13	Yesu eŋe don kisi eya detki paki, mat eya qelige seki maneo waso sai maneo eŋineka geyakane arike. Ŋei ŋerep eŋe don kisiine yale detpi paki, ket matene qelige more, kepoka ŋadino esopka arikoi. 
MAT.14.14	Yesu eŋe seki kutno ŋine ketki paki, ŋei ŋerep magu suwaine yewa one more, eŋane wetine boriki zomaene maki menaŋgoi.
MAT.14.15	Kepe ketki rarapko, dokoine eŋe eŋano sari olale rakoi, “Kepe ketki naso mo qeyaumaike, so iwa yemo sai togole. Ge ra onnom, ŋei ŋerep eŋe ariu, me bira onnom, matko matko ari edomka ŋara kakiyene qoleu.”
MAT.14.16	Yesuŋo edane rake, “Eŋe maine mi arikei, ŋine ŋidom kine kine mane ka more ebonbi neu.”
MAT.14.17	Edangi eŋe rakoi, “Ŋene ŋara korop mi ma gemaine, yemo kasap mete mane so zawon etke.”
MAT.14.18	Yesuŋo rake. “Eya iwa naŋano ma sariu.” 
MAT.14.19	Eŋe ra ongi rau, ŋei ŋerep eŋe tomok zikotne tola kutno ket dara wuruk pese met warekoi, pakiso eŋe kasap mete mane so zawon etke maki paki, qeliwo deine potki waki, Kaisale bakomine kitoke. Eŋe kasap mapokki waki, dokoine ebongiso, edo damo qe ŋei ŋerep ebon-warekoi. 
MAT.14.20	Ŋei ŋerep eŋe korop neu ŋatene qewareke, pakiso dokoine eŋe kasap so zawon natne wouwene suwaki qeligeu metke, yewa mau ket kela 12 watkeke. 
MAT.14.21	Ŋeiwa ŋara nekoi, eŋane zale ene 5,000. Ŋerep so medep natne yemo mi dapot-ongoi.
MAT.14.22	Pakiso Yesu eŋe dokoine ebuki, seki koto wau paki, edo lewine alakane matko namuŋ kitare arikoi, ariuso Yesu eŋine yemo ŋei ŋerep eya qebin-ongi mateno ariwarekoi. 
MAT.14.23	Qebin-ongi, ŋei ŋerep ariwareu, eya wane ŋadino eŋe meŋo maneo eŋineka wa more meŋenkake. Ruwo kereyakane okangiso, Yesu eŋe eŋineka eya meŋo geke. 
MAT.14.24	Naso yewao seki mo doku namuŋ wisino ariki, dibomŋo mawa maket main qein make, onoka waneŋo yemo momo suwaine zok manerop qeke, eya wane.
MAT.14.25	Naso 3 kilok so 4 kilok erane keuetno sakoka, Yesu eŋe dokoine eŋano doku kutnoka gesoke ariki. 
MAT.14.26	Dokoine eŋe kau doku kutno gesoke sariki kakak kakoi, paki eŋe kaet-ongi aroke rakoi, “Iwa mo osoŋa mane!”
MAT.14.27	Yale okanbi, Yesuŋo esatka edane more rake, “Togoleu! Iwamo noŋo, misuk kaet-ŋungep!”
MAT.14.28	Rakiso Petoroŋo rake, “Waom, iwa welekatne goŋo, yemo ranom na saket uwe paki, doku kutno gesoka geŋano sariwe.”
MAT.14.29	Raki Yesuŋo olatke, “Sarinom!” Eso Petoro eŋe sekiwo ŋine saket more, kiyeke doku kutno gesoke Yesu wano arike. 
MAT.14.30	Eŋe ariki momo suwaine qeki detki paki, eyaka kaetkake, pakiso eyaka wetine qorodoŋgi doku koto qorodoge ketke, paki boka rake. “Waom, neunom!”
MAT.14.31	Rakiso, eyaka Yesuŋo biraki ketki metino maki paki rake, “Ge mali malipŋone nigagatne magemaine! Ge onoka wane wet etkeka okanmaine?”
MAT.14.32	Pakiso ere eretnarek seki koto waketpikso, momo mo eyaka doŋ mange. 
MAT.14.33	Dokoine eŋe seki koto mere umi qe Yesu bakomine kito mawaka rakoi, “Welekatne, ge Kaisale wane Gipole!”
MAT.14.34	Eŋe doku namuŋ yuwane more, sari Genesaret eya kepo ketkoi. 
MAT.14.35	Yewao ŋei ŋerep eŋe Yesu mo detkakoi, eso eŋe mo eya don motpi zoma ŋei eŋane mat loli lolik korop ariwareki ebu peikone, Yesu wano sarikoi. 
MAT.14.36	Eŋe Yesuŋo detongi, zoma ŋei eŋe takotine mezene eyaka uwakau paki, zomaene menaŋ-oniyakane ra olatkoi, pakiso eŋe detongi, takotine mezeno uwakakoi, eŋe korop, eya wane rokop okane more menaŋ-warekoi.
MAT.15.1	Naso yewao Parisi so ra rokop don Kito ebo ebon natne, eŋe Yerusalem ŋine sariu paki, Yesu qesonka rakoi. 
MAT.15.2	“Kine onoka wane geŋane dokoŋone eŋe ŋenane aso ŋabokopze eŋane don numa ŋebongoi, eya mi tewekmami? Onoka wane eŋe numa maine mogare meteene mi saukeu paki, ŋara ma ne okanmami?”
MAT.15.3	Yesuŋo mainge edane rake. “Pakimo ŋine onoka wane Kaisale wane ra rokop don eya ŋadekkau paki, ŋinŋine don numa eya mogare ma gemami? 
MAT.15.4	Kaisaleŋo iwa yale rake, ‘Ge magaŋone so nagaŋone eweetne kitokene,’ So rake, ‘Ŋei mane eŋe naga magaine erane don borikine rayake, eŋe siluŋ qeu seukeyake.’ 
MAT.15.5	Ŋo ŋido kito edanmami, yemo ŋei mane eŋe yeye mane mageyakeo, yemo eŋe magaine me nagaine ere maine eyaŋo qesiŋotki rap, ŋo eŋe siluŋ ramaike, ‘Iwa mo Kaisale wane biŋek qekole,’ yemo ere yaup isi-osiyake, ŋo yemo eŋine biŋek. 
MAT.15.6	Numa yaline eyamo eŋe magaine ewine mi kitomaike, ŋine yale okanbi paki, Kaisale wane don mapapkau paki, ŋinŋine don numa eya teweke mogare ari okanmami. 
MAT.15.7	Ŋine isi ŋei nau! Propet Isaiya eŋe don koboboine ŋinane iwa yale rake! 
MAT.15.8	‘Kaisaleŋo ramaike, ŋei ŋerep iwa eŋe pieneŋoka mawa nanmami, ŋo weteneŋo yemo kakaknane more eri abaran gemami. 
MAT.15.9	Onoka wane eŋe kepe ŋeiŋo don numa mot mole, eya tewekeu paki ra okanmami. Iwa Kaisale wane ra rokop don. Eŋe yalineŋo na mawa nanbi rap, yemo mi menaŋgi rap, onoka wane eŋe mi detluk-nanmami, eya wane.’ ”
MAT.15.10	Yesu eŋe ŋei ŋerep magu edoraki, eŋano ariu edane rake, “Ketŋine motpi paki detlukeu, ŋine misuk ŋaŋaekei! 
MAT.15.11	Ŋei mane eŋe nene kine kine aŋainoka neki kotino wete okanmaike, eyaŋo maki kotine mi sigile okanmaike, midakaka! Kotino don kine kine qotkoine wetke mage more, koso aŋaineŋo raki saketmaike, eyaŋoka maki ŋei eya kotine sigile okanmaike.”
MAT.15.12	Pakiso dokoine eŋe eyaka sari qesonka rakoi, “Ge don iwa ranom, Parisi eŋe dere worik okanmami, eya detmaine?”
MAT.15.13	Yesuŋo edane rake, “Waet kine kine korop Magane qeliwo gemaike, oŋo mi ebotke, eyamo baŋ kinerop lokak-wareyake, 
MAT.15.14	eŋane ra more dere mezet mi okanbi, ŋetne magu eya eŋe deene pili pilikine, eŋe yalinane de pilik maneŋo de pilik mane iwenkaki, ari eret-narek lom maneo ketmamik.”
MAT.15.15	Raki Petoroŋo rake, “Don naŋengo ramaine, eya wane kine ŋedannom detŋem.” 
MAT.15.16	Yesuŋo edane rake, “Ŋine yaleka wet dereretŋine manerop natne eŋane wet dereret mane mi yuwan-kamaike. 
MAT.15.17	Ŋine mi detmami me? Kine kine mane ŋei maneŋo aŋainoka neki, wete koba ŋino ketmaike, paki koso kainoka tetki saket arimaike, yewaŋo ŋei wetine maki mi sigileyake. 
MAT.15.18	Ŋo ŋei kotoo ŋine kine kine wakongi paki sari aŋao-ka saket okanmaike, eyaŋo maki ŋei mane wane wet kotine so dereret mali malip so asu oŋa oŋa eya mo korop-ka di kito more panamangi paki sigile okanmaike. 
MAT.15.19	Onoka wane eŋine kotino ŋine borikinane dereret eya wetkeki, paki okangi, eyaŋo tebaka ari birakaki kawali engu seuseu maratka okanmaike, so ŋerep mane ma qelige mane mama, so bailalaŋ okane, ŋerep yau yaup ebu ebu, so aboŋ kobu mama, isi don rara, so gube qesat don natne edanikei. 
MAT.15.20	Kine kine eya, edo mau ŋei mane wane wetine mo korop di kito okanmaike. Ŋo eŋe yale ramami, mete mi sau sauk so yaup ŋara ma nene, eyaŋo maki ŋei mane wane wetine mi sigileyake, eya yemo weneŋ midaka so mida togogole.”
MAT.15.21	Yesu eŋe mat eya qelige more, kepe sai mane Tire so Sidon mat osino pake, eya arike. 
MAT.15.22	Kanan qelaŋ ŋerep mane eŋe kepe eyao geke, oŋo Yesu wano sariki paki, ra arok okanka rake, “Suwaine, Dawit wane qerakine, Kaisaleŋo biragangi ketkone! Ge naŋane wetŋone borikep! Naŋane borasone eŋe asu qotkoineŋo kotino pa matalikaki, wikile zok detmaike.”
MAT.15.23	Yale raki, Yesuŋo don mane mi olatke, eŋine dokoine eŋe eŋano sari raka rakoi, “Talekanom eŋe arikep! Eŋe ŋenane ŋadezo ra aroke sarimaike!”
MAT.15.24	Yesuŋo mainge rake, “Na lama yeo me yeo ket ari gemami, Israel ŋei ŋerep magu eŋaneka weku talenangi ketkole.”
MAT.15.25	Raki ŋerep eŋe eyaka sari osino wawet qe Yesu wane kino tamge more rake, “Suwaine, siluŋ mapik nannom!”
MAT.15.26	Yesuŋo olatke, “Ŋerep ŋene maine Israel medep eŋane ŋara eya ma more, koso kasi eŋano qakŋem ariki nene, eyamo mi menaŋmaike.”
MAT.15.27	Ŋerepŋo mainge rake, “Suwaine, eya welekatne, ŋo siluŋ kasimze eŋe welakopene eŋane zakeo ŋine ne yuwankau, sisinemde ketki eŋe weneŋ ne okanmami.”
MAT.15.28	Eso Yesuŋo mainge ŋerep olale rake, “O ŋerep, ge mali malipŋone kakapa! Ge onokaka wane ganmaike, paki ramaine, yale baŋ okan-ganiyake. Eso naso eyaka borasine menaŋkake.”
MAT.15.29	Yesu eŋe mat eya qelige more, Galili doku namuŋ eya mogare arike, eŋe ari meŋo waki paki, pese ket metke. 
MAT.15.30	Metki, ŋei ŋerep magu suwaine eŋe eŋano sarikoi. Eŋe kiye pekinene qoiqoine, depilik, kiye meteene seuseune, don mi raraine, so zoma kine kine natne loutne weneŋ ebu sari, Yesu wane kino biraongoi, pakiso Yesuŋo ebuki menaŋ-warekoi. 
MAT.15.31	Ŋei ŋerep eŋe welelepkekoi, onoka wane eŋe onbi donene mi raraine edo don ramaŋkoi, kiye meteene seuseune eŋe menaŋmaŋkoi, kiye wawetene me pekinene qoiqoine eŋe numa gegeene wakonmaŋke, de pilik eŋe deene potmaŋkoi, eso eya wane eŋe Israel eŋane Kaisale mawakakoi.
MAT.15.32	Yesu eŋe dokoine edoraki ariu edane rake, “Na ŋei ŋerep iwa eŋane wetne borimaike, onoka wane eŋe narop kaiwe karewe gemami paki, ukude ŋara mane mi nemami. Na ŋara mi gumeon gumeon yaup taleonŋem arikei wane mi nanmaike, onoka wane eŋe mateno arikei wane, ari numao zonomene midayakane.”
MAT.15.33	Dokoine eŋe olale rakoi, “Ŋene ŋara sai togolo iwa maratka more, ŋei ŋerep magu iwa gume-onŋem, maine rokop-oniyake?”
MAT.15.34	Yesuŋo edane rake, “Ŋine ŋara darap magemami sikan-nanbi!” Eŋe olale rakoi, “Kasap sewen so zawon mide nigatne etkemde ma gemaine.”
MAT.15.35	Eso Yesu eŋe mo eyaka ŋei ŋerep magu eya ra-ongi, kepo dara wuruk pese ket met warekoi. 
MAT.15.36	Pakiso, eŋe kasap sewen so zawon eya maki paki, Kaisale bakomine kito more, mapokki waki dokoine ebonge, eso dokoine eŋe ma more damo qe, ŋei ŋerep ebon-warekoi. 
MAT.15.37	Eŋe korop neu ŋatene qewareke, dokoine eŋe neu wokitne metke, eya mau ket rosa sewen watkeke. 
MAT.15.38	Ŋei ŋara nekoi, eŋane zaleene 4,000, ŋerep so medep nigatne yemo mi dapot-ongoi.
MAT.15.39	Eso Yesu eŋe mo eya ŋei ŋerep taleongi, mateno ari wareu, eŋine seki koto waketki, pakiso Magadan kepe sai eya arike.
MAT.16.1	Parisi natne so Sadusi natne eŋe Yesu wano sarikoi, eŋe liwek-kakei wane detkoi, eso eŋe masi togogole mane maki, eyaŋo Kaisale wane kine sikan-ongi kakei wane olatkoi. 
MAT.16.2	Ŋo Yesuŋo yemo edane rake, “Ŋine kepe kesiyakane okangi, ra okanmami, ‘Ŋenane kepe menage payakane okanmaike, onoka wane qeliwo aso asoŋ kito walakmaikane.’ 
MAT.16.3	Eso sakoka yemo ŋine ra okanmami, ‘Eyamo koya qeyakane okanmaike, onoka wane qeliwo kup kezoŋ okane kepe takelemaike, so di okanmaikane.’ Ŋine kup so aso asoŋ eya wane kine yemo maine tanikine qeliwo kau paki detka okanmami, ŋo ŋine naso iwa eya wane masi tanikine yemo maine mi detkakei! 
MAT.16.4	Ŋine kaiwe naso ukude iwa wane ŋei ŋerep tego yemo borikine so eŋe weteeneŋo Kaisale wano mi paulukmaike. Eŋe naso baŋem masi togogole mane kaikei wane ra okanmami, ŋo eŋe masi mane baŋ mi kaikei, midakaka! ŋine masi togogole weku baŋ ŋibonbe kakei, yemo Yona wano masi wikile wakonge, eyaka wakongi kakei.”
MAT.16.4	Eso eŋe yale ra more qeliŋ-one so wiye arike.
MAT.16.5	Dokoine eŋe doku namuŋ yuwane erinat arikoi, eŋe niget-ongi kasap mane weneŋ mi ma arikoi. 
MAT.16.6	Yesuŋo edane rake, “Ŋine kaulukkei, so diyamŋine seleleine makei, Parisi so Kaisale wane ra rokop don welaine ŋei Sadusi, eŋane yisŋo masi plawa maki suwa okanmaike, yale ŋinane keuwo eŋerop masi qotkoine suwayakane, so ŋinano wakesiyakane ware-nagukei.”
MAT.16.7	Dokoine eŋe don eya dere edomka auye rakoi, “Eŋe iwa ramaike, yemo onoka wane ŋene kasap mane mi ma sarine, eya wane mane ramaike.”
MAT.16.8	Yesu eŋe don daleo aukoi, eya mo detonge, paki eŋe qeson one rake, “Ŋine onoka wane ŋidomka auye ramami, kasap mi ma sarine, eya wane mane ramaike, yale ramami ŋine mali malipŋine nigagatne ma gemami me? 
MAT.16.9	Ŋine kine mi detlukmami me ŋine na kasap mete mane (5) eya ŋei ŋerep 5 tausen eŋane mapokkole, eya mi detmami meŋine rosa darap wokitne metke, eya mau ket watkeke? 
MAT.16.10	So kasap sewen eyaŋo ŋei 4 tausen eŋane mapokkole, eyamo daleo ŋine rosa darap wokitne metke, eya mau ket watkeke? 
MAT.16.11	Ŋine daleo wane mi det-lukmami? Na kasap wane mi ŋidanile, eya wane kine mi detlukmami, na koune qe rele, ŋine diyamŋine seleleine makei, Parisi so Kaisale wane ra rokop don welaine ŋei Sadusi, eŋane masi tanik kelok don qotkoine eyaŋo yis yaleka ŋinane wetko waketki rokop-ŋuniyakane!”
MAT.16.12	Eso dokoine eŋe kine mo detkoi, eŋe yis waneka kasapko motpi maki suwa okanmaike, eya wane mi edange. Ŋo yemo Parisi so Kaisale wane ra rokop don welaine ŋei, Sadusi, eŋane kito ebo ebonenane masi tanik kaulukkei wane eyao more edange.
MAT.16.13	Yesu eŋe ari kepe sai mane mat suwaine Sisariya Pilipai osino pake, eya lotkeke. Yewao dokoine qesonone rake, “Nolatpi desikale, ŋei ŋerep eŋe Ŋei Wawainane Gipole eŋane ra more ma oramami?”
MAT.16.14	Eŋe olale rakoi, “Natne eŋe ramami, Yohane Doku Tau Tau, natne eŋe ramami, Elaiya, ŋo natne eŋe ramami, Yeremaiya me propet mane.”
MAT.16.15	Yesu eŋe dokoine edane rake, “Nolatpi detpe, ŋine yemo daleo naŋane ma noramami?”
MAT.16.16	Saimon Petoroŋo rake, “Ge Mesiya, Kaisale gege togon wane gipole, oŋo ge biragangi ketkone.”
MAT.16.17	Raki Yesuŋo mainge rake, “Simon Yohane gipole, ge wekumane ramaine, wet pesek desikene! Onoka wane ge don wele iwa ramaine, yemo ŋei natne eŋano ŋine geŋano sariki mi ramaine, yemo Magane qeliwo gemaike, oŋo koboboine wetŋono motki ramaine. 
MAT.16.18	Eso eya wane na iwa yale golatpe, Petoro, ge wesi mane, na doku tau tau ŋei ŋerep magune wesi yewa wane kutno mawe mesiyake, paki seuseu wane zonomŋo naŋane urum me doku tau tau magu yewa mane baŋ mi maket birakayake. 
MAT.16.19	Na qeli gege togon urum wane ki baŋ gingale, ge kepeo ra togolenom, qeliwo yale waka Kaisale eŋe baŋ ra togoleyake, ŋo ge kepeo rakokenom, qeliwo Kaisale eŋe yalewaka baŋ rakokeyake.”
MAT.16.20	Yale raki paki, dokoine togogoleka rawotonge, eŋe Mesiya eya ŋei mane mi edangei wane.
MAT.16.21	Naso yewao ŋine kiyeke Yesu eŋe dokoine don didiwo ra wakone edane rake, “Na mo Yerusalem matko wakale paki, ŋei suwaine, pris ŋetne, so ra rokop don kito ebo ebon ŋei edo wikile zok suwaine ningei. Nine more, na baŋ nekuwi seukkale, paki kaiwe karewe okangi, nabaŋ koso ma wirik-nangi, wisikae wiyekale.”
MAT.16.22	Edangi, Petoroŋo eŋineka bonep newanka more, busuka more rawotkaki paki rake, “Waom! Eyamo midakaka, kine kine yewa mane iwa geŋano mi wakoniyake!”
MAT.16.23	Yesuŋo zinge Petoro olale rake, “Ŋei Borikene! Na biranane arinom, ge naŋane numa leŋleŋ okan-nanmaine, onoka wane geŋane dereret iwa yemo ge Kaisale wane dereret mogare mi ramaine, midakaka! Ge yemo ŋei eŋane dereretka mogare ramaine!”
MAT.16.24	Pakiso, Yesu eŋe dokoine edane rake, “Ŋei mane eŋe naŋano sariyakane okaneso, koto so solainane don ŋadekka more, kibeŋ qabeŋine teweke more, naŋane ŋadeno sariyake. 
MAT.16.25	Onoka waneŋo mane eŋe eŋine gegeinane simile dere mo mawaluk kayakeo, eŋe baŋ siuke maniyake, ŋo mane eŋe naŋane raki paki gegeinane simile eya qaisik kayake, eŋe baŋ gege togon marat kayake. 
MAT.16.26	Mane eŋe kepe baŋem eya wane kine kine korop pamaike, eya kutno kutno more mawamaŋki, gegeine mida leleki paki, ki pelelekkaki, eya wane wele yemo onokakaŋo wakon-kayake? Me gegeinane turuŋine onokaka koso makimo, zinge baŋ koso qesiŋka maniyake? Kine mane midakaka, so mane mi pamaike! 
MAT.16.27	Ŋei Wawainane Gipole eŋe mo Magainane kibi qelaŋangorop aŋelokoune ebuki sarikei, pakimo eŋe baŋ ŋei koboboine so ŋei borikitne gege mageenane rokopko turuŋine mainge eboniyake. 
MAT.16.28	Welekatne iwa detlukkei! Iwa okoramami, ŋinano ŋine ŋei natne eŋe baŋ mi seukwarekei, eŋe yeka geu paki kau, Ŋei Wawainane Gipole eŋe ŋei waom yale okane sariyake.”
MAT.17.1	Kaiwe siks qoeki, ŋadino Yesuŋo Petoro so tatiŋon Yakop so Yohane eŋerop weneŋ arikei wane ebuke, eso eŋe iwen-ongi, bonaga kiroine maneo enŋeneka wakoi.
MAT.17.2	Wau paki, kau kau eyaka solaine qeingeke, paki eŋine kaitine qilaunerop kepe deine yale okange, eso takotineŋo wakokoine, kiwa yale okange. 
MAT.17.3	Pakiso, dokoine karewe eŋe pore otpi, Mose so Elaiya ere Yesurop don aukoi. 
MAT.17.4	Eso Petoro eŋe Yesu olale rake. “Waom, ŋene iwa geŋem maine okanmaike, eya wane ge detnom, na kise karewe iwa baŋ makale, mane geŋane, mane Mose wane, so mane Elaiya wane.”
MAT.17.5	Eŋe yale rakiso, eyaka kezoŋ qilaunerop eyaŋo sari kawet-onge, pakiso kezoŋ koto ŋine boka woka mane iwa yale raki ketke. “Iwamo nae Gipon Maepne, na eŋane simile nanmaike, ŋine donine desikei!”
MAT.17.6	Dokoine eŋe boka woka eya detpi paki, eŋe zok manerop zonomene oreki, kaitene kepo maingeu ketki umi qe pakoi. 
MAT.17.7	Yale okanbi, Yesuŋo osoeno sari ebu more rake, “Kaŋzaŋ wiyeu, ŋine misuk kaet-ŋungep!” 
MAT.17.8	Eso eŋe wiyeu paki, pore ŋei mane mi kakoi, Yesu eŋineka weku okoraki kakoi.
MAT.17.9	Eŋe bonagao ŋine ketpi paki, Yesuŋo rawot-one rake, “Ŋine masi iwa wakongi kamami, eya wane donkisi ŋei mane misuk edanikei, yeine qeligeu pamageki, Ŋei Wawainane Gipole seuseuwo ŋine ma wirik-kaki wisikae wiyeyake, naso yewao don kisiine maine edanikei.”
MAT.17.10	Pakiso, dokoine eŋe Yesu olale rakoi, “Kine ŋedannom desikene, ra rokop don kito ebo ebon ŋei, eŋe ra okanmami, Elaiyaŋo Mesiya wane alakane sariyake.”
MAT.17.11	Rau Yesuŋo edange, “Elaiya eŋe welekatne alakane sariyake, paki eŋe kine kine korop matok qetok mawareyake. 
MAT.17.12	Ŋo na welekatne iwa ŋidanbe, Elaiya eŋe mo sarike, pakimo ŋei ŋerep eŋe kau paki mi detkakoi, ŋo siluŋ enŋene simile eya mogare more, masi kine kine korop okankakoi. Numa yewaka, Ŋei Wawainane Gipole eŋe baŋ yaleka edo qe matali qetali okankakei.”
MAT.17.13	Yale rakiso, dokoine eŋe mo detkoi, eŋe Yohane Doku Tau Tau wane ramaike.
MAT.17.14	Dokoine karewe so Yesu eŋine eŋe koso ŋei ŋerep magu suwaine eŋano zinge ari lotkeu, ŋei maneŋo sari Yesu wane kino wawetine qeke. 
MAT.17.15	Paki rake, “Suwaine, ge naŋane giponnane wetŋone borikep! Eŋe naso baŋem seuke wisikae okane, wikile zok det okanmaike, paki waraŋ-kaki gerepko me dokuwo ket okanmaike. 
MAT.17.16	Na geŋane dokoŋone eŋano mo ma sarikole, ŋo siluŋ edo eŋe maine mi ma menaŋ-kakoi, eŋe ŋaŋaekoi.”
MAT.17.17	Yesuŋo mainge rake, “O mali malip midaine, so sot korop ŋine ŋei iwa! Na naso kiroine ŋineropka ge arikale me? Na naso baŋem ŋinerop ge more umat kine kine ŋinane kau, bisi okan-ŋune more ŋibu gekale me? Medep eya naŋano ma sariu!” 
MAT.17.18	Raki, ma sariu, Yesuŋo asu qotkoine eya don olatki, eŋe saket arike, eso medep eya eŋe naso yewaoka menaŋkake.
MAT.17.19	Pakiso dokoine eŋe bonepko Yesu wano sari olale rakoi, “Kine ŋedannom desikene, eŋe daleo wane asu qotkoine eya mogatŋem mi aŋaze teweke saket arike?”
MAT.17.20	Rau Yesuŋo mainge rake, “Eyamo onoka wane mida. Ŋine mali malip zok mi ma gemami, eya wane. Wane iwa yale detpi! Ŋine mali malipŋine nigagatne mastet wounane rokop ma gekeiwo, yemo ŋine bonaga iwa maine olale rau rap, ‘Iwa ŋine eriwa arinom!’ Rau, eso eŋe baŋ ariki rap. Ŋine mali malip korop kine kine maine okangei, misuk ŋaŋaekei! 
MAT.17.21	Asu qotkoine yaline yemo numa weku meŋe meŋen so kisi maep wane ra more sawe gegeŋo maine mogatkaki, saket ariyake, kine kine maneŋo mi mogasiyake.”
MAT.17.22	Dokoine eŋe korop Galili kepeo sariwareu, Yesuŋo edane rake, “Ŋei Wawainane Gipole yemo mo ŋei ŋaba eŋane meteeno birakau wayakane nasoine bomilemaike, 
MAT.17.23	waki, ŋei edo baŋ qeu seukeyake, ŋo siluŋ, kaiwe karewe eyao eŋe baŋ ma wirik-kaki wisikae wiyeyake.” Ŋo eŋine dokoine eŋe don eya wane zok manerop qomene umareki qom borik suwaine detkoi.
MAT.17.24	Yesu eŋine so dokoine eŋe Kaperneyam matko sarikoi, pakiso Bakom Urum wane takis mama ŋei eŋe Petoro wano sari olale rakoi, “Ŋinane kito ŋibo ŋibon eŋe Bakom Urum wane takis mot okanmaike me ŋedannom desikene.”
MAT.17.25	Petoroŋo edane rake, “O, mot okanmaike.” Petoro eŋe mat koto ari wake, naso eyao Yesuŋo mikepka Petoro qesonka rake, “Saimon, ge nolatnom daleo detmaine? Maŋo opesi me takis kepe iwa wane ŋei waom qole-on okanmaike? Kepe mat welaine ŋei ŋerep eya edo me ŋei lobo edo?”
MAT.17.26	Petoroŋo mainge rake, “Ŋei lobo edo.”
MAT.17.26	Yesuŋo mainge rake, “Eya mo mayakatne, eya wane kine yemo iwa yale, kepe mat welaine edo mi qolekei, 
MAT.17.27	ŋo siluŋ ŋei ŋerep iwa eŋe ŋenane misuk detpi boriyake, eso eya wane ge doku namugo arinom paki, mewen mane biranom ketkep paki, zawon mikepka qadek-kene, eya tebanom sayake, saki meune eya mam aŋaŋgi aŋaino ge baŋ wesi mane marat-kakene, yemo lewine naŋane Bakom Urum wane takis wane rokop so geŋane, eya weneŋ mam pakiso ma sarinom ŋere takis eyaŋo baŋ qolekete.”
MAT.18.1	Naso yewao dokoine eŋe Yesu wano sariu paki, olale rakoi, “Ŋedannom desikene, maŋo natne yuwan-one more qeli gege togon mat kotino suwaine okanmaike?”
MAT.18.2	Rau, Yesu eŋe medep nigatne mane oraki sariki birakaki kaiteno okorake. 
MAT.18.3	Paki edange, “Iwa rawe detpi! ŋine qeinge more, medep nigatne iwa eŋane kop mi okangeiwo, yemo ŋine qeli gege togon mat kotino mi wakesikei. 
MAT.18.4	Qeli gege togon mat kotino suwaine gege wane, yemo mane eŋe oŋomka ket more, ketkele medep nigatne iwa wane rokop geyakeŋo suwaine okaniyake. 
MAT.18.5	So mane eŋe naŋane eŋet biŋeknane raki paki, medep nigatne iwa eŋe yale eya ora teba-kayake, eŋe na yalewaka nora teba-naniyake.”
MAT.18.6	“Mane eŋe medep nigatne iwa eŋe mali malipene naŋano motpi pamaike, eya ŋinane keuwo ŋine medep mane borikine mayakane sorin-kaki, mali malipine naŋano eya kitare more, borikine mayakeo, yemo ŋei yewa eŋe maine yaben mane suwaine ebino qeu kiki lukkau paki, rupapkau kiwetko ket siukki rap, yemo menaŋgi rap. 
MAT.18.7	Yai, kepe iwa wane ŋei eŋe ŋei ŋerep borikine makei wane sorin-on okanmami, eŋe daleo okangei? Kine kine yaline eya baŋ naso baŋem wakoniyake, ŋo mane eŋe borikine yaline eya sorin-ongi makei, ŋo eŋe baŋ daleo okaniyake? Eŋe maine baŋ siukeyake me?
MAT.18.8	“Ge meteŋoneŋo me kiyeŋoneŋo waraŋ-gangi ari borikine maneo rasukeneo, yemo eya kitare more biranom ariyake! Ge gege togon matko yemo kiyeŋone so meteŋone midaine maine waketkene, ŋo meteretke ŋone so kiyeretke ŋone weneŋ sot korop magekeneo, yemo sora gerep papa togon yewao birau ketnom gaeyake. 
MAT.18.9	So geŋone deŋoneŋo borikine makenane simile wetŋono mosiyakeo, ge qepitike bira-onnom yeine ariyake! Eyamo maine, ge mo gege togon matko deŋone weku eyaŋoka wakesikene, ŋo deŋone etkeka sot weneŋ epu gekene, yemo ge baŋ biraganbi gerep sora togole ze pamaike, eyao ketnom gaeyake.”
MAT.18.10	“Na don welekatne ŋidanbe detpi, ŋine kauluke more, medep nigatne kopne iwa eŋane mane detpi ketkele misuk okaniyake, onoka wane eŋane aŋelokopene eŋe weti qeliwo gemami, eŋe naso baŋem Magane qeliwo gemaike, eŋane kaitko ge okanmami, wane ŋine eŋe maine mi mauluk-onbi, yemo aŋelokopene eŋe ŋine wikile ŋibonikei. 
MAT.18.11	Ŋei Wawainane Gipole eŋe lama siukkoi, eya zuwaŋ-one ebuyakane ketke.”
MAT.18.12	“Ŋine eya
MAT.18.13	Na welekatne ŋidanbe detpi, eŋe zuwaŋ-lukmage marat-kayake, paki eŋe lamakoune 99 eŋane mi detmaike, wekuwa siukike, eŋane wet pese suwaine desiyake. 
MAT.18.14	Numa weku yewaka, Magaŋine qeliwo gemaike, eŋe nigatnekoune iwa ŋinano ŋine maneŋo mane siukeyakane mi simin-kamaike.”
MAT.18.15	“Ge kimaŋone maneŋo geŋano sot okangi, ge eŋano arinom paki, sotine eya sikan-kakene. Ŋo siluŋ ŋire ŋiritneka bonepŋitne okangeik, eŋe olatnom donŋone detmaikeo, yemo ge kimaŋone eya mo mainka numa maino bira-kamaine. 
MAT.18.16	Ŋo eŋe donŋone mi desiyakeo, yemo ge ŋei weku me etke epunom ererop weneŋ ari kineine detkau paki, ŋei etke me kareweŋo don ra makoboe okangei. 
MAT.18.17	Ŋo eŋe eŋane don mane mi desiyakeo, yemo doku tau tau magu kineine edanikene, paki eŋe doku tau tau magu eŋano birakaikene. Paki eŋe eŋane don mi desiyakeo, yemo detkau, eŋe ŋei lobo mane so takis borikine mama mane sot korop okaniyake.”
MAT.18.18	“Eso na rawe korop detpi, ŋine yeye kine kine korop kepeo iwa rawetkeu, Kaisaleŋo qeliwo yalewaka rawot-keyake, ŋo yeye kine kine kepeo iwa rakokeu, Kaisaleŋo qeliwo yalewaka rakokeyake.
MAT.18.19	“So na mane takotke rawe detpi, ŋire ŋei etkeŋo yeye mane wane ra more, wetŋitne weku more meŋen-kauk, Magane qeliwo gemaike, eŋe baŋ ŋiponiyake. 
MAT.18.20	Ŋei etke me karewe eŋe naŋane eŋet biŋeknane rau paki, wekuwoka qeturaŋ ge metpi, na weneŋ yewa eŋerop eŋane keuweno metkale.”
MAT.18.21	Yesu eŋe don yale raki Petoroŋo Yesu wano sariki paki, qesonka rake, “Waom, nolatnom desikale, naŋane kimane eŋe atak loutne borikine okan-nangi, na maine turuŋine atak darap qeliŋgale? Na maine atak sewen sot turuŋine qeliŋgale?”
MAT.18.22	Yesuŋo olale rake, “Mida, atak sewen midaka, ŋo siluŋ sewenti magu sewen yale qelige mangene, 
MAT.18.23	onoka wane qeli gege togon wane numa eya yemo, ŋei Waom mane oŋo qelit ŋeikoune eŋine sotaene makokkei wane lolike kake, eya wane rokop. 
MAT.18.24	Eŋe lolike kayakane kiyekki, eyaka qelit ŋei mane ma sarikoi, oŋo 10 milion kina eŋane waom wane biŋek yale omakake. 
MAT.18.25	Wane qelit ŋei eya eŋe wesi mane mi magekane, sotaine eya mi qoleke, eso ŋei waomine eŋe raki, eŋe qelit qeqe mane yale, eŋine so ŋanomine, so medewekoune, so yeye kine kineine korop mageke, eya ŋei ebongi, eŋe wesi manbi sotaine eya qeyakane olatke. 
MAT.18.26	Olatki, qelit ŋei waominane kino wawetine qeki paki rake, ‘Ge naŋane wetŋone boriki, qeliŋ-nannom, na baŋ korop sotane makok warekale!’ 
MAT.18.27	Raki, ŋei waom eŋe wetine boriki, sotaine eya yeine qeliŋgi paki, ŋei birakaki arike.
MAT.18.28	“Eso qelit qeqe ŋei yewa, eŋe ariki paki qelit ŋei kimaine mane wesimde ewekine 100 kina yale oma-kake, eŋe marat-kake. Marat-kaki paki, malipka more, ebine maguloke rake, ‘Ge naŋane wesi neu makone, eya wane sota eya koso turuŋine qole-nanikene!’ 
MAT.18.29	Raki qelit ŋei kimaine eŋe umi ket more olale rake, ‘Ge naŋane wetŋone boriki qeligenom, na baŋ sotaŋone eya mainge qole-gangale!’ 
MAT.18.30	Ŋo eŋe siluŋ don raki dere mi loloŋ-kake, eya wane turuŋine yemo eŋe mulap urumgo birakake, eya mere sotaine eya mainge qoleka-wareki qoeki sa kesiyakane. 
MAT.18.31	Qelit ŋei kimakoune eŋe tanik yewa okangi, kau borike, paki ari ŋei waomene eya donkisi korop olat-warekoi. 
MAT.18.32	Eso ŋei waom eŋe qelit ŋei oraki sari saketki olale rake, ‘Ge qelit ŋei borikine sot korop! Ge naŋano ŋine wesi suwaine oma nan-gone, wane na turuŋone qeligewe paki sese-ganile, kine onoka wane goŋom nolatnom mo na loloŋ-ganile. 
MAT.18.33	Ge qelit ŋei kimaŋonane wetŋone boriki loloŋ-ganile yale, mi okankene’ 
MAT.18.34	Yale ra more sotine osiki qelit ŋei eya birakaki, mulap urumgo wikile mane makoboe kakeiwane waketke, eya mere sotaine eya korop makok wareki qoeki, sakesiyakane.”
MAT.18.35	Pakiso Yesuŋo don iwa yale raki qoeke, “Ŋine wetŋineŋo kimakopŋine eŋane sot turuŋene mi qeliŋgeiwo, yemo Magane qeliwo gemaike, eŋe masi tanik yelewaka, eyaŋine weku weku baŋ okan-ŋuniyake.”
MAT.19.1	Yesu eŋe don eya korop rawareki qoeki, eŋe Galili kepe qelige more, ari Yuda kepeo Yordan doku wane eri nat paromino arike. 
MAT.19.2	Ariki, ŋei ŋerep magu suwaine eŋe ŋadino ariu, zomarop yewa ma menaŋ-onge.
MAT.19.3	Parisi natne eŋe eŋano liwe-kakei wane sari rakoi, “Ŋenze ra rokop donzeŋo ŋei mane rakok-kaki, ŋanomine qeliŋ-kawe ra, kine eya me eya wane ra, maine qeliŋ-kayake me?”
MAT.19.4	Yesuŋo mainge rake, “Ŋine Kaisale wane ekapko don iwa yale pamaike, eya mi dapore det okanmami me? Ramaike, ‘Mokaka qei kino ma wakon ma wakonŋo ŋei so ŋerep orodoŋka ma wakon-otke.’ 
MAT.19.5	Paki Kaisaleŋo rake, ‘Eya wane ŋei maneŋo naga magaine qeliŋ-otki paki, ŋanominano takot-keyake, pakimo ere koto so sola mo weku okangeik.’ 
MAT.19.6	Eso na ramaile, ere koso etke mi okane more, weku okangeik, Kaisaleŋo maturaŋ-otkane, ŋeiŋo maine misuk mapok-osikei.”
MAT.19.7	Raki Parisi eŋe qesonka rakoi, “Pakimo, Mose eŋe onoka wane ra rokop don ebonge, ŋei mane eŋe ŋanomine qeliŋ-kayakane okane, kibi mane qe maneso esop-kaki ariyake?”
MAT.19.8	Rau Yesuŋo edange, “Moseŋo ŋanowekopŋine qeliŋ-ongei wane dere rakoke ŋibonge, yemo yaup ŋinŋine wetŋine zok togogole, daleo kito ŋibongi desikei, eya wane raki paki dere rakoke ŋibonge. Ŋo qei Kaisaleŋo kiyeke more ma wakonge, naso yewao yemo numa iwa yaline mane mi pake. 
MAT.19.9	Eya wane na ŋidanbe detpi, ŋei mane eŋe ŋanomine sot midaine maine geki, qeliŋ-kaki paki, ŋerep natne ebu-yakeo, eŋe zokit eya kitatmaike, paki ŋei eya eŋe sotkorop okaniyake.”
MAT.19.10	Eŋine dokoine edo dere olale rakoi, “Numa yale ŋei mane so ŋanomine erane keruwetno pamaikeo, yemo ŋerep mi mama yaup maine gekene.”
MAT.19.11	Rau Yesuŋo edange, “Don iwa ŋerep mi mama yemo ŋei ŋerep korop eŋane mi ramaile, ŋo yemo don iwa dere wetke magekei wane zonom pa ebon maike, edoka weku magekei wane Kaisaleŋo ebonge. 
MAT.19.12	Ŋei eŋe ŋerep onoka wane mi ebukei, eya wane kine loutne pamaike, ŋei natne eŋe yemo onoka wane yalewa oken gekei wane wakonmami, natne yemo onoka wane ŋei edom ŋerep midaine gekeiwane kitat onmami, so natne ŋerep mi ebumami, yemo onoka wane eŋe qeli gege togon don wane ra more, yemo ŋei yaline eŋane biŋek eya wane eŋe yaup gemami. Mane eŋe iwa maine okaniyakeŋo don iwa dere ma nogan-kayake.”
MAT.19.13	Ŋei ŋerep natne eŋe medewekopene Yesuŋo metine leweeno more, meŋen-kayakane eŋano ebu-arikoi, ŋo dokoine edo yemo ŋei ŋerep eya rawot-ongoi. 
MAT.19.14	Yale okanbi, Yesuŋo rake, “Ŋine qeliŋ-onbi medep nigatne eŋe naŋano sariu, so mi kitat-onbi, onoka wane ŋei ŋerep eya medep nigatne yaline, eŋe qeli gege togon eya mo biŋek qe ebonge.”
MAT.19.15	Yale raki paki metine leweeno more so, kepe eya qelige maneo arike.
MAT.19.16	Naso maneo ŋei maneŋo Yesu wano sari olale rake, “Kito ŋebo ŋebon, nolatnom detpe, na onokaka maine mane okanbe paki, gege togon maratkakale?”
MAT.19.17	Raki Yesuŋo olale rake, “Ge kine kine mainane qeson-nanmaine? Maine welaine eŋe weku gemaike, ge gege togon kotino waketkenane okaneso, yemo Kaisale wane ra rokop don eya tewekkene.”
MAT.19.18	Eŋe mainge olale rake, “Ra rokop don diyawa?”
MAT.19.18	Yesuŋo olale rake, “Ge ŋei mi qem seukeyake, ŋao ŋanom ŋire mi qeliŋ-nagukeik, ge kobu mi makene, ge isi mi rakene. 
MAT.19.19	Ge naga magaŋone ewe etne kitokene, so ge geŋonane ganmaike, yalewaka ŋei kimakopŋone eŋane ganiyake.”
MAT.19.20	Ŋei qaluwit eŋe mainge rake, “Iwa mo korop okan-warekole, onokaka mane koso okanikale?”
MAT.19.21	Yesuŋo olale rake, “Ge sot midaine gekenane dereso, yemo ari yeye kine kineŋone ma gemaine, eya korop ŋei natne ebon warekene, paki wesiwa eyamo, ŋei aboŋene midaine gemami, eŋe ebon-warenom, pakiso ge qeliwo riwe moriyan pamaike, eya marat-kakene, pakiso ŋadeno mogatnane sarikene.”
MAT.19.22	Ŋei qaluwit eŋe don eya dere wetine boriki arike, onoka wane eŋe aboŋine suwaine pamange eya wane mi qeliŋ-kayakane kake.
MAT.19.23	Pakiso Yesuŋo dokoine edane rake, “Na rawe detpi, ŋei mane aboŋine suwaineŋo qeli gege togon wane numa marat kayakane, qeka makaine zok okanmaike. 
MAT.19.24	Na koso don mane ŋidanbe, kameleŋo samap aŋaino wake waket, eyamo numa ewekine, ŋo ŋei mane aboŋine suwaineŋo qeli gege togon wane numa marat kayakane, eyamo zok umatne, so qeka qekaine okanmaike.”
MAT.19.25	Dokoine eŋe don iwa detpi paki, oŋaene zok qaeki, qesonka rakoi, “Pakimo maŋo maine qeli gege togon marat kayake?”
MAT.19.26	Rau Yesuŋo deine pore on-luke more, edane rake, “Iwamo ŋei edo okaokan, yemo ŋaŋaemami, ŋo siluŋ Kaisaleŋo yeye kine kine mane mawe ra, yemo rokouno ma-wareyake.”
MAT.19.27	Rakiso Petoroŋo olale rake, “Ŋene yeye kine kineze korop qeliŋ-wareŋem paki, geŋane ŋadeŋono sarikone, eya wane ŋene onokaka lewine mane maine makene?”
MAT.19.28	Raki Yesuŋo edane rake, “Na iwa rawe detpi, ŋado yeye kine kine korop musele wakon wareyake, naso yewao Ŋei Wawainane Gipole eŋe ŋei waom met metine qeli ewe zonominerop eya wane kutno pese mesiyake, paki naŋane dokone 12 ŋadeno sarikoi, ŋine baŋ yaleka ŋei waom met metko pese metwareu paki, Israel magu 12 eya wane kine ma wanok-onikei. 
MAT.19.29	Paki, ŋei ŋerep deo edo naŋane rau paki, matene me ŋolekopene, me kiyarokopene, me magaene, me nagaene, me medewekopene, me eu menamene me kepe mateene qeliŋwarekoi, eŋe baŋ lewine moriyan manerop marat-kakei, so gege togon baŋ eboniyake. 
MAT.19.30	Ŋo siluŋ ŋei loutne kepo naso iwao lewine alakanmami, eŋe baŋ ŋado kitokei, ŋo ŋei loutne kepeo naso iwa ŋado kitomami, eŋe baŋ naŋane qeli kepe museleo, lewine alakangei.”
MAT.20.1	“Qeli gege togon wane numa, yemo wain eu welaine maneŋo sakoka urata ŋei natne qole-ongi, sari wain urataine makeiwane arike, eya wane rokop. 
MAT.20.2	Eŋe dereret okannagu more, wetene weku okangi, wesi darap maikei, eya ma togole more, bira-ongi wain euwo urata makei wane arikoi. 
MAT.20.3	Eŋe koso manerop 9 kilok nalu sobeŋ ŋino arike, paki ongi ŋei natne yaup eya taboŋ okorakoi. 
MAT.20.4	Eso eŋe edane rake, ‘Ŋine yaleka wain euwo ari urata mau, na baŋ lewine mayakatne qole-ŋunikale.’ 
MAT.20.5	Eso eŋe mo eya arikoi. Pakiso 12 kilok, so 3 kilok yalewaka eŋe masi wekuka okange. 
MAT.20.6	Pakiso, 5 kilok okaniyakane okangi, eŋe nalu sobeŋ ŋino koso ari ŋei natne ongi, eŋe yeka okorau qesonone rake, ‘Ŋine onoka wane kaiwe korop matali iwa yaup taboŋ okoramami?’ 
MAT.20.7	Eŋe rakoi, ‘Kine yemo onoka wane, ŋei maneŋo mi qole-ŋonike, eya wane iwa okoramaine.’ Yale rauso, eŋe edane rake, ‘Weku mane, ŋine yaleka ari wain euwo urata mau.’
MAT.20.8	“Ruwo kereki naso okangi, wain eu welaineŋo ware wareine olatke, ‘Ge urata ŋei edoranom sariu, lewine qole-onnom, ŋeiwa ŋado ebukole, eŋano ŋine kiyeke arinom, alakan ebukole, eŋano qoeyake.’ 
MAT.20.9	Ŋeiwa 5 kilok urata kiyeke makoi, eŋe tanik wekuka qole-ongene. 
MAT.20.10	Eso ŋeiwa alakan ebuke, eŋe mo eya urata wane lewine qole-oniyakane sarikoi, eŋe wetke rakoi, wesi suwaine mane makene, ŋo eŋe tanik wekuka ebon-wareke. 
MAT.20.11	Eŋe wesi-ene ma wareu paki, kiyeke urata welaine bokaka rakoi. 
MAT.20.12	‘Ŋeiwa iwa ŋado ebuki sarimi, eŋe urata wan auwaka weku memi, ŋo ŋedo yemo kaiwe mane korop kaiwe ŋeleŋ ŋelego urata mene, ŋo siluŋ ge eŋe qoleonine rokop weku yewaka ŋene qole-ŋonmaine!’
MAT.20.13	“Yale rau, eu welaineŋo eŋano ŋine mane olale rake, ‘Detnom, kima, na mi matali ganmaile, ge kaiwe weku urata ma more, wesi rokop wekuka makenane ra, dereret okannagune. 
MAT.20.14	Eya wane ge wesiŋone manom paki, matko arinom. Na wesi ge ginile, rokop weku yewaka ŋei iwa ŋado rawe sarimi, eŋe ebonmaile. 
MAT.20.15	Yewa yemo naŋane aboŋ, na nae simile mogare mo nae wesi biŋekneŋo rokop weku damo qile, eyaŋo mi rokopkemaike me? Onoka wane noŋo masi maine ŋei ŋado sarimi, eya okan-onbe ge dale wane dere worik okanmaine me?’ ”
MAT.20.16	Raki pakiso, don iwa yale raki qoeke, “Eso ŋeiwa ŋado kitomami, edo baŋ naŋane qeli kepe museleo lewine alakangei. Pakimo ŋeiwa lewine alakanmami, edo baŋ ŋado kitokei.”
MAT.20.17	Yesu eŋe Yerusalem matko wayakane okane, dokoine 12 ebuki enŋeneka arikoi. Numao ari more sanka don edangi edangi arikoi. 
MAT.20.18	Eŋe edane rake, “Detmami, ŋene Yerusalem matko waikene, yewao Ŋei Wawainane Gipole baŋ ma more, Pris ŋetne so ra rokop don kito ebo ebon ŋei, eŋane meteeno bira-kakei. Edo baŋ dongo birakau paki seukeyakane ra togolekei. 
MAT.20.19	Paki, qelaŋ ŋei eŋane meteeno birakau, edo baŋ masi worik okanka more, kumunamŋo qeu paki, biriŋŋo kibeŋ qabego qeu seukeyake, paki kaiwe karewe okangi, eŋe baŋ koso ma wirik-kaki, wisikae wiyeyake.”
MAT.20.20	Zebedi gipoletkine erane nagaetneŋo Yesu wano gipoletkine weneŋ epuki sari, umi qe ket more rake na yeye mane wane golatpe.
MAT.20.21	Paki Yesuŋo qesonka rake, “Ge onokaka wane ganmaike?” Eŋe rake, “Ge ranom gipoletkene etke iwa, ere ge gege togon ŋei waom gekene, naso yewao ere geŋane won ŋono so kana ŋono mesikeik.”
MAT.20.22	Raki Yesuŋo mainge edange, “Ŋine kine mi detlukeu paki qesonmami. Na laseo ŋine wikile doku ŋet zoitne nekale, eya ŋire maine mi nekeik.” Ere rakoik, “O, ŋere maine okangete.”
MAT.20.23	Yale raukso, “Yesuŋo etane rake, ŋire welekakatne naŋane laseo ŋine doku ŋet zoitne baŋ nekeik, ŋo siluŋ noŋo maine mi rawe, maŋo naŋane wonno so kanano metkeik, met met eya yemo korop naŋane Maganeŋo ŋei natne eŋane biŋek maulukke.”
MAT.20.24	Dokoine natne 10 eŋe don iwa detpi paki, tati ŋon etke erane sotene osike. 
MAT.20.25	Eso Yesu eŋe edoraki, korop eŋino sariu rake, “Ŋine detmami, kepe ware ware eŋe ŋei ŋerep waom okanonbi, eŋe eŋane bango gemami, so eŋane ŋetne kopene edo wareonbi, eŋe baneno gemami. 
MAT.20.26	Numa iwa yaline eyaŋo ŋinane keu ŋino mane misuk payake. Ŋinano ŋine maneŋo suwaine okaniyakane detmaikeo, yemo eŋe natne ŋinane qelit mama maine okane geyake. 
MAT.20.27	So ŋinano ŋine mane eŋe lewine okaniyakane detmaikeo, yemo eŋe ŋinane urata mama ŋei maine okane geyake. 
MAT.20.28	Ŋei Wawainane Gipoleŋo okange yale, eŋe qelitine qekeiwane mi sarike, midakaka. Ŋo eŋe oŋom qesiŋ one more, qelitene qeyakane, paki gegeine qaisikka more, ŋei ŋerep korop qoleongi, koso Kaisale wano zingekei wane ketke.”
MAT.20.29	Eŋe Yeriko mat qelige ariu, ŋei ŋerep magu suwaineŋo Yesu ŋadino mogare arikoi. 
MAT.20.30	Ŋei de pilik etke ere numa wazaino mere, detpik Yesu eŋe mo osoetno arike, eso eŋe kiyeke boka rakoik, “Dawit wane qerakine suwaine, ge ŋerane wetŋone borikep!”
MAT.20.31	Ŋei ŋerep magu suwaine eŋe kuroŋore more, don etne midaine tik mesikeik wane rawot otkoi. Ŋo ere siluŋ suwaineka manerop boka more rakoik, “Dawit wane qerakine suwaine, ge ŋerane wetŋone borikep!”
MAT.20.32	Yesu eŋe okoraso, etora rake, “Ŋire noŋo daleo okan ŋusikalane ŋutmaike?”
MAT.20.33	Ere rakoik, “Suwaine, ŋere goŋo dese malotkekenane ŋotmaike!”
MAT.20.34	Raukso, Yesuŋo erane wetine boriki, deetno make, pakiso eyaka de etne lotkeki, maine potkoik, paki Yesu ŋadino mogare arikoik.
MAT.21.1	Eŋe ari mage, Yerusalem mat osino lotke more, sari Betpage mat Oliwa Bonaga kino metke, eya lotkekoi, eya lotke more, Yesuŋo dokoine eŋane keuweno ŋine etke lewine alakane arikeik wane taleotke. 
MAT.21.2	Don iwa yale etane more taleotki arikoik, “Ŋire ari more mat mane arikeik woken, eya metmaike, eso ŋire yewa doŋki mane medeunerop mulapŋo lukkau okoramaike, eya esatka marat osikeik, paki siwot ore moreso, naŋano epu sarikeik. 
MAT.21.3	Ŋo ŋei maneŋo eya wane don mane rayakeo, yemo ŋire iwa yale olasikeik, ‘Suwaineŋo eya wane raki sarimaite’, rauk eŋe baŋ detŋutki, esatka epu sarikeik.”
MAT.21.4	Masi iwa yemo propetŋo don mane iwa yale rake, eya wane wele wakonge,
MAT.21.5	“Zion mat welainane suwaine olatpi, ukude ŋei waomŋone geŋano umaike, eŋe wetne pese-kakatneŋo doŋki mane wane kutnoka umaike, so metmaike.”
MAT.21.6	Eso medewetkine ere lewine alakane ari Yesuŋo okangeik wane etange, eya wane kop okangoik. 
MAT.21.7	Ere doŋki medeune epu sariuk so, eŋe takotene kutetno lamekeuso, Yesu eŋe kutno wa metke. 
MAT.21.8	Pakiso, ŋei ŋerep magu suwaine eŋe takotene kito qoke numao lameke arikoi, ŋo natne eŋe komu metine kitare numao tegoke arikoi,
MAT.21.9	paki ŋei ŋerep magu Yesu wane qomino arikoi, so ŋadino arikoi, eŋe iwa yale rau paki, oi bakom okankakoi. “Yaiyo, Dawit qerakine mawakaŋem! Eŋe Waom wane eŋetko sarimaikane, Kaisaleŋo mosopkakep! Bakom mawa mawa yemo weti qeliwo Kaisale wane!”
MAT.21.10	Yesu eŋe Yerusalem mat kotino waketki ŋei ŋerep korop mat suwaine eya wane kotino ukat suwaine wakonge, eŋe qeson nagu more rakoi, “Ŋei iwa ma?”
MAT.21.11	Rau ŋei ŋerep magu iwen-kakoi eŋe edane rakoi, “Iwamo propet Yesu, Nazaret matko Galili kepeo ŋine.”
MAT.21.12	Yesu eŋe Bakom Urum koto wake, paki ŋeiwa aboŋ so osom qole qole, so amanagu qenagu okangoi, eya esop-ongi qeinat ketkoi, paki eŋe wesi zakeo more mainge ebon okangoi, eŋane zake, so naŋi zonom eŋane met metene eyao metpi qole-nagukoi, eya kito surubaŋgi ket giŋ qiririŋ arike.
MAT.21.13	Pakiso edane rake, “Kaisale wane ekapko Kaisaleŋo iwa yale raki qekoi, ‘Naŋane urum yemo meŋe meŋen urum.’ Ŋo ŋine yemo okanbi mo eŋe kobu mama ŋei eŋane siu siuk kise yale okanmaike!”
MAT.21.14	Pakiso, Yesu eŋe yewa metki ŋei depilik so kiye wawetene qoi qoine eŋano sariu, ma menaŋonge. 
MAT.21.15	Pris ŋetne so ra rokop don kito ebon ebon ŋei, eŋe Yesuŋo urata mayakakatne eya maki kakoi, so medep nigatne edo Bakom Urum koto boka bakom kito rakoi, “Yaiyo Dawit wane qerakine!” Eya wane eŋe dere worik okankakoi. 
MAT.21.16	Pakiso eŋe Yesu olale rakoi, “Ge eŋe don ramami, eya detmaine?”
MAT.21.16	Rauso, Yesuŋo rake, “O, na detmaile, ŋine Kaisale wane ekapko don iwa yale pamaike, eya mi dapore det okanmami me? ‘Ge medep nigatne so medep abubu eŋe bakom koboboine kitokei wane ma ewek-onmaine.’ ”
MAT.21.17	Yesuŋo eŋe qeliŋ-oneso, mat suwaino ŋine ari Betani lotkeki, ruwo kereki, eya pake.
MAT.21.18	Qaeki sakoka eŋe koso zinge numaine ari mat suwaino lotke more, Yesu ŋarainane seukke. 
MAT.21.19	Paki, eŋe kaki pik eki mane wele midadaine metineŋoka weku metke, eso eŋe eki eya olale rake, “Ge baŋ koso weleŋone manerop mi qekene!” Rakiso, eyaka pik eki eya seuke toroge more marapkeke.
MAT.21.20	Dokoine eŋe eya kau paki, qisekoi, so welelepke more qesone rakoi, “Eki eya daleo okane ikopka seuke marapkemaike?”
MAT.21.21	Rau Yesuŋo kito edange, “Na welekatne ŋidanbe detpi! Ŋine wet etkeka mi okane more, mali malip korop gekeiwo, yemo ŋine wet etke mi okanikei, paki na pik eki iwa wane okanmaile, yale ŋine maine eweke more, baŋ masi togole okanikei, so eya pik waneka weku mida, ŋine maine baŋ eweke more, bonaga iwa wane yaleka olale rakei, ‘Ge wiyenom paki, goŋomka ari kiwetko ketnom,’ rau eŋe kine kine eya eŋe baŋ maine okaniyake. 
MAT.21.22	Ŋine malipka gekeiwo yemo, yeye kine kine mane wane rau paki meŋe meŋengo more qesonkau paki, ŋine wele baŋ marat-kakei.”
MAT.21.23	Yesu eŋe koso Bakom Urumgo zinge sari kisi maep don kito edane metki, pris ŋetne so Yuda ŋei suwaine eŋe Yesu wano sari qesonka rakoi, “Ge kine kine iwa okan okanmaine, eyamo zonom so dereret kine kine suwaine yewa maŋano ŋine makone, so ge makenane, maŋane don wane okan okanmaine? Maŋo iwa ra ginge?”
MAT.21.24	Rau Yesuŋo mainge edange, “Na baŋ qeso qeson mide weku qeson-ŋunbe, eso ŋine wele mainge nolasikeiwo yemo, na baŋ maŋane don wane masi kine kine iwa mamaile, eya ŋidanikale. 
MAT.21.25	Yohane wane doku tau tau urataine eya diyao ŋine sarike? Eya eŋe qeliwo Kaisale wano ŋine sarike, me kepeo ŋei eŋano ŋine sarike?”
MAT.21.25	Eŋe kiyeke edomka auye kito qok okane rakoi, “Ŋene don diyawa raikene ŋene olale rakene, ‘Kaisale wano ŋine sarike’, yale raikeneo, eŋe baŋ ŋedane rayake, ‘Pakimo ŋine onoka wane Yohane wane don mi malipkakoi?’ 
MAT.21.26	Ŋo ŋene raikene, ‘Ŋei eŋano ŋine sarike,’ yale raikeneo yemo, ŋene kaet-ŋonmaike, ŋei ŋerep eŋe daleo okanikei, onoka wane eŋe koropŋo Yohane wane ramami, eŋe propet.” 
MAT.21.27	Eso eŋe yale rau pakiso, eŋe Yesu wane don mainge olale rakoi, “Ŋene mi detmaine.”
MAT.21.27	Pakiso Yesu eŋe edane rake, “Na yale waka, maŋane don wane urata kine kine iwa mamaile, eya mi ŋidangale.”
MAT.21.28	Yesuŋo pris wawaine ŋetne suwaine so ŋei eŋane ware warekopene edange, “Ŋine donkisi iwa wane daleo wetkemami? Baŋ kine nolatpi desikale. Ŋei mane geke, eŋe medewetkine etke gekoik, magaetne eŋe ari gipole suwaine olale rake, ‘Gipon, ge ukude ari wain euwo urata makene.’ 
MAT.21.29	Eŋe olale rake, ‘Na baune wamaike,’ ŋo siluŋ eŋe koso wetne maingeki paki, wain euwo arike. 
MAT.21.30	Pakiso, magaine eŋe koso gipole mane wano ariki paki don wekuka olatke, pakiso eŋe rake, ‘O maine, Magane,’ ŋo siluŋ eŋe mi arike. 
MAT.21.31	Medep etke iwa erane keuwo ŋine diyawaŋo magaineŋo urata mayakane wetkeke, eya maine okange?”
MAT.21.31	Eŋe rakoi. “Medep suwaine oŋo!”
MAT.21.31	Rauso, Yesuŋo edane rake. “Na iwa ŋidanbe detpi! Ŋei takis mama so borikine mama so bailalaŋ ŋerep eŋe Kaisale wane qeli gege togon so qeli ewe zonom kotino alakane waketpi, ŋine ŋadine okangei. 
MAT.21.32	Onoka wane Yohane Doku Tau Tau eŋe ŋinano sariki paki, numa koboboine makei wane sikan-ŋunge, eso ŋine done dere mi malip-kakoi, ŋo siluŋ ŋei takis mama so bailalaŋ ŋerep edo yemo done dere malip-kakoi, ŋine iwa mokakoi, ŋo wetŋine mane mi maingeu paki, ŋado eŋe mi malip-kakoi.”
MAT.21.33	Yesuŋo koso ŋei suwaine kito edane rake, “Na don naŋengo mane koso iwa rawe detpi, ŋei mane eŋe kepeine suwaine eyao wain waetne ebot wareki paki, ŋadino sen qeyare lolike make. Paki lom mane wain kiza-kaniyakane ma more, diyam metmet mat mane bakine kiroine make. Pakiso, wain eu yewa ŋei natne edo warekei wane eŋane meteeno more so, mat qelige numa arike. 
MAT.21.34	Ŋado wain wele menaŋgi makeiwane naso bomile sariki, eu welaine eŋe qelit ŋeikoune raongi wain eu ware ware eŋano arikoi, wele natne eŋe eŋine ma mangei wane. 
MAT.21.35	Ŋo wain urata ware ware ŋei eŋe qelit ŋeikoune ebu more, mane pun pun dimekoi, mane qeu seukke, eso mane wesiŋo qekoi. 
MAT.21.36	Ŋei eŋe koso qelit ŋeikoune natne alakan biraongi arikoi, eŋane rokop mida, yemo zok manerop biraongi arikoi, paki ŋei wain eu ware ware eŋe alakan okan-ongoi, rokop yewaka koso okangoi. 
MAT.21.37	Ŋado bisop, eya yemo eŋine gipole eya eŋano birakaki ketke, paki rake, ‘Welekatne eŋe baŋ nae medepne eya wane ewine kitokei.’ 
MAT.21.38	Ŋo siluŋ wain eu ware ware eŋe eŋine gipole kau paki, edomka auye rakoi, ‘Iwa eŋe wain eya welainane gipole, sariu, ŋene eŋe qeŋem seukkep, paki, ŋene baŋ wain euine eya maŋem ŋenze biŋek okani-yake.’ 
MAT.21.39	Eso eŋe yale rau pakiso, kito puk masatka more wain euwo ŋine ma birakau qeinat waketki, qe kito ma ari mage, qebirau seuke pake.”
MAT.21.40	Yesuŋo qesone rake, “Ŋine daleo ramami, yekuwat namo wain eu wane welaine, eŋe sariki paki, eu ware ware eya eŋe baŋ daleo okan oniyake?”
MAT.21.41	Eŋe mainge rakoi, “Eŋe ŋei borikine eya, baŋ engu matali-ongi seukkei, paki wain eu eya baŋ omakone more, ware ware natne ebongi, edo wareka geu wele menageyake, naso eyao eŋe baŋ wele ma more welaine eŋine mangei.”
MAT.21.42	Yesuŋo takotke koso edane rake, “Ŋine Kaisale wane ekapko don iwa yale kito ŋidane ramaike, eya mi mane det okanmami?
MAT.21.42	‘Wesi eya mat mama ŋei eŋe waluke qeliŋgoi, eyaŋo zinge more wesi wele okange, paki eyaŋo mat wane solaine ma togoleki okoramaike, Waomŋo maki kine kine iwa wakonmaike, paki ŋene kaŋem masi weku mane okanmaike!’ ”
MAT.21.43	Yesu eŋe takotke rake, “Eso eya wane na rawe detpi, Kaisale wane qeli gege togon eyamo, ŋinano ŋine ŋibu ma more, ŋei natne baŋ ebongi edo maine urataine mau wele maine wakoniyake. 
MAT.21.44	Ŋei mane eŋe wesi eya wane kutno ra soroke ket kito more, baŋ din bun wiri izi muzuŋ kitoyake, so wesi eyaŋo ŋei mane wane kutno ket kitomaikeo, yemo ŋei yewa kito pelekki baŋ qentake more lube lube okaniyake.”
MAT.21.45	Pris ŋetne so Parisi eŋe Yesuŋo don naŋen beŋen rake, yewa detpi paki wetkeu, eŋane ramaike, yale okange. 
MAT.21.46	Eso eŋe ma luk-kakeiwane okangoi, ŋo siluŋ eŋe ŋei ŋerep magu eŋane kaet-onge, edo Yesu wane propet ramaŋkoi, eya wane qeliŋ-kakoi.
MAT.22.1	Yesu eŋe koso manerop ŋei ŋerep don naŋengo more edane rake, 
MAT.22.2	“Qeli gege togon mat koto wakesikei wane masi tanikine, yemo ŋei waom maneŋo gipole zokit mayakane ŋara soep mauluke newanonge, eya wane rokop. 
MAT.22.3	Eŋe qelit medewekoune taleongi ari, ŋei ŋerep newan onge, eya edangoi sari ŋara soep nekeiwane, ŋo eŋe siluŋ sarikei wane mi onge. 
MAT.22.4	Eso eŋe qelit medewekoune natne don iwa yale edane more taleonge, ‘Ŋei ŋerep newan-onile eŋe edanbi, “Naŋane ŋara soep mo mauluke mot-waremaile, naŋane so bulamakau medeune giuqom, mo weneŋ engu kitare motmaile, so yeye kine kine korop mo mauluke mot-waremaile, zokit mama wane ŋara soepko sariu!” ’ 
MAT.22.5	Ŋo ŋei ŋerep newan-onge, eŋe siluŋ don eya desikei wane bauene waki, urataeno urataeno ariwarekoi, mane eŋe bulamakau urataino arike, mane eŋe mere euino arike. 
MAT.22.6	Ŋo natne eŋe qelit medep eya malipone more morapŋo dime-ongoi, paki enguwi seukwarekoi. 
MAT.22.7	Yale okanbi, ŋei waom eŋe zok sotine osike, paki eŋe kawali ŋeikoune taleongi, eŋe ari ŋeiwa enguwi seukkoi, eya engu wareu paki, matene suwaine eya gerepŋo kuwakeu zewareke. 
MAT.22.8	Pakiso, eŋe koso qelit medewekoune edoraki sariu edane rake, ‘Naŋane zokit mama wane ŋara soepne mo mauluke mot-waremaile, ŋo siluŋ ŋei ŋereppa newan-onile, eŋe eya nekeiwane mi onmaike. 
MAT.22.9	Eya wane, iwa yemo numa suwaino ariu paki, ŋei ŋerep loutne marat-ongei, rokop newan-onbi zokit mama wane ŋara soep pamaike, iwao sari newarekei.’ 
MAT.22.10	Eso qelit medep eŋe mo eya numa suwaine pa arike, rokop arikoi paki, ŋei ŋerep korop marat-ongoi, rokop ebuwi sarikoi, ŋei ŋerep maine so borikine rokop wekuka, pakiso zokit mama urum suwaine eya ŋei ŋerep edo qe watke metkoi.
MAT.22.11	“Ŋei waom eŋe ari ŋei ŋerep newan-ongi sarikoi eya onge, paki eŋe ŋei mane kaki zokit mama wane takot laplapŋo mi auki paki sari metke, 
MAT.22.12	paki, ŋei waomŋo kaki paki, qesonka rake, ‘Kima, ge daleo wane zokit mama wane takot laplapŋo mi aunom paki saket iwa metmaine?’ Ŋo ŋei eya eŋe don mane mi rake. 
MAT.22.13	Pakiso, ŋei waomŋo qelit medewekoune edane rake, ‘Ŋine wokomkau, kine so metine weneŋ paki ma birakau, qeinat solaino panaman kotino ketkep, yewao eŋe baŋ aroke, ŋet warik warikki geyake.’ ”
MAT.22.14	Pakiso, Yesu eŋe girem don iwa yale raki qoeke, “Ŋine mo detmami, Waom eŋe ŋei ŋerep loutne newan-onge, ŋo siluŋ ewekinem-deŋoka ma wakon-ongi sari saket metkoi.”
MAT.22.15	Parisi eŋe Yesuŋo numa so dereret natne tinka numa qeyau more ra matali edangi, dere eyaoka dongo birakaikei wane ra pise okangoi. 
MAT.22.16	Pakiso, eŋe dokoene natne so ŋei waom Herot wane magu eyao ŋine ŋei natne taleonbi, Yesu wano ari qesonka more olale rakoi, “Kito ŋebo ŋebon, ŋene detmaine, ge don welekatneka ra okanmaine, ge don wele Kaisaleŋo ŋei ŋerep eŋane wetineŋo okankake, eya wane ŋei ŋerep kito edan okanmaine, ge ŋei ŋerep eŋane mane zok mi kaetgan okanmaike, me eya wane dere mezet mi okan okanmaine, onoka wane ge ŋei mane ŋetne suwaine eŋet biŋek korop me ketkele eŋet biŋek midaine, eŋe rokop wekuka okan-onmaine. 
MAT.22.17	Eya wane ge ŋedannom, ge daleo wetkemaine? Eya ŋenze ra rokop don yuwanka more, Roma ŋei Waom Suwaine, eŋetine Sisa, takis man okanmaine, me mida?”
MAT.22.18	Yesu eŋe isi donenane kine dere more rake, “Ŋine isiŋei nau! Ŋine onoka wane donŋo suba more isi-nanmami? 
MAT.22.19	Ŋine takis mosikei wane wesi eya sikan-nanbi kawe!”
MAT.22.19	Rakiso, eŋe wesi mane masariu kake. 
MAT.22.20	Paki qesonone rake, “Oŋa oŋa iwa maŋane kaitine so eŋetineŋo okoramaike?”
MAT.22.21	Eŋe rakoi, “Ŋei Waom Suwaine, Sisa wane.”
MAT.22.21	Rau Yesuŋo edange. Eya maine, ŋine kine kine Sisa wane biŋek, eya eŋe maine Sisa manikei, ŋo Kaisale wane biŋek, eya eŋe maine Kaisale manikei.
MAT.22.22	Eŋe don iwa detpi paki, oŋaene qaeke, pakiso eŋe qeliŋka arikoi.
MAT.22.23	Kaiwe weku yewaoka, Sadusi natne Yesu wano sarikoi. Ŋei magu yewa eŋe yale ra okangoi, ŋei seuseune eŋe koso mi wisikae wiyekei. Eya wane kine eŋe Yesu liwekkau paki, qesonka more iwa yale rakoi, 
MAT.22.24	“Kito ŋebo ŋebon, sogino Moseŋo don mane iwa yale kito edange, ‘Ŋei mane eŋe medewekoune midaine ge more seukeyakeo, ŋanomine eŋe yeka geki, ŋoleŋo tatinane malaine eya maki paki, ŋei seukke eŋane ra more medewekopetne qepokki wakonikei.’ 
MAT.22.25	Tatiŋon sewen (7) yale iwa gekoi, tatene suwaine eŋe ŋerep maki paki, medewekoune mane mi qepokki wakonbi, yaup ge more, seukke, eso eŋe malaine eya qeliŋ-kaki gekimo, ŋole kebaŋineŋo make. 
MAT.22.26	Ŋole kebaŋine eŋe yaleka medewekoune mane mi qepoke more, yaupka geki paki, seukke, ŋole ŋorikine eŋe yalewaka tanik wekuka okange. Tatiŋon sewen (7) eŋe korop ŋerep wekuka maso, seuk-okanwarekoi, ŋo medewekopene mane mi qepokeu wakongoi. 
MAT.22.27	Pakiso ŋado bisoppa eyamo ŋereppa eya seukke, 
MAT.22.28	wane baŋ naso suwaino, ŋei seuseune wisikae wiyekei yewao, ŋerep yewa eŋe maŋane ŋanomine okaniyake? Eŋe koropŋo ŋerep weku yewaka makoi.”
MAT.22.29	Yesuŋo mainge edane rake, “Ŋine don matalimami! Yemo onoka wane ŋine Kaisale wane ekapko don pamaike, eya mi detlukmami, me Kaisale wane zonom eya ŋaŋae-kamami, eya wane ŋine don matali ramami. 
MAT.22.30	Ŋei seuseune eŋe wisikae wiyekei, naso yewao, eŋe baŋ aŋelo qeliwo gemami, yale gekei, paki ŋei so ŋerep eŋe ŋao ŋanom mi okane gekei, i midakaka! 
MAT.22.31	Ŋo ŋei seuseuneŋo wisikae wiye gege, don eya wane na qeson-ŋunmaile, ŋine Kaisaleŋo don ŋidange, eya mane mi detluk-kakoi me? Eŋe iwa yale rake. 
MAT.22.32	‘Na Abraham wane Kaisale, Isak wane Kaisale, so Yakop wane Kaisale.’ Eya wane kine yemo yale, eŋe ŋei seuseune eŋane Kaisale midakaka, eŋe ŋei wisikap gemami, eŋane Kaisale. Abraham, Isak so Yakop mo seukoi, eŋane Kaisale, oŋo ŋei magu eya baŋ eŋane ra more wisikae wiyekei Kaisale eŋe Waom eya wane eŋe mo yalewa oŋom dere qelaŋan-one more dere detki kilipkemaike, eŋe baŋ korop wiye-warekei.”
MAT.22.33	Ŋei ŋerep magu eŋe don iwa detpi, ewe bibiinerop okangi, oŋaene qaeke.
MAT.22.34	Parisi eŋe detpi, Yesu wane donŋo Sadusi ŋei eŋane don rara wane aŋaene ma wongeki, eŋe wekuwoka sari qeturaŋgoi. 
MAT.22.35	Paki eŋano ŋine mane eŋe ra rokop don kito ebon ebon, oŋo Yesu liwekka more iwa yale qesonka rake, 
MAT.22.36	“Kito ŋebo ŋebon, ra rokop don suwaine diyawaŋo ra rokop don wane numa natne, eyao korop yuwan-one more, oŋo zok manerop rokop wawaine okane pamaike?”
MAT.22.37	Yesuŋo iwa yale olale rake, “Yemo iwa yaleŋo ra rokop don suwaine okanmaike, ‘Ŋine Kaisale wane simin-ŋuniyake, oŋo yemo suwaineze, ŋine wet dereret sola so asu oŋa oŋaŋine so mali malipŋine, eya koropka Waom ŋine Kaisale wet maep okan-kaikei.’ 
MAT.22.38	Yewaŋo ra rokop don suwaine so wele okanmaike. 
MAT.22.39	So naba tu ra rokop don mane wele okanmaike, eŋe yalineka, yemo iwa yale, ‘Ge geŋonane ganmaike, kop yalewaka ŋei kimakopŋone eŋane okan-ganiyake’ 
MAT.22.40	Mose wane Numa korop, so propet eŋane don yemo, ra rokop don etke iwa eto kine qepot-kemamik.”
MAT.22.41	Parisi eŋe wanok nagu sari wekuwoka qeturage metpi, Yesuŋo qeson one rake, 
MAT.22.42	“Ŋine Mesiya Kaisaleŋo bira-kayake, eya wane daleo wetkemami? Eŋe maŋane qerakine?”
MAT.22.42	Raki eŋe olale rakoi. Eŋe Dawit wane qerakine.
MAT.22.43	Rauso, Yesuŋo qesonone rake, “Pakimo, onoka wane Asuŋo Dawit wetino motki, ‘Waom’ orake? Onoka wane Dawitŋo raki qekoi,
MAT.22.44	‘Magak Waomŋo naŋane Waom Mesiya olale rake. “Ge iwa naŋane wonno zonom gorop met magenom, na geŋane ŋabakopŋone kiyeŋonane bango bira onikale.’ 
MAT.22.45	Dawit eŋe Mesiya wane ra more, ‘Naŋane Waom’ orakeo, yemo ŋine daleo Mesiya eŋe Dawit wane ŋaboine, ŋeika rau rap? Eya mi kopkeke!”
MAT.22.46	Raki detpi, ŋei maneŋo eweke more, Yesu wane don turuŋine weku mane mi mainge olatkoi, pakiso kaiwe eya ŋine kiyeke, ŋei maneŋo Yesu qesonka qesonka eyamo ŋado mi okangoi.
MAT.23.1	Pakiso, Yesuŋo ŋei ŋerep magu so dokoine edane rake. 
MAT.23.2	“Ra rokop don kito ebo ebon so Parisi eŋe Mose wane met metko mere, ra rokop don so numa wane kine mainge okanmami. 
MAT.23.3	Eso, eya wane eŋe yeye kine kine mane makei wane ŋidanbi ŋine aŋaene teweke makei, ŋo enŋene gege mageene, eyamo misuk mogaton okangei, onoka wane eŋe don ra okanmami, eya eŋe edom don mane mogare mi ra okanmami. 
MAT.23.4	Eŋe Kaisale wane ra rokop don eya enŋene don eyao edom koso takotke ratogoleu paki, aboŋ don dereret umatne zok manerop nagonge mawa ŋei ŋerep eŋane romonene kutno more makatakeu met okanmaike, ŋo edom yemo mane mi ewekeu paki meteene bira more umat eya qesiŋone more tewek-okanmami. 
MAT.23.5	Yeye kine kine korop ma okanmami yemo, ŋei ŋerep edo urata mau mo eŋe enŋene yemo yaup deŋoka ka okanmami, paki, eŋe Kaisale Wane ekapko don kebaŋine kebaŋine pamaike, eya laseine weneŋ suwaine eyao qewatke ware umat mawa more ŋei ŋerep eŋane meeno so kabirimeno ŋamot yale mau, wa met okanmaike. Eya wane mo ŋei ŋerep ŋine kine kine yewa wane kaulukkei, eŋe takotene kiroine eya wane mezeno kibi kine kine kiroine mau paki mage okanmami, ŋei ŋerep edo kau paki, eweene kitokei waneka. 
MAT.23.6	So eŋe met met ŋei kaitkoka ma more didiwo tingo eyaoka, epa kebu ma nene nasoo, so Yuda lewa lewaŋ urumgo mesikei wane, zok simile-on okanmaike. 
MAT.23.7	Eŋe nalu qole nagu okanmami, eya wane sobeŋino ewe ene kitou paki kaiwe maine edora edanikeiwane, so ŋei ŋerep edo ‘Kito ŋebo ŋebon’, yale edorakei wane, simile ene zok pa ebonmaike. 
MAT.23.8	Naŋane dokoneŋine yemo, ‘Kito ŋebo ŋebon,’ ŋidorakei wane misuk wetkekei so rakei, onoka wane, ŋine kima kimaŋoka korop kima okannagu gemami, so kito ŋibo ŋibonŋine wekuku gemaike, yemo nae, eya wane yale okangei. 
MAT.23.9	So ŋine, nae dokone, iwa kepeo ŋei mane ‘Magak’ misuk orakei, onoka wane ŋine Magaŋine weku mo qeliwo gemaike. 
MAT.23.10	Me ‘Ŋetne Mama’ ŋidorakei wane misuk rakei, onoka wane ŋinane wekuku ŋetne mamaŋine gemaike, yemo Mesiya, Kaisaleŋo birakaki ketke. 
MAT.23.11	Ŋinane keuwo ŋine suwaine mane geyake, eŋe ŋinane qelit mama geyake. 
MAT.23.12	Mane eŋe oŋomka suwaine mawa-naguki, eŋe baŋ Kaisaleŋo maket bira-kayake, so mane eŋe oŋomka maket bira naguki, eŋe baŋ Kaisaleŋo mawa suwaine bira-kayake.
MAT.23.13	“Yai, ra rokop don kito ebo ebon, so Parisi, ŋine kaulukkei! Ŋine isi ŋei nau! Ŋine qeli gege togongo wake waket wane madetine ŋei ŋerep eŋane kaiteno kito wonge okanmami, ŋo siluŋ ŋine ŋidom baŋ mi wakesikei, soŋine ŋei ŋerep natne eŋe wakesikei wane okanbi, ŋine rawot-onbi mi waket okanmami! 
MAT.23.14	Yai, ra rokop don kito ebo ebon so Parisi, ŋine kaulukkei! ŋine isi ŋei nau! Ŋine kosi mala eŋane kat matene isi one more kobu omak-on okanmami, paki meŋe meŋen kiroroine meŋen-kau paki, sotŋine eya kawetke okanmami, onoka wane, ŋine yale okan okanmami, eya wane turuŋine yemo baŋ wikile qotkokoine marat-kaikei!
MAT.23.15	“Yai, ra rokop don kito ebo ebon so Parisi, ŋine kaulukkei! Ŋine isi ŋei nau! Ŋine sekiwoka kiwet kitare ariu paki, lobo kepe lolike ari more ŋeimde weku mau wetne maingemaike. Wetne maingekimo, ŋine mau ŋinŋino takotkeki paki, eŋe ŋinŋinerop sora gerep wane biŋek manerop okan-lulukeyake!
MAT.23.16	“Yai, numa alakan ŋei ŋine de ŋine pilik pilikine, ŋine kaulukkei! Ŋine iwa yale edan okanmami, ‘Ŋei mane eŋe Bakom Urumgo mode more ra togoleyakeo, yemo wele midaine, ŋo eŋe Bakom Urum koto wesi aboŋŋo mamaine metmaike, eya modeki paki, ra togoleyakeo, eyaŋo yemo maine wele.’ 
MAT.23.17	Ŋine de pilik, so qelaŋ qelaŋine nau! Diyawaŋo manerop Kaisale wane deo wele okanmaike? Wesi aboŋ Bakom Urumgo metmaike, eyaŋo wele me? Kaisale wane Bakom Urum suwaine, eyaŋo wele ŋine mo detmami, Kaisale wane Bakom Urum kotino wesi aboŋ metmaike, yewa yemo Kaisale wane yaup kine kine yauwine okanmaike! 
MAT.23.18	So, ŋine yaleka iwa yale weneŋ ra edan okanmami, ‘Ŋei mane eŋe aratao modeki paki ra togoleyakeo, yemo wele midaine okaniyake, ŋo mane eŋe arata kutno soe soep pamaike, eyao modeki paki ra togoleyakeo, yemo eŋe ramaike, yale okaniyake.’ 
MAT.23.19	Ŋine deŋine pilik pilikine! Diyawaŋo Kaisale wane kaitko me deino wele okanmaike? Soe soep eyaŋo wele me? Me arataŋo wele ŋine mo detmami, nene kine kine me soe soep aratao metmaike, yewaŋoka maki soe soep eya Kaisale wane biŋek okanmaike. 
MAT.23.20	Eso, eya wane ŋei mane eŋe aratao mode more ra togoleyake, eŋe donine ma togole more arata weneŋ ra togolekaki paki, kutno soe soep bakom pamaike eya, weneŋ korop ra togole-waremaike. 
MAT.23.21	So ŋei mane eŋe Kaisale wane Bakom Urumgo modeki paki ra togoleyake, eŋe donine eya Kaisale wane Bakom Urumgo ra togoleki paki, so eŋe Bakom Urumgo welaine gemaike, Kaisale weneŋ ra togoleyake. 
MAT.23.22	So ŋei mane eŋe qeliwo modeki paki ratogoleyake, yemo eŋe Kaisale wane metmet, so metmet eya wane kutno metmaike, eŋane weneŋ ra togoleyake.
MAT.23.23	“Yai, ra rokop don kito ebo ebon so Parisi ŋine kaulukkei! Ŋine isi ŋei nau, aŋaŋine etke! Ŋine euwo ŋine si zaguk yauwine, arerewa, so izaŋ saiyok kine kine eu wane aboŋ eyamo ŋine mapokeu paki, 10 magu mane Kaisale wane biŋek mot okanmami, ŋo ŋine Kaisale wane ra rokop don nat paromine kakapa suwaine mane, eya mo yeine qeliŋ waremami, yewa mo numa wele, ra makoboe one, mauluk qeuluk, so mali malip eya mo qeligeu, yeine ket okanmaike. Ŋine iwa koropka siluŋ togole zonom gorop ra rokop don suwaine pamaike, eya maine mogat-warekei, so ra rokop don natne pamaike, eya eŋe yale waka misuk qeliŋgei. 
MAT.23.24	Numa alakan ŋei ŋine deŋine pilik pilikine! Ŋine zeŋet so sip kine kine nigatnemde, eyamo surok ŋino ŋine ma birau yeine ari okanmaike, ŋo ŋine kamel osom suwaine, surok ŋine koto, eyamo mi ka more, ŋine yewarop siluŋ weneŋ qotkeu, koto ŋino ket okanmaike!
MAT.23.25	“Yai, ra rokop don kito ebo ebon so Parisi ŋine kaulukkei! Ŋine isi ŋei nau! ŋine lase ŋine so plet ŋine solaineka sauk okanmami, ŋo kotine yemo kobu mama wane tanik manik so sola ŋinane simile mogare gege, eyaŋo qewatkeu watke pa waremaike. 
MAT.23.26	Parisi ŋine de ŋine pilik pilikine! Lase kotino onokakaŋo metmaike, eya alakane saukeu qoeki, ŋado solaine eya baŋ yaleka libe qeyake!
MAT.23.27	“Yai, ra rokop don kito ebo ebon so Parisi ŋine kaulukkei! Ŋine aŋaŋine etke isi ŋei nau! ŋine deŋesere solaino yemo touk so si zikotne kito mauluk okan mageu dun dun paki kamami yale, ŋo kotino yemo ŋei seuseunane setne so kine kine gotototneŋo watke pamaike. 
MAT.23.28	Rokop weku yewakaŋine solaŋineŋo yemo ŋei ŋerep eŋane kaitko wakonbi maine ŋunmami, ŋo koto ŋino yemo isi so ra rokop don qepapka qepapka borikine eyaŋo watke pamaike.
MAT.23.29	“Yai, ra rokop don kito ebo ebon so Parisi ŋine kaulukkei! Ŋine aŋaŋine etke, isi ŋei nau! Ŋine propet eŋane deŋesere matene mauluke, maine mamami, so ŋine ŋei dereret korop eŋane deŋesere eya maine mau kibi maepinerop okanmaike. 
MAT.23.30	Paki iwa yale ra okanmami, ‘Ŋene aso ŋabokopze gekoi, naso yewao mokaka gekone ra, yemo ŋene eŋe okangoi, yale mi okanŋem rap, paki propet mane mi enguŋem rap.’ 
MAT.23.31	Eso ŋine welekatne ra wakone ramami, ŋeiwa mo sogino propet enguwi seukkoi, eŋane ŋosa wili wiliyene, eyamo ŋine iwa! 
MAT.23.32	Eya wane ŋine aso ŋabokop ŋine sot takotki takot kutno kutno kiyeke okane sari gekoi, yale waka okane arimageu qoeyake! 
MAT.23.33	Ŋine koma suwabit nau, so koma eya wane gipolekoune! Ŋine sotŋinane turuŋine sora gerepko kesikei wane, naso bomileki diyawao ari siukwarekei? Eya mo numa mane mida! 
MAT.23.34	Eso eya wane na rawe detpi, na baŋ ŋinano propet so ŋei dereret korop, so kito ŋibo ŋibon taleonbe sarikei, ŋine eŋano ŋine natne baŋ enguwi seukkei, natne kibeŋ qabego engukei, so natne lewa lewaŋ urum ŋino kumunamŋo enguwi paki esop onbi, mat suwaine maneo ŋine mat maneo yale ari okanikei. 
MAT.23.35	Ŋei sotene midaine engukoi, eŋane turuŋene yemo baŋ ŋinane kutŋino wa payake. Abel sotine midaine eŋano ŋine kiyeke kawali qe sari mage Zekaraiya, eŋe Barakiya wane gipole, Bakom Urum so arata keuwetno qekoi. 
MAT.23.36	Na ŋidanbe detpi, so eya wane turuŋine kakarauk, yemo baŋ ŋei eya gekoi, ŋinano wakon wareyake!”
MAT.23.37	“Yerusalem welaine, Yerusalem welaine! Ŋine propet enguwi seukeu, Kaisale wane qelit ŋei wesiŋo kito pelek-onmami, Kaisaleŋo ŋinano taleongi sariu! Naso baŋem naso baŋem tiyakŋo medewekoune wo worap one more qimgimineŋo maputulake korauton okanmaike, yale noŋo ŋinane ŋei ŋerep magukopŋine meteneŋo koraut ongalane okangole, ŋo ŋine siluŋ mi qeligeu, koraut ongole! 
MAT.23.38	So ŋine koropŋo detlukkei, eya wane mat urumŋine yemo baŋ komu komune qeliŋkawe bori more, waru qetusiyake. 
MAT.23.39	Na welekatne iwa yale rawe detpi, ŋine koso na manerop baŋ mi nane more, ge ari mage baŋ naŋane kine kauluke more raikei, ‘Ŋei yewa eŋe Waom wane eŋetko sariyake, Kaisaleŋo eŋe maulukka more mosopkakep,’ yale rau paki, naso yewao nanikei, so kine kine menageyake.”
MAT.24.1	Yesu eŋe Bakom Urumgo ŋine qelige ket ariki, dokoine eŋe Bakom Urum wane mat eya sikan-kakoi. 
MAT.24.2	Paki eŋe done iwa yale mainge edane rake, “Maine, ŋine mat so yeye kine kine iwa korop maine metki ka-waremami, me? Eya wane na iwa welekatne ŋidanbe, wesi iwa mane qeligeu met metino mi mesiyake, eŋe baŋ din bun kito pororoke gili gala ma qakeu korop kesiyake.”
MAT.24.3	Yesu eŋe Oliwa Bonagao metki, dokoine eŋe enŋeneka sariu paki, bonepko mere olale rakoi, “Ge ŋedannom detŋem, kine kine iwa korop eya baŋ dango wakoniyake, so masi tanik daleo wakone paki ge sari lotkekene so, kepe nasoine qoeyake?”
MAT.24.4	Yale rau, Yesuŋo edange, “Diyam seleleine makei, paki ŋei natne misuk detonbi wet masiuk okan ŋunikei, 
MAT.24.5	onoka wane, ŋei loutne eŋe baŋ sariu paki, naŋane eŋetne nora rakei, ‘Na Kristo!’ yale rau paki, ŋei ŋerep loutne baŋ wetene masiuk warekei. 
MAT.24.6	Ŋine kawali wane ukatne ososop sariki desikei, so kawali wane don kisiineŋo yemo eri abaran sariyake, ŋo siluŋ iwa yale detpi, ŋine misuk qisekei, masi kine kine yaline yemo yaup qeqe ruruineka wakoniyake, ŋo eŋe kepe nasoine qoeyakane, eya mi wakoniyake. 
MAT.24.7	Kepe baŋem kepe baŋem ŋei eŋe edomka ŋaba nagu yaku aito okanikei, ŋei waom mane wane dokoine eŋe, ŋei waom mane wane dokoine eŋerop yaku ŋaba nagu okanikei. Yewao baŋ bodi suwaine natne wakone paki, memeyaŋo kepe baŋem korop rokopke ari ma sari ma okaniyake. 
MAT.24.8	Masi kine kine eya korop, yemo ŋerep maneŋo medep mikepka mayakane gae maki wikile detmaike, eya wane rokop ikopka wakoniyake.”
MAT.24.9	“Pakimo ŋine baŋ ŋibu lukŋune more, waraŋŋune ari biraŋunbi wikile ŋibongei, so ŋinguwi seukkei, kepe baŋem ŋei ŋerep korop eŋe baŋ naŋane rau paki ŋabaŋune qaisik ŋungei. 
MAT.24.10	Naso yewao, ŋei ŋerep loutne eŋe mali malipene korop qeliŋ warekei, eŋe baŋ edomka qom qepok okan nagu more ŋaba nagukei. 
MAT.24.11	Yale okane geu, propet isisine loutne wakone more, ŋei ŋerep loutne wet masiuk okanongei. 
MAT.24.12	Masi yaline okanbi borikineŋo baŋ korop suwa ariki, ŋei ŋerep korop eŋe wet maepene baŋ qelige kima kima mi okan nagukei. 
MAT.24.13	Ŋo ŋine togogole more malipka okoramageu naso qoeyake, ŋine baŋ koso Kaisaleŋo qesiŋungi gege togon maikei. 
MAT.24.14	So qeli gege togon don iwaŋo baŋ kepe baŋem korop ra qelaŋanbi, ŋei ŋerep korop eŋe detwareu mo, kepe wane naso baŋ qoeyake.”
MAT.24.15	“Ŋine baŋ kine mane mado madoŋine borikine matali qetaliinerop, eya kakei, mokaka sogino propet Daniyelŋo rake, eya Urum Kobekine kuneŋine eyao okorayake. (Dapo rapot ŋeine, ge bororom dapore kine daleo pamaike, eya detlukaikene!) 
MAT.24.16	Pakiso, ŋei ŋerep Yudiya kepeo gekei, eŋe wiye more kaet bonagao arikei. 
MAT.24.17	Ŋei mane matinane bakine kutno okorayake, eŋe zinge ket mat koto wa aboŋ kine kineine mi mayake, kawali mi yuwan-kayake. 
MAT.24.18	Ŋei mane euwo geyakeo ŋine zinge matko ari takotine mi mayake eŋe yeine qelige kakaka ariyake! 
MAT.24.19	Yai, naso yewao ŋerep medep ŋatkorop, so medep abubu ŋamu nenerop eŋe baŋ daleo okangei? Kawali yewao yuwan-oniyake. 
MAT.24.20	Kaisale meŋenkau detki ra, ŋine baŋ kaet wiye more koya nasoo me Qezarek Nasoo maine mi ariu rap! Kawaliŋo koya naso wakoniyake, ŋine wikile suwaine wakon ŋuniyake. 
MAT.24.21	Naso yewao, kakarauk wakoniyake, yemo zok manerop mi wakone pa sari mageki, kaiwe naso imdaka baŋ wakoniyake. Me koso ŋado kine kine yaline mi wakoniyake. 
MAT.24.22	Ŋo siluŋ Kaisale eŋe wikile kaiwe naso eya wane zaleine mo ma bomile wareke, eŋe yale mi okange ra, yemo ŋei ŋerep maneŋo gegeine eyamo mi wakongi rap, ŋei ŋerep magukoune ma wesakonge, eŋane raki paki, Kaisale eŋe baŋ kaiwe naso eya ma bomileyake.”
MAT.24.23	“Naso yewao ŋei maneŋo ŋidane rayake, ‘Kau, Mesiya iwa metmaike!’ Me, ‘Eriwa metmaike!’ Yale raki detpi, wele misuk okaniyake. 
MAT.24.24	Onoka wane, Mesiya isisine so propet isisine baŋ wakonikei paki, eŋe baŋ masi togogole so masi kuneŋine maikei, yemo Kaisaleŋo ŋei ŋerep ma wesakonge, eŋe maine isione more, wet ma siuk okanonbi eŋe yale waka ra okanonikei. 
MAT.24.25	Detmami! Na don eya naso eŋe yeka paki, alakane ŋidanmaile.
MAT.24.26	“Me ŋei natne edo ŋidane raikei, ‘Kau, Mesiya eŋe kepe yaup papaino, ŋei mi gegine, eya gemaike!’ Rau, ŋine eya misuk arikei, me eŋe raikei, ‘Kau, Mesiya eŋe iwa siuke metmaike!’ Rau, eya detpi wele misuk okaniyake. 
MAT.24.27	Ŋei Wawainane Gipole eŋe baŋ sariyake, yemo qilap yale qeliwo walatakki kepe sasaino ŋine kilitike ari kepe ketmaikeo, qe okanmaike yale didiwo wakoniyake.
MAT.24.28	“Eya wane rokouno, yemo iwa yale, yewao me yewao kine kine seuseune mane wane pareŋine pamaike, eyao gaubaga eŋe sari lewaŋ okanmami, Mesiyaŋo sariyakane nasoine eŋe maine mi ma siukeyake.”
MAT.24.29	“Naso yewa, baŋ kakarauk kine kineine eya woroŋ woroŋ qe more teba ketki, eya wane ŋadino mi azoŋgika, kepe deine mupke panamaniyake, meso eŋe baŋ koso manerop mi qelaŋaniyake, serekin eŋe korop qeliwo ŋine baŋ buratke kepo ket warekei. Paki kine kine zonom korop qeliwo pamaike, eya baŋ ukat ma esopongi numaene qeliŋka warekei. 
MAT.24.30	Pakimo, Ŋei Wawainane Gipole kibi so qeli ewe zonom qelaŋaninane tanikine baŋ qeliwo wakoniyake, pakimo, kepe baŋem ŋei ŋerep magune magune ge arimami eŋe baŋ arokkei, paki baŋ kau, Ŋei Wawainane Gipole eŋe qeliwo kezoŋ kutno togogole so qeli ewe zonomine kakapa suwaine, eyarop sariyake. 
MAT.24.31	Romon kakapa suwaine baŋ arokeyake, paki eŋe baŋ eŋine aŋelokoune taleongi, kepe baŋem kepe baŋem lolike ariwarekei, paki eŋe baŋ eŋine ŋei ŋerep magukoune ma wesakonge, eya korop kepe sotakine maneo ŋine, kepe sotakine maneo, yale ebu qeturaŋ onwareyake.”
MAT.24.32	“Qeligeu, Pik eki eyaŋo kine kito ŋidangi desikei, eŋe qogine korop wisika wisika okangi, gunule more kiyeke metine motkimo, ŋine dere ramami, ‘kaiwe okorayakane’, naso eya mo bomilemaike, 
MAT.24.33	numa weku yewaka, ŋine kine kine korop iwa kau paki, eyaŋine baŋ desikei, naso mo bomilemaike, mo kiyekeyakane ewekmaike. 
MAT.24.34	Iwa yale desikei! ŋei ŋerep iwa gemami, eŋe korop mi seukwarekei, eŋe ika geu, kine kine korop iwa wakon wareyake. 
MAT.24.35	Qeli so kepe ere baŋ mida lele arikeik, ŋo, naŋane don yemo baŋ mi mida lele ariyake.”
MAT.24.36	Yesu eŋe koso manerop iwa yale rake, “Ŋei maneŋo mi detmaike, dango kaiwe naso suwaine eya baŋ bomileyake, me aŋelo qeliwo gemami, eŋe mi detmami, me Gipole eŋe yaleka mi detmaike, Magak eŋe wekuŋo bonep naso eya detkamaike. 
MAT.24.37	Ŋei Wawainane Gipole sariki baŋ, Noa wane nasoo masi okangoi, kop yale waka okangei. 
MAT.24.38	Eŋe Doku Qakum lotkeyakane nasoine mo bomileki, yemdaka ŋei ŋerep ŋara so doku nekoi, ŋei so ŋerep mete au au okangoi, yale okane arimageu, nasomde eyaka bomileki, Noa seki kotino wa ketke. 
MAT.24.39	Ŋo eŋe daleo wakonmaike, eyamo mi dereret gegeu, Doku Qakum eyaka lotke more weŋseŋgi, korop mida sololoke ari warekoi. Ŋei Wawainane Gipole sariyake, naso yewao masi yalewa eŋe baŋ wakoniyake. 
MAT.24.40	Naso suwaine yewao, ŋei etke ere baŋ euwo urata ma okorauk, mane baŋ Kaisaleŋo maine mayake, ŋo mane baŋ qeliŋkaki ŋadine okane yeine mesiyake. 
MAT.24.41	Ŋerep etke ere baŋ ŋara kipelek kipeleko ŋara mauluke okorauk, mane baŋ Kaisaleŋo ma ariyake, ŋo mane baŋ yeine qeliŋkayake, paki eŋe baŋ ŋadinane biŋek okaniyake.
MAT.24.42	“Eya wane ŋine diyam togogole makei, onoka wane, ŋine mi detmami ma nasoo ŋinane Waom ŋine eŋe baŋ sariyake. 
MAT.24.43	Iwa ŋidanbe desikei, mat welaine eŋe kobu mama maneŋo sariyakane detki paki, wisika geyakeo, yemo kobu mamaŋo matine koto maine mi rabarake wakesiyake. 
MAT.24.44	Kine yalewa pamaike, eya wane ŋine yale waka wet wisika geu paki, diyam ŋine seleleine naso baŋem ma more eweke gekei, onoka wane, Ŋei Wawainane Gipole eŋe baŋ naso mane qoeki, ŋine mi detpi, eyaoka eŋe sariyake.”
MAT.24.45	“Pakimo maŋo urata ŋei maine so dereret korop gemaike? Eya wane edangi desikei! Eŋe ŋei weku yemo ware wareineŋo urata ŋei natne eŋane ŋetne ene birakaki wareone geki paki, ŋaraene naso-oka ebon okanmaike. 
MAT.24.46	Urata ŋei ŋetne eŋe urataine eya mayakatne ware gemaikeo, yemo ware wareineŋo zinge matko sariki paki kakimo, eŋe zok wetpesek det okanmaike! 
MAT.24.47	Na welekakatne ŋidanbe detpi, ware wareineŋo urata ŋei yewa baŋ ŋetne birakaki, eŋine aboŋ kine kineine korop eya wane ware ware okane geyake. 
MAT.24.48	Ŋo mane eŋe urata ŋei qotkoine geyakeo, yemo eŋe oŋomka iwa yale rayake, ‘Naŋane ware warene eŋe ikopka mi zinge sariyake, eŋe baŋ naso kiroine gemage zinge sariyake.’ 
MAT.24.49	Eso eŋe yale raki paki, urata ŋei kima koune baŋ kiyeke engu kito okan oniyake, so ŋara neyake, so doku togole nene ŋei eŋerop doku neyake. 
MAT.24.50	Eŋe yale okane more, eŋane nem niget okane nasoine mi dere gegeki, urata ŋei eya wane ware wareine eŋe naso natno baŋ mi detki zinge sariyake. 
MAT.24.51	Sariki paki, ware wareŋo urata ŋei eya baŋ matalika more tiŋ tuŋ kitatkaki, sisi sisi okangi ma biraki ket isi ŋei qotkoine eŋerop sora gerepko geyake. Ŋei yewa eŋe aŋaene etkeka yewao eŋe baŋ wikile suwaine manerop dere, ŋet warik warik ki gekei.”
MAT.25.1	Yesu eŋe koso iwa yale rake, “Baŋ naso maneo, qeli ewe zonom so gege togon wane numa eyamo, ŋerep natewen ten edo lamene weneŋ mau paki, ari ŋerep mane wane ŋaune zokit muse musen mayakane, sariki, marat-kaikei wane ari tomakakoi, eya wane rokop wakoniyake. 
MAT.25.2	Ŋerep 5 eŋe qelaŋine, ŋo 5 eŋe dereretenerop. 
MAT.25.3	Ŋerep 5 eya qelaŋ, eŋe lamene setneka makoi, ŋo dokuene mane maune weneŋ mi makoi. 
MAT.25.4	Ŋo ŋerep 5, eya dereretenerop, eŋe lamene setno dokune wat watko qeu ketki so doku beloŋ mane maune weneŋ ma arikoi. 
MAT.25.5	Ŋerep ŋaune muse musen zokit mayake, eŋe esatka mi sari lotkeki, eŋe tomaka metpi, setene pelekki, umi turuk qe wete sa met mage, ket kulu seuseune yale pakoi.
MAT.25.6	“Pamageu, ruwo banine okangi mo boka woka mane iwa yale sarike, ‘Ŋerep ŋaune muse musen zokit mayakane eŋe mo iwa! Sariu paki maratkau!’ 
MAT.25.7	Ŋerep ten eŋe mo kiŋ ziŋ kaŋ zaŋ wiyeu paki lamene maulukkoi. 
MAT.25.8	Pakiso, ŋerep 5, qelaŋine eŋe dereretenerop eya edane rakoi, ‘Ŋinano ŋine dokune natne ŋene ŋebonbi, onoka wane ŋenane lam mo koma waremaike.’ 
MAT.25.9	Rau, ŋerep 5, dereretenerop eŋe mainge rakoi, ‘Midaka iwaŋo ŋine so ŋene weneŋ maine mi rokop-ŋoniyake, eya wane ŋine mere wao ariu paki, ŋine ŋidom dokune ŋine qoleu.’ 
MAT.25.10	Eso ŋerep qelaŋine eŋe mo eya mere wao dokune natne qolekeiwane arikoi. Ariu ariu so, eyaka ŋerep ŋaune zokit musele mayakane eŋe sari lotkemaike, pakiso ŋerep dereretenerop 5, eŋe eweke metkoi wane, eŋerop weneŋ maratkau, ŋara soep ze paki ŋerep zokit maki nekei wane eya arikoi. Ari mat kotino waketpi ŋei eŋe madet mo eya kitokoi.
MAT.25.11	“Ŋado ŋerep qelaŋine 5 eŋe lotke more boka rakoi, ‘Suwaine suwaine! Madet lalage ŋebonnom uŋem!’ 
MAT.25.12	Ŋo ŋerep ŋaune eŋe doneene eya mainge edane rake, ‘Na welekakatne ŋidanmaile, naŋine mi detŋunbe paki, zok ŋaŋae ŋunmaile.’ ”
MAT.25.13	Pakiso Yesuŋo edane rake, “Eya waneŋine wetŋineŋo diyam seleleine mau paki gekei, onoka wane, ŋine eŋe ma kaiweo me ma nasoo suwaine ŋine eŋe sari lotkeyake, eya ŋine zok mi detmami wane siluŋ eŋane dereret so wet lot korop gekene.”
MAT.25.14	“Ŋei Wawainan Ŋe Gipole sariyakane nasoo, rokop iwa yale wakoniyake. Ŋei maneŋo mat maneo ariyakane okangi paki, urata ŋeikoune edoraki sariu, kine kineine warekei wane ra matoke kuteno motke. 
MAT.25.15	Eŋe urata ŋei karewe dereretene so zonom enane rokopko detone more wesi ebonge, ŋei mane eŋe wesi 5 tausen kina (K5,000) mange, ŋo mane eŋe tu tausen kina (K2,000) mange, ŋo mane eŋe wan tausen kina (K1,000) mange. Pakiso, eŋe mo eya biraone more numa arike. 
MAT.25.16	Urata ŋeiwa K5,000 make eŋe ariki paki, ikopka wesiine eya urata mangi, eyaŋo kiyatki koso K5,000 magu mane wakonge. 
MAT.25.17	Numa weku yewaka urata ŋeiwa K2,000 make, eŋe wesiine urata mangi, eyaŋo kiyatki koso K2, magu mane wakonge. 
MAT.25.18	Ŋo urata ŋeiwa K1,000 make, oŋo yemo ariki paki, kepeo lom maki pakiso, suwainane wesi eya lomgo dukke.
MAT.25.19	“Naso kiroroine gemageki qoeki, eya wane ŋadino urata ŋei yewa eŋane suwaine ene eŋe koso zinge sarike paki, eŋerop wesi eya wane don mauluke aukei wane qeturaŋ onge. 
MAT.25.20	Urata ŋeiwa K5,000 make, eŋe koso K5,000 magu mane eyarop masariki paki more rake, ‘Suwaine, ge K5,000 ningone. Kanom! Na koso urataine mawe K5,000 magu mane iwa wakonge.’ 
MAT.25.21	Olatki, suwaineineŋo rake, ‘Ge urata mauluke makone, ge urata ŋei mayakakatne, so aŋa tewe tewek korop! Ge kine kine nigatne eya wane urataine mayakakatne mauluke makone, eso eya wane noŋo baŋ kine kine suwaine eya wane ware wareine biraganikale. Ge sari saketnom paki, narop wet pese detnom!’
MAT.25.22	“Pakiso, urata ŋeiwa K2,000 mange oŋo sari saketki paki olale rake, ‘Suwaine, goŋo K2,000 ningone. Kanom! Noŋo urataine mawe K2,000 magu mane koso iwa wakonge.’ 
MAT.25.23	Raki ware wareineŋo olale rake, ‘Ge urata mauluke makone, ge urata ŋei mayakakatne, so aŋa tewetewek korop! Ge kine kine nigatne eya wane urataine mayakakatne mauluke makone, eso eya wane noŋo baŋ kine kine suwaine, eya wane ware wareine biraganikale. Sari saketnom paki, narop wet pese detnom!’
MAT.25.24	“Pakiso urata ŋeiwa K1,000 make, oŋo sari saketki paki olale rake, ‘Suwaine, na geŋane kine detmaile, ge ŋei togogole, ge goŋom ŋara metnom paki eyaŋine mi lokak okanmaine, so goŋom wit woune yasonom paki, eyaŋine mi ma sari maguk okanmaine. 
MAT.25.25	Na kaet-nange, eso eya wane na ariwe paki, geŋane wesi eya kepo dukewe pake. Kanom! Geŋane wesiŋone mo iwa manom.’
MAT.25.26	“Yale olatki, suwaineineŋo iwa yale olatke, ‘Ge urata ŋei borikine so taboŋ gege! Ge iwa yale detkone, na noŋom ŋara metpe paki, eyaŋine mi lokak okanmaile, me na noŋom wit woune yasowe paki, eyaŋine mi ma maguk okanmaile, yale me? 
MAT.25.27	Eya maine, ge naŋane yale detnom paki, naŋane wesi eya wesi urumgo motnom rap, pakimo edo mau suwa leule okangi, na zinge sariwe paki, eya koropka sisine weneŋ mawe rap. 
MAT.25.28	Wesi iwa omakkau paki, ŋeiwa ten tausen kina (K10,000) magemaike, eŋe manbi. 
MAT.25.29	Ŋei mane eŋe kine kine mangoi, eya mageki ma leule mangi, eŋe baŋ moriyan manerop wakonka mangi mageyake, ŋo mane eŋe kine kine mangoi, eya mi ma leule more, siluŋ nigagatnemde mageyake, eya baŋ omaka ariu, eŋe yaup geyake. 
MAT.25.30	Urata ŋei bau wawaine yaline yemo ma birakau, ŋadino panaman koto kesiyake, yewao eŋe baŋ aroke more, ŋetneŋo warik warik ki geyake.’ ”
MAT.25.31	“Ŋei Wawainane Gipole, eŋe ŋei Waom yale okane sariyake, naso yewao, eŋe so aŋelo magukoune korop eŋerop weneŋ sarikei, paki eŋe baŋ ŋei Waom met metine qeli ewe zonom gorop eya wane kutno pese mesiyake. 
MAT.25.32	Metkimo, kepe baŋem ŋei ŋerep korop eŋe baŋ eŋane kaitko sari lewaŋgei, paki mo eŋe baŋ mapokongi, magu etke okangei, lama ware wareŋo lama noniŋ eŋane koruwoŋine mapokonmaike, eya wane rokop mapokoniyake. 
MAT.25.33	Mapokone more, lama eŋine wonino biraoniyake, ŋo noniŋ yemo kanaino biraoniyake. 
MAT.25.34	Pakimo ŋei waomŋo baŋ ŋei ŋereppa wonin-oken okorakei, eya iwa yale edaniyake, ‘Ŋine naŋane Maganeŋo mosop-ŋunge, sariu paki, qeli gege togon welaine okanbi, eyamo mokaka qeli so kepe ma wakon ore more, ŋinane biŋek mauluke motke. 
MAT.25.35	Na ŋara wane seukewe, ŋine ŋara gume nangoi, doku wane qomne sererekki, ŋine doku ninbi nekole, na ŋei kune ŋine yale sariwe, ŋine neu matŋine kotino bira-nangoi. 
MAT.25.36	Na lawam gewe, ŋine takot laplap ramu-nangoi, na zoma nangi, ŋine warenangoi, na mulap urumgo metpe, ŋine qelipkenan okangoi.’
MAT.25.37	“Ŋei koboboine eŋe baŋ iwa yale mainge rakei ‘Waom, ŋene dango ganŋem, ge ŋara wane seukenom, ŋene ŋara gumegangone, me doku wane qomŋone sererekki, doku ginŋem nekone! 
MAT.25.38	Naso dango ŋene ganŋem, ge ŋei kuneŋine yale sarinom, geu matze kotino biragangone, me lawam sarinom, takot laplap ramu gangone! 
MAT.25.39	Naso dango ŋene gaŋem, ge zomagangi ware gangone, me mulap urumgo metnom, ŋene qelipke gan okangone!’ 
MAT.25.40	Ŋei waomŋo baŋ mainge edane rayake, ‘Na welekatne ŋidanbe, kimakopne ketkele eŋane keuwo ŋine, ŋei wekumane kima mauluk okankakoiwo, yemo ŋine na okannangoi yale okanmaike!’
MAT.25.41	“Pakimo, eŋe baŋ ŋei ŋereppa kanaino okorakei, eŋe iwa yale edaniyake, ‘Kaisaleŋo soakŋongep, ŋine naŋane kaitko ŋine ariwareu! Ari more, Magakŋo Ŋei Borikine so aŋelokoune eŋane gerep togogole dubukki zeki mauluke biraonge, yewao ket more gekei! 
MAT.25.42	Na ŋara wane seukkole, ŋo ŋine siluŋ ŋara mane mi ningoi, doku wane qomne sererekki, ŋine doku mi ningoi. 
MAT.25.43	Na ŋei kune ŋine yale sariwe, ŋine neu more matŋine kotino mi biranangoi, lawam gewe, ŋine takot laplap mane mi ramu nangoi, na zoma nange so mulap urumgo metpe, ŋine warenane more qelipke nan mi okangoi.’
MAT.25.44	“Yale raki, eŋe baŋ iwa yale olasikei, ‘Waom, ŋene naso dango ganŋem ŋara wane seukkone, me doku wane qomŋone sererekke, me ŋei kuneŋine yale sarikone, me lawam gekone, me zoma gange, me mulap urumgo metnom, gane qewoloŋ okan gane more mi qesiŋgangone!’ 
MAT.25.45	Rau, ŋei waomŋo baŋ iwa yale mainge edaniyake, ‘Na welekatne ŋidanbe, kimakopne ketkele gemami, eŋane keuwo ŋine ŋeimde wekumane kima mauluk okankakei wane bauŋine waki walukkakoi, yemo naŋane bauŋine waki, na waluk nangoi okanmaike.’ 
MAT.25.46	Pakimo ŋei iwa yaline, eŋe eya wane turuŋine baŋ wikile papa togon eya marat kaikei, ŋo ŋei koboboine eŋe baŋ qeli gege togon matko arikei.”
MAT.26.1	Yesu eŋe don iwa korop rawareki qoeki, dokoine edan rake. 
MAT.26.2	“Kaiwe etke, eya ŋine mo detmami, yewa qoekimo Aŋeloŋo Loloŋongi ŋara soep nemaŋkoi, eya wane taboŋ met met naso baŋ bomileyake, paki naso yewao Ŋei Wawainane Gipole eŋe baŋ ŋei eŋane mete eno birakau, kibeŋ qabego biriŋŋo rasukaikei.”
MAT.26.3	Pakiso naso yewao, pris ŋetne so Yuda ŋei sele eŋe sari qeturage, Kaiyapas pris suwainane urumgo lewaŋgoi. 
MAT.26.4	Pakimo don pise more Yesu sanka ma lukkau paki, qeu seukeyakane don aukoi. 
MAT.26.5	Pakiso rakoi, “Ŋene Loloŋon Loloŋon peyada naso iwao misuk okanikene, me ŋene okanŋem, ŋei ŋerep eŋe kawali yau yaup baŋ qekei.”
MAT.26.6	Yesu eŋe, Saimon kuku sele ŋei sogine mo menaŋge, eŋane matko Betani yewao wa metke. 
MAT.26.7	Metkimo, ŋerep mane eŋe beloŋ mane kelok qoune simileteine, lewine suwaine eyaŋo qewat qewale, eya ma more Yesu wano sarike. Yesu eŋe ŋara ne metki, eyaka kelok eya qakki, lewino ket taukake. 
MAT.26.8	Dokoine eŋe eya kau paki, sotene osiki qesone rakoi, “Onoka wane eŋe kelok iwa korop matali maike? 
MAT.26.9	Kelok iwa yemo motŋem ari, wesi suwaine kiyatki sariki mo, ma more ŋei aboŋene midaine maine ebonŋem rap!”
MAT.26.10	Yesu eŋe don rakoi, eya wane kine mo detke paki edane rake, “Ŋine ŋerep iwa onoka wane ra kitat okan kamami? Iwamo maine so kine kine weku mane, ŋerep eŋe na okannanmaike. 
MAT.26.11	Ŋei aboŋene midaine, eŋe yemo baŋ naso baŋem ŋinerop ge arikei, ŋo na yemo naso baŋem ŋinerop mi gekale. 
MAT.26.12	Ŋerep eŋe yale okane more, kelok qoune simileteine yewa solano qakike, yemo seukewe duk-nangei wane, ma ewek-nanike. 
MAT.26.13	Na welekatne iwa rawe detpi! Kepe baŋem don kisi iwa ra qelaŋane arikei rokop, ŋerep iwa okan nanmaike, eŋane weneŋ detsoroke more, don kisiine baŋ rau suwawi ariyake.”
MAT.26.14	Naso yewao dokoine 12 enŋene keuweno ŋine mane eŋetine Yudas Iskariot, oŋo pris ŋetne eŋano arike. 
MAT.26.15	Paki edane rake, “Na Yesu ŋinane meto birakawe, ŋine lewine onokaka ninikei?” Eŋe wesi setne, silwa 30, yale dapore mangoi. 
MAT.26.16	Naso yewaoka Yudasŋo kiyeke Yesu ma wakon kayakane numaine dere mauluk okange.
MAT.26.17	Kasap sap saune eya wane soda weku kaiwe mane yewao dokoine eŋe Yesu wano sari qesonka rakoi, “Ŋene detmaine, ŋo diyawao ari mere, Aŋeloŋo Loloŋonge eya wane Nasoo ŋara mauluke gingene?”
MAT.26.18	Rau eŋe edane rake, “Ŋine mat suwaino ariu paki, ŋei mane maratkakei, paki iwa yale olasikei, ‘Kito ŋebo ŋebonŋo ramaike, naŋane nasone mo bomilemaike, wane naŋane dokone so na ŋene baŋ Aŋeloŋo Loloŋonge Naso eyao geŋane matko mere ŋara nekene.’ ”
MAT.26.19	Dokoine eŋe Yesuŋo don edange, eya wane rokop okane more, Aŋeloŋo Loloŋonge Naso eya wane ŋara maulukkoi.
MAT.26.20	Kepe rarap okangi Yesu eŋine so dokoine 12, eŋe zakeo ŋara nekeiwane pese metkoi. 
MAT.26.21	Ŋara ne mere, eyaka Yesuŋo rake, “Na welekatne ŋidanbe, ŋinane keuŋino ŋine ŋei maneŋo na baŋ ma wakon naniyake.”
MAT.26.22	Dokoine eŋe wetene boriki, kiyeke weku weku qesonka rakoi, “Welekatne, Waom, ge naŋane ramainane?”
MAT.26.23	Rau Yesuŋo mainge edange, “Ŋeiwa metine biraki narop lase wekuwo ketki kasapine ma neyake, oŋo na baŋ ma wakon naniyake. 
MAT.26.24	Ŋei Wawainane Gipole eŋe yemo Kaisale wane ekapŋo ramaike, yale baŋ seukeyake, ŋo Ŋei Wawainane Gipole ma wakonka yake, ŋei yewa eŋe yemo turuŋine, yai, zok manerop zinge maniyake! Ŋei yewa eŋe nabok kotinoŋine mi wakongirap, me eŋe siluŋ mi okangi mo eri weti me qei natne edo okanbi rap!”
MAT.26.25	Yesu eŋe yale raki mo ma wakon kayake ŋei, Yudas, oŋo qesone rake, “Kito ŋebo ŋebon, ge naŋane ramainane?” Yesuŋo mainge olale rake, “Mo eya, goŋom ramaine.”
MAT.26.26	Eŋe ŋara ne metpi, eyaka Yesu eŋe kasap ma more bakom kitoki paki, dokoine ebone rake, “Mau paki neu, iwa nae bikumne.”
MAT.26.27	Pakiso, eŋe wain lase ma more, Kaisale bakomine kitoki paki, dokoine ebone rake, “Ŋine korop iwa neu, 
MAT.26.28	iwamo nae weŋemne, eya wane ra more, Kaisaleŋo ŋinerop baŋ tako rakot geyake. Naŋane weŋemne yemo, ŋei ŋerep korop ŋinane Borikineŋine saukeyakane qake kesiyake. 
MAT.26.29	Na ŋidanbe detpi, na baŋ koso ŋinerop wain iwa manerop mi nene, yaupka ge arimage, kaiwe naso yewao na wain musele, eya ŋinerop weneŋ Maganane gege togon kotino nekene.”
MAT.26.30	Yale rakiso eŋe aŋelo loloŋon loloŋon wane eŋet mane kito so kisi maep auye detpi paki, matkoŋine ket more, Oliwa Bonagao arikoi.
MAT.26.31	Pakiso, Yesu eŋe dokoine edane rake, “Ruwomde iwao, mali malipŋine korop baŋ pelekki, na qeliŋnane kaet ari warekei, onoka wane Kaisale wane ekapŋo iwa yale ramaike, ‘Na baŋ lama ware ware qewe paki, qe kuruŋ-onbe, lama magu koropŋo baŋ kakak nagu ket yeo yeo qiŋ qiririŋ ari warekei.’ 
MAT.26.32	Ŋo na seuseuwo ŋine wisikae wiyewe paki, na baŋ Galili kepeo alakane ŋibonikale.”
MAT.26.33	Petoroŋo aŋage olale rake, “Natne eŋe korop geŋane detpi boriki biragane ari warekei, ŋo na yemo baŋ mi biragane arikale!”
MAT.26.34	Raki, Yesuŋo Petoro girem don olale rake, “Na welekatne iwa golatpe detnom! Tiyak eŋe mi bokaki, ge ruwo yewao atak karewe bisopnane more raikene, ‘Na eŋe mi detkamaile.’ ”
MAT.26.35	Petoro togole aŋaine mainge rake, “Na gerop weneŋ seukkaleo, na siluŋ geŋane mi bisopke raikale, na eŋe mi detkamaile!”
MAT.26.35	Pakiso dokoine korop eŋe qesiŋka don weku eyaka rawarekoi.
MAT.26.36	Pakiso, Yesu eŋe dokoine eŋerop rome saromat mane, eŋetine Getsemane, yewa ari more edane rake, “Ŋine iwa metpi, na eriwa ari meŋenkawe.” 
MAT.26.37	Eŋe, Petoro so Zebedi wane gipoletkine etke weneŋ ebuki arikoi. Ariu paki qomine umareki wikile suwaine detke. 
MAT.26.38	Paki edane rake, “Kotono umat zok kakapa suwaine wakonane more, eyaŋo ki pelek naniyakane okanmaike, eya waneŋine iwa narop weneŋ wet wisika mere, diyam maikei.”
MAT.26.39	Yale edane more, eŋe eri ekeket biraone ariki paki, eŋe eŋineka meine ket kepo kito more iwa yale ra meŋen-kake, “Magane, ge detnom iwa maine okanmaikeo, yemo wikilane lase iwa oma nannom! ŋo siluŋ naŋane don mida, geŋane don togoleyake.”
MAT.26.40	Yale ra meŋenkaki paki, zinge ari dokoine karewe metkoi, eŋe ongi kuluka pakoi, pakimo eŋe Petoro olale rake, “Ŋine ŋei karewe iwa daleo wane mi ewekeu paki, narop wan auwa diyam wet wisika mi gemami! 
MAT.26.41	Diyam tako rakot mau paki meŋenkau, ŋine yale okan mage, baŋ peleke more, liwe liwek borikino ket qekei. Asuŋineŋo yemo eweke more kine kine okaniyakane okanmaike, ŋo solaŋineŋo yemo umareki paki, zonomine midaine okanmaike.”
MAT.26.42	Atak etke eŋe koso manerop zinge ari meŋenka rake, “Magane, wikilane lase iwa mi oma-nanikeneo, yemo na maine newe mo, geŋane don eya togoleyake.” 
MAT.26.43	Eŋe koso manerop zinge ari dokoine ongi kuluka pakoi, eŋe kepe solaene so wet dereret-enane de-ene wareka wet wisika mi metkoi.
MAT.26.44	Yesu eŋe koso manerop qeliŋ-one ariki paki meŋenkaki atak karewe okange, don wekuka ra meŋenkake. 
MAT.26.45	Pakiso, koso dokoine eŋano zinge ariki paki rake, “Ŋine yeka kulu pau paki, zonom mamami me? Kau! Naso mo bomilemaike, wane Ŋei Wawainane Gipole mo ma more, ŋei borikine mama eŋane mete eno bira kakei. 
MAT.26.46	Wiyeu, ŋene ariŋem, kau, ŋeiwa ma wakon naniyake, mo iwa sarimaike!”
MAT.26.47	Yesu eŋe don yale edane okoraki, dokoine 12 eŋane keuwo ŋine mane Yudas, eyaka lotkeke. Eŋerop weneŋ sarikoi, yemo ŋei magu suwaine, Pris ŋetne so Yuda ŋei sele edo taleonbi, kawali wane pilaŋ so soba weneŋ peike sarikoi. 
MAT.26.48	Isi bela ŋei, eya eŋe ŋei magu yewa kait masi iwa yale maki kau paki, Yesu makei wane edange, “Na ari ŋei yewa ka more, lulu zam zam maweso, ŋine kau paki, Yesu iwa raso malipka lukka arikei!”
MAT.26.49	Yudas eŋe eyaka lotke more, Yesu wano koboine ari rake, “Peyamŋo gerop payake, kito ŋebo ŋebonze.” Yale raso, lulu zam zam make.
MAT.26.50	Yesuŋo olale rake, “Kima, urata makenane wetke sarine, eya ikop manom!” Rakiso, eŋe osino sari more malipkau paki, metine wokom gekoi. 
MAT.26.51	Yesurop gekoi, eŋanoŋine maneŋo pilaŋ warage more, Pris Suwainane qelit medep qeki paki, ketne nat kito qokki ketke. 
MAT.26.52	Yale okangi Yesuŋo olatke, “Ge pilaŋŋone koso biranom, matno ketkep, onoka wane ŋei korop pilaŋ ma okanmami, eŋe pilaŋ yewaŋo enguki seuk okanmami. 
MAT.26.53	Ge mi detmaine, na Magane maine qesiŋ naniyakane olatpe eŋe kawali ŋei aŋelo magu suwaine 12 eya yuwanmaike, eŋe esatka taleongi sari qesiŋ nanbirap? 
MAT.26.54	Ŋo eŋe yale okanbimo, Kaisale wane ekapko numa yalewa oken wakoniyakane raraine, eya wane wele eyamo daleo wakongirap?”
MAT.26.55	Naso yewaoka Yesu eŋe ŋei magu yewa edane rake, “Na kawali ŋei eya wane ŋine kawali wane buza so soba weneŋ mau paki, neukei wane sarimi me? Na kaiwe baŋem Bakom Urum koto pese mere, kisi maep don kito ŋidan okane gekole, pakimo, ŋine yewao mi neu luknangoi. 
MAT.26.56	Ŋo siluŋ masi iwa korop wakonmaike, yemo propet edo Kaisale wane ekapko don qekoi, eya wane wele wakoniyakane masi iwa wakonmaike.” Yale ra edangiso, dokoine korop eŋe qeliŋkau paki, biraka ariwarekoi.
MAT.26.57	Ŋeiwa Yesu ma lukkakoi, eŋe mau paki, Pris Suwaine Kaiyapas wane matko iwenka arikoi, yewao ra rokop don kito ebo ebon ŋei, so ŋei sele eŋe sari lewage metkoi.
MAT.26.58	Petoro eŋe Yesu ŋadino mogare eri amaŋ. Pris Suwainane mat wane sen ŋadino arike. Eŋe ari sen koto waket more, tebe ŋei diyam gege eŋerop pese ket mere, tanik daleo okankaikei, eya wane one modatke. 
MAT.26.59	Pris Suwaine eŋe so ŋei wawaine korop, eŋe Yesu wane isi don maratkau paki, gube qesat don solaino kito more, qeu seukeyakane don aukoi. 
MAT.26.60	Ŋei loutneŋo sariu paki, isi don zok loutne solaino qe rawarekoi, ŋo siluŋ donene eyaŋo wele mi okange. Pakiso ŋei etke ere wakone saketkoik. 
MAT.26.61	Paki rakoi, “Ŋei iwaŋo iwa yale rake, ‘Na Kaisale wane Bakom Urum iwa kito ra barakewe, ariki kaiwe karewe yewaka koso maulukkale.’ ”
MAT.26.62	Pris Suwaine eŋe wiye okoraki paki, Yesu olale rake, “Eŋe geŋane don ramami, eya wane turuŋine edanikenane mane ma okoramaine, me mida?” 
MAT.26.63	Yesu eŋe siluŋ meune qoeki okorake. Pris Suwaine eŋe koso manerop olale rake, “Kaisale gege togon welaine, eŋane kaitko qeson-ganbe, ge welekatne Mesiya, Kaisale wane gipole gemaineo, yemo ŋedannom.”
MAT.26.64	Yesuŋo mainge rake, “Ge mo eya ramaine, ŋo na korop ŋidanbe detpi, naso iwao ŋine ge ari more, ŋine korop baŋ kau, Ŋei Wawainane Gipole, Kaisale zomine kakapa suwainane metine wonino metki paki, qeliwo kezoŋ kutno sariyake!”
MAT.26.65	Yale raki, Pris Suwaine eŋe takotine ma barake more rake, “Eŋe Kaisale mabaik kamaike! Ŋene koso raŋem qesat ŋei eŋe sari, eŋane don mi rakei, yeine! Ŋine eŋane don qotkoine mo iwa raki detkamami! 
MAT.26.66	Ŋine daleo detmami?”
MAT.26.66	Eŋe mainge rakoi, “Eŋe sot korop, eya wane eŋe maine seukeyake.”
MAT.26.67	Yale rau paki, kaitino sopotka more qekoi, paki ŋei natne qekoi, edo rakoi, 
MAT.26.68	“Mesiya ŋenane don saeŋine ranom! Detnom, maŋo gekumaike!”
MAT.26.69	Petoro eŋe qeinat mat wane sen kotino metki, Pris Suwainane qelit ŋerep maneŋo eŋano sari more rake, “Ge yaleka Yesu Galili kepeo ŋine, eŋerop weneŋ gekone.”
MAT.26.70	Ŋo eŋe korop eŋane kaiteno bisopke more rake, “Ge don ramaine, na eya mi detmaile.” 
MAT.26.71	Yale raki paki, eŋe mat wane sen eya wane madetko ari wakesiyakane okange, paki qelit ŋerep maneŋo kaki paki, ŋei yewa metkoi eŋe edane rake, “Ŋei iwa eŋe Yesu Nazaret matkoŋine, eŋerop geke.”
MAT.26.72	Petoro eŋe koso eya bisopke more rake, “Welekatne ramaile, na ŋei yewa mi detkamaile!” 
MAT.26.73	Naso nigatne azoŋgi, eya wane ŋadino ŋei yewa okorakoi, eŋe Petoro wano sariu paki rakoi, “O welekatne, ge eŋane tego ŋine mane iwa. Ge don tanik ŋone ramaine, eyaŋo kine qe wakongi detmaine!”
MAT.26.74	Rauso, Petoroŋo don togoleka bisopke more rake, “Welekatne, Kaisale wane kaitko ramaile, na don welekatne mi ŋidanmaileo, yemo Kaisaleŋo wikile niniyake, na ŋei yewa mi detkamaile!”
MAT.26.74	Rakiso, eyaka tiyak bokake. 
MAT.26.75	Pakiso Petoro eŋe Yesuŋo don iwa yale olatke, “Ge atak karewe, mi det kamaile, ra bisop nannom, tiyakŋo atak karewe bokayake.” Eya detsoroke more, saket ariki paki, wetine tabaeki zok arokke.
MAT.27.1	Kepe qaeki ruworopka, pris ŋetne korop so Yuda ŋei suwaine, eŋe Yesu qeu seukeyakane don aukoi. 
MAT.27.2	Eŋe mulap togoleŋo Yesu metine wokomge more mau paki, Roma ware ware suwaine Pailat wano ma ari birakakoi.
MAT.27.3	Yudas, siron qeqe ŋei, eŋe ongi Yesu mo seukeyakane ra togolekoi, yale kaki paki, wetne mainge more, wesi silwa 30 eya koso mazinge ari Pris ŋetne so Yuda ŋei suwaine ebonge. 
MAT.27.4	Paki rake, “Na sot korop okanbe paki, ŋei sotine midaine iwa ma wakonka seuseuwo birakamaile!”
MAT.27.4	Eŋe mainge rakoi, “Eya ŋenano onoka wane sari ramaine? Eyamo geŋone aboŋ!”
MAT.27.5	Yudas eŋe wesi yewa biraki, Bakom Urumgo wakiso biraone ketke. Ket ari more so, oŋomka ebine rapokke.
MAT.27.6	Pris ŋetne eŋe wesi yewa mau paki rakoi, “Wesi iwa yemo weŋem kiti kitine, eya wane ŋene ŋenze ra rokop donze yewa qe barake more, Bakom Urum wane wesi kiteo mi biraŋem kesiyake.” 
MAT.27.7	Eŋe don auye, dereret okan naguwi paki, eya wane ŋadino wesi yewa mau paki, kap gola mama wane kepe mane eya qolekoi, eyamo lobo ŋei abaran ŋine sari sarine, eŋane deŋesere mane okaniyakane. 
MAT.27.8	Eya wane eŋe kepe yewa eŋetne, “Weŋem wane kepe,” orakoi, wane naso iwao pamaike.
MAT.27.9	Yale okanbi, propet Yeremaiyaŋo don mane iwa yale rake, eya wane wele wakonge, “Eŋe wesi silwa 30 eya makoi, Israel ŋei eŋe dereret okannagu more, wesi yewa ŋei eya qolekakei wane biŋek qekoi. 
MAT.27.10	Paki wesi yewaŋo ma more, kap mama wane kepe mane qolekoi, eyamo Waomŋo nolatke, eya wane rokopko.”
MAT.27.11	Yesu eŋe Pailat wane kaitko okoraki, oŋo qesonka rake, “Ge Yuda ŋei eŋane ŋei waom me?”
MAT.27.11	Yesuŋo mainge rake, “Goŋom mo eya ramaine.” 
MAT.27.12	Eŋe pris ŋetne so ŋei suwaine edo gube qesat don solaino more rakoi, eya wane turuŋine mane mi mainge edange.
MAT.27.13	Eso eya wane Pailatŋo olale rake, “Ge don iwa korop solaŋono qeu paki ramami, eya mi detmaine me?”
MAT.27.14	Ŋo Yesuŋo don mide mane nigatne mi mainge olatke, eso eya wane Pailat eŋe zok manerop oŋaine qaeke.
MAT.27.15	Aŋeloŋo Loloŋonge Naso, yewao Pailat eŋe ŋei ŋerep magu edo rauso, mulap ŋei mane siwotkaki, mulap urumgo ŋine saket okanmaŋke. 
MAT.27.16	Wane, naso yewao ŋei mane eŋetine Yesu Barabas, eŋe mulap urumgo metke. 
MAT.27.17	Eso eya wane ŋei ŋerep magu eŋe sari lewageu, Pailatŋo qeson one rake, “Ŋine ma ŋei siwotka ŋibonikalane wetkemami? Yesu Barabas me Yesu, Mesiya oramami?” 
MAT.27.18	Pailat eŋe kine mo detlukke, onoka wane eŋe Yesu wane det worik okanbi paki, ma ari eŋane meto birakakoi.
MAT.27.19	Pailat eŋe wano wanok urumgoka metki, eŋine ŋanomineŋo don mane iwa yale motki arike, “Ge ŋei sotine midaine, eya kine kine mane misuk okankaikene, onoka wane na yatne ruwoo kulu kulu kawe paki, eŋane ra more wikile zok suwaine maratkele.”
MAT.27.20	Pris ŋetne so ŋei suwaine eŋe ŋei ŋerep magu taleongoi, eŋe Pailat olatpi Barabas siwotka ebongi paki, Yesu birakaki qeu seukeyakane. 
MAT.27.21	Ŋo Pailatŋo yemo qeson one rake, “Ŋei etke iwa erano ŋine ŋei diyawa siwotka ŋibonikalane wetkemami?”
MAT.27.21	Eŋe rakoi. “Barabas!”
MAT.27.22	Rau Pailatŋo qesonone rake, “Pakimo na Yesu, Mesiya oramami, eŋe daleo okankaikale!”
MAT.27.22	Eŋe rakoi. “Eŋe kibego rasu kanom!”
MAT.27.23	Pailatŋo yemo qesonone rake, “Onoka sot okangane?”
MAT.27.23	Pakiso eŋe togoleka boka rakoi, “Eŋe kibego rasu kanom!”
MAT.27.24	Pailat eŋe mo kake, eŋane don eyaŋo mi rokoponge, kawali suwaineka wakoniyakane okange, eya wane eŋe doku natne ma more, ŋei ŋerep magu eŋane kaiteno metine saukki paki rake, “Ŋei iwa seukeyake, yemo noŋo rawe mi seukeyake! Iwa yemo ŋinane aboŋ!”
MAT.27.25	Ŋei ŋerep magu eŋe mainge rakoi, “Eŋane seuseuinane turuŋ yemo qeligenom, ŋene so doko ŋosakopze ŋenane kutzo pa wayake!”
MAT.27.26	Pakiso, Pailat eŋe Barabas siwotka ebonge, ŋo Yesu yemo kumunamŋo qeki paki, kawali ŋei eŋane mete eno birakake, kibego rasukaikei wane.
MAT.27.27	Pailat wane kawali ŋei eŋe Yesu mau paki, ware ware wane urum koto ma waketkoi, pakiso kawali ŋei korop eŋe sari qeyatkakoi. 
MAT.27.28	Paki, eŋe eŋine takotine eya kito qoke more, takot weŋemka kiroine eya birakakoi. 
MAT.27.29	Pakiso, eŋe sitman wakelerop, eyaŋo ŋei waom marok mane mau paki, lewino birau ketkiso, kumunam mane metine wonino motkoi. Paki eŋe eŋane osino wawetene qeu paki, isi bela qebela okankau paki rakoi, “Yuda ŋei eŋane ŋei Waom, naso kiroroine ge ari arikene!” 
MAT.27.30	Eŋe sopotkau paki, kumunam oma ka more, lewino rasipokkoi. 
MAT.27.31	So eŋe isi bela qebela okankawareu qoeki, takot weŋemka kiroine eya kito qokkau paki, eŋine takotine eya koso mainge birakakoi. Pakiso eŋe kiruŋaŋo kibego rasu kakeiwane iwenka saket arikoi.
MAT.27.32	Eŋe numao ariu paki, ŋei mane Sairini matko ŋine, eŋetine Saimon maratkau paki, qebin kau Yesu wane kibeŋ qabeŋ tewekki arikoi. 
MAT.27.33	Eŋe ari mage, kepe mane eŋetine Golgota, eya lotkekoi. Kepe eŋetine eya wane kine iwa yale, “Lewe Setne Kepe.” 
MAT.27.34	Yewa rau pakiso, eŋe wain wisi tabaine teine eyarop mauluk maulukine eya manbi, ne detki paki, waulukke.
MAT.27.35	Pakiso, eŋe kiruŋaŋo kibeŋ qabego rasu kau paki, takot kine kineine eya wezu qe yuwanbi paki, mapoke amanagukoi. 
MAT.27.36	Eya wane ŋadino eŋe yewa eŋane diyam metkoi. 
MAT.27.37	Lewine kutno dere worik donene dapore det okanikeiwane, don iwa yale qekoi, “Iwa Yesu, Yuda ŋei eŋane Ŋei Waom.” 
MAT.27.38	Pakiso eŋe borikine mama etke Yesurop weneŋ kibeŋ qabego kiruŋaŋo rasu-otkoi, mane wonino, ŋo mane kanaino.
MAT.27.39	Ŋei ŋerep osino kere pora okan lewetene kaliŋ qeliŋ kito ruzake, Yesu mawa maket kitou paki rakoi, 
MAT.27.40	“Ge Bakom Urum ra barakenom ketki, kaiwe karewe yewaoka koso maulukkenane rakone! Ge weleka Kaisale Gipole gemaineo, yemo ge goŋomka qesiŋ nagunom! Kibeŋ qabego ŋine qoe ketnom!”
MAT.27.41	Numa weku yewaka pris ŋetne so ra rokop don kito ebo ebon so Yuda ŋei suwaine, eŋe isibela qebela okanka rakoi, 
MAT.27.42	“Eŋe ŋei ŋerep natne qesiŋonge, ŋo eŋine yemo mi qesiŋ nagumaike! Eŋe Israel eŋane Ŋei Waom me? Eya wane eŋe kibeŋ qabegoŋine baŋ qoe iwa kesiyakeo, yemo ŋene baŋ eŋe detlukka malip kaikene! 
MAT.27.43	Eŋe Kaisale detlukka malipkaki paki, na Kaisale wane Gipole ra okanmaike, eya yemo maine, ŋo Kaisaleŋo wetne eŋane pamaikeo, yemo ukude eŋe qesiŋkaki, ŋene kaŋem!”
MAT.27.44	Borikine mama Yesurop weneŋ kibeŋ qabego etkukoi, ere yalewaka mabaik qebaik okankakoik.
MAT.27.45	Kepe oŋa bango 12 kilok, yewao kepe yewa korop ruwo suwaine kere panaman kito paki, sa 3 auwa okange. 
MAT.27.46	Naso 3 kilok okangi, Yesuŋo togoleka boka more rake, “Eli Eli lema sabaktani!” Don eya wane kine iwa yale. “Kaisalene, Kaisalene, ge onoka wane qeliŋ-nanmaine?”
MAT.27.47	Ŋei natne yewa okorakoi, eŋe dere more, iwa yale rakoi, “Eŋe Elaiya wane bokamaike!” 
MAT.27.48	Eŋano ŋine ŋei mane eŋe ikopka biririke ari more, wain dokune tabainerop eyao lap lapŋo qe muruge more, kudupko piseki paki, Yesuŋo neyakane mange.
MAT.27.49	Ŋo ŋei natne eŋe rakoi, “Ŋene tomaka more Elaiya eŋe qesiŋ kayakane sarimaikeo, yemo kaŋem!”
MAT.27.50	Yesu eŋe koso manerop togogoleka bokakiso, yewaka asuine saket arike.
MAT.27.51	Pakiso, laplap suwaine Bakom Urum koto mode ket okorake, eya keuwoka pun tuk wiri, weti kutno ŋine sariki, qela kino qoe, etke leleke. Kepe qiseki wesi suwaine korop din bun wiri, yeo yeo arikoi. 
MAT.27.52	Deŋesere poripke aŋaŋgi, so Kaisale wane ŋei magu loutne koboboine ge more seukkoi, eŋane pareŋene eya ma wirikongi, wisikae wiye warekoi. 
MAT.27.53	Eŋe wiye wareu, Yesu wisikae wiyeke eya wane ŋadino eŋe Mat Koboine Suwaino Yerusalem ariu, yewa ŋei ŋerep loutneŋo marat onwarekoi.
MAT.27.54	Kawali ŋei eŋane ware ware ene, so kawali ŋei eŋerop weneŋ geu paki Yesu warekakoi, eŋe memeya make, eya so masi kine kine wakonge, eyakakoi, paki oŋaene qaeki rakoi, “Ŋei iwa eŋe welekatne Kaisale wane Gipole!”
MAT.27.55	Ŋerep loutne eŋe yewa abaran okorau paki potpi arikikakoi, eŋe Yesu ŋadino mogatka Galiliŋine sarikoi paki, eŋe qesiŋkakoi. 
MAT.27.56	Eŋane keuwo yemo Mariya Magdalena, Mariya mane Yakop so Yosep erane nagaetne, eŋe Zebedi gipoletkine erane nagaetne.
MAT.27.57	Kepe ketki rarapko, ŋei mane aboŋine suwaine, Arimateya mat welaine mane, eŋane eŋetine Yosep, eŋe yaleka Yesu wane medep geke. 
MAT.27.58	Eŋe Pailat wane kaitko ari waketki paki, Yesu pareŋine ma ariyakane qesonkake. Pakiso, Pailat eŋe Yesu wane pareŋine Yosep manikei wane ra ebonge. 
MAT.27.59	Eso Yosep eŋe Yesu pareŋine eya maki paki, laplap musele maneŋo kawetkake. 
MAT.27.60	Pakiso eŋine deŋesere biŋek mane kem koto muse musen wesi aŋaine koto yaso maulukke, eyao motke. Motki paki wesi suwaine rodiŋgi ari eyaŋo deŋesereo wake waket aŋaine eya kito wonge metkiso, eŋe arike. 
MAT.27.61	Mariya Magdalena so Mariya mane ere yewa deŋesere ka mogare metkoik.
MAT.27.62	Kepe qaeki kaiwe maneo eyamo qezareko met met eya wane naso qoeke, pris ŋetne so Parisi eŋe korop Pailatrop lewaŋgoi. 
MAT.27.63	Paki olale rakoi, “Suwaine, ŋene detmaine, isi ŋei eya eŋe wisika geki paki, iwa yale rake, ‘Kaiwe karewe qoeki, eya wane ŋadino na baŋ wisikae wiyekale.’ 
MAT.27.64	Yale rake, eya wane ge ra edannom, eŋe deŋesere eya diyam seleleine ma warekau, kaiwe karewe eya qoeki, eso eŋine dokoine eŋe maine mi eweke more, ari pareŋine eya baŋ kobu makei, paki ŋei ŋerep mane mi edane raikei, ‘Eŋe mo seuseuwo ŋine wisikae wiyeke.’ Iwa ŋadino isi eyaŋo yemo zok qotkoine, alakan isi eya yuwankayake.”
MAT.27.65	Rauso Pailatŋo edange, “Ŋine diyam ŋei mane mau paki, ari deŋesere eya mauluke maine warekakei.”
MAT.27.66	Eso eŋe bira nagu ari, so wesi suwaine eya ekiŋo sikatine qe makatakeu metki, so kawali ŋei natne biraonbi diyam metkoi.
MAT.28.1	Qezareko taboŋ met met eya wane naso qoeki, kepe weleleke ketki, Sodao sakoka Mari Magdalena so Mariya mane ere deŋesere kaikeik wane arikoik. 
MAT.28.2	Eyaka memeya suwaine togoleka maki, Waom wane aŋelo maneŋo qeliwo ŋine ket more wesi, suwaine eya rodiŋgi masikane kereki, eya wane kutno pese metke. 
MAT.28.3	Eŋane kait toqaine qilap yale, ŋo takotine yemo libe libe ais yale. 
MAT.28.4	Kawali ŋei eŋe kaetongi zonomene oreki, seuke seuseune yale okane pakoi.
MAT.28.5	Pakiso, aŋeloŋo ŋerep etane rake, ŋire mi kaetŋutkep, na detmaile, “Ŋire Yesu kibeŋ qabego rasukau seukike, eŋe kaikeik wane sarimamik. 
MAT.28.6	Eŋe yemo iwa midakaka, eŋe yemo mo ŋidange, yale mo wisikae wiyeke, iwa sariuk paki, numaine peke eya kauk. 
MAT.28.7	Ŋire ikopka ariuk paki, dokoine iwa yale edanbik, ‘Eŋe mo seuseuwo ŋine wisikae wiyike, wane eŋe mo lewine alakane Galili arimaike, ŋine eŋe baŋ eya kaikei!’ Na mo ŋidanile, eya desikei.”
MAT.28.8	Eso ere deŋesere esatka qelige arikoik, kaetotke so wetetne oi bakomŋo watkeki, dokoine edangeik wane biririke arikoik.
MAT.28.9	Ariuk, eyaka Yesuŋo numao marat ore more rake. “Peyamŋo ŋirano payake.” Ere eŋane osino ariuk paki, kine masatka more bakomine kitokoik. 
MAT.28.10	Pakiso Yesuŋo etane rake, “Ŋire misuk kaet ŋusiyake, ŋire ariuk paki, naŋane kimakopne edanbik, eŋe Galili ariu paki, na baŋ yewa marat nanikei.”
MAT.28.11	Ŋerep etke ere numaka ariuk, kawali ŋei natne deŋesereo diyam metkoi, eŋe mat suwaino zinge ariu paki, pris ŋetne tanik kine kine wakonge, yewa edan warekoi. 
MAT.28.12	Pakiso, pris ŋetne eŋe korop Yuda ŋei suwaine eŋerop don au ma togolekoi, eŋe wesi kakapa suwaine kawali ŋei ebongoi. 
MAT.28.13	Paki edane rakoi, “Ŋine rakei, ‘Ŋene kulu paŋem eŋine dokoine eŋe ruwoo sariu paki, pareŋine eya kobu ma arimi.’ 
MAT.28.14	So ware ware suwaine eŋe don kisi iwa mane desiyakeo, yemo ŋene don natne baŋ olatkene, ŋine eya wane dere mezet baŋ mi okanikei.”
MAT.28.15	Kawali ŋei diyam metkoi, eŋe wesi yewa mau paki, so don mane mi ra qelaŋangoi. Don kisi eyaŋo Yuda ŋei edo rau suwa arike, so naso iwao eŋe eyaka ra gemami.
MAT.28.16	Dokoine 11 eŋe Galili meŋo mane, Yesuŋo arikei wane edange eya arikoi. 
MAT.28.17	Paki, eŋe Yesu kau paki, eŋane kaitko umi qeu paki, bakomine kitokoi, ŋo natne eŋe wet etkeka okangoi. 
MAT.28.18	Yale okanbi Yesuŋo osoeno sari edane rake, “Zonom kine kine qeli kotino so kepe kutno yemo korop na ninwareke. 
MAT.28.19	Eya wane ŋine kepe baŋem ariu paki, ŋei magune magune dokone ebukei, paki Magak so Gipole so Asu Koboboinane eŋetko doku tau onikei. 
MAT.28.20	So kito edanbi, eŋe don ra ŋidane okan gekole, eya tewek warekei. So ŋidanbe detpi, na naso baŋem ŋinerop ge magewe, kepe nasoine qoeyake.”
MRK.1.1	Ekap iwa oŋo, eŋe Kaisale wane gipole Yesu Kristo, wane kisi maep kiyeke ra wakonmaike. 
MRK.1.2	Mikepka, Kaisale wane qelit ŋei, Isaiyaŋo, Yesu Kristo wane kisi maep kiyeke iwa yale qeke,
MRK.1.2	“Kaisaleŋo rake, ‘Ge detnom! Na ŋei mane biraka more qebin-kawe, oŋo naŋane don kisi ra qelaŋaniyake, so geŋane numa maki wakoniyake, so alakane gine more urataŋone ma ewekeyake!’ 
MRK.1.3	Kepe yaup papaino didika, ŋeiine midaine, yewao ŋei yewa eŋe mere, ŋei mane wane aŋa, ŋei ŋerep boka edora more edane rake, ‘Ŋine Waom wane numaine mauluke more kito ma koboeu wesake digin qekep!’ ”
MRK.1.4	Rakiso, naso kutno Yohane eŋe kepe yaup papaino didika, ŋeiine midaine yewao wakone doku tauone more don siron iwa yale boka edange, “Ŋine gege mage me masi tanik kine kine ŋine qotkoine korop qeligeu paki wet mainge more ŋadek-kau so na doku tauŋunikale. Paki so, Kaisale eŋe ŋinane borikine ŋine yewa yaleka qeliŋgi nigetkayake.” 
MRK.1.5	Yale raki dere more, ŋei ŋerep louloutne, Yuda kepeo ŋine so Yerusalem mat suwaino ŋine, warage Yohane wane don desikei wane arikoi. Eŋe dere more borikineene ra qelaŋane wet maingeuso, Yohane eŋe Yordan dokuŋo tauonge. 
MRK.1.6	Yohane eŋe iwa yale geokange. Takotine kamel eya wane zouneŋo mamaine, eya bira more so radeune kebaŋino makatake more, ŋaraine kubon so begok zikotno ŋine eyaŋoka nemaŋke. 
MRK.1.7	Yohane eŋe don siron ŋei ŋerep iwa yale edange, “Ŋei mane ŋadeno sariyake. Eŋane zonomineŋo yemo naŋane zonom yuwan-nanmaike. Na ŋei bile mida namde eŋane qelit qeqemeine, noŋo aboŋ kite umatne kutno motpe mi rokopkeyake. 
MRK.1.8	Ŋo noŋo yemo doku tauŋunmaile, oŋo yemo yalewaka Kaisale wane Asu Koboboineŋo tauŋuniyake.”
MRK.1.9	Naso maneo Yesu eŋe Nazaret mat qelige more, Galili kepeo ŋine Yordan dokuwo sari lotkeki, Yohaneŋo Yordan dokuŋo eŋe taukake. 
MRK.1.10	Taukaki Yesu eŋe dokuwo ŋine sa more, yewaka pore kaki, qeli aŋaŋgi Asuŋo naŋi baluse yale ket Yesu eŋine kutno kitoke. 
MRK.1.11	Pakiso, Waom wane boka woka mane qeliwo ŋine iwa yale bokaki ketke, “Ge naŋane gipon maepne, na wetneŋo lukgane malip ganlukmaile.”
MRK.1.12	Eso naso yewaka Asuŋo Yesu ma birakaki, ŋei midaine kepe yaup papaino arike. 
MRK.1.13	Ari more, eya ruwo kaiwe 40 geki, Ŋei Borikineŋo, sari Yesu liwekkake. Pakiso osom zubaine eŋerop geke. Pakiso aŋelo edo sari qesiŋka more qelitine qekoi. 
MRK.1.14	Yohane eŋe mulap urumgo waketke, naso yewao, Yesu eŋe koso zinge Galili kepeo sari more Kaisale wane kisi maep don ra edange. 
MRK.1.15	Eŋe iwa yale rake, “Kaisaleŋo Qeli ewe zonominane naso motke, mo iwa sarimaike. Ŋine borikine ŋine ŋadekka more, wetŋine maingeu paki, kisi maep don iwa dere malipkau!”
MRK.1.16	Yesu eŋe Galili doku namuŋ wazaino ari more, Saimon so ŋole Andreya potki ariki otke. Ere zawon wane kamaga etne doku namuŋ wazaino bira okorakoik. Ere sola wane qesiŋ maratkakeik wane urataine yalewa naso baŋem togogoleka mamaŋkoik. 
MRK.1.17	Naso yewao Yesuŋo erano lotke mo etora etane more rake, “Ŋire sari naŋane ŋadeno mogat nanbik! Ŋire zawon ebu ebu wane kine det-lukkoik, pakimo, noŋo ŋei ŋerep ebu ebu wane kine kito ŋiponikale.” 
MRK.1.18	Rakiso, ere esatka kamaga qelige more, ŋadino mogare arikoik.
MRK.1.19	Yesu eŋe nigatne eri eri ari more, eŋe Zebedi wane medewetkine, Yakop so ŋole Yohane otke, ere seki kutno mere kamaga maulukkoik. 
MRK.1.20	Yesu eŋe ore more boka etoraki, so ere magaetne, Zebedi so urata medewekopetne qeliŋ-onbik, seki kutno metpi, so ere sari more Yesu wane ŋadino mogare arikoik.
MRK.1.21	Pakiso, Yesu eŋine so dokoine ebuke, eŋe Kapaneyam matko ari metkoi. Sarere kutno, zonom mama nasoo, Yesuŋo Yuda eŋane lewa lewaŋ urumgo ari more, ŋei ŋerep kisi maep don kito edange. 
MRK.1.22	Ŋei ŋerep edo eŋane kisi maep kito ebo eboninane dere more, qisekoi so oŋaene qaeke. Eŋane kito ebon eboninane zonomineŋo kau, Kaisale papa togon welaine ŋei, eŋetene Skribe, eŋane kito ebo ebon eya manerop yuwan-onge.
MRK.1.23	Naso yewao, ŋei mane asu qotkoineŋo kotino weneŋ metke, eyaŋo Yuda wane lewa lewaŋ urum koto saket more, oŋo togoleka boka rake, 
MRK.1.24	“Yesu, Nazaret matko ŋine, ge dalino okan ŋonikene? Ge ŋene ŋengu matali ŋonikenane iwa sarimaine? Na detluk ganmaile! Ge ŋei koboboine Kaisaleŋo uratainane ra matoke biragangi Kaisale eŋino ŋine sarimaine.”
MRK.1.25	Yale rakiso, Yesuŋo asu qotkoine yewa don okanka more olale rake, “Ge aŋaŋone ma waluke more ŋei yewa qeliŋ kanom!” 
MRK.1.26	Rakiso, asu qotkoineŋo ŋei togoleka rapap qe pap-kaki paki, suwaine boka aro uŋalan suwaineka okane saket qeliŋka arike. 
MRK.1.27	Pakiso, ŋei ŋerep eŋe oŋaene qaeki, done done au more rakoi, “Iwa onokaka? Kito ebo ebon musele me? Eŋe zonominerop ra togole asu qotkoine edangi, eŋe aŋaine tewekmami.” 
MRK.1.28	Eya wane, Yesu wane don kisiŋo suwa ari more esatka Galili kepeo korop rokopkeke.
MRK.1.29	Yesu eŋine so Yakop so Yohane eŋe Yuda wane lewa lewaŋ urum qelige ket more Petoro so Andreya eretne matko koboine ari waketkoi. 
MRK.1.30	Simon wane sewenine eŋe zoma suwaine okane, papaino paki solaineŋo zok manerop gereune okangi, ŋei ŋerep edo ikopka Yesu olale rakoi, “Simon sewenine, eŋe zoma manerop okane, solaine wikile zok manerop wakonkamaike.” 
MRK.1.31	Yale rau, Yesu eŋe eyaka ari ŋerep metino ma qesiŋka more maki wiyeke. Paki ŋerep eya eŋe solaine momo qe more menaŋkaki, eŋe eyaka wiye eŋane ŋara doku mauluke ebongi nekoi. 
MRK.1.32	Rarapko kepe deine qoe, ruwo kereyakane okangi, ŋei ŋerep eŋe zoma ŋei, so ŋei asu qotkoinerop, eya Yesu wano ebu sarikoi. 
MRK.1.33	Mat suwaine yewa wane ŋei ŋerep magu suwaineŋo sari Simon wane mat tirino lewage qedugu metkoi. 
MRK.1.34	Metpi Yesu eŋe ŋei ŋerep zoma kine kineenerop ma menaŋone more, kotoeno asu qotkoinerop, eya esop-onge, esop-ongi asu qotkoine eŋe Yesu wane kineine detluk kakoi. Pakiso Yesu eŋe eŋane kine rau mi suwa ariyakane, rawotonge.
MRK.1.35	Pakimo Yesu eŋe kepe qae qaewo, panaman weneŋ wiye ket, mat qeliŋka more, kepe ŋei midaine yewao ari mere meŋenkake. 
MRK.1.36	Meŋenka metki, Simon eŋine so kimakoune, eŋe baŋ ŋado zuwaŋka ari maratkakoi. 
MRK.1.37	Eŋe ari maratka more, iwa yale olale rakoi, “Ŋei ŋerep korop magu suwaine eŋe ge zuwaŋ ganmami!” 
MRK.1.38	Rauso, eŋe iwa yale mainge edange, “Iwamo ŋene mat suwaine natne osop osop pamaike, eya lolike arikene, na eŋano weneŋ kisi maep edanikalane nanmaike, so urata maikalane sarikole.” 
MRK.1.39	Yale ra edane so, eŋe Galili kepeo lolike ge mat baŋem Yuda wane lewa lewaŋ urum metke, rokop kisi maep edange, so asu qotkoine eya korop esoponge.
MRK.1.40	Ŋei mane kubet togonineropŋo Yesu wano wawetine qe qesonka more rake, “Ge naŋane simile ganmaikeo, yemo ge maine naŋane kubetne iwa manom osiyake!” 
MRK.1.41	Yale rakiso, Yesu eŋe eŋane wet borik ma more metine bira solaino uwaka more olatke, “Na geŋane simile nanmaike, eya wane kubetŋone iwa osikep!” 
MRK.1.42	Olatkiso, esat naso yewaka kubet togonine eya osiki, solaine eya menage libe qeke. 
MRK.1.43	Pakimo Yesuŋo ŋei eya don kukka ra qebinka more, iwa yale olatke, “Ge detlukenom! Ge ari solaŋone menaŋmaike, eya wane donkisi ŋei mane misuk edanikene, asoze Moseŋo sogino iwa yale ra togoleke. Ŋei mane kubet togonine mo osi menaŋkakiso, eŋe mosop ŋei wano ari solaine sikankayake. Ge yalewaka mosop ŋei wano koboine ari more, solaŋone sikanka more bakom mannom paki arikene. Pakimo, ŋei ŋerep eŋe detgane raikei, eŋe solaine mo menaŋ kamaike.” 
MRK.1.44	Yale raso, Yesu eŋe don gereunerop olale qebinka birakaki arike. 
MRK.1.45	Ŋo ŋei yewa eŋe ari more, don kisi yau yaup ra edane ariki eŋane don kisi eyaŋo suwa korop kepe baŋem rokopkeke. Pakiso, Yesu eŋe mat suwaino ŋei ŋerep eŋane deeno koso mi ari lolikke, eŋe kepe ŋei midaino ari metke. Metkiso, ŋei ŋerep kepe baŋem ŋine edoka Yesu wano sarimaŋkoi.
MRK.2.1	Yesu eŋe kaiwe mama karewe yewa geki qoekiso, Kapaneyam mat suwaino zinge ari lotkeke. Pakiso, naso yewao ŋei ŋerep edo don rau yau yaup ariki rakoi, “Yesu eŋe mo koso i sari matino metmaike.” 
MRK.2.2	Paki ŋei ŋerep eŋe esatka mat yewa wane kotino watke madetko so mat wazaino korop rokopke watkekoi. Kepe ameŋine mane yaup mi pake. Naso yewao Yesu eŋe kisi maep don edane okoraki, 
MRK.2.3	Ŋei etke so etke eŋe zoma ŋei kiye metine seuseune mane teweke sarikoi. 
MRK.2.4	Mat mo ŋei ŋerep edo watke warekoi wane eŋe dalino Yesu wane osino ma waurap.
MRK.2.5	Yesu eŋe kaŋ qae wiye pore ŋei etke so etke, eŋe one more eŋane mali malipene detone more Yesuŋo zoma ŋei olale rake, “Medep, na geŋane masi qotkoine makone eya mo ma qeliŋ-kawe arimaike.”
MRK.2.6	Yale ra olatkiso, Kaisale papa togon welaine ŋei natne, Skribe, eŋe Yesu wane osino mere detpi, dereretene mi kopkeke, 
MRK.2.7	“Dalino wane ŋei yewa eŋe don yaline ramaike? Eŋe Kaisale yuwanka more eŋane met met mayakane okanmaike me? Eŋe detki eŋine Kaisale yale okanmaike? Ŋei maneŋo mane wane sot maine mi qeliŋkayake, Kaisale wekuŋo ŋei mane wane sot turuŋ qotkoine eya makoke ma menaŋ ŋoniyake!” 
MRK.2.8	Yesu eŋe yewaka dereretene detone more, iwa yale edange, “Onoka wane ŋine dereret yaline detmami? 
MRK.2.9	Na zoma ŋei yewa don ewekine dalino yale olasikale? Na olale raikale, na sotŋone mo qeliŋgewe siukmaike, me ge wiye menage more uwamŋone ma more arinom? 
MRK.2.10	Eya wane ŋine na detluk nanbi, na Ŋei Wawainane Gipole. Na nae tunno kepeo ŋei ŋerep eŋane sotene eyamo qeligewe siukwaremaike.” Yesu eŋe yale ra more, zoma ŋei olale rake, 
MRK.2.11	“Wiye, uwamŋone ma more matŋono arinom!” 
MRK.2.12	Pakiso, zoma ŋei yewa eŋe ŋei ŋerep eŋane kaiteno ikopka wiye more, uwamine rutupke more, kolopke ket arike. Pakiso ŋei ŋerep eŋe korop oŋaene qaeki Kaisale wane eŋetine ora bukeu waki rakoi, “Sogino kine kine mane iwa yaline mi kakone, i midakaka!”
MRK.2.13	Yale rauso, Yesu eŋe koso Galili doku namuŋ mezeno zinge arike. Ariki ŋei ŋerep magu suwaine eŋe sari Yesu wano qeduguwi eŋe kisi maep don kito edange. 
MRK.2.14	Yesuŋo eŋe eya ŋine ari more, “Lewi eŋe takis mama mat koto metki ka more olale rake, Lewi ge ket ŋadeno mogatnane sarinom!” Raki, Lewi eŋe yewaka wiye more, wesi mama urataine eya qelige more, Yesu wane ŋadino mogatka arike.
MRK.2.15	Pakiso, ŋado baŋ Yesu eŋe Lewi wane matko mere ŋara neke. Naso yewao takis mama ŋei loutne so ŋei sotenerop natne eŋe Yesu eŋine so dokoine eŋerop weneŋ mere ŋara nekoi. 
MRK.2.16	Ne metpi, naso yewao Kaisale wane papa togon welaine ŋei natne, Parisaiyo, eŋe Yesu kau takis mama ŋei so ŋei sot korop eŋerop weneŋ metki one more, Yesu dokoine qeson one more rakoi, “Eŋe eya mo onoka wane ŋei qotkoine eŋerop mere ŋara nemaike?” 
MRK.2.17	Rauso, Yesu eŋe detone more rake, “Maŋo mauluk mauluk ŋei eŋano ari okanmaike? Zomaenerop, me, zomaene midaineŋo? Na ŋei yaline eŋane ra more sarikole. Ŋei sotenerop zuwaŋone more ebu qesiŋ onikalane sarikole. Na ŋei dereretenane detpi koboine okanmaike, eŋe qesiŋ onikalane mi sarikole.”
MRK.2.18	Naso maneo, Yohane doku tau tau wane dokoine so Kaisale papa togon welaine ŋei, Parisaiyo, eŋane dokoene eŋe ŋara sawe gekoi. Naso yewao ŋei ŋerep natne eŋe sari Yesu qesonka rakoi, “Yohane wane dokoine so Kaisale papa togon welaine ŋei, Parisaiyo, eŋane dokoene eŋe ŋara sawe gemami. Ŋo, daleo wane geŋane dokoŋone eŋe yale mi okanmami?” 
MRK.2.19	Yale rauso, Yesuŋo mainge more edane rake, “Ŋei mane eŋe zokit mayakane rayakeo, ŋei kimakoune, eŋe maine ŋara mire ne mere wiye oi bakom weneŋ mesikei so kima-koune eŋe ŋara wane sawe mane mi mesikei. Eŋe baŋ zokit ma more bira-one ariki, eya mo eŋe baŋ eŋane rau paki qom borik okane more ŋara wane sawe okanikei.” Yesuŋo rake. 
MRK.2.20	“Na ŋei qaluwit eŋane rokop. Baŋ, naso maneo ŋei edo na neuwi, ariwe dokone eŋe koso na mi nanikei, naso yewao eŋe maine ŋara wane sawe okane eŋe qom borik korop gekei.”
MRK.2.21	Yesu eŋe koso takotke rokop don mane rake, “Takot mane toeki aŋaine okoraki laplap musele mane wane sisineŋo more maine mi qetusikene. Ŋo qetusikeneo, yemo lap lap sisine museleŋo tebakaki, takot sogine eya toe aŋap suwaine wakoniyake. 
MRK.2.22	Ŋo mane maŋo wain musele eya qeki koso nomare sogine yewao kesi-yakane. Eŋe yalewa okangi, yemo wainŋo ket qebinkaki, nomare sogine eya muzu-geyake. Pakimo, nomare so wain ere weneŋ mida lelekeik, eya wane wain musele eŋe eŋine nomare muselo qeu ketki, eyamo menageyake.”
MRK.2.23	Qezarek Naso maneo, Yesu eŋine so dokoine eŋe wit eu kotinoka ari more dokoine edo wit wele natne siwekoi. 
MRK.2.24	Pakiso, Kaisale papa togon welaine ŋei, Parisaiyo, edo one more Yesu qeson kakoi, “Ge onnom! Geŋane dokoŋone eŋe wit siwe nemami. Dokoŋone eŋe masi yewa ŋenane ra rokop dongo yemo okane more sot kaukmami. Qezarek Naso yewao mi maikei, yewa ŋenane ŋabozane rara togon don.” 
MRK.2.25	Yale rauso, Yesuŋo donene mainge edange, “Mo sogino asoze Dawit, Israel Ware Ware, eŋine so dokoine eŋe ŋaraenane seuke more 
MRK.2.26	ari Kaisale wane Bakom Urum koto waket more, kasap yewao ŋine mi mamaine, eyamo ra togoleke, eya ma nekoi. Kasap yewa Kaisale wane bakom kitokenane. Naso yewao, Abiyata, Kaisale wane mosop ŋei, eŋe lewet geke. Ŋenane ra rokop don ra togoleki mosop ŋei edoka kasap yewa ne okangoi, ŋo Dawit eŋe yewa ne more dokoine ebongi nekoi.” 
MRK.2.27	Yesu eŋe koso edange, “Kaisale eŋe mikepka ŋei so ŋerep ma wakonotki paki, erane ra more ŋadino Qezarek Naso yewa baŋ motke. Qezarekŋo mawakongi paki, ŋei so ŋerep mi ma wakonge, naso yewaŋo ŋei ŋerep qesiŋ osiyakane motke. Me naso yewaŋo ŋei ŋerep matali osiyakane mi motke. 
MRK.2.28	Eya wane, na Ŋei Wawainane Gipoleŋo yalewaka Qezarek Naso eya wane Waom, so noŋo eya wane welaine.”
MRK.3.1	Naso maneo, Yesu eŋe koso zinge ari Kaisale Wane Lewa Lewaŋ Urum koto waketke. Ŋei mane yewa metke, eŋe metine nat paromineŋo setneka marap maraune. 
MRK.3.2	Ŋei natne eŋe Yesu kau sariki diyamine mau paki, iwa yale rakoi, “Yesu eŋe Qezarek Nasoo zoma ŋei metine marap maraune iwa maine ma menaŋ kayake me mida. Eŋe ma menaŋ kayakeo, yemo ŋene Yesu dongo birakaikene.” 
MRK.3.3	Yesu eŋe zoma ŋei yewa metine borikine, eŋe olale more rake, “Ge meteŋone borikine, yalinane iwa wiye sari okoranom!” 
MRK.3.4	Pakiso, eŋe ŋei ŋerep qeson one rake, “Ŋenze ra rokop don eŋe Qezarek Naso wane don dalino ramaike? Masi maine maikene me qotkoine? Ŋene ŋei ŋerep gegeene ma menaŋ onikene me ŋei ŋerep enguŋem seukkei?” Qesonongi, edo dere more don mane mi mainge olatkoi. 
MRK.3.5	Pakimo Yesu eŋe deine pore lolike more ongi eŋe dereretene won geki donene midaine metkoi, eya wane Yesu eŋe ikopka sotine osiki koso dere umare onge. Pakiso, Yesu eŋe zoma ŋei olale rake, “Ge meteŋone birakanom! Eŋe metine biraki, eyaka ikopka menaŋ-kake.” 
MRK.3.6	Yale okangiso, Parisaiyo eŋe ikopka Kaisale wane lewa lewaŋ urum qeliŋka more wiye saket ari Herot wane tego eŋerop lewage more, Yesu eŋe numa eya me eya maratka more qeu seukeyakane done aukoi.
MRK.3.7	Yesu eŋe dokoine eŋerop wiye mat yewa qeligeu paki, Galili wane doku namuŋ pamaike, yewa arikoi. Pakimo ŋei ŋerep magu tego kakapa suwaineŋo wiye eŋe mogatka arikoi. Ŋei ŋerep magu suwaine yewa eŋe kepe baŋem ŋine sarikoi. 
MRK.3.8	Galili kepeo ŋine, Yuda kepeo ŋine, Yerusalem mat suwaino ŋine, Idumiya kepeo ŋine, Yordan kepe sasaino ŋine, Tire so Sidon kepeo ŋine. Ŋei ŋerep magu suwaine yewa eŋe Yesuŋo urata kine kine maki detka more eŋano sarikoi. 
MRK.3.9	Magu suwaine zok manerop Yesu watke more, gitit kaikei wane okanbi eŋe dokoine eŋane rake, “Ŋine ari seki mane ikopka mauluke ma sariu, yaup warenan metkep! Ŋei ŋerepŋo magu suwaine okanbi, so na eya wane kutno wa more toe, ŋei ŋerep biraone eri kere, amaŋ naeka toe mesikale.” 
MRK.3.10	Sogino mo Yesu eŋe ŋei ŋerep loutne ma menaŋ onge, eya wane ŋei ŋerep zoma enerop eŋe edom meteeneŋo solaine makei wane onge, pakimo eya wane eŋe kima kopene qepodon onbi sari, Yesu sola takotino uwakaikei wane okangoi. 
MRK.3.11	Naso natneo ŋei ŋerep asu qotkoinerop eŋe Yesu ka more ari kepeo ket rasu pa more boka aroke ora rakoi, “Ge, Kaisale wane Gipole!” 
MRK.3.12	Yale rau, Yesu eŋe asu qotkoine togogoleka ra togole ongi paki eŋe ma, eya tingo me didiwo eŋane eŋetine zok mi rau suwayakane rawetonge.
MRK.3.13	Pakiso, Yesu eŋe weti bonagao wake, naso eyao wiye more, ŋei natne eŋerop gekei wane ma wakononge, ŋei eya eŋe edoraki eŋano sarikoi. 
MRK.3.14	Pakimo eŋe ŋei magu 12 ma wakononge, ŋei yewaŋo eŋinerop gekei wane, ma wakon one more, eŋeteene aposel edorake, so eŋe bira ongi ari ŋei ŋerep eŋano kisi maep ra qelaŋanikei wane rake. 
MRK.3.15	Yesu eŋe ŋei 12 yewa eŋine tungo asu qotkoine esop onikei wane zonom takot onge. 
MRK.3.16	Yesu dokoine eŋane eŋet tegoene iwa yale ebonge. Simon, eŋetine mane Petoro orake. 
MRK.3.17	Zebedi wane gipole Yakop, eŋine so ŋole Yohane, erane eŋeteetne mane Boanerges etorake. Eŋet yewa wane kine, quruŋ qilap. 
MRK.3.18	Andreya, so Pilip, Bartolomu, Matayo, Tomas, Yakop, Alpius wane gipole, so Tadius so Saimon Zelot. 
MRK.3.19	Ŋo Yudas Iskariot, ŋei yewaŋo Yesu ŋaba eŋane meteeno masi qotkoine okan kaikei wane ma wakonka birakake.
MRK.3.20	Pakiso, Yesu eŋe matko ariki ŋei ŋerep magu suwaineŋo eŋano koso sari lewaŋgoi. Eya wane Yesu, eŋine so dokoine eŋe qeka more, dalino ŋara mane neurap. 
MRK.3.21	Yesuŋo kine kine okange so make, eya wane tego tanik manik eya ŋei eŋe ra suwau dere more weŋem tutulekoune, eŋe Yesu ma walukka more, iwen-kaikei wane sarikoi. Tutulekoune eŋe iwa yale rakoi, “Eŋe mo qelaŋ qemaike!” 
MRK.3.22	Kaisale papa togon welaine ŋei natne, Skribe, eŋe Yerusalem ŋine ket more rakoi, “Eŋe kotino Belzebul, eŋetine mane Ŋei Borikineŋo okoramaike. Eŋe Belzebul wane zonomgo so oŋo qesiŋkaki, asu qotkoine eya esop-onmaike, eyaŋo asu qotkoine eŋane ware ware.” 
MRK.3.23	Eŋe yale rauso, Yesu eŋe edoraki osino sari metpiso don rokop mane more edane rake, “Ŋei Borikine oŋomka dalino Ŋei Borikine osop-kayake? 
MRK.3.24	Ŋei ŋerep kaunsol mane wane magu eŋe wiri magu etke okane more yakukei mo, kaunsol eya wane zonomine eyamo midayake. 
MRK.3.25	Ŋo ŋei urumene weku eŋe wiri more magu etke okane more kawali yakukei, ŋei yewa eŋe koso togole qeturage maine weku mi lele gekei. 
MRK.3.26	Ŋo Ŋei Borikine eŋe eŋine magu ŋaba okan-oniyake, eŋe wiri more zonomene midayake.”
MRK.3.27	Yesu eŋe koso don iwa yale takotke rake, “Ŋei Borikine zonomine suwaine, eŋane urata wane aboŋ kine kineine yaup maine mi ari maikene, yemo midakaka. Mikep eŋine kiye metine wokomka more ŋado maine eŋane mat koto wa more, urata wane aboŋ kine kineine pamaike, yewa matali onikene. 
MRK.3.28	Na ŋine don wele iwa yale ŋidanbe, Kaisale eŋe ŋei ŋerep eŋane masi tanik qotkoine kine kine so don dereret borikine ramami, yewa eŋe korop qeliŋgi siukeyake. 
MRK.3.29	Ŋo ŋei mane eŋe Kaisale wane Asu Koboboine ra matali okan kayakeo, yemo ukude Kaisaleŋo eŋane sot eya mi qeliŋgi siukeyake. Eŋane borikinane sot turuŋ eya qoi qoine midaine motki pamageyake.” 
MRK.3.30	Yesu eŋe don yale ra edangane Kaisale wane papa togon don welaine ŋei eŋe rakoi, “Yesu eŋe mo kotino asu qotkoineŋo ketke okoramaike.”
MRK.3.31	Naso yewao Yesu wane nagaine, so ŋonqaine eŋe sari lotke more mat wazaino okora more don motpi wake, Yesuŋo saket oniyakane. 
MRK.3.32	Pakimo, ŋei ŋerep magu suwaine eŋe Yesu lolikka metkoi, edo olale rakoi, “Ge detnom! Geŋane nagaŋone, so ŋonqakopŋone eŋe qeinat, mat wazaino okora more goŋo kesikenane ramami.” 
MRK.3.33	Yalewa rau, Yesu eŋe mainge edane rake, “Maŋo naŋane nagane, so ŋonqane?” 
MRK.3.34	Eŋe deine ŋei ŋerep lolikka metkoi, eŋe one more, eŋanoka pore ongi paki rake, “Onbi! Iwa edo naŋane nagane so ŋonqane okanmami. 
MRK.3.35	Ŋei me ŋerep mane eŋe Kaisale wane don dere eŋane simile mogasikei, eya ŋo naŋane nagane so ŋonqane okanmami”.
MRK.4.1	Pakimo, Yesu eŋe koso kito ebo ebon urataine takotke more, Galili doku namuŋ wane qalakino ŋei ŋerep kito ebonge. Pakiso ŋei ŋerep zok tego suwaineŋo sari eŋano manerop lewage more watke Yesu lolikkau eŋe kepo qelige ari seki mane kutno wa more ŋei ŋerep biraone weti toe namugo wa eŋineka metke. Metkiso, ŋei ŋerep magu eŋe qalakino lewage okorakoi.
MRK.4.2	Eŋe yalewa okorau, Yesu eŋe don rokop mane kito more edane rake, 
MRK.4.3	“Ŋine detpi! Ŋei mane eŋe euwo wit ebosiyakane arike. 
MRK.4.4	Eŋe wit woune natne euwo ebotke, pakimo, natne ari numao kito metki naŋi edo sari nekoi. 
MRK.4.5	Woune natne ari kepe wesi tabilainerop kepe ewekine yewa wane kutno ket kito ikopka poripke wiyekoi. 
MRK.4.6	Wane kaiwe suwaine sa more wit komine yewa ezoke. Ŋodoene yewa qei mi ketlukke kepe wesi tabilainerop eya wane komine ururuke seukkoi. 
MRK.4.7	Wit woune natne touk okolerop eya wane koto ket kitokoi. Wane touk okolerop yewaŋo ikop wiye more pise walip onge. Walip ongiso, wit wele maine mi qekoi. 
MRK.4.8	Ŋo, wit woune natne kepe gukinerop yewao ket kitokoi. Ket kito more, komine poripke suwa more wele maine qekoi. Wele natne 30, natne edo 60, natne edo zok 100 yaline qekoi.”
MRK.4.9	Eya wane Yesu eŋe edange, “Ŋei me ŋerep mane eŋe ketineropŋo yemo don iwa dere malipka more, kine detlukkayake.”
MRK.4.10	Ŋei ŋerep magu suwaine eŋe biraone ari warekoi, naso yewao Yesu eŋineka metki, eŋine dokoine 12 eŋe so ŋei natne mo Yesurop weneŋ ge okangoi, eŋe Yesu wane don raki detkakoi, eya wane eŋano sari qesonka rakoi, “Ge don rokop more rene eya ra qelaŋane ŋedannom detŋem.” 
MRK.4.11	Yesu eŋe mainge rake, “Kaisaleŋo don sanine so qeli ewe zonominane kine so ŋine dalino ware ŋunmaike, na ŋine eya desikei wane ŋidanmaile. Ŋei ŋerep natne ŋadino gemami eŋe naŋane don, eya don rokopkoka kito more edan edan wane raraine, eya wane rokop na korop kito edanbe, eŋe detwaremami. 
MRK.4.12	Yalewa wane,
MRK.4.12	‘Eŋe deeneŋo kaikei, ŋo, eŋe kine kine maine mi kau qelaŋaniyake. Eŋe keteneŋo maine desikei, ŋo, eŋe kine maine mi detlukkei, so wetene mi maingeu, sotene pa eboniyake. Eya wane eŋe wet maingeu, Kaisaleŋo eŋane sot qeliŋgi siukeyake.’ ”
MRK.4.13	Pakiso, Yesu eŋe qeson-one rake, “Ŋine don rokop kito more rele, yewa koso maine weneŋ detlukkamami me? Pakimo, ŋine don rokop korop yewa wane kine dalino det lukkaikei? 
MRK.4.14	Ŋei wit woune ebotmaike, eya eŋe Kaisale wane don oŋom ebotmaike. 
MRK.4.15	Woune natne dumao ket kitoke, eya yemo ŋei ŋerep natne eŋe Kaisale wane don detpi, kotoeno ketki, nasomde bamgoka, Ŋei Borikine eŋe sari Kaisale wane don eya ŋei ŋerep natne eŋane kotoeno yasoke, eya ma biraki saket ariyake. 
MRK.4.16	Woune natne kepe kutka, wesi tabila weneŋ, eya wane kutno ket kitoke, eyamo ŋei ŋerep natne eŋe Kaisale wane don ikop dere ma more bakom kitokei. 
MRK.4.17	Ŋo, eŋe ŋodine qeirop mi ket ma qotke mesiyake. Eŋe kutka metki, ŋaba edo kisi maep wane umat natne wikilerop ebonbi, eŋe koso Kaisale ŋadekkaikei. 
MRK.4.18	Woune natne eŋe touk okolerop eya wane keuno ket kitokoi, eyamo ŋei ŋerep natne eŋe Kaisale wane don detkoi. 
MRK.4.19	Ŋo, kepe kutno gege wane umat so wesi aboŋ suwaine maratka maratka, so kine kine natne, eya wane bailalaŋ, eyaŋo ŋei ŋerep eŋane kotoeno waket more, Kaisale wane don kotoeno piseka more ma qorokka more, ma pelek kaki siukke, eya wane wele maine mi qekoi. 
MRK.4.20	Ŋo woune natne eŋe kepe kelokine-rop eyao ket kitokoi, eyamo ŋei ŋerep natne eŋe Kaisale wane don dere more malipka lukeu paki, ma qotkakoi. Eya wane eŋe wele maine qekoi, eya mo wele natne 30, natne 60, natne 100 yale qekoi.”
MRK.4.21	Pakiso, Yesu eŋe koso rake, “Ŋei mane kiwa kuwake more diyao qeki okorayake? Lase bano me rosaŋo more supaki mesiyake? Mida! Eŋe kuwake more qeki zake kutno didiwo okora korop qelaŋanoniyake. 
MRK.4.22	Yalewaka, kine kine korop sane pamaike, eya na ŋado didiwo mawe wakon wareyake. So kine kine natne supawe metmaike, eya ŋado na ma lalagewe didiwo wakon wareyake. 
MRK.4.23	Ŋei me ŋerep mane eŋe ketineropŋo don iwa wane kine dere more malipka lukki paki, korop detka wareyake.” 
MRK.4.24	Yale ra more eŋe koso edane rake, “Ŋine dere more kaulukkei! Ŋine ŋei ŋerep eŋano urata kine kine mauluke ebonikeiwo, Kaisale eŋe yalewaka ŋine mauluke ŋibone more koso manerop takotke yuwanka mauluk-ŋune ŋiboniyake. Ŋo, ŋine ŋei ŋerep matali ebonikeiwo, Kaisale eŋe ŋine yalewaka matali-ŋune more koso manerop yuwanka mataliŋune ŋiboniyake. 
MRK.4.25	Kaisale eŋe ŋei me ŋerep mane kine kine mo mangi make, eya togoleka malipka geyakeo, eŋe koso takotke mane more ma suwa maniyake. Ŋo, ŋei mane eŋe Kaisaleŋo kine kine nigatne mange, eya mi mauluke wareka mageyakeo, yemo Kaisale eŋe ŋei yewa wane kine kine mange, eya koropka omakka wareyake.”
MRK.4.26	Yesu eŋe koso rake, “Kaisaleŋo ware-ŋunmaike, eya wane tanikine iwa yale. Ŋei mane eŋe kine kine woune euwo ebore more, 
MRK.4.27	eŋine matko ari toma geyake. Ŋo eŋe mi detkamaike, wele dalino eu koto wakonmaike. Pakimo, woune eya eŋe poripke sayake. 
MRK.4.28	Saki, kepe oŋomka komine mapitkaki suwa wele qeyake. Mikepka kau saraine so pizulumine. Ŋadino wit wele wakone more menage laŋeniyake. 
MRK.4.29	Wit wele laŋengi, ŋei eŋe kiyeke pilaŋŋo kitatmaike.”
MRK.4.30	Yesu eŋe koso takotke more ŋei ŋerep qesonone more rake, “Na Kaisale wane kisi maep me qeli ewe zonom wane numa eya mo kine kine mane onokakao rokop kito takotke more ra qelaŋanikale? 
MRK.4.31	Eŋe eya mo mastet woune yale, nigatnemde okanmaike. Mastet woune nigatnemde kine kine natnane woune me waetne yuwane more zok manerop, nigatne okanmaike. Yalinane mastet woune eya ŋei maneŋo euino ebotke. 
MRK.4.32	Pakimo, eŋe poripke more, suwa eu kotino ŋara nenine natne korop yuwanone more, eŋe wiye weti wa qogine qe mesiyake. Pakimo, naŋi eŋe sari wa more naune koto matene kito more mesikei.” 
MRK.4.33	Yesu eŋe don rokop kine kine loutne iwao more ŋei ŋerep ra edange. Ŋei ŋerep edo dere qelaŋanikei wane Yesu eŋe dereretene rokouno edange. 
MRK.4.34	Yesu eŋe ŋei ŋerep don rokop eyaka edane okange. Ŋo, eŋe dokoine eŋerop mere more, don rokop wane kine ra qelaŋane edane okange.
MRK.4.35	Naso mane kepe qoe qoewo, Yesu eŋe dokoine edane rake, “Ŋene sekiwo wa more, doku namuŋ kitare erinat ariŋem.” 
MRK.4.36	Raki, eŋe ŋei ŋerep magu suwaine yewa qeliŋone more, Yesu alakane wa metkiso, dokoine eŋe ŋado seki yewa wane kutno wa more, eŋe weneŋ ma ariuso, seki natne eŋe weneŋ eŋerop arikoi. 
MRK.4.37	Ariu, ikopka dibom suwaine wiye more seki koto kiwet qakki ket watke ma muruŋ-oniyakane okange. 
MRK.4.38	Yesu eŋe seki sotno qaliŋan more kulu pake. Dokoine eŋe ari ma wirikka rakoi, “Kito ŋebo ŋebon ŋene zok bori more seukkenane okanmaine! Ge onoka wane mi det ŋonmaine?” 
MRK.4.39	Yesu eŋe wiye more togoleka kuroge momo olatke, “Doŋ mannom!” Ra more eŋe dibom olatke, “Ge, tikŋaneŋ doŋ mane panom!” Rakiso momo eŋe doŋ mangi, so dibom eŋe yaleka tik doŋ mane kaloŋ suwaine pake. 
MRK.4.40	Pakiso, Yesu eŋe dokoine edane rake, “Ŋine onoka wane kaet okanmami? Ŋine malip malipŋine mida me?” 
MRK.4.41	Eŋe kaet suwaine okane more, enŋene auye rakoi, “Ŋei iwa eŋe zok ŋei kine mane! Naso bano ŋei ŋerep zoma kubet-enerop so asu qotkoinerop ma menaŋ-onge, wane koso iwa momo so dibom suwaine iwa don etangi, ere done detka more qelige doŋ mane pamamik!”
MRK.5.1	Kaloŋ okangi, Yesu so dokoine eŋe Galili Namuŋ erinat ari lotkekoi, kepe yewa eŋetine Gerasa. 
MRK.5.2	Yesu eŋe seki qeliŋka ketki, yewaka ŋei mane eŋe deŋesere wane kezem aŋaino ŋine sari qalako okoraki maratkake. Ŋei yewa eŋe asu qotkoineŋo kotino pake. 
MRK.5.3	Eŋe deŋesere koto geokange, pakiso ŋei maneŋo ŋei yewa maine mi ma walukkake me mulap togogoleŋo kine metine lukkakoi, eŋe mi detke. 
MRK.5.4	Naso loutne ŋei ŋerep eŋe ma more, kiye metine mulap togoleŋo wokom kamaŋkoi, ŋo, naso baŋem eŋe mulap togole metino eya romatkeki qoe okange, so eŋe mulap togole kiyeino eya ratokmaŋke. Ŋei eya wane zonomineŋo manerop kakapa suwaine okane, ŋei korop yuwanonge, eya wane ŋei maneŋo maine mi ma walukkake. 
MRK.5.5	Naso baŋem ruwo kaiwe ŋei yewa eŋe deŋesere koto so tobo zikotne bonagao yau yaup lolike ari ari, sari sari, okorake, so bokaki paki, kuroge oŋom ari kitoki, solaine eki so wesiŋo kitat qetat mamaŋke.
MRK.5.6	Naso eyao ŋei yewa eŋe abaranka okora pore kaki, Yesu eŋe sekiwo kiroine eri sariki, eŋe ikopka biririke sari qalakko Yesu ketki, eŋano wawetine qeke. 
MRK.5.7	Asu qotkoine yewa, eŋe Yesu wano aroine suwaine aroke rake, “Yesu, ge Kaisale Suwaine Wetika Weti, eŋane gipole! Ge na dalino okan nanikene? Na Kaisale wane kaitko meŋen ganmaile. Goŋo na matalinane more wikile zok misuk ninikene!” 
MRK.5.8	Yesu eŋe qesonka more rake, “Onoka wane na wikile mi ginikale me? Ge asu qotkoine, ge ŋei yewa qeliŋka arinom!”
MRK.5.9	Pakiso, Yesuŋo koso qesonkake, “Ge, eŋetŋone ma? Asu qotkoine eŋe rake, Ŋene eŋetze, kawali ŋei, ŋene magu suwaine, eya wane asu qotkoine ŋene louloutneŋo ŋei iwa wane kotino metmaine.” 
MRK.5.10	Pakiso, asu qotkoine eŋe koso Yesu sorinka rake, “Ge kepe iwa ŋine misuk osop-ŋonnom arikene.”
MRK.5.11	Berek magu suwaine eŋe meŋo erinat eya ŋara ne gekoi, 
MRK.5.12	eya wane asu qotkoine eŋe Yesu togogoleka sorinka rakoi, “Ŋene ŋebu biraŋonnom ari berek eŋane kotoeno maine wakesikene!” 
MRK.5.13	Yesu eŋe dere more, asu qotkoine edane rake, “Maine ŋine yewa arikei.” Rakiso, Asu qotkoine eŋe ŋei yewa qeliŋka more, saket ari berek eŋane kotoeno waketkoi, waketpi, berek magu suwaine yewa eŋe biririke ari korop sorao sontake ket dokuwo qok ne more seukwarekoi. Berek magu suwaine zaleene 2,000.
MRK.5.14	Berek ware ware eŋe masi eya kau paki, kaetongi, korop ket ari more matko matko so kepe saiwo ŋei ŋerep donkisi edangoi. Pakiso ŋei ŋerep louloutne eŋe ari berek seukkoi eya ongoi. 
MRK.5.15	Eŋe koso Yesu wano ari more, ŋei yewa kau eŋe sogino asu qotkoineŋo matalikaki geke, eya eŋe maine lap lap ramu more wetine lotkeki tik ŋaneŋ metke. Naso yewao ŋei ŋerep eŋe ka more kaet onge. 
MRK.5.16	Eya wane berek ware ware edo qelaŋ ŋei asu qotkoinerop eŋane so berek seuseu-enane kine ra qelaŋane ŋei ŋerep magu yewa edangoi.
MRK.5.17	Eya wane ŋei ŋerep eŋe dere more, koropŋo Yesu wane don togole iwa yale rakoi, Yesu eŋe ikopka ŋenane kepe mat iwa qeligeso kepe mat maneo ariyake.
MRK.5.18	Yesu eŋe seki koto waketkiso, ŋei yewa sogino asu qotkoinerop geke, eŋe Yesurop arikeik wane sorinkake.
MRK.5.19	Ŋo, Yesu eŋe ŋei yewa ma kitatka rake, “Ge zinge matŋono ari more nabok magak so weŋem sotawekopŋone, kine kine solaŋono Waomŋo mamaike so Kaisale wane wet borik suwaine geŋane solaŋono wakonmaike, eya wane donkisi edannom.”
MRK.5.20	Yale olatkiso, ŋei yewa eŋe zinge ari more mat suwaine mete etke, 10, yaline yewao korop lolike ge more solaine Yesuŋo maulukkake, eya wane ra qelaŋane edane arike. Ŋei ŋerep eŋe dere more oŋaene qaeke. Kepe iwa eŋetine, Mat Suwaine Mete Etke.
MRK.5.21	Pakiso, Yesu eŋine so dokoine, eŋe koso doku namuŋ ratoke erinat ariuso ŋei ŋerep magu suwaine eŋe mo sari qalakko lewage metkoi. 
MRK.5.22	Yairus eŋe mat yewa wane Yuda wane lewa lewaŋ urum wane ŋetne, oŋo sari more Yesu wane osino kino pese ket wawetine qe more, 
MRK.5.23	Yesu qesonka more zok arokke, “Borasone nigatne mo bomitne seukeyakane okanmaike. Ge sari more meteŋone kutno motnom, zoma yewa qeliŋ-kaki eŋe maine koso menageyake.” 
MRK.5.24	Pakiso, Yesu eŋe ŋei yewa eŋerop ariukso ŋei ŋerep louloutne eŋe watke lolikka arikoi. 
MRK.5.25	Pakiso, ŋerep mane eŋe ŋerep zoma weneŋ. 
MRK.5.26	Zoma yewa naso baŋem met okange, komaine 12 okangi so eŋe wesiine zoma yewa wane ra more mauluk mauluk eŋano biraki midakake, ŋo, eŋe maine mi ma menaŋ-kakoi. Eŋe wikile zok takotke manbi, zoma eyaŋo sari suwakake. 
MRK.5.27	Pakiso, ŋerep yewa eŋe Yesu wane siron dere more sari ŋei ŋerep magu suwaine yewa eŋane keueno Yesu maratka osino sari more iwa yale detke. 
MRK.5.28	“Na meteneŋo eŋano uwakaikale me takotino maineka mosikale, pakiso na koso menaŋgale.” 
MRK.5.29	Eso ŋerep yewa eŋe metine Yesu wane laplapko uwaka more yewaka detki mo maine menaŋkake. Pakiso, ŋerep zoma yewa mo midakake. 
MRK.5.30	Yesu eŋe naso bomitne yemdaka detki zonomine natne ketki, ikop zinge eŋe qeson-onge, “Maŋo metine naŋane takotko uwakeke?” 
MRK.5.31	Raki dokoine edo done mainge rakoi. “Ŋei louloutne edo wonge maguk ganbi, ge onoka wane don yaline qeson-ŋonmaine? Ŋene mi detmaine maŋo ŋei loutneŋo meteene laplap ŋono uwa ganmami.” 
MRK.5.32	Yale rau, Yesu eŋe pore lolike onge, eya maŋo laplapino make eya maratkayakane okange. 
MRK.5.33	Pakiso, ŋerep yewa eŋe Yesu takotino uwakaki zomaine midakake, yewa wane dere zok zonomine oreki kaetkake. Paki, eŋe Yesu wane osino sari pese wawetine qe ket more okange, yewa wane kine olatke. 
MRK.5.34	Pakiso, Yesuŋo eŋe olatke, “Borasone, mali malipŋoneŋo zomaŋone yewa ma ewek ganmaike. Eya wane ge maine ari more wet maepko gekene. Zomaŋone mo korop midawaremaike.” 
MRK.5.35	Yesu eŋe ŋerep don olale okoraki, naso yewaka ŋei natne eŋe Yairus wane matko ŋine mat qelige sari olale rakoi, “Ge! Borasoŋone nigatne mo seukmaike. Yesu mi iwenka sarikene yeine, eŋe maine mi ma wirik kayake.” 
MRK.5.36	Ŋo, Yesu eŋe eŋane don wane ket mi more so, eŋe Yairus olatke, “Ge misuk kaet gangep! Ge mali malipŋone togolekep!” 
MRK.5.37	Yesu eŋe yale ra more ŋei ŋerep mawaluk one more Petoro so Yakop, so eŋane ŋole Yohane, karewe edoka eŋerop Yairus wane matko weneŋ arikoi. 
MRK.5.38	Eŋe mat yewao sari more Yesuŋo ongi, ukat suwaine ma more zok manerop arokkoi. 
MRK.5.39	Eŋe ari waket more magu edange, “Ŋine mi arokeu so ukat suwaine zok mi mau. Ŋerep ŋerep iwa eŋe mi seukike. Eŋe yaup kulu pamaike.” 
MRK.5.40	Yale ra edangi, eŋe wawaine don olale more bokaka Yesu kuroŋ kakoi. Pakiso, Yesu eŋe mat yewao ŋino osopone moreso eŋe medep nagamagaine, eŋine so dokoine karewe enŋeneka ari more medep mat aŋaine pake, yewao ari waket kakoi. 
MRK.5.41	Pakiso, Yesu eŋe ŋerep ŋerep seuseune eya wane metino ma more Yuda dongoka olatke, “Talita koumi.” Don yewa iwa yale, “Ŋerep nigatne na golatmaile. Ge wiyenom!” 
MRK.5.42	Ŋerep ŋerep yewa eŋe ikopka wisikae wiye arike. Ŋerep ŋerep komaine 12, eya wane ŋei ŋerep eŋe masi eya ka more zok oŋaene qaeke. 
MRK.5.43	Pakiso, Yesuŋo nagamagaine yewa togole etange, “Ŋire medep ŋara manbit nekep. Ŋo, ŋire kine kine iwa wane don kisi yauyaup misuk raut suwayake.”
MRK.6.1	Yesu eŋine so dokoine eŋe mat yewa qelige more eŋine matine Nasaret arikoi. 
MRK.6.2	Pakiso Qezarek Naso okangiso eŋe ari ŋei ŋerep Yuda eŋane kisi maep lewa lewaŋ urum kotino metkoi, yewa kito ebonge. Paki, magu suwaine metkoi, eŋe detka more dereretinane oŋaene qaeki rakoi, “Ei! Ŋei yewa eŋe don yewa diyao ŋine meke? Dereret yewa maŋo manike? Eŋe eŋine masi togole iwa dalino mamaike? 
MRK.6.3	Ŋei yewa eŋe matmama. Eŋe Mariya wane gipole. Eŋane ŋolekoune Yakop, Yosep, Yuda so Simon so qakoune iwa ŋenerop weneŋ gemami.” Eŋe yale ra more ŋadek kakoi.
MRK.6.4	Eya wane Yesuŋo iwa yale edange. “Kaisale wane qelit ŋei, propet eŋe mat baŋem kisi maep urata ma ge arimami, edo eŋane eŋetene zok mawaon okanmami. Ŋo, matkopene so weŋem sotak so magak nabok wakon wakon matene kotino edo eŋane eŋetene maket bira-on okanmami.”
MRK.6.5	Eso yalinane Yesu matkoune ŋei ŋerep eŋane mali malipene mi pake, eya wane Yesu eŋe pore ka more masi togogole eŋano zok mi make. Eŋe zoma ŋei ŋerep weku weku metine more ma menaŋonge. 
MRK.6.6	Pakiso, Yesu eŋe Nasaret mat qelige ari, mat natne yewao lolike ge more, Kaisale wane kisi maep ŋei ŋerep edange. Ŋo ŋei ŋerep eya eŋe wetŋo mi malipkakoi, eŋane yemo dere mezet okange.
MRK.6.7	Yesu eŋe dokoine 12 eya naso yewao qedugu-one more etkeka etkeka, matko matko biraonge. So eŋe kisi maep ra qelaŋanikei wane so ŋei ŋerep eŋano asu qotkoine esopongei wane zonom takotonge. 
MRK.6.8	Pakimo edange, “Ŋine qesiŋine maine qesiŋnagukei wane makei, eso kine kine natne weneŋ mi ma arikei, ŋara so kite gerep me wesi kite mane misuk ma arikei, eya yeine, 
MRK.6.9	Ŋine kiye kulit so takot suwaine weku bira arikei, takot etke eyamo yeine.” 
MRK.6.10	Eŋe koso edange, “Ŋo, ŋine mat maneo ari lotke more ŋei ŋerep qeson onbi edo raikei, maine iwa saket mere pa wiye okanbi, mat yewa wane kotinoka mere pa wiye okanikei. 
MRK.6.11	Ŋo mat mane edo ŋinane don mi dere more, ŋinerop mi mesikei wane rauso, ŋine mat yewa qelige more, kiye ŋino kepe nalek yewa sauke rakokeu ket metki, so eŋe masi eya ka more desikei, Kaisaleŋo ŋenerop ŋaba okanmaike.”
MRK.6.12	Pakiso, dokoine eŋe matko matko ari more, mat louloutne eyao kisi maep iwa yale edangoi, “Ŋine masi tanik kine kine qotkoine eya korop qelige ŋadekka more wet mainge wareu!” 
MRK.6.13	Pakiso, eŋe asu qotkoine louloutne zok ŋei ŋerep eŋano ŋine osop one moreso ŋei ŋerep zomaenerop eya kelok tau-one more, korop ebu ma menaŋ ongoi.
MRK.6.14	Naso yewao kepe ware ware Herot eŋe Yesu wane don kisiŋo detki mo zok mat korop rokopkeke. Ŋei ŋerep natne eŋe rakoi, “Yohane doku tautauŋo mo deŋesereo ŋine wisikae wiyeke. Eya wane eŋe masi tanik zonominerop togogole iwa mamaike.”
MRK.6.15	Ŋo ŋei natne eŋe rakoi, “Eŋe Elaiya!” Natne eŋe rakoi, “Eŋe Kaisale wane qelit ŋei propet mane, eŋe mo propet sogine gekoi, eŋe yaleka.”
MRK.6.16	Kepe ware ware Herot eŋe eya dere more rake, “Yohane doku tautau eya mo noŋo sogino ebine kitatkole. Eŋe koso yewa mo wisikae wiye gemaike.” 
MRK.6.17+MRK.6.18	Mo sogino Yohane doku tau tau eŋe wisika ge more don togole Herot olale more rake, “Ge ŋonŋone Pilip wane ŋanomine, Herodiyas eya kobu makone.” Masi yewa mi kopkemaike. Eso Herot eŋe eya wane det worik okane more ŋeikoune bira-ongi ari Yohane malipka mulapŋo togole lukka more warage ari mulap urumgo bira-kakoi.
MRK.6.19	Ŋo Herodiyas eŋe Yohane wane weneŋ dere worik okanka more qeki seukeyakane wetkeke so okange, ŋo Herot eŋe Yohane maine warekake. 
MRK.6.20	Herot eŋe Yohane ŋei koboine, Kaisaleŋo birakake, dere qeka okane more kaet-kaki mauluke warekake. Herot eŋe naso natneo Yohane wane aŋaino ŋine don natne dere more naso baŋem qisemaŋke.
MRK.6.21	Paki so gemage, Herodiyas eŋe baŋ Yohane qeki seukeyakane numaine iwa yale marat-kake. Herot eŋe ŋara suwaine maki zeki eŋine wakon wakon nasoino more edoraki ŋei loutne sarikoi. Pakiso, eŋe gavaman kepe ware ware suwaine so kawali ŋei eŋane ware ware suwaine so Galili kotino mat suwaine mere arimaike, eya wane ŋei suwaine suwaine qeson onge. 
MRK.6.22	Herodiyas borasine eŋe sari eŋet kito ŋei eŋane kaitko oreke, eya wane Herot so ŋei ŋara nekoi, eŋe koropŋo eŋane kait masi so sola tanik eya ka more simin onge, eya wane Herot eŋe ŋerep natawen yewa qesonka rake, “Ge kine kine yewa me yewa wane ra more qeson nannom, na maine ginikale.” 
MRK.6.23	Eŋe atak loutne ra togoleke, “Na ra togolemaile. Kine kine yewa me yewa maine nolatnom ginikale. So naŋane kepe aboŋ suwaine eya ginikalane! Ranom na maine keuwoka mapoke more ginikale.”
MRK.6.24	Pakiso, ŋerep natewen yewa eŋe ari nagaine iwa yale qesonkake, “Na Herot onoka wane qesonka rawe niniyake?”
MRK.6.24	Rakiso, Herodiyasŋo olatke, “Ge ari Yohane doku tau tau ebine kitasiyakane qesonkaikene!”
MRK.6.25	Yale olatkiso, ŋerep yewa eŋe ikopka biririke Herot wano ari qesonka rake, “Naŋane similene iwa yale. Ge ukudeka Yohane doku tautau wane ebine kitare more peletko more naŋano ma sari ninnom!”
MRK.6.26	Herot eŋe yewa dere more zok detki qomine umare lukke, ŋo mo ŋei suwaine eŋane deeno atak loutne takorakot ra togole okange, eya wane eŋe dalino koso dereretine maingeki rap, 
MRK.6.27	eya wane ikopka kawali ŋei mane birakaki ari mulap urum koto Yohane wane ebine kitare more, lewetine eya make. 
MRK.6.28	Pakiso, eŋe Yohane wane lewine eya pelet maneo more, so ma sari ŋerep natewen yewa mangi, so eŋe ma ari nagaine mange. 
MRK.6.29	Pakiso, eya wane ŋadino Yohane wane dokoine gekoi, eŋe dere so sari Yohane wane pareŋine eya ma ari deŋesereo dukkakoi.
MRK.6.30	Eya wane, Yesu eŋe dokoine mo etkeka etkeka, matko matko ari warekoi. Eŋe zinge sari koso Yesu wano lewage more, don kisi urata kine kine makoi, so kisi maep magu edangoi, eya olatwarekoi. 
MRK.6.31	Pakiso, ŋei ŋerep louloutne Yesu wano ari sari okanbi, eya wane eŋe ŋara mire nene wane numaine mi wakonge. Eya wane Yesuŋo dokoine edane rake, “Wiyeu, kepe ŋeiine midaino, ari more ŋenzeka nigatne mere zonom maŋem.” 
MRK.6.32	Rakiso, eŋe kiyeke seki mane nigatne ma more wiye kepe mane ŋei midaino enŋeneka arikoi.
MRK.6.33	Ŋo ŋei ŋerep korop eŋe mo onbi ariuso, eŋe ikopka detone more ŋadeeno mogatone taganka biririke qalakko yewa Yesu eŋine so dokoine arikoi, yewao alakane ari lotkekoi. Matne matne ŋei ŋerep korop yewa sarikoi. 
MRK.6.34	Yesu eŋe seki qeliŋka ket more ŋei ŋerep magu suwaine yewa one more qom borik suwaine eŋane okange, eŋe ongi maine mi metlukkoi. Eŋe medep nigatne nagamagaene seuseune, wanap yale metpi, Yesu eŋe kisi maep loutne kito ebonge. 
MRK.6.35+MRK.6.36	Kepe zinge kere qoeyakane okangiso dokoine eŋe Yesu wano sari rakoi, “Ge magu iwa edane bira onnom eŋe mat osop mere arimaike, yewao ari more ŋara maratkau, kepe iwa ŋei midaine so ruwo mo kereyakane okanmaike.”
MRK.6.37	Pakiso, Yesuŋo iwa yale edange, “Ŋido ŋara ebonikei, eŋe rakoi, ‘Ŋei nau! Ŋene 500 wesi setne eyaŋo eŋane ŋara maine mi qolekene.’ ”
MRK.6.38	Yesu eŋe koso qeson onge. “Ŋara darap ŋenzo metmaike? Ari ka more sari nolatpi!” Raki eŋe ari ka more sari olale rakoi, “Kasap nigatne mete mane so zawon etke.”
MRK.6.39	Yale rauso, Yesuŋo dokoine edane rake, “Ŋine ŋei ŋerep maguine maguine mapoke bira onbi pese ket touk kutno metpi.” 
MRK.6.40	Rakiso, eŋe yale ŋei ŋerep mapok onbi magu mane 100, magu mane 50, yale mere arikoi. 
MRK.6.41	Metpiso, Yesuŋo kasap mete mane so zawon etke eya ma more malipka okora qeliwo potki waki mosopka more kasap so zawon eya mapoke more, dokoine ebongi, damo qe ŋei ŋerep magu yewa ebonwarekoi. 
MRK.6.42	Paki, ŋei ŋerep magu yewa eŋe korop neu ŋatene qeki rokop onwareke. 
MRK.6.43	Paki dokoine eŋe ŋara nekoi, eya wane tutule eya qedugu more rosa 12 yale rosakkoi. 
MRK.6.44	Ŋei ŋara yewa nekoi, eŋe 5,000 yaline.
MRK.6.45	Ikopka, Yesuŋo dokoine qebin ongi eŋe sekiwo wa more doku namuŋ nat parom Betsaida oken alakane arikoi. Ŋo eŋine yemo yewa mere ŋei ŋerep magu yewa biraongi mateno ariwarekoi. 
MRK.6.46	Yesu eŋe ŋei ŋerep bira ongi korop ariwareuso, eŋe bonaga mane nigatne eyao wa more meŋenka metke. 
MRK.6.47	Ŋo, ruwoo dokoine eŋe seki kutno doku namuŋ kebago metpi so, Yesu eŋineka tagalo metke. 
MRK.6.48	Yesu eŋe ruwo panaman koto dokoine ongi momoŋo qebinongi, eŋe urata suwaine zok pelekoi. Paki, kepe qae qae nasoo. Yesuŋo doku namuŋ kutnoka gesokma gesokma sari osoeno lotke more, yuwanoniyakane okange. 
MRK.6.49	Dokoine eŋe Yesu doku namuŋ kutno gesokma gesokma sariki ka more, kuroge aroke rakoi, “Ŋei seuseune eŋane oŋa-eneŋo sarimaike.” 
MRK.6.50	Eŋe enŋenarek ka more kaet suwaine okangoi, pakimo, Yesu eŋe yewaka done raki paki, edane rake,
MRK.6.50	“Ŋine togoleu iwa yemo noŋom sarimaile! Ŋine misuk kaet ŋuniyake!” 
MRK.6.51	Yale ra edane more seki kutno wa metkiso momo doŋ mangi dokoine eŋe eya ka more, oŋaene qaeki metkoi. 
MRK.6.52	Eŋe Yesu wane zonomine mi detlukkakoi. So Yesu eŋe ŋei ŋerep magu suwaine ŋara ebonge, eya wane eŋe dereretene mi qelaŋange, eŋe dereretene zok manerop siukki qelaŋ okangoi.
MRK.6.53	Yesu eŋine so dokoine, eŋe Galili doku namuŋ yuwane more, ari Genesaret lotkekoi. Galili doku namuŋ nat paromino kere kito more seki qalakko lukkakoi. 
MRK.6.54	Sekiwo ŋine qelige ketpi, so mat yewa wane ŋei ŋerep eŋe ikop mo Yesu ka more detkakoi. 
MRK.6.55	Eŋe Yesu wane donkisi dere more ikopka ket biririke matko matko ari zoma ŋei ŋerep zuwaŋone ebu sarikoi. Ŋo natne edom numa ari ari wane konap mi okangoiwo, eya teweo pise tewekone korop Yesu wano ebu sariwarekoi. 
MRK.6.56	Yesu eŋe korop mat nigatne kotino me mat suwaine ari lotkemaŋke, rokop eŋe zoma ŋei ŋerep ebu sari sobeŋ keuno biraone more Yesu meŋenka ramaŋkoi, “Zoma ŋei ŋerep iwa eŋe maine geŋane takotŋone eya uwakakei. Rau eŋe detongi, meteene takotino uwa ka more menaŋ-onmaŋke.”
MRK.7.1	Kaisale wane papa togon welaine ŋei natne, Parisaiyo, so Kaisale papa togon welaine ŋei natne, Skribe, eŋe Yerusalem ŋine sari Yesu wano lewaŋgoi. 
MRK.7.2	Eŋe Yesu dokoine onbi meteene mi saukeu libe qeke, eŋe yaup ŋara ma nekoi. 
MRK.7.3	Parisaiyo so Yuda ŋei ŋerep korop eŋe aso ŋabo eŋane masi eya mogare ge okanmaŋkoi. Eŋe ŋara nekeiwane okane more aso ŋabo ra rokop donŋo mo daleo rake, eya wane rokopko mogare ma more meteene sauke more maine ma ne okan okanmaŋkoi. 
MRK.7.4	So nalu qole qoleo ari more zinge sari matko ŋara nekeiwane okane more eŋe doku tau more ma ne okangoi. Eŋe kine kine natne aso ŋabo eŋane masi eya korop mogare okan waremaŋkoi. Eŋe lase, kap ŋara mire ne, so kulu papa wane kine kine korop sauke mauluke gemaŋkoi. 
MRK.7.5	Eŋe Yesu qesonka rakoi, “Onoka wane dokoŋone eŋe asoŋabo eŋane numa tego eya mi mogatmami. Eŋe meteene mi sauke more ŋara yaup ma nemami. 
MRK.7.6	Rauso, eŋe iwa yale edange, Isaiyaŋo ŋine isi ŋei zok ŋidorake, ŋinane kineŋine ekapko iwa yale Kaisale wane dongo qeke pamaike.
MRK.7.6	‘Kaisaleŋo rake, Ŋei tego yewa eŋe pieneŋoka naŋane eŋetne nora bukeu waokanmaike. Ŋo, wet derereteneŋo yemo na qeliŋnane more, amaŋ okoramami. 
MRK.7.7	Eŋe nae yaup eŋetneka nora bukeu waokanmaike. Eŋe aso ŋabo eŋane numa tego yewa kito ebone more raokanmami, iwa Kaisale wane don.’
MRK.7.8	Yesu eŋe koso edane rake, Ŋine Kaisale wane don masi koboboine mo qeligeu siuk ŋunmaike? Pakimo, ŋine ŋei ŋinŋine aso ŋabo eŋane don eyaka malipka gemami. 
MRK.7.9	Yesu eŋe koso edange, Ŋine zok mi detluke more mi kauluke more Kaisale wane don koboboine eyamo matali qetali okane more ŋinŋine asoŋabo eŋane numa tego malipka gemami. 
MRK.7.10	Moseŋo sogino qei bano mo rake, ‘Ŋine nabok magak ere qesiŋore more ge okanikei, Ŋo, ŋei mane eŋe nabok magak don borikine etaniyakeo, eŋe qeu seukeyake.’ 
MRK.7.11	Ŋo, Kaisale wane papa togon welaine ŋei, ŋerep ŋine don so dereret so kait masi ŋine eya, iwa yale. Ŋei mane eŋe wesi-ineropŋo eŋe naga magaine qesiŋ-osiyakane rayake, ŋo siluŋ ere mi qesiŋ-osiyake, ŋo eŋe isiore more etane ra okanmaike, na mo Kaisale wane biŋek qile. 
MRK.7.12	Ŋine ŋinŋine yalewa okane more ŋei edanbi, eŋe naga magaene mi qesiŋone more, qeliŋ onmaŋkei. 
MRK.7.13	Ŋine ŋinŋine asoŋabo kito ebo ebon ŋei ŋerep eya edanmami, ŋine Kaisale wane don zonomine mau ket okanmaike. Ŋine kine kine loutne yalewa ma okanmami.
MRK.7.14	Yesu eŋe koso ŋei ŋerep magu suwaine edoraki sariu edange, Ŋine koropŋo naŋane don iwa dere wetŋino motpi so det-lukkeu. 
MRK.7.15	Ŋine detmami, kine kine iwa diinerop ŋadino pamaike, eyaŋo ŋinane koto ŋine mi maki sigileyake. Ŋo kine kine natne ŋinane wet dereretŋine kotino pamaike, eyaŋo saket more maki wet dereretŋine korop sigile okanmaike. 
MRK.7.16	Ŋei mane eŋe wetineropŋo don iwa det-lukkeyake. 
MRK.7.17	Yale ra more eŋe ŋei ŋerep yewa qeliŋone more eŋine so dokoine eŋe ari mat maneo wa more don rokop rake yewa wane kine desikeiwane qesonkakoi. 
MRK.7.18	Yesu eŋe iwa yale edange, Ŋinane dereretŋineŋo ŋei ŋerep natne eŋane dereret mi yuwan onmaike. Ŋara kine kine korop pamaike, eyaŋo ne more ŋei ŋerep mi sigilekene. 
MRK.7.19	Ŋara yewa wet dereretŋine mi qeduguyake so eyaŋo maki koto ŋine mi sigileyake. Ŋara qomŋino ket more koso kaŋinoka saket ariyake. So Yesu eŋe iwa yale rake, Yesu eŋe ŋara kine kine yewa eŋe korop Kaisale wane kaitko libekaka pamaike. 
MRK.7.20	Pakiso, eŋe rake, Kine kine ŋei wet dereret kotino pamaike, eyaŋo saket more maki ŋei ŋerep wet dereretŋine korop sigile okanmaike. 
MRK.7.21	Ŋei ŋerep wet dereretko pa more saket maki ŋei ŋerep dirop okan okanmaine, yemo iwa, edo dereret qotkoine detokanmami, so ŋei ŋerep natewen qaluwit wenip yau yaup ma okanmami, so ŋei naka pilaŋŋo engumami me kine kineŋo matalionbi seuke okanmami, kobu ma okanmami, 
MRK.7.22	Ŋei mane eŋe ŋei mane wane ŋanomine kobu ma okanmaike, bailalaŋ okan okanmami. Ŋine masi tanik kine kine natne korop okan okanmami, isi kine kine ma okanmami, wawaine masi kine kine okan okanmami, bau wawa masi kine kine ma okanmami, qe baik ma baik don ra okanmami, wawaine don kine kine ra okanmami, doku togole ne more qelaŋ qelaŋine okane numa kine kine mau bori okanmaike. 
MRK.7.23	Masi tanik kine kine qotkoine korop iwaŋo ŋei ŋerep wet dereretko pa more eyaŋo saket maki ŋei ŋerep kotoze dienerop okan okanmami.
MRK.7.24	Yesu eŋe yewa qelige eya ŋine wiye Tire matko ari lotke more, mat mane wane kotino ari waket siuke metke, onoka wane ŋei ŋerep edo esatka eŋano mi sari lewaŋgei wane. Ŋo siluŋ dalino siuke metkirap. 
MRK.7.25	Mida! Ŋerep mane mat yewa ŋine eŋe Yesu mo detkaki metke. Ŋerep yewa eŋe borasine asu qotkoineŋo matalikaki metke, eya wane ŋerep yewa eŋe ikopka sari Yesu wane osino kino ket pese wawetine qeke. 
MRK.7.26	Ŋerep yewa eŋe tego maneo ŋine, qelaŋ ŋerep, eŋe Yuda wane tegoo ŋine mida. Eŋe Ponisiya tegoo ŋine, kepe mat eya wane welaine, eyamo Siriya kepeo. Eŋe Yesu wano ari seleleine qe meŋenka more rake, Borasone asu qotkoineŋo matalikaki metmaike. Ge esopkanom! 
MRK.7.27	Yesu eŋe olale rake, Ŋene mikepka medep ŋara gumeonŋem. Ŋene medep eŋane ŋara maine mi biraŋem kasimde eŋano ariyake. 
MRK.7.28	Yale rakiso, ŋerep eŋe mainge rake, Waom, ge don wele ramaine, ŋo medep eŋe ŋara ne okanmami, naso yewao sisine kepo ketki kasi eŋe medep eŋane ŋara sisine eya weneŋ ne okanmaŋkei. 
MRK.7.29	Pakiso, Yesu eŋe ŋerep olatke, Ge yale ramaine, eya wane maine zinge arinom borasoŋone asu qotkoine eya mo qeliŋ-kamaike. 
MRK.7.30	Yale ra olatki, ŋerep eŋe zinge matko ari kaki borasine eya asu qotkoineŋo mo welekatne qeliŋka saket ariki, eŋe maine papaino kulu pake.
MRK.7.31	Yesu eŋe wiye Tire qelige more Sidon kepe so Mat Suwaine Meteetke (10) kepe keuwoka ratoke ari Galili doku namugo lotkeke. 
MRK.7.32	Ŋei natne eŋe ŋei mane done mi raraine so ketine won wole eya Yesu wano iwenka sari, oŋo metine more ma menaŋ-kayakane olatkoi. 
MRK.7.33	Pakiso, Yesu eŋe ŋei yewa maki eretneka ŋei ŋerep magu yewa qeliŋone amaŋ ari mere so Yesuŋo ŋei yewa wane ketino metine boineŋo qesikane more, mekatine boino sopotke belakamino motke. 
MRK.7.34	More so qeliwo potki waki wetine aroke saki, rake, Epata! Don eya wane kine iwa yale. Ketŋone so aŋaŋone lotkeuk! 
MRK.7.35	Yale raki ŋei yewa dereretine lotkeki korop detkake. So belakamine umareke, eya ewekki don maine rake. 
MRK.7.36	Yesu eŋe sari ŋei ŋerep magu yewa rawetone more rake, Masi iwa mamaile, eya wane don kisi misuk rau suwa ariyake. Yale ra naso baŋem rawetone okanmaŋke, ŋo, eŋe soringe takotke eŋane don kisi rau suwa arimaŋke. 
MRK.7.37	Ŋei ŋerep korop eŋe oŋaene qaeki rakoi, Urata kine kine natne welekatne wakonmaike. Ŋo, Yesu eŋe ŋei ketine won wole eya maki lotkeki don detlukmaike. So eŋe ŋei aŋaine umatne so mawon mawole, eya maki don ramaike. Eyaŋo ŋene kaŋem zok manerop menaŋ-lulukmaike.
MRK.8.1	Naso yewao ŋei ŋerep magu suwaine natne eŋe Yesu wano koso lewaŋgoi, ŋo, ŋaraene mo korop midaonge, Yesu eŋe dokoine edoraki sariu edange, 
MRK.8.2	Na ŋei ŋerep magu suwaine iwa eŋane qom borik suwaine detmaile, eŋe zok kaiwe mama karewe naerop metpi ŋaraene mo midamaike. 
MRK.8.3	Ŋo, eŋe ŋara mi nene yaup metpi, na biraonbe arikeiwo, natne eŋe ari more numao deene lolikki ket rasukei, natne eŋe matene amaŋine sarikoi. 
MRK.8.4	Dokoine eŋe eŋane don mainge rakoi, Kepe iwa ŋeiine midaine, ge detmaine ŋene ŋara diyawao ŋine ŋei ŋerep iwa ma ebonŋem neu rokoponiyake? 
MRK.8.5	Yale rauso, Yesu eŋe qeson one rake, Ŋinano kasap darap metmaike? Raki, eŋe maratka more rakoi, kasap mete mane so mete natko zitne etke (7) metmaike.
MRK.8.6	Olatpiso, Yesu eŋe ŋei ŋerep edane rake, Ŋine korop pese ket kepo metpi. Raki eŋe korop pese metpiso, eŋine kasap mete mane so mete natko zitne etke (7), yewa ma more, Kaisale wano bakom kito mosopka more mapoke dokoine ebongi edo damo qe ŋei ŋerep magu suwaine yewa korop ebonwarekoi. 
MRK.8.7	Ŋo, eŋe zawon nigatne karewe metke, eya weneŋ manbiso eŋe yalewaka Kaisale bakom kito more mosopka dokoine ebongi, eŋe yale waka damo qe korop magu yewa ebonwarekoi. 
MRK.8.8	Eŋe neu rokop ongiso, Yesu dokoine eŋe ŋara tutule yewa rosa 7 yale rosakkoi. 
MRK.8.9	Ŋei ŋerep magu yewa eŋe 4,000ŋo metkoi. 
MRK.8.10	Yesu eŋe ŋei ŋerep magu yewa biraongi, ariu, eŋine so dokoine ikopka sekiwo wa more Dalimanutiya kepeo arikoi.
MRK.8.11	Eya ari lotkeuso Kaisale wane papa togon welaine ŋei natne, Parisaiyo, eŋe sari Yesu wano aŋa soraŋ don okane more Yesu qesonka rakoi, Ge masi togole mane ma sikanŋonnom kaŋem paki ŋene raikene, ge Kaisale wano ŋine sarikone, eŋe yale ra more dongo liwekkakoi. 
MRK.8.12	Paki, Yesu eŋe rake, Oo yai! Onoka wane ŋei ŋerep eŋe naso iwa eŋe noŋo masi togogole mane mawe kaikeiwane sari ramami? Midakaka! Naso iwa noŋo masi togogole mane koso ŋei ŋerep ŋinano mi ma sikan-ŋunikale. 
MRK.8.13	Yesu eŋe yale edane more eŋine so dokoine eŋe mat yewa qelige sekiwo wa more doku namuŋ kitare eri nat parom arikoi.
MRK.8.14	Yesu dokoine eŋe kasap natne weneŋ mi makoi. Eŋe niget-ongi yaup sekiwo wa arikoi. Kasap weku seki kotino pake. 
MRK.8.15	Yesu eŋe eya wane girem don togole edane rake, Ŋine Kaisale wane papa togon welaine ŋei, Parisaiyo eŋane tego so Herot eŋane masi kauluk-onikei, eŋe yisŋo kasap maki suwa okanmaike. Eŋane masi so tanik manik so okane ma so don rara eyaŋo yalewaka ŋei korop rokop-onmaike. 
MRK.8.16	Dokoine eŋe don yale dere more, eŋe enŋene auye rakoi, Eŋe kasap eri niget-ŋongi qelige sarine, eŋe eya wane mane ramaike. 
MRK.8.17	Rau, Yesu eŋe don yewa dere more edange, Ŋine onoka wane ŋinŋine aumami, ŋene kasap mida? Oo, ŋine wet dereretŋine midaine? Oo ŋine dereretŋine mo wongike. 
MRK.8.18	Ŋine deŋine weneŋ, ŋine onoka wane kine kine mi kamami me? Ŋine ketŋinerop onoka wane don yewa wane kine mi detkamami me? Ŋine mo nigetŋunike me? 
MRK.8.19	Naso na kasap mete mane mapoke, 5 tausen (5,000) ŋei ŋerep eŋano ŋibonbe damo qekoi, naso yewao ŋado neu, wokitne metki ŋine rosa darap rosakkoi? Eŋe akoi, rosa 12!
MRK.8.20	Eŋe yale raumo, Yesu eŋe koso qesononge, Ŋo ŋine na kasap 7 mapoke, ŋei ŋerep 4,000 eŋano ŋibonbe, damo qe ebongoi, naso yewao eŋe neu, wokitne metki ŋine rosa darap rosakkoi? Eŋe rakoi, rosa sewen.
MRK.8.21	Rau, Yesu eŋe yewaka edange, Ŋine zok eya mi detlukkamami me?
MRK.8.22	Pakiso, eŋe ari Betsaida lotkeu, ŋei mane deine pilik pilikine, eŋe Yesu wano ma sarikoi, ŋei eya eŋe Yesuŋo metine lewetino mosiyakane. 
MRK.8.23	Pakiso, Yesu eŋe ŋei de pilik yewa metino maki, ere mat ŋadino qeinat ket more, Yesuŋo ŋei yewa deino mekatine sopotke more, so metineŋo deino qesikane rake, Ge maine pore kine kine kamaine me? 
MRK.8.24	Rakiso, ŋei yewa eŋe pore lolike more rake, Na ŋei natne pore onmaile. Na onbe eki yale arimami. 
MRK.8.25	Yesu eŋe metineŋo koso ŋei yewa wano motki, ŋei yewa eŋe deine togoleka pore kaki, deine mo maine wakongi, pore kine kine korop ka qelaŋange. 
MRK.8.26	Pakiso, Yesu eŋe ŋei yewa olale biraka rake, Ge kere more eri mat suwaino misuk wakesikene. Ge koboboine ari geŋone matŋono lotkekene.
MRK.8.27	Yesu eŋine so dokoine eŋe yewa ŋine wiye arimage mat natne Sisariya Pilipai osino lotkekoi, numa keuwo dokoine qesononge, Ŋei ŋerep eŋe na wamo ma noramami? 
MRK.8.28	Edo iwa yale olatkoi, Natne edo ge Yohane doku tau tau goramami. Ŋo, natne edo ge Elaiya goramami. Ŋo, natne edo ramami, ge Kaisale wane qelit ŋei propet mane sogine gekoi, eŋano ŋine.
MRK.8.29	Yale rauso, koso enŋene qesonone rake, Ŋo, ŋidom yemo naŋane dalino ramami? Rakiso Petoroŋo donine turuŋine mainge olale rake, Ge Mesiya, Kaisaleŋo biragange.
MRK.8.30	Yale rakiso, eŋe togoleka ra wetone rake, Ŋine naŋane kine yewa ŋei mane misuk olasikei.
MRK.8.31	Yesu eŋe kiyeke more, eŋine solaino wikile wakoniyake eya wane dokoine kito edane more rake, Ŋei Wawainane Gipole na wikile zok manerop peikkale. Ŋei ŋetne korop so Kaisale wane mosop ŋei suwaine so Kaisale wane papa togon welaine ŋei, Skribe, eŋe korop ŋadeknane more, nekuwi seukkale, so baŋ koso kaiwe mama karewe yale pa more, koso wisikae wiyekale. 
MRK.8.32	Yesu eŋe yale ra qelaŋane edangi, Petoro eŋe Yesu maki ere qeinat ket more Yesu rawetka rake, Ŋei eŋe ge mi gekukei. 
MRK.8.33	Ŋo, Yesu eŋe zinge pore dokoine one more Petoro rawetka rake, Ŋei borikine, ge na ŋadeno arinom! Goŋo weti Kaisale wane wet dereret mi detmaine! Midaka! Ge kepe ŋei wet so dereret eyaka dere gemaine! 
MRK.8.34	Yesu eŋe eŋine dokoine so ŋei ŋerep magu korop edoraki eŋane osino sariu, iwa yale edange, Ŋinano ŋine ŋei maneŋo na mogat-naniyakane raso, eŋine simileine eya korop maki ketwareki so wikile desiyakane eweke ariki eŋe na nekukei, yalewaka eŋe qekei. 
MRK.8.35	Ŋei mane eŋe wikilane kaet-kaki solaine mawa-lukeyakeo, eŋe gege wane numaine korop siuk-lukkayake. Ŋo, ŋei mane eŋe kisi maep wane so naŋane wetke mo ra maplip-naniyake, paki gegeine korop qikka more, eya waneka ra more seukeyake, ŋei yewa eŋe baŋ gege marat kayake. 
MRK.8.36	Ŋo, ŋei mane eŋe kepe wane aboŋ kine kine korop magekeo, eŋe seuke more onoka maine ŋo newan-kaki marat-kayake? Midakaka! 
MRK.8.37	Seuke more koso onokakaŋo gege wane lewine qeliŋgi sari maniyake? 
MRK.8.38	Ukude naso iwao kepe iwa wane ŋei ŋerep korop masi qotkoine kine kineŋo mau watke rokopkemaike. So eŋe wawaine masi kine kine eya korop Kaisale wane deo okanwaremami. Ŋei mane eŋe naso iwao ŋei ŋerep magu yewa eŋane keuweno ŋine eŋe nae so naŋane kisi maep rayakane gamu gamu okane geyakeo, na Ŋei Wawainane Gipoleŋo ramaile, na ŋado Kaisaleŋo eŋine tungo biranangi, aŋelo magu eŋerop qeli qeliŋka sarikene, naso yewao na ŋei yewa eŋe don koboine maine baŋ mi olasikale.
MRK.9.1	Yesu eŋe koso don takotke iwa yale edange, Na welekatne ŋidanmaile, ŋei natne ŋine iwa okoramami, mi seuke more wisika gekei, naso eyao Kaisaleŋo ŋine korop ware-ŋuniyakane naso yewao eŋe baŋ, qeli ewe bibiine weneŋ zonominerop kaitko tingo wakongi kaikei.
MRK.9.2	Kaiwe mama 6 qoikiso, Yesu eŋe Petoro, Yakop so Yohane ebuki enŋeneka bonaga mane kiroroine wetika weti yewao wakoi. Wa enŋeneka okorauso, eŋane deeno eyaka Yesu wane kait sola tanikine qeinge more kine mane okange. 
MRK.9.3	Laplap kine kineine korop libe libe qe qelaŋane teine okange. Kepe ŋei maneŋo okangi, eŋane laplap yale libe libe qe qelaŋane teine mi okaniyake, so saukki yalewa maine mi wakoniyake. 
MRK.9.4	Dokoine eŋe pore otpi ŋabotkine Elaiya so Mose ere wakone more Yesurop don auye okorakoi. 
MRK.9.5	Petoro eŋe eya ka more ikopka Yesu olale rake, Kito ŋebon ŋebon! Ŋene iwa metŋem wekumane zok okanmaike. Ŋene maine seli kise karewe (3) maikene! Mane geŋane, mane Mose wane, mane Elaiya wane! 
MRK.9.6	Petoro eŋine so kimatkine eŋe kaet zok okangoi, eya wane Petoro eŋe masi tanik yewa wane kine mi detluke more don qazaŋ rake. 
MRK.9.7	Paki, eyaka wakongi paki, kezoŋŋo ŋei karewe korop kawetongi so Kaisale aŋaineŋo kezoŋ koto ŋine iwa yale rake, Yewa naŋane wemedep wekuku! Na wetneŋo malipkamaile. Ŋine korop eŋane don desikei! 
MRK.9.8	Don yale wakongi dere more so dokoine eŋe ikopka deene pore lolike ŋei mane mi kakoi. Yesu eŋineka eŋerop okoraki, kakoi. 
MRK.9.9	Eŋe bonaga qeliŋka ket more, Yesu eŋe dokoine togogole rawetone rake, kine kine iwa wakongi kamami, eya wane ŋei ŋerep siron misuk ra qelaŋan onikei, baŋ na Ŋei Wawainane Gipoleŋo, deŋesereo ŋine wiyekale, naso yewao maine ra qelaŋan onikei. 
MRK.9.10	Eŋe don eya dere teweke more enŋene auye rakoi, Don yewa deŋesereo ŋine wiye wiye eya kine dalino wane ramaike. 
MRK.9.11	Ra more eŋe koso Yesu qesonka rakoi, Dalino wane Kaisale papa togon welaine ŋei, Skribe, eŋe ra okanmami, qelit ŋei, Elaiya eŋe alakane sari more, numa kine kine makoboeyake? 
MRK.9.12	Yesu eŋe dokoine karewe eŋane don mainge rake, Na ŋidanmaile. Eliya eŋe mo sariki, ŋei eŋe enŋene simileene mogare more masi tanik kine kine zok okankakoi. Yale Kaisale wane papa togon donŋo mo rake. 
MRK.9.13	Skribe eŋane don eya i welekatne. Elaiyaŋo mikep sari more, eŋine kine kine mo mauluk wareke. Ŋo, donba iwa yale onoka wane mo sogino Kaisale wane papa togon dongo qekoi pamaike? Eŋe ramaike Ŋei Wawainane Gipole eŋe wikile zok mayake, so ŋei edo manerop ma baikkaikei.
MRK.9.14	Eŋe eya ŋine ket sari dokoine natne metkoi, eŋe onbi ŋei ŋerep magu suwaine edo eŋano lewage lolikone mere more Kaisale papa togon welaine ŋei, Skribe, eŋe dokoine eŋerop don auye kitat okangoi. 
MRK.9.15	Paki, ŋei ŋerep magu yewa eŋe kau, Yesu sariki eŋe korop qomene qise poradaŋgi biririke Yesu osino ari more kaiwe maine mangoi. 
MRK.9.16	Yale rau, Yesu eŋe dokoine qesonone rake, Ŋine onoka wane don auye kitat okanmami? 
MRK.9.17	Yale qesonongi, ŋei ŋerep magu yewa eŋane keuweno ŋine maneŋo wiye rake, Kito ebon ebon na medepne mane asu qotkoineŋo kotino mere aŋaine ma won geki, eya wane na geŋano ma sarimaile. 
MRK.9.18	Naso baŋem asu qotkoine yewaŋo medep iwa togoleka ma main qein ma birakaki kepo ket rasu paki, mekalekatine libeka aŋainoka saket qakki ŋetine paŋ kilipke more solaine korop togo togon qe okanmaike. Na, eya wane dokoŋone edanbe edo asu qotkoine yewa osop kaikei wane ŋaŋaemami. 
MRK.9.19	Yesu eŋe don yewa dere more, ŋei ŋerep edane rake, Ŋei ŋerep magu iwa ŋine korop mali malip ŋine mida! Na naso darap ŋinerop gekale? Na naso baŋem yalewa ŋinerop ge more, umat kine kine ŋine qesiŋŋune okangale me? Aiyop ŋine medep yewa naŋano ma sariu! 
MRK.9.20	Eŋe medep yewa eŋano ma ariu asu qotkoine eŋe Yesu ka more medep yewa main qein ma birakaki kepo ket kito todi todiŋ ariki mekalekatine libeka aŋainoka saket qakke. 
MRK.9.21	Yesu eŋe medep magaine qesonka rake, Naso darap eŋe iwa yale okankaki geke? Magaine eŋe rake, Mo medepinoka yale okankaki naso kiroine gesake. 
MRK.9.22	Naso louloutne asu qotkoine eyaŋo qeyakane ma birakaki ari gerep kutno wa okanmaŋke. Naso natno ma birakaki ari doku koto ket okanmaŋke. Ge ŋaŋaekamaine? Ge ŋenane wet borik okane more ŋene qesiŋ ŋonikene. 
MRK.9.23	Yesu eŋe olatke, Ge onoka wane qesonnane ramaine, ge ŋaŋaemaine? Ŋei mane eŋe mali malip togole malipkayakeo, eŋano kine kine korop maine mawe wakonwarekei. 
MRK.9.24	Medep magaine ikopka boka rake, Na ge malip ganmaile. Ŋo na mali malipne togole mida. Ge siluŋ maine mapit-nanikene! 
MRK.9.25	Yesu eŋe ongi, ŋei ŋerep magu suwaine eŋe sari lewaŋgoi. Eya wane eŋe asu qotkoine eya togoleka boka olatke, Asu qotkoine ket rasu aŋaŋone ma won genom, na ge golatmaile, ge medep yewa qeliŋkanom! Ge ari more koso mi zinge sari eŋano wakesikene. 
MRK.9.26	Yale ra olatki asu qotkoine eya eŋe togoleka boka aroke medep yewa togoleka rapapkaki, kepo ket pakiso saket arike. Medep eŋe seuseune yale pake, ŋei ŋerep korop eŋe rakoi, mo seukmaike. 
MRK.9.27	Eŋe yale rau, Yesu eŋe medep yewa metino ma more buke qesiŋkaki eŋe wiye maine okorake. 
MRK.9.28	Yesu eŋe yale okane more matko waki, dokoine eŋe enŋeneka san qesonka rakoi, Ŋene dalino wane asu qotkoine eya esop kaikenane ŋaŋaine? 
MRK.9.29	Pakiso, Yesu eŋe edange, Kine kine natneŋo asu qotkoine eya maine mi esopkayake. Meŋe meŋen wekuŋo maine esopkayake.
MRK.9.30	Yesu eŋine so dokoine mat yewa qelige more Galili kepe keuwoka rapoke arikoi. Ŋei ŋerep edo mi det kaikei wane eŋe sanka ket arikoi. 
MRK.9.31	Eŋe enŋeneka ari mere dokoine kito eboniyakane, yalewa okange. Pakiso, dokoine eŋe enŋeneka don iwa yale edange, Ŋei edo Ŋei Wawainane Gipole, ŋei ŋaba eŋane meteeno birakakei. Edo qeu seukeyake. Eŋe seuke more kaiwe mama karewe yale pa more baŋ koso wisikae wiyeyake. 
MRK.9.32	Yesu eŋe don yale ra edangi, eŋe don yewa wane kine detpi mi qelaŋanongi eŋe koso qesonka detlukkeiwane detkoi, ŋo kaetonge.
MRK.9.33	Eŋe ari Kaperneyam mat suwaine eya lotke more mat maneo wa mere Yesuŋo dokoine qesonone rake, Ŋine numao sari more onokaka don auye kitat nagu okanimi? 
MRK.9.34	Yale ra qesonongi, eŋe donene midaki metkoi. Onoka wane eŋe numao iwa yale ra auye sarikoi. Tego iwa ŋenano ŋine maŋo ŋetneze okanmaike. 
MRK.9.35	Yesu eŋe ket pese mere dokoine 12 eya edoraki sari osino metpi edane rake, Ŋei mane eŋe ŋetne okaniyakane okane more, eŋe qei ŋado kito more ŋei korop eŋane qelit qeqe okaniyake. 
MRK.9.36	Yale ra more, medep mane nigatne eya ma sari qeki keueno okoraki, masatka okora edane rake, 
MRK.9.37	Ŋei mane eŋe naŋane tungo medep nigatne iwa yale mapitkayakeo, eŋe na mapit nanmaike okanmaike. Ŋei mane eŋe na mapit naniyakeo, eŋe magak biranangi ketkole, eŋe weneŋ mapit kamaike yale okanmaike.
MRK.9.38	Pakiso, Yohaneŋo olale rake, Kito ŋebo ŋebon! Ŋene kaŋem ŋei maneŋo geŋane eŋetko ra asu qotkoine esopkamaike. Pakimo, eŋe ŋenane ŋadezo mi mogatŋone sarikimo ŋene ra wetkamaine. 
MRK.9.39	Yesuŋo Yohane olatke, Ŋine mi rawetkau! Ŋei mane eŋe naŋane eŋetko masi mane togogole mayakeo, eŋe don borikine naŋane ikopka maine ŋei ŋerep mi edaniyake. 
MRK.9.40	Ŋei mane eŋe ŋene mi ŋaba ŋonmaike, eya eŋe ŋenane kimaze okanmaike. 
MRK.9.41	Naso ŋine doku wane seukeu, ŋei mane eŋe ŋine ŋune more detŋuniyake, Yesu wane dokoine, yale dere more doku ore ŋibongi nekeiwo, na welekatne ŋidanmaile. Ŋei yewa eŋe lewine manikale.
MRK.9.42	Medep nigatne iwa eŋe mali malipine naŋano pamaike, eya ŋei maneŋo mataliyakeo, Kaisale ŋo ŋei yewa wikile suwaine maniyake, 
MRK.9.43	Ŋo, mete ŋoneneŋo okagi nat kitare biranom ariki, mete ŋone natka qeliwo wa gege maratkaikene. Ŋo, ge mete ŋone nat mi kitare bira more weneŋ ma etkeka gekeneo, ge sola so oŋaoŋa weneŋ gerep sora qoiqoine midaine yewao kesikene. 
MRK.9.44	Gerep eya wane koma komaineŋo ŋei ŋerep edotki mi seukkei. So gerep yewa ŋei ŋerep ezo more mi komayake. So ŋei ŋerep mi seukkei, eŋane wikile pa wayake. 
MRK.9.45	Ŋo ge kiye ŋoneŋo isigangi, mali malip one matalikeneo, ge kiye ŋone nat kitare biranom ariyake, ge kiye ŋone natka qeliwo wa gege maratkaikene. Ŋo, ge kiye ŋone nat mi kitare more etkeka gekeneo, ge sola so oŋaoŋa wene gerep sora qoiqoine midaine yewao kesikene. 
MRK.9.46	Gerep eya wane kom koma eŋe ŋei ŋerep edotki eŋe mi seukkei. So gerep sora yewa eŋe ŋei ŋerep ezo more mi komayake. So ŋei ŋerep eŋe mi seukkei, eŋane wikilene eŋe manerop zok kiroine pa wayake. 
MRK.9.47	Ŋo, ge deŋoneŋo isigangi mali malipŋone matalikeneo, ge maine deŋone nat mi qe koko porike more etkeka gekeneo, ge sola so oŋaoŋa weneŋ gerep sora qoin qoine midaine yewao kesikene. 
MRK.9.48	Gerep eya wane kom koma eŋe ŋei ŋerep edore more mi seukkei. So gerep yewa eŋe ŋei ŋerep ezo more mi komayake. So ŋei ŋerep eŋe mi seukkei, eŋane wikile pa wayake. 
MRK.9.49	Sogino Yuda ŋei ŋerep eŋe Kaisale wane bakom soep korop kiwet ŋo kutno mot okangoi. Yalewaka, Kaisale eŋe gerep ŋo ŋei ŋerep korop kuteno motki ezoyake. 
MRK.9.50	Kiwet wekumane. Ŋo eŋane zonomine midayakeo, ge maine koso mi manom zonominerop okaniyake. Koto ŋine peyamine Kisi Maip korop Waom don gorop pakep Peyamŋo gegeze maki togole pakep. Ge ŋei ŋerep korop eŋerop Waom wane ewe zonomŋo koto ŋono watkeki kima kima ge okanikene.
MRK.10.1	Yesu eŋe wiye eya qelige more, Yuda kepe wane nat paromino ari more Yordan doku kitare arike. Ŋei ŋerep magu suwaine eŋe koso sari eŋano lewageuso eŋe okane okanmageke, yale mogare Kaisale wane kisi maep edange. 
MRK.10.2	Edangi so, Kaisale papa togon welaine ŋei, Parisaiyo, eŋe sari Yesu liwek-kaikei wane rakoi, Ge ranom! Ŋenze ra rokop donze eyaŋo ramaike, ŋei mane eŋe maine ŋanomine esop-kayake, me mida? 
MRK.10.3	Yesu eŋe donene mainge qesonone rake, Sogino, Moseŋo ra rokop don daleo ŋibonge. 
MRK.10.4	Eŋe mainge rakoi, Mose eŋe rake, ŋei mane eŋe ŋanomine esop-kayakane okane more, maine kibi mane qe more kibi yewa kot wane wanok wanok ŋei eŋano more, maine ŋanomine esop-kayake. 
MRK.10.5	Yesuŋo edane rake, Ŋine so ŋinane aso ŋabokopŋine ŋinŋine wawaine ŋinane Mose eŋe ŋinane ra rokop don yewa qeke. 
MRK.10.6	Moka sogino Kaisale eŋe kine kine ma wakon-wareke, naso yewao yale mi rake. Kaisale papa togon don iwa yale qeki paki, ‘Kaisaleŋo ŋei so ŋerep ma wakonore more biraotke.’ 
MRK.10.7	So, ‘Ŋei eŋe ŋerep mayakane okane more eŋe nagamagaine qeliŋore more ŋanominerop qeturage more, weku okangeik. 
MRK.10.8	Ere ŋao ŋanom okane more, solaetne qeduguwik, weku okangi gekeik.’ 
MRK.10.9	Kaisaleŋo don yale ra more ŋao ŋanom maturaŋ-otke. Ŋeiŋo maine mi mapok-osikei. 
MRK.10.10	Matko zinge ari more, dokoine eŋe koso eya wane qeson-kakoi. 
MRK.10.11	Eŋe iwa yale edange, Ŋei mane eŋe ŋanomine qeliŋka more ŋerep mane mayakeo, eŋe ŋanomine qeliŋka more, sot marat-kayake, so ŋei eya bailalaŋ urata mayake. 
MRK.10.12	Ŋo ŋerep eŋe yaleka ŋaune qeliŋka more, ari ŋei mane mayakeo, eŋe ŋaune qeliŋka more, sot marat-kayake, so ŋerep eya eŋe yaleka bailalaŋ urata mayake.
MRK.10.13	Ŋei ŋerep eŋe dokoene Yesuŋo metineŋo kuteno more mosop oniyakane ra more eŋano ebu sariu, dokoine edo don okanongoi. 
MRK.10.14	Yesu eŋe dokoine edo masi yale okanbi one more wet gerep okane more edane rake, Ŋine misuk ma walukonbi! Qeliŋonbi! Medep nigatne eya naŋane osono maine sariu! Kaisale eŋe ŋei ŋerep medep nigatne iwa yaline eŋane rokopko wareoniyakane siminkamaike. 
MRK.10.15	Na welekatne ŋidane ramaile. Medep nigatne eŋe Kaisaleŋo wareoniyakane siminonmaike. Ŋo ŋei natne eŋe Kaisaleŋo wareoniyakane mi siminonmaikeo, eŋe Kaisale wane ware ware kepeo mi wakesikei. 
MRK.10.16	Yale ra more medep nigatne yewa edoka ebu okora metine kuteno more mosoponge.
MRK.10.17	Yesu eŋe wiye yewa qelige ariki numao ŋei mane eŋe biririke sari Yesu wane osino pese ket kino wawetine qe more qesonka rake, Kito ŋebo ŋebon, maepne. Na dalino okane more naso baŋem gege togon maratka geokanikale? 
MRK.10.18	Yale raki, Yesuŋo olatke, Ge na mayakatne onoka wane noramaine? Kaisale wekuŋo mayakatne so eŋe wekuŋo koboboine.
MRK.10.19	Ge Kaisale wane papa togon don detmaine. Ge ŋei mane mi qenom seukeyake. Ŋire ŋao ŋanom mi bira-nagukeik so ŋei me ŋerep mane misuk maikeik. Ge kobu mi maikene. Ge ŋei mane mi ma baikkaikene. Ge ŋei mane mi isikaikene. Ge nabok magak erane bango ge more erane don dereretkoka ge okanikene. 
MRK.10.20	Ŋei yewa eŋe rake, Kito Ŋebo Ŋebon, na mo medepnoka tego yewa mane mi yuwan-kakole. Mo korop okane gesakole gemaile iwa. 
MRK.10.21	Yesu eŋe ka more eŋane simile dere more olatke, Ge kine kine weku mi okanine. Eya makoboenom, ge ari more wesi aboŋŋone korop eya ma more ŋei aboŋene midaine eŋe sunonikene. Sunone more yalinane baŋ gege togon mat marat-kaikene. Pakiso geŋone sari ŋadeno mogat-nane sarikene. 
MRK.10.22	Don yale dere more, ŋei yewa eŋe kaitine bori more zok manerop zoileke, so qomine umareki, qelige arike, onoka wane, ŋo eŋe aboŋine zok manerop umatne pamangane, eŋe yale okane so eŋe yeine qelige arike. 
MRK.10.23	Ŋei yewa eŋe ariki, Yesuŋo zinge pore lolike dokoine one edane rake, Ŋei yaline wesi aboŋene suwaine, eŋe Kaisale wane qeli ewe zonom koto wakesikei wane rau, eŋe zok umareyake, so eŋe zok urata suwaine ma more aboŋene qeliŋ-kamami. 
MRK.10.24	Dokoine eŋe don yale raki dere poradageu, Yesu eŋe koso edane rake, Oo dokone, ŋei ŋerep eŋe Kaisale wane qeli ewe zonom kotino wakesikei wane rau paki, eŋe urata suwaine maikei! 
MRK.10.25	Kamel eŋe samap wane aŋauno wakesikei wane eya urata suwaine zok mi okaniyake. Ŋo, baliŋa ŋei eŋe Kaisale wane qeli ewe zonom koto wake waket, eŋe urata suwaine zok manerop ma more aboŋine qeliŋ-kamaike. 
MRK.10.26	Dokoine eŋe eŋane don dere more oŋaene qaeki enŋeneka auye qeson-nagu rakoi, Ge ramaine, Kaisaleŋo baliŋa ŋei mi ware-oniyake, yale okangi, ŋei ŋerep ketkele gemami, eŋe Kaisaleŋo mi ware-oniyake. 
MRK.10.27	Eŋe yale rauso, Yesu eŋe deenoka pore one okora rake, Kepeo ŋei ŋerep ŋine ŋaŋaemami. Ŋo Kaisale wekuŋo eŋe mi ŋaŋaemaike. Kaisale eŋe kine kine korop ma wareyakane, eŋe maine mi qekayake. 
MRK.10.28	Petoro eŋe don mane Yesu olale rake, Detmaine! Ŋene kine kine kakize mo korop qeliŋ-kaware more ge mogat-gangone, ge ŋene det-ŋonmaine. 
MRK.10.29	Yesuŋo rake, Na don wele ŋidanmaile. Ŋei mane eŋe naŋane dere more kisi maep qesiŋnane rasu-wakeiwane ra more matene, me tarekop, ŋon, qa, kiyaro, me nabok, magak, kepe, medep, qeliŋ-onware sari na mogat-naniyakeo, 
MRK.10.30	Eya wane turuŋine Kaisaleŋo zok manerop makoke maniyake. Naso iwa yaleo yemo eŋe kepe, mat, ŋon, qa, tarekop, kiyaro, me nabok, magak, medep, korop marat-kayake. Ŋei edo ŋei yewa wikile wakile takotke marat-kaikei. Baŋ naso kutno eŋe gege togon maratka geyake. 
MRK.10.31	Ŋei loutne ukude tego lewine okoramami. Eŋe naso kutno mawe tego ŋadino kesikei. Ŋo ŋei loutne ukude tego ŋadino okoramami, eŋe naso kutno mawe tego lewine waikei.
MRK.10.32	Yesu eŋine so dokoine Yerusalem arikei wane arikoi. Yesu eŋe alakane ariki dokoine eŋe dere mezet okangoi. So ŋei ŋerep magu ŋadeeno arikoi. Eŋe kaetonge, Yesu eŋe dokoine 12 yewa koso ebu qeduguone more, eŋine ariki masi tanik kine kine solaino wakon-kayake eya wane kiyeke edange. 
MRK.10.33	Eŋe rake, Detmami! Ukude ŋene wa Yerusalem lotkeŋem. Ŋei maneŋo Ŋei Wawainane Gipole eya Kaisale wane mosop ŋei so Kaisale papa togon welaine ŋei, Skribe, eŋane meteeno birakaki edo seukeyakane ra togole more lobo ŋei eŋano birakaikei. 
MRK.10.34	Edo wawaine don olale more, sopotka kiŋ quŋ qe more, qeu seuke more deŋesereo payake, paki kaiwe mama karewe qoeki koso wisikae wiyeyake.
MRK.10.35	Zebedi wane gipoletkine Yakop so Yohane ere Yesu wane osino sari more rakoik, Kito ŋebon ŋebon, ŋere kine kine mane wane qeson-ganiketane sarimaite. Ge kine kine yewa ŋerano weneŋ maikenane ŋotmaike. 
MRK.10.36	Rauk so, eŋe qesonore rake, Na onokaka ŋirano weneŋ maikalane ramamik? 
MRK.10.37	Ere rakoik, Ge dere, ŋere ma wakone bira ŋotnom. Naso ge ŋei waom met metko mesikene, yewao ŋere weneŋ wazaŋone nat nat mesikete. 
MRK.10.38	Yesu eŋe etane rake, Ŋire eya wane kine mi detlukkeuk paki, na qeson-nanmamik. Na dere umat wikile kine kine zok manerop maikale. Ŋire eya maine okanikeik me? 
MRK.10.39	Ere rakoik, Oo, eya ŋere maine okan-warekete! Raukso, Yesuŋo etane rake, Ŋire naŋane wikile nat parom welekatne desikeik. 
MRK.10.40	Eya wane maine ŋitanikale. Ŋo wazane nat nat met met eya wane noŋo maine mi ŋitanikale. Kaisale oŋomka met met yewa ŋei maŋane maulukke, eya eŋe baŋ oŋo maniyake. 
MRK.10.41	Dokoine mete etke eŋe yale dere more Yakop so Yohane erane zok sotene osike. 
MRK.10.42	Yesu eŋe edoraki, dokoine korop sariu edange, Ŋine detmami lobo ŋei ŋerep eŋane ware ware biraka okanmami, ŋei yewa eŋe ŋei ŋerep zonomene togogoleŋo magu ma pese one more eŋane ware ware togogole wareonmami. 
MRK.10.43	Masi yewa koso ŋinane keuwo mane misuk wakoniyake! Midakaka togogole! Ŋei ŋinane keuwo ŋine ware ware ŋine okorayakane, ra more eŋe ŋei magu eŋane qelit qeqe okaniyake. 
MRK.10.44	Ŋei ŋinane keuwo ŋine ŋetneŋine okorayakane, ramore eŋe ŋei magu eŋane qelit qeqe okaniyake. 
MRK.10.45	Na, Ŋei Wawainane Gipoleŋo sarikole, na ŋei ŋerep korop eŋane qelit qeqe okane more qesiŋ ŋunmaile. Ŋei ŋerep edo na mi qesiŋ nanmami. Na, ŋei ŋerep qesiŋone more solane qikkawe ŋei ŋerep ma menaŋ-oniyakane sarikole.
MRK.10.46	Eŋe ari Yeriko matko lotke more eya yuwane arikoi, eŋine dokoine so ŋei ŋerep magu suwaine weneŋ arikoi. Ŋei mane deine pilik pilikine eŋe numa wazaino metke. Eŋetine Bartimeus. Eŋe Timeus wane gipole. Eŋe mere ŋei ŋerep edo kine kine natne qesiŋ kaikeiwane boka woka metmaŋke. 
MRK.10.47	Eŋe mere detki rakoi, Yesu Nazaret ŋei, eŋe done mo sarimaike, pakimo, ŋei yewa eŋe kiyeke togogoleka boka rake, Oo, Yesu, ge Dawit wane ŋaboine, ge ŋetne bira ganiyakane Kaisaleŋo mo rake. Ge naŋane wetŋone borikep! 
MRK.10.48	Ŋei ŋerep magu yewa edo kuroŋka rakoi, Ge aŋaŋone ma wonge metnom! Rau eŋe soringe togoleka koso boka rake, Dawit ŋaboine ge siluŋ naŋane wetŋone borikep! 
MRK.10.49	Yale ra bokaki, Yesu eŋe dere more paŋ lalipke okora edane rake, Orau! Wiye iwa sarikep! Eŋe de pilik yewa ora more olale rakoi, Wet pesek suwaine dere more wiye sa arinom. Yesuŋo eŋano arikenane goramaike. 
MRK.10.50	Eŋe dere esatka kaŋzaŋ wiye more, momo takotine kiroine yewa makoke more, Yesu wane osino arike. 
MRK.10.51	Yesuŋo olatke, Na dalino okan-ganikalane ramaine? Ŋei deine pilik pilikine eŋe rake, Kito ŋebon ŋebon na dene koso posikalane ramaile. 
MRK.10.52	Yesuŋo olatke, Ge maine koso arinom. Mali malipŋoneŋo maki deŋone potmaine. Yale raki, ikopka deine lotkeki pore ka more, Yesu ŋadino mogare arike.
MRK.11.1	Eŋe ari Yerusalem mat osino lotkekoi paki, ari mat etke metkoik, Betpage so Betani ere Oliwa bonaga wane wazaino metkoik. Yewa okorau so Yesu eŋe medewetkine etke matokotke. 
MRK.11.2	Matok ore more iwa yale etane rake, Ŋire ari Betani mat eriwa meuno tingo pamaike, eya wa more pore kauk horsi nigatne mane medeune mulapko lukkau okorayake. Horsi eya ŋei maneŋo kutno wa mi metmele, eya ka more mulap siloke so ma sarikeik. 
MRK.11.3	Ŋo, ŋei maneŋo qesonŋure rayake, ‘Ŋire eya onoka wane okanmamik?’ Rakiso, ŋire iwa yale olale raikeik. Suwaineŋo raki sari mamaite. Urata qoekimo koso ikop birakaki sariyake. 
MRK.11.4	Yale ra etane biraotki ere ari yewaka pore kauk mat mane numa meuno pake yewao horsi nigatne medeune mane mulapko luwo okoraki, ere ka more silokkakoik. 
MRK.11.5	Ŋei natne eŋe yewa osoetno okorakoi, eŋe ore more rakoi, Ei, ŋire dalino okangeik wane, horsi medeune eya silokkamamik? 
MRK.11.6	Rauso ere Yesuŋo don etange yale edanbik eŋe detpi qoeki oŋ rau, so ere ma sarikoik. 
MRK.11.7	Ere horsi medeune eya Yesu wano ma sari more, eretne momo takot suwaine eyaŋo kutno motpik, so Yesu eya wane kutno wa metke. 
MRK.11.8	Pakiso, ŋei ŋerep korop eŋe momo takotene kito qoke numao horsi kine gesoke ariyakane lameke arikoi. Ŋei ŋerep natne eŋe zariŋ awak so eki metine eyaŋo rutupke lamekkoi. 
MRK.11.9	Yesu eŋine keuwo kitoki ŋei magu natne ŋado kitou magu natne eŋe alakane more, iwa yale boka ra pezoŋka bakom kito arikoi, Ŋene Kaisale wane oraŋem! Ŋei iwa Waomŋo eŋine tungo birakaki sarimaike! Kaisaleŋo mosop-kakep! 
MRK.11.10	Ŋaboze Dawit ŋaboine sari ware ŋoniyake! Aŋelo eŋe qeliwo Kaisale wano orau! 
MRK.11.11	Eŋe yale okankau, Yesu eŋe Yerusalem lotke more Kaisale Wane Bakom Urum koto waket more kine kine kotino pake eya korop kawareke. Kepe mo qoeyakane okangi, Yesu eŋe dokoine12 yewa ebuki, Betani ari pakoi.
MRK.11.12	Kepe qaeki sakoka eŋe wiye more Betani mat qeliŋka sari numa keuwo Yesu eŋe ŋara wane seukke. 
MRK.11.13	Seuke more deine potki ariki kaki pik mane metine loutneŋo supakaki qei amaŋ okorake Yesu eŋe wele natne mayakane okane ari pik eki kino okora pore kaki wele mane mi metke. Midaka togole. Onoka wane, wele qeqe nasoino mida wane, eŋe pore metineka kake. 
MRK.11.14	Paki, Yesu eŋe pik yewa olatke, Ge koso ŋado wele mane mi qekene! Midakaka togogole! Dokoine eŋe eya detkakoi.
MRK.11.15	Eŋe ari Yerusalem lotke more, Yesu eŋe ari Kaisale Wane Bakom Urum kotino waket more ŋei ŋerep nalu qole qole urata eya wane kotino ma metkoi, eya kiyeke more osoponge. Ŋei eŋe zake yewa kutno mere wesi setne maingekoi, so met met kutno mere naŋi qole qole urata ma metkoi, eya korop kito surubage qakki ketke. 
MRK.11.16	Paki, eŋe kine kine koso Kaisale Wane Bakom Urum wane sen koto mi ma waket saket okangei wane ra togoleke. 
MRK.11.17	Ra togole more iwa yale edange, Kaisale wane ekapŋo iwa yale ramaike, ‘Urumne eya eŋe ŋei ŋerep kepe baŋem ŋine maguine maguine sarikei, eŋane meŋe meŋen urum okaniyake.’ Ŋine yale okanbimo, kobu ŋei eŋane mat okanmaike. 
MRK.11.18	Yesu eŋe yale raki, Kaisale wane papa togon welaine ŋei, Parisaiyo, so Kaisale wane mosop ŋei, Pris, eŋe dere more auye rakoi, Ŋene dalino okane more qeŋem seukeyake. Ŋo, ŋei ŋerep eŋe korop Yesu wane kito ebo eboninane zonomineŋo detkau, zok manerop ewinerop okange, eya wane Parisaiyo so Pris eŋe kaetongi, qeliŋkakoi. 
MRK.11.19	Ruwo kereki naso yewao Yesu eŋine so dokoine eŋe Yerusalem qelige so ket arikoi.
MRK.11.20	Qaeki sakoka, eŋe ari kau, pik eki wele midaine yewa mo toroge okorake. Metine so ŋodine kaki korop marapke okorake. 
MRK.11.21	Petoro eŋe Yesuŋo okange, eya detsoroke more Yesu olatke, Kito ŋebo ŋebon, ge pik iwa kanom! Ge yatne soakkene, eŋe mo marapke okoramaike. 
MRK.11.22	Yesu eŋe mainge rake, Ŋine Kaisale malipkau. 
MRK.11.23	Ŋine maine bonaga iwa olale raikei, Ge wiye more sontake ari kiwetko ketnom! Ŋine wet etkeka mi okane more, wet weku okane raikeiwo, welekatne donŋine welerop okaniyake. Eya wane na ŋidanmaile. Kine kine ŋine yewaŋo raikei, rokop mawe wakoniyake. 
MRK.11.24	Ŋo, ŋine kine kine natne Kaisaleŋo ŋiboniyakane meŋenkaikei, naso yewao ŋine Kaisaleŋo kine kine mo ŋibonge eya togoleka dere malipka more meŋenkaikei. Na welekatne ŋidanmaile. Ŋine yale malipka more meŋenkaikeiwo, Kaisaleŋo kine kine eya ŋiboniyake. 
MRK.11.25	Naso ŋine meŋen meŋen more okora more, ŋei maneŋo umat mane mo ŋinano make eya detsoroke more eŋane turuŋ yewa qeliŋkawarekei. Yalewaka magaŋine weti qeliwo metmaike, eŋe ŋinane turuŋŋine yewa qeliŋgi nigetkayake. 
MRK.11.26	Ŋo, ŋine ŋei ŋerep eŋane sot turuŋene mi qeliŋkau niget ŋuniyakeo, magaŋine weti qeliwo metmaike eŋe yalewaka ŋinane sot turuŋŋine eya mi qeliŋgi nigetkayake.
MRK.11.27	Yesu eŋine so dokoine eŋe zinge ari Yerusalem lotke more Yesuŋo Kaisale Wane Bakom Urum kotino ari waket lolike geki, Kaisale papa togon welaine ŋei so Kaisale wane mosop ŋei ŋetne so Yuda ŋei ŋetne eŋe Yesu wano sarikoi. 
MRK.11.28	Sari olale rakoi, Ge eŋet biŋek so zonom eya diyao ŋine manom paki, kine kine eya korop okan waremaine? Maŋo eŋet biŋek suwaine eya gingane, ge urata eya ma okanmaine? Ge yatne Kaisale wane Bakom Urum koto ŋine kine kine eya ma qakenom, korop saket warike, zonom eyamo maŋo gingi, ge okanine? 
MRK.11.29	Yesu eŋe mainge edange, Na yaleka ŋine qeso qeson weku qeson ŋunbe, naŋane qeso qeson yewa mainge nolatpiso na masi kine kine eya maŋane dereretko mamaile eya wane kine rawe desikei. 
MRK.11.30	Yohane wane doku tau tau urata eya qeliwo ŋine wakonge, me ŋeiwo ŋine wakonge? Eya ŋido mainge nolatpi detpe. 
MRK.11.31	Eŋe yale ra qeson ongi eŋe dere more eŋe edomka auye rakoi, Ŋene raikene eya qeliwo ŋine wakonge, yale ra olatŋem eŋe rayake, pakimo ŋine onoka wane eya mi dere malipkamami? 
MRK.11.32	Me ŋene raikene, ŋeiwo ŋine wakonge, eya raŋem maine mi konapkeyake. Ŋei ŋerep eŋe Yohane wane detkakoi, eŋe Kaisale wane qelit ŋei wele, eya wane Pris eŋe dere more kaetongi, 
MRK.11.33	don iwa yale mainge Yesu olale rakoi, Ŋene mi detmaine. Eŋe yale rauso, Yesuŋo edange, Na yaleka, na maine mi maŋo qeli ewe zonom ningi, urata eya mamaile, eyamo mi ŋidanikale.
MRK.12.1	Yesu eŋe don rokop natne iwa yale more edane rake, Ŋei maneŋo wain eu ebore more sen pise qeyare more, lom yaso taŋ eyaŋo wain woune lapelekeyake, eya wane mauluke more mat bosiŋine kiroine wetika weti maki yewa waki eu yewa warelukkake. Eŋe ŋei natne eŋane meteeno motki edo urata yewa ware ma geu eŋine qelige lobo kepe yewao ari geke. 
MRK.12.2	Eŋe yewa geki wain wele mena menaŋ nasoine okangi mo qelit medepine mane birakaki eu ware ware eŋano wele natne manbi ma sariyakane arike. 
MRK.12.3	Pakimo, eu ware ware eŋe wiye qelit medep yewa malipka more kiŋ quŋ kito osopkau, eŋe metineka zinge arike. 
MRK.12.4	Ariki, eu welaine eŋe koso qelit medep mane birakaki ariki eŋe yalewaka qe lewine rasipoke manerop matalikakoi. 
MRK.12.5	Eŋe soringe koso qelit medep mane birakaki ariki, eya yemo komu komune qeu seukke. Eu welaine eŋe ŋei loutne biraongi ariu eu ware ware edo kawali ma wakone more ŋei natne ziwem engukoi ŋo, natne komu komune seuseune engukoi. 
MRK.12.6	Pakimo, eŋe eŋine gipole wemedep wekuku wetineŋo malipka geke. Eya wane eu welaine eŋe iwa yale detke. ‘Ŋine nae medep iwa wane aŋaine teweke more ewine kitokei.’ Yale dere more eu ware ware eŋano birakake. 
MRK.12.7	Pakimo eu wane ware ware ŋei eŋe medep yewa ka more auye rakoi, ‘Medep yewa eŋe gemage magainane eu so kine kine eu koto pamaike, iwa ŋebu ma more eya wane welaine okane wareoniyake. Eya wane ŋene qeŋem seukkiso ŋedo eu iwa welaine okane warekene.’ 
MRK.12.8	Yale rau paki ma more qeu seukki pareŋine eya eu ŋadino birakau ketke. 
MRK.12.9	Pakimo, eu welaine eŋe dalino okaniyake? Eŋe sari eu ware ware yewa engu, rasu pelekki eŋe korop seuke midakei. Midau mo eŋe koso eu ware ware musele ma wakone biraoniyake. 
MRK.12.10	Na iwa don rokop ra qelaŋanmaile. Ŋine don nat paromine mane Kaisale wane ekapko mi dapore det okanmami mane? ‘Mat mama urata ŋei eŋe mat wane bosiŋ mane eya eki pelekine ra more qikka more yeine birakoi. Wane ŋado eŋe koso kau mat wane banega bosiŋ togogole okange. 
MRK.12.11	Waom eŋe ŋado yale okangi, ŋene kaŋem wekumane okaniyake.’ 
MRK.12.12	Yale ra edangi, Yuda ŋetne eŋe detpi Yesuŋo don rokop eya qeki, korop eŋanoka ariki rawareke. Pakimo, eŋe Yesu malipka wokom-kaikei wane wetkekoi ŋo eŋe ŋei eŋane kaetonge, yalinane eŋe yeine qeliŋka arikoi. Ŋei ŋerep eŋe Yesu wane don dere siminonge yewa wane Yuda ŋetne eŋe kaetongi, Yesu qeliŋka arikoi.
MRK.12.13	Yuda ŋetne eŋe Kaisale papa togon welaine ŋei, Parisaiyo, so Herot wane tego natne biraonbi Yesu wano arikoi. Ŋei yewa eŋe Yesu dongo qe isikau, don mataliki, don uratao birakakei wane arikoi. 
MRK.12.14	Eŋe ari more Yesu olale rakoi, Kito ebo ebon, ŋene ge detluk ganmaine. Ge isi don mane mi raraŋone, ge don wele rara wane ŋei. Ge ŋei mane wane mi kaetgan okanmaike. Ge ŋei ŋerep natne don mane edane more koso ŋei ŋerep magu natne don mane mi edane okanmaine. Midakaka! Ge don wele so Kaisale wane masi koboboine kito, ŋei ŋerep iwa korop sikan ŋone okanmaine. Ŋenze ra rokop donze eya wane ge dalino detmaine? Maine ŋene takis Roma kepe ware ware suwaine manikene me mida? 
MRK.12.15	Ŋo, Yesu eŋe isisienane kine eya mo detone more edane rake, Onoka wane ŋine na liwek nanmami? Eso, yale wane ŋine wesi yewa mane ma sariu kawe. 
MRK.12.16	Yale raki, eŋe wesi mane ma more, Yesu wane osino ma sariu, eŋe qeson one rake, Oŋaoŋa iwa so eŋet iwa maŋane? Eŋe rakoi, Roma kepe ware ware suwaine eŋane eŋet so oŋa oŋa. 
MRK.12.17	Pakimo, Yesu eŋe donene mainge edane rake, Roma kepe ware ware suwainane biŋek kine kine eya maine eŋe eŋine manikei, ŋo Kaisale wane biŋek kine kine eya maine eŋe eŋine Kaisale manikei. Yale raki, ŋei magu yewa eŋe Yesu wane don dere oŋaene qaeke, qiselukkoi, so dereretene siukke.
MRK.12.18	Yuda ŋei ŋetne, Sadusi natne, eŋe Yesu wano sarikoi. Magu yewa eŋe yale ra okangoi, ŋei seuseune eŋe koso mi wiyekei. Eya wane eŋe Yesu qesonka rakoi, 
MRK.12.19	Kito ebo ebon, sogino, Moseŋo ŋenze don mane iwa yale qeke. ‘Ŋei mane eŋe seukeyake, eŋe medeune midaine, ŋo, ŋanomine eŋe yeka geyake, pakimo ŋei seukke eŋane ŋole eŋe tatine qesiŋka more ŋerep yewa oŋo koso ma more medep mane ma wakoniyake.’ 
MRK.12.20	Ŋenane donkisi detnom. Donkisi iwa eŋe tati ŋon sewen (7) yale gekoi. Wane tatene suwaine eŋe ŋerep ma ge more medep mane mi ma wakone eŋe yaup seukke. 
MRK.12.21	Pakimo, ŋole kebaŋine oŋo tatinane mala eya make. Eŋe yaleka medep mane mi ma wakone more eŋe seukki, ŋole ŋorikine eŋe yalewaka okange. 
MRK.12.22	Yalewaka tati ŋon sewen (7) yewa eŋe ŋerep wekuka makoi, ŋo, medep mane mi ma wakone more, eŋe yaup seukwarekoi. Pakimo ŋerep yewa eŋe yaleka ŋado baŋ seukke. 
MRK.12.23	Boaŋ naso ŋei seuseune eŋe wisikae wiyekei, yewao ŋerep yewa eŋe maŋane ŋerep biŋek okaniyake? Ge detmaine. Ŋei tati ŋon sewen eŋe ŋanomene weku yewa makoi. 
MRK.12.24	Yesu eŋe mainge rake, Ŋine Kaisale wane ekapko don pamaike, eya ŋine mi detlukmami. So ŋine Kaisale wane zonomine eya ŋaŋaeka more eya wane don yewa qeyau ramami. 
MRK.12.25	Ŋei seuseune eŋe deŋesereo ŋine wisikae wiyekei, naso yewao eŋe koso ŋao ŋanom mi okanikei. Midakaka! Eŋe qeliwo aŋelo yale gekei. 
MRK.12.26	Ŋei seuseune eŋe wisikae wiyekei, eŋane don yewa Moseŋo kibi qeke. Ŋine yewa mi dapotkoi me? Naso yewao eki nigatnane kutno gerep zeke, eyao yewa wane donkisi Kaisaleŋo Mose olatke, ‘Na Abraham wane Kaisale, so Isak wane Kaisale so Yakop wane Kaisale okanmaile.’ 
MRK.12.27	Kaisale eŋe ŋei wisika gemami eŋane Kaisale. Don eya wane kine iwa yale, Abraham, Isak, Yakop eŋe kepe solaŋo seukkoi, ŋo oŋa oŋa eneŋo naso iwao eŋe wisika gemami! Kaisale eŋe ŋei seuseune eŋane Kaisale midakaka! Ŋine don yewa qeyau rawaremami!
MRK.12.28	Yesu eŋe yale raki, eŋe don auye kitat metpi, Kaisale papa togon welaine ŋei mane eŋe sari detkaki, Yesu eŋe don koboboine mainge edangi, eŋe Yesu qesonka rake, Ge ranom! Kaisale wane ra rokop don eŋano ŋine diyawaŋo ŋetne bosiŋine okanmaike? 
MRK.12.29	Yesu eŋe donine mainge rake, Eyamo iwa yaleŋo Kaisale wane ra rokop don ŋetne so bosiŋine okanmaike. ‘Israel ŋei ŋerep ŋine detpi! Waom eŋe ŋenane Kaisale okanmaike! Eŋe waom wekuku! 
MRK.12.30	Ŋine wet dereretŋine, so oŋa oŋa ŋine so zonomŋine korop eya koropka Waom ŋine Kaisale eŋane simin-ŋungi eŋe wekuku ma qotkau!’ 
MRK.12.31	Kaisale wane ra rokop don ŋetne yewa wane bano, koso mane etke okanmamik yemo, ‘Ŋine wetŋineŋo ŋidomka ma qot nagu gekei! Yalewaka ŋei ŋerepkopŋine korop wetŋineŋo ma qotonikei.’ Kaisale wane ra rokop don etke yewa koso maneŋo etke iwa mi yuwan otmaike. 
MRK.12.32	Kaisale papa togon welaine ŋei yewa eŋe Yesu olale rake, Kito Ŋebon Ŋebon ge don maine ramaine! Oo welekatne! Waom eŋe wekuŋo Kaisale okanmaike. Koso mane mi gemaike. 
MRK.12.33	Ŋene wet dereretze so oŋaoŋaze so zonomze koropka Kaisale wane simin-ŋongi, ma qot-kaŋem! So ŋenze wetzeŋo ma qotnagukene. Yalewaka ŋei ŋerep korop ma qotonikene. Ŋene ra rokop don etke iwa mogasikeneo, masi etke eyaŋo Kaisale wane bakom natne lama bulamakaŋo mire okanmami, eya korop yuwan onikeik. 
MRK.12.34	Yesu eŋe ŋei yewa don raraine detkaki weku mane koboboine ŋei dereret koropŋo ramami, yale mainge raki, detka more ŋei yewa olale rake, Ge Kaisaleŋo ŋei ŋerep ware-ŋuniyakane kine daleo eya detkenane qou qou okanmaine. Yesu eŋe don yale raki, ŋei ŋerep natne eŋe don natne Yesu qeson-kaikeiwane kaet-ongi, koso don mane mi qeson-kakoi.
MRK.12.35	Yesu eŋe Kaisale Wane Bakom Urum koto mere ŋei ŋerep kito ebone more iwa yale rake, Ŋo onoka wane Kaisale wane papa togon welaine ŋei, Skribe, eŋe Mesiya wane ramami, eŋe eŋineka Dawit wane ŋaboine, kepe ŋei eŋineka. 
MRK.12.36	Mesiyaŋo ŋei ŋerep ma menaŋ oniyakane, Kaisaleŋo ma wakonkake. Kaisale wane Asu Koboboineŋo Dawit dereret mange, pakimo, Dawit oŋom rake, ‘Magak Suwaineŋo naŋane suwaine Mesiya iwa yale olatke, Ge naŋane wonnoken mesikene, pakimo, noŋo ŋabakopŋone, eŋe biraonbe, geŋane banŋono mesikei.’ 
MRK.12.37	Dawit oŋom Mesiya wane eŋe suwainene rake, wane mo eŋe daleo wane Dawit wane ŋaboine?
MRK.12.37	Ŋei ŋerep magu suwaine eŋe Yesu wane don dere more, siminongi bakom kitokoi. 
MRK.12.38	Yesu eŋe iwa yale kito ebonge, Ŋine Kaisale wane papa togon welaine ŋei eŋane kaulukonikei! Eŋe takot kiroine kibinerop bira more arikei wane siminone okanmaike. So eŋe lewa lewaŋ sobego taŋ tuŋ zarak zurak geu ŋei ŋerep edo one ma wa one more eweene kitou geokanmami. 
MRK.12.39	Eŋe Yuda lewa lewaŋ urum koto so epa kebu eyao met met ŋetno mesikeiwane okan okanmami. 
MRK.12.40	Eŋe yale okane more ŋerep mala eŋane mat oma one okanmaŋkei. Omakone more eŋe sari Yuda lewa lewaŋ urum koto ŋei ŋerep eŋane deo okora Kaisale wano meŋe meŋen kiroroine meŋenka okanmaŋkei. Ŋei yaline yewa eŋe gemage ŋado Kaisaleŋo wikile suwaine eboniyake.
MRK.12.41	Yesu eŋe Kaisale Wane Bakom Urum wane wesi katapa osino metke. Mere ŋei ŋerep one metki ari wesi katapa koto birau ketke. Ŋei wesi aboŋene suwaine loutne eŋe wesi suwaine motkoi. 
MRK.12.42	Paki mo, ŋerep mala wesi aboŋine nigatnemde eŋe sari toeya etke biraki ketke. 
MRK.12.43	Eya wane Yesu eŋe dokoine edoraki sariu edange, Na welekatne ŋidanmaile, ŋerep mala ŋaune mo seuseune, aboŋine nigatnemde eyaŋo wesi manerop motmaike, eŋe ŋei ŋerep wesi aboŋene suwaine eŋane bakom wane wesi motmami, eya yuwan-onmaike. 
MRK.12.44	Ŋei ŋerep wesi aboŋene suwaine pake, eya ŋine nigatnemde so natka Bakom Urum wane laseo motkoi, ŋo ŋerep mala iwa eŋe zok wesi wane ziyaŋ lulukke, ŋo eŋe koropka birawareke, eŋe wesiine mane doku ŋara qoleyakane maune mi motki metke.
MRK.13.1	Yesu eŋe Kaisale Wane Bakom Urum Suwaine qeliŋka more ket ariki, dokoine eŋano ŋine maneŋo olale rake, Kito ŋebo ŋebon, ge Kaisale Wane Bakom Urum wese togoleŋo mamaine, so eŋane urum ketkele mat weku mane, weku mane iwa kibiine maine onnom! 
MRK.13.2	Yale raki, Yesuŋo mainge olale rake, Ŋine kau mat iwa zok suwaine kibine maine so wese togoleŋo mamaine okanmaike me? Naso kutno ŋei ŋinane ŋei ŋaba eŋe mat iwa matalikeiwo, eŋe wesi mane mi qeligeu weti kutno mesiyake, midakaka! Eŋe koropŋo saket din bun kitopoke qakeu ket ari wareyake.
MRK.13.3	Yesu eŋe Oliwa bonagao mere pore kaki Kaisale Wane Bakom Urum nat metke. Yesu so Petoro so Yakop so Yohane so Andreya enŋeneka metkoi. 
MRK.13.4	Eŋe mere Yesu qesonka rakoi, Ge ranom detŋem, naso dango Kaisale eŋe Bakom Urum eya poripkeyakane detmaike? Onokaka kine kine maneŋo mikep wakone sikan-ŋongi, ŋene eya ka more raikene, Kaisale Wane Bakom Urum mo wiriyakane nasoine bomilemaike? 
MRK.13.5	Yesu eŋe edane rake, Ŋei loutne eŋe sari isi-ŋunikeiwane ŋine kaulukkei! 
MRK.13.6	Ŋei loutne eŋe sari more naŋane eŋetne nora more raikei, ‘Na Kristo.’ Yale ra more ŋei ŋerep loutne isi onikei. 
MRK.13.7	Ŋine baŋ kawali suwaine suwaine eya ukatneka desikei, so momo don, kawali natne kepe nat parom pamaike, eya dere mo qomŋine misuk umareyake! Kine kine yaline korop wakoniyake. Ŋo, qeli so kepe nasoine yemo ikop mi qoeyake. 
MRK.13.8	Mat mane eŋe wiye ari mat mane eŋerop kawali yaku matali okanikei. Ŋei kepe maneo ŋine eŋane ŋei waom eŋe ari kepe mane wane ŋei waom eŋerop yaku matali qetali okanikei. Kepe loutne memeya suwaine ma paki, ŋara wane bodi wakoniyake. Ŋerep edo medep ebukeiwane gae ebumaike. Naso yewao wikile yaline kiyeke wakoniyake. 
MRK.13.9	Ŋei edo sari ŋibu ari kaunsol eŋano dongo bira ŋunikeiwane kauluk nagukei. Eŋe ŋine Kaisale wane lewa lewaŋ urum koto zinge more, ŋibu ari biraŋunbi kepe ware ware eŋane deo okorakei. Yewa ŋine kisi maep ra edanikei. 
MRK.13.10	Alakan, ŋine kepe baŋem ŋei ŋerep korop eŋano kisi maep ra qelaŋane edanikei. Pakiso, kepe qeli naso etne qoeyake. 
MRK.13.11	Ŋei edo ŋibu ari kaunsol eŋano dongo bira ŋunikei, naso yewao ŋine dere mezet mi okane raikei, ‘Ŋene kaunsol dalino edanikene?’ Eya mida! Ŋine eŋane deo okorau, naso yewaka Kaisaleŋo dereret ŋino don mosiyake, yewa ŋine ra qelaŋanikei, eyamo ŋidom mi raikei, yemo Asu Koboboineŋo rayake. Kaisale wane Asu eŋe weneŋ ŋinerop okora ŋidangi edanikei. 
MRK.13.12	Naso yewao ŋei mane eŋe tatine me ŋole ma ari kaunsol eŋano dongo birakaki qeu seukeyake. Yalewaka magak eŋe dokoene ebu ari kaunsol eŋano dongo biraonbi enguwi seukkei. Yalewaka dokoetne eŋe naga magaene epu ari kaunsol eŋano dongo biraotpi etkuwi seukkeik. 
MRK.13.13	Naŋane eŋetneŋo ŋinano pamaike eya wane ŋei ŋerep korop eŋe ŋinane dere worik okanŋunikei. Ŋo, ŋei eŋe togole kisi maep malipka okorayakeo, Kaisale eŋe qeli kepe qoiqoine nasoo ŋei yewa mayake.
MRK.13.14	Yesuŋo iwa yale rake, Ŋine Ŋei Madoŋ Madoŋine so Matali Matali Kaetinerop kau Mat Kobekine, yewao wakone okorayake. Eŋe Kaisale wane tun ma more isisine okorayake. (Ŋei mane eŋe kibi iwa dapore kine detlukeyake.) Naso yewao ŋei ŋerep Yuda kepeo ŋine kaet okane biririke bonagao arikei. 
MRK.13.15	Ŋei mane eŋe mat sekaino mesiyake, eŋe mat koto mi wa more kine kine natne mayake, eŋe yeine qelige kaet ariyake. 
MRK.13.16	Ŋei mane eŋe euwo geyakeo ŋine, eŋe koso mi zinge ari matko momo takotine mayake, eŋe yeine qelige kaet ariyake. 
MRK.13.17	Ŋerep medep ŋat korop so medep abuburop, eŋe wikile suwaine zok manerop desikei. 
MRK.13.18	Ŋine Kaisale meŋenka olatpi, ‘Kine kine yewa koya momo naso misuk wakoniyake.’ 
MRK.13.19	Naso yewao umat kakapa suwaine wakoniyake. Kaisaleŋo qeli so kepe mat ma wakonge naso yewa so naso iwa gemaine, eya wane keuno umat kine kine wakonge eya korop umat iwaŋo yuwanka more wakoniyake. Umat iwa qoeki ŋadino umat mane yaline mi wakoniyake. 
MRK.13.20	Ŋo Waom eŋe naso yewa wane umatine korop mi ma bomilemaikeo, yemo ŋei ŋerep korop mida lele warekene, Waom eŋe eŋine ŋei ŋerewe-koune biraonge, eya wane naso iwa ma bomilemaike. 
MRK.13.21	Naso yewao ŋei maneŋo ŋidaniyake, ‘Ŋeiwa Waomŋo ŋei ŋerewekoune ŋebuyakane, eya iwa kau, Kristo iwa metmaike!’ me ‘Kau! Eriwa metmaike!’ Ŋine misuk dere malipkakei. 
MRK.13.22	Ŋei natne eŋe sari isiŋune more, iwa yale raikei, ‘Na iwa Waomŋo ŋei ŋerewekoune ŋibukalane biranange’, me raikei, ‘Na propet mane,’ yale ra, masi tanik kine kine, tanikine kine mane kine mane maikei, so isiŋunikei. Eya welekakatne, eŋe maine ŋei ŋerep Kaisaleŋo mo eŋine biŋek biraonge, eya isionikei. 
MRK.13.23	Eya wane ŋine kaulukkei! Na don kine kine mo korop ŋidanwarile.
MRK.13.24	Yesu eŋe koso iwa yale rake, Umat kine kine suwaine yewa midaki, naso yewao kepe deine mupkeki meso eŋe yaleka mi qelaŋaniyake. 
MRK.13.25	Serekin eŋe qeliwo ŋine buratke ketpi, kine kine togole qeliwo eŋe korop qise warekei. 
MRK.13.26	Naso yewao kau. Na Ŋei Wawainane Gipoleŋo kezoŋ kutno qelaŋanne suwaine so zonominerop wakone sarikale. 
MRK.13.27	Naso yewao na Ŋei Wawainane Gipoleŋo aŋelokopne biraonbe, qeli so kepe wazaino ŋine nat nat qei so weti ŋei ŋerep Kaisaleŋo mo ma wakone biraonge, eya aŋelokopne edo korop ebu sari qeturaŋ-onikei.
MRK.13.28	Na eki pik wane kine kito ŋidanbe desikei. Eŋane metine posi qake more musele yabiki ŋine ka more raikei kaiwe naso okanmaike. 
MRK.13.29	Yalewaka ŋine pik kine kine qotkoine eya wakongi ŋine yale desikei, Ŋei Wawainane Gipole nasoine mo bomile osop osop madetko sarimaike. 
MRK.13.30	Na welekatne ŋidanmaile, naso sariyake, naso eyao ŋei ŋerep naso iwa wane biŋek eŋe mi seukeu, kine kine eya korop wakon wareyake. 
MRK.13.31	Kepe so qeli ere midakeik, ŋo, naŋane don yemo mi midayake. Ŋei Maneŋo eya wane Naso Mi Detkamaike 
MRK.13.32	Yesu eŋe koso manerop rake, Ŋei maneŋo eya wane nasoine mi detkamaike. So qeliwo aŋelo magu so Kaisale wane Gipole eŋe yaleka mi detkamami. Magak Kaisale oŋomka detmaike. 
MRK.13.33	Eya wane, ŋine kauluke more ware gekei! Ŋine naso mi detkamami. Ma nasoo yewa wakoniyake. 
MRK.13.34	Masi tanik iwa yemo nasoo baŋ yalewa wakoniyake. Ŋei mane eŋe matine qeliŋka more mat maneo ariyakane okane more eŋe mat ware ware matokone biraongi edo eŋane kine kine warekei. Paki eŋe urata bonep bonep matoke biraone more ŋei mane aŋap wake waketko metke, yewa olale rake, ‘Ŋine diyam togogole ma warekaikei!’ 
MRK.13.35	Yalewa wane ŋine siluŋ warelukkei! Ŋine mi detmami, ma naso mat wane welaine sariyake. Ŋine mi detlukkamami. Eŋe ruwo kereyake nasoo me ruwo keuno me kaiwe wetemaike naso eyao me kepe qae qaewo sariyake. Eya ŋine mi detlukkamami. 
MRK.13.36	Mat welaine eŋe gege ikop sariki, qisekeiwane ŋine wisika mesikei. 
MRK.13.37	Na don iwa ŋidanmaile eyamo ŋine ŋei ŋerep korop ŋinane biŋek. Ŋine koropŋo warekalukkei!
MRK.14.1	Kaiwe etke qoeki, aŋelo loloŋon loloŋon peyada naso so kasap patpale peyada naso okange. Kaisale mosop ŋei natne so Kaisale wane papa togon welaine, ŋei eŋe auye rakoi, Ŋene dalino okane more Yesu sanka ma more qeŋem seukeyake? 
MRK.14.2	Eŋe rakoi, eya peyada naso suwaine ŋene yewao mi maikene. Ŋei ŋerep eŋe dere worik okane more kawali ma wakonikei.
MRK.14.3	Yesu eŋe Betani matko Saimon wane matko metke. Saimon eŋe sogino ŋei kubetine weneŋ mere mo menaŋge.
MRK.14.4	Ŋei ŋerep natne metkoi, eŋe sotene osiki auye rakoi, Onoka wane kelok qounerop sanda iwa matalimaike? 
MRK.14.5	Ŋei maneŋo kelok yewa qoleyakeo wesi setne 300 yaline ma more, ŋei aboŋene midaine eboniyake. Ra more ŋerep yewa dere worik okankakoi so don manerop rakoi. 
MRK.14.6	Yale rau, Yesu eŋe rake, Qeliŋkau! Onoka wane ŋine umat suwaine mane ŋerep yewa don okankamami? Eŋe masi iwa weku mane naŋano mamaike. 
MRK.14.7	Ŋei aboŋene midaine eŋe naso baŋem ŋinerop gekei, ŋine naso natneo eŋe mapikonbe ra ma okanikei, ŋo na yemo ŋinerop zok naso kiroine mi gekale. 
MRK.14.8	Ŋerep eŋe kine kine mawe ra more maine mayake. Eŋe kelok qounerop solano motmaike eŋe deŋesereo wane ma ewek nanmaike. 
MRK.14.9	Na welekatne ŋidanmaile. Kepe baŋem korop eŋe Kaisale wane kisi maep ra qelaŋane more ŋerep iwa wane don kisi edane eŋetine detsorokka more bukeu wayake.
MRK.14.10	Naso yewao dokoine 12 eŋane keuweno ŋine Yudas Iskariot eŋe mosop ŋei ŋetne eŋane meteeno Yesu bira kayakane arike. 
MRK.14.11	Eŋe dere more bakom kito more eŋerop tako rakot don au more wesi manikeiwane olatkoi. Yudas eŋe dere more yewaka kiyeke Yesu ma wakon kayakane so meteeno mosiyakane numaine mane dere maulukke.
MRK.14.12	Kasap patpalane soda weku kaiwe mane eyao Yesu wane dokoine eŋe qesonka rakoi, Ge detnom! Ŋene diyawao ari mere Aŋelo Loloŋon Loloŋon Naso wane ŋara maulukkene? Kaiwe yewa ŋei ŋerep eŋe Aŋelo Loloŋon Loloŋon Naso lama medeune koma baŋem engu nemaŋkoi. 
MRK.14.13	Yesuŋo dere more dokoine eŋano ŋine etke biraore more etange, Ŋire ari Yerusalem matko waket more ŋei mane kauk doku kap teweke sari numao marat ŋusiyake. Yewa mogatka arikeik, 
MRK.14.14	eŋe ari mat wakesiyake, yewa ŋire ari waket more mat welaine iwa yale olasikeik, ‘Kito ŋebo ŋebonze ramaike, naŋane mat aŋaune diyawao Aŋelo Loloŋon Loloŋon Naso na mere dokone eŋerop ŋara nekene.’ 
MRK.14.15	Yale ra qesonkauk, eŋe urum eya aŋaune mane suwaine kutno weti met met so zake kine kine mo mauluk maulukine, eya sikanŋutkiso, yewao ŋire ŋaraze maulukkeik. 
MRK.14.16	Medewetkine etke ere qelige mat suwaino ari lotke more Yesuŋo etange yale maratka more ere Aŋelo Loloŋon Loloŋon Naso wane ŋara kine kine maulukkoik. 
MRK.14.17	Rarapko, Yesu eŋe dokoine 12 eya weneŋ sarikoi. 
MRK.14.18	Eŋe zakeo ŋara ne metpi, Yesu eŋe edange, Na welekatne ŋidanmaile. Ŋei mane ŋinane keuwo ŋineŋo na ma wakonnane more, ŋabakopne eŋane meteeno bira naniyake. Ŋei eya eŋe weneŋ iwa narop mere ŋara nemaine. 
MRK.14.19	Dokoine eŋe dere umare more weku weku Yesu qesonka rakoi, Maŋo? Noŋo me? 
MRK.14.20	Yesuŋo mainge rake, Medep 12 ŋinane keuwo ŋine eŋe iwa narop weneŋ mere metine biraki pletko ketki ŋara ma nemaike. 
MRK.14.21	Na, Ŋei Wawainane Gipole seukkalane mo Kaisale wane ekapŋo mo eŋe seukeyake ramaike, Welekatne, ŋo ŋei yewa eŋe Ŋei Wawainane Gipole na ma wakonnane ŋaba eŋane meteeno birananiyake, eŋe yemo wet borik zok umat manerop marat kayake. Ŋei yewa eŋe nabokŋo siluŋ mi makirap, paki eŋe umatine mi wakon mangirap.
MRK.14.22	Eŋe ŋara ne metpi paki, Yesu eŋe kasap nat parom ma more Kaisale wane bakom kito more mapoke dokoine ebone more rake, Ŋine mau! Iwa nae bikumne. 
MRK.14.23	Paki, eŋe wain lase ma more Kaisale wane bakom kito more ebongi eŋe korop newarekoi. 
MRK.14.24	Eŋe neu Yesuŋo edane rake, Iwa mo nae weŋemne, eyaŋo tako rakot muselane biŋek na korop qesiŋ ŋuniyakane qakkale. Kaisaleŋo weŋemne eya wane ra more ŋinerop tako rakot geyake. 
MRK.14.25	Na welekakatne ŋidanbe, na koso wain mane ŋinerop mi nene gemage, naso kutno Kaisale wane qeli ewe zonom sariyake, naso yewao wain musele kine mane nekale. 
MRK.14.26	Yale edangi qoekiso, eŋe Kaisale wane bakom eŋet mane kito more Oliwa bonagao arikoi.
MRK.14.27	Yesu eŋe edange, Ŋine korop mali malip ŋine qororoŋgi, na qeliŋnane ariwarekei. Eyamo Kaisale wane ekapŋo iwa yale ramaike, “Kaisaleŋo lama ware ware qeki seukki naso yewao eŋane lama korop ket giŋ qiririŋ yau yaup ariwarekei.” 
MRK.14.28	Ŋo, na koso wisikae wiye more Galili ari alakane ŋibonikale. 
MRK.14.29	Petoroŋo olatke, Natne eŋe korop ge qeliŋ ganwarekei, ŋo na yemo ge mi qeliŋ ganikale! 
MRK.14.30	Yesuŋo Petoro olatke, Na welekatne golatmaile. Ukude ruwo iwao tiyak eŋe atak etke bokaki mi qoeki goŋo atak karewe bisop nanikene. 
MRK.14.31	Petoro eŋe koso togogole mainge rake, Geŋone gekuwi seukkenom, na nekukeiwane okanbi, na ge mi bisopganikale. Dokoine natne korop eŋe yalewaka rakoi.
MRK.14.32	Eŋe Getsemane sauromeo ari lotke more, Yesuŋo dokoine edange, Ŋine iwa metpi, na ari meŋenkaikale. 
MRK.14.33	Eŋe Petoro so Yakop so Yohane eŋerop edangi arikoi. Ari numao Yesuŋo wet borik so umat kakapa suwaine dere more 
MRK.14.34	dokoine edange, Wetne zok boriki, seukkalane okanmaile. Ŋine iwa diyam metpi! 
MRK.14.35	Eŋe eri eri kere more kepo ket quruŋ rasu pa more, meŋenkake. Eŋe wikile suwaine eya maine yuwankayake, eya wane dere more meŋenkake. 
MRK.14.36	Eŋe meŋenka rake, Oo magak! Ge wikile lase iwa korop maine omak nanikene? Kine kine korop, ge maine mi ŋaŋaekene. Ge siluŋ naŋane simile mi mogasikene. Midaka. Ge geŋone simileŋone mogare mawarekene. 
MRK.14.37	Yale meŋenkaki qoeki, eŋe koso zinge ari dokoine karewe ongi kulu pau Petoro olale rake, Saimon! Ge kulu pamaine me? Ge naso nigatne wet wisika maine mi gekene me? 
MRK.14.38	Eŋe edane rake, Ŋine sot mi marat kakeiwane kauluk nagu more meŋenkaikei. Oŋaoŋaŋo meŋen meŋen wane togole ewekmaike. Ŋo, solaŋo pelekmaike. 
MRK.14.39	Eŋe yale ra edane more zinge koso ari mikep ra more meŋenkake yalewaka meŋenkake. 
MRK.14.40	Paki koso zinge sari ongi dokoine eŋe kulu ka pakoi eya wane wiye more deene umareki, gamuongi, Yesu wane don daleo olasikei ra dere umareu paki, mi mainge olatkoi. 
MRK.14.41	Yesu eŋe koso atak karewe zinge sari more edange, Ŋine yeka kulu pa zonom mamami me? Moya maine! Naŋane naso mo lotkemaike. Kau! Eŋe Ŋei Wawainane Gipole iwa mo ŋei sotenerop eŋane meteeno biranangei. 
MRK.14.42	Ŋine wiyeu! Ariŋem! Kau, ŋei ma wakon naniyake, mo iwa sari lotkemaike!
MRK.14.43	Yesu eŋe yeka ra okoraki, dokoine 12 eŋane keuwo ŋine Yudas eŋe magu suwaine eŋerop lotkeke. Mosop ŋei ŋetne so Kaisale papa togon welaine ŋei so Yuda ware ware suwaineŋo ŋei yauwine biraongi koak, soba ma more sarikoi. 
MRK.14.44	Ŋei Yesu ma wakonkayake, eŋe magu yewa don masi mane edane rake, Na ari ŋei yewa ka more lulukiwe ka more raikei, Yesu mo yewa raso malipka more ma arikei. 
MRK.14.45	Yudas eŋe sari more ikopka Yesu wano ari more rake, Kito ŋebo ŋebon ra more lulukike. 
MRK.14.46	Lulukiki so ŋaba eŋe ka more metino malipkakoi. 
MRK.14.47	Eŋane keuweno ŋine ŋei maneŋo Mosop Ŋei Ŋetne Suwaine eŋane qelit ŋei mane osoeno okoraki, eya sobaŋo qe more ketine rasu qakki ketke. 
MRK.14.48	Yesuŋo edane rake, Na kobu ŋei midakaka! Onoka wane ŋine koak, so sobarop luknanikei wane sarimami? 
MRK.14.49	Na kaiwe baŋem Kaisale Wane Bakom Urum kotino kito ŋibone okanmaŋkole. Naso yewao ŋine mi malipnane luknangoi. Ŋo, kine kine iwa wakongi Kaisale wane ekapko don eya wane wele wakongep! 
MRK.14.50	Pakiso, Yesu dokoine eŋe qeliŋka more, ket giŋ qiririŋ ariwarekoi. 
MRK.14.51	Ŋei qaluwit mane eŋe laplapineka Yesu mogare arike. Eŋe ma more lukkaikei wane okanbiso, 
MRK.14.52	laplap libeka eya qelige solaineka biririke arike.
MRK.14.53	Eŋe Yesu Mosop Ŋei Ŋetne Suwaine eŋane matko iwenka ariu ŋei ŋetne suwaine korop sari lewaŋgoi. Mosop ŋei ŋetne, Yuda ware ware so Kaisale papa togon welaine ŋei. 
MRK.14.54	Petoro eŋe Yesu ŋadino mogare, amaŋ ari Mosop Ŋei Ŋetne Suwaine eŋane mat wane sen koto waket more, tebe ŋei eŋerop gerep qenagare metkoi. 
MRK.14.55	Mosop ŋei ŋetne natne so ŋei ŋetne korop eŋe gube qesat ŋei natne maratka more Yesu dongo biraka more qeu seukeyakane auye detokangoi. Ŋo, don mane wele koboine mi maratkakoi. 
MRK.14.56	Qesat ŋei loutne Yesu wano zok don isi qesat okankakoi. Ŋo, doneene eŋe rau numaineŋo wele so weku mi okange. 
MRK.14.57	Paki, ŋei natneŋo okora, don isi Yesu wane iwa yale solaino qe rakoi, 
MRK.14.58	Ŋene detkaŋem, iwa yale rake, “Eŋe Kaisale Wane Bakom Urum iwa meteŋo makoi, yewa rasu poke qakewe ariki, na kaiwe mama karewe yewaoka mane musele maikale. Ŋo, meteŋo mi maikale.” 
MRK.14.59	Ŋei eŋe don yewa rakoi, eyamo numainoka mi rakoi, eŋe rau qebetneŋo mi kopkeke. 
MRK.14.60	Mosop Ŋei Ŋetne Suwaine eŋe keuwo wiye okora more Yesu qesonka rake, Ge eŋane don turuŋine mane mi mainge edanikene me? 
MRK.14.61	Yesu eŋe donine midaki okora eŋane don turuŋine mi maingeke. Mosop Ŋei Ŋetne Suwaine eŋe koso qesonka rake, Ŋei ŋerep eŋe Kaisale ewine kitomami. Ge welekatne Kristo, Kaisale wane Medep me mida? 
MRK.14.62	Yesuŋo mainge rake, Oo, mo ramaine na yewa! Na Ŋei Wawainane Gipole, baŋ Kaisale Zonomine Kakapa Suwaine, eŋane metine nat wonino mere qeliwo kezoŋ kutno sariwe ŋine baŋ koropŋo nanikaikei! 
MRK.14.63	Mosop Ŋei Ŋetne Suwaine eŋe qise qomine wiyeki takotine kito qoke ma barake rake, Ŋene koso qesat ŋei natne edoraŋem sari eŋane kine mi raikei, yeine! 
MRK.14.64	Ŋine detkau, eŋe Kaisale mo ma baikkamaike, eya wane ŋine dalino detmami, ŋene ŋei iwa daleo okan-kaikene? Paki, eŋe koropŋo Yesu wane iwa yale ra togolekoi, Eŋe sotinerop, eŋe maine seukeyake. 
MRK.14.65	Ŋei natne eŋe Yesu kiyeke sopotka more deine laplapŋo piseka qe more rakoi, Ge ra qelaŋanikene! Maŋo gekumaike? Yale olale more tebe ŋei edo mete tabeŋo qekoi.
MRK.14.66	Petoro eŋe qei mat wane sen koto metki, Mosop Ŋei Ŋetne Suwaine eŋane qelit ŋerep eŋe sari more 
MRK.14.67	Petoro kaki gerep qenagare metki deinoka olale rake, Ge weneŋ sogino Yesu Nazaret ŋine eŋerop gekone!
MRK.14.68	Ŋo, Petoro eŋe bisopka rake, Na mi detmaile! Na geŋane don mi dere qelaŋanmaile. Yale mainge ra more eŋe mat wane sen eya wane madetino ari wakesiyakane okangi tiyak mane bokake. 
MRK.14.69	Qelit ŋerep yewa eŋe ka more ŋei osino okorakoi edane rake, Ŋei iwa eŋe Yesu wane tego eŋerop geke! 
MRK.14.70	Ŋo, Petoroŋo koso bisopkake. Naso nigatne azongi, ŋei osino okorakoi, eŋe koso Petoro wane rakoi, Welekakatne, ge Yesu wane tego gekone. Ge weneŋ Galili ŋei ge yewa ŋine. 
MRK.14.71	Rauso, Petoro eŋe togogole bisopka rake, Welekatne weti qeliwo na ŋidanmaile. Na ŋei eya mi detkamaile. Na don welekatne mi ŋidanikaleo, Kaisale eŋe na wikile niniyake! Ŋei yewa mi detkamaile. 
MRK.14.72	Eŋe yalewa rakiso, yewaka tiak eŋe atak etke bokake, pakimo, Petoro eŋe Yesuŋo don rake, yewa detsorokke. Yesuŋo iwa yale rake, Tiyak atak etke bokaki mi qoeki goŋo na atak karewe bisop-nanikene. Don yewa detsoroke more, Petoro eŋe zok manerop aro suwaine aroke.
MRK.15.1	Kepe qae qaewo mosop ŋei ŋetne so Kaisale papa togon welaine ŋei, Skribe, so Yuda ware ware ŋei so kaunsol korop eŋe ikopka lewage more don ma togolekoi. Eŋe Yesu metine mulap togoleŋo lukka more iwenka ari Pailat wane meteo birakakoi. 
MRK.15.2	Pailat eŋe Yesu qesonkake, Ge Yuda wane kepe wareware suwaine me mida? Yesu eŋe mainge rake, Oo, mo yewa goŋom ramaine yale. 
MRK.15.3	Mosop ŋei ŋetne eŋe don qesat manerop qesatkakoi. 
MRK.15.4	Eya wane Pailat eŋe koso qesonkake, Ge don mane mi mainge raikene me? Ge detnom! Eŋe don qesat loutne rau geŋano sarimaike! 
MRK.15.5	Yesu eŋe eŋane don dere more koso mi mainge raki, Pailat eŋe oŋaine qaeke.
MRK.15.6	Aŋelo Loloŋon Loloŋon wane Naso, Pailat eŋe mulap ŋei mane qeliŋkamaŋke. Eŋe ŋei ŋerep edom Pailat eŋe mulap ŋei mane eŋetine oramaŋkoi, rokop qesonka eŋe simileene mogare so qeliŋkamaŋke. 
MRK.15.7	Naso yewao, ŋei mane mulap urumgo metke, eŋetine Barabas. Eŋe ŋei kawali qe more kepe ware ware yuwanka more, ŋei natne enguki seukkoi, eŋerop mulap urumgo waketkoi. Ŋei magu yewa eŋano ŋine mane eŋetine Barabas. 
MRK.15.8	Naso yewao ŋei ŋerep magu eŋe sari Pailat qesonka more, naso baŋem okanmaŋke, yale mulap ŋei mane qeliŋkayakane olatkoi. 
MRK.15.9	Pailat eŋe qesonone rake, Maine na Yuda wane kepe ware ware suwaine iwa qeliŋkawe ŋinano sariyake me mida? 
MRK.15.10	Eŋe detke, mosop ŋei ŋetne eŋe Yesu wane umat mane suwaine mida, eŋe yaup dere worik okane more eŋane kaitko kine midaine ma wakone dongo birakakoi. 
MRK.15.11	Mosop ŋei ŋetne, pris, eŋe ŋei ŋerep magu wetko ketket okane taleone more, Pailat wano rau, Barabas qeliŋkaki, eŋano sariyakane rakoi. 
MRK.15.12	Pailat eŋe ŋei ŋerep magu koso qesonone rake, Ŋine ŋei iwa Yuda kepe ware ware oramami, eya wane na dalino okanikale? 
MRK.15.13	Eŋe mainge boka rakoi, Eŋe kibego qeu! 
MRK.15.14	Pailatŋo qesononge, Onoka sotwane? Eŋe umat dalino okange? Eŋe zok manerop togoleka rakoi, Eŋe kibeŋ qabego qeu! 
MRK.15.15	Pailatŋo ŋei ŋerep wetene ma peseyakane Barabas qeliŋkaki eŋano ariki Yesu kawali ŋei magu eŋane meteo bira kaki edo qe rasu qolok qe qolok mau paki, kumunam seleineŋo dime more, masi kine kine korop okanka more ŋado kibego ma ari qekoi.
MRK.15.16	Kawali ŋei edo Yesu kepe ware ware wane mat wane sen koto iwenka ari more eŋane magu kawali ŋei korop edorau arikoi. 
MRK.15.17	Eŋe Yesu kepe ware ware takot birakakoi. Eŋe takot weŋemka so marok okolerop eya lewino motkoi. 
MRK.15.18	Eŋe Yesu wano isi bela qebela okanka ewine kito rakoi, Oo! Ge Yuda kepe ware ware suwaine naso kiroroine ge waikene! 
MRK.15.19	Eŋe zoroŋŋo lewine qe more, sotkau pakiso wawetene qe more bakom isisine kitokoi. 
MRK.15.20	Eŋe eŋane isi bela qebela don olatpi qoeki, takot weŋemka yewa kitoqokka more eŋine takot eyaŋo biraka more kibego qekei wane iwenka arikoi.
MRK.15.21	Eŋe dumao ari ŋei mane eŋetne Saimon, eŋe mat suwaino wayakane sariki, eŋe maratka more sorinkau Yesu wane kibeŋ qesiŋka tewekki arikoi. Saimon eŋe Sairini matko ŋine sarike, eŋane gipoletkine Alekzander so Rupus. Saimon eŋe, kawali ŋei edo ma more, qebinkau Yesu wane kibeŋ tewekke. 
MRK.15.22	Eŋe Yesu ma more kepe mane eŋetne Golgota yewa ma arikoi. Kepe eŋetne eya wane kine iwa yale, “Lewet Setnenane Kepe.” 
MRK.15.23	Eŋe yewao Yesu qelaŋ qeyakane ra more wain so qelaŋ qeqe wane kinin yewarop maingekoi. Eya manbi, Yesu eŋe mi neke. 
MRK.15.24	Pakimo, eŋe kibego qe more takotine so laplapine so maloine yewa wezu qe more yuwane damo qe amanagukoi. 
MRK.15.25	Sakoka, 9 kilok, eŋe Yesu kibego qekoi. 
MRK.15.26	Eŋe kibeŋ kutno kibi isi qesat don qe motkoi, Yuda Wane Ware Ware Suwaine.
MRK.15.27	Eŋe kobu ŋei etke Yesu wane wazaino nat nat weneŋ kibego etkukoi.
MRK.15.28	Kaisale wane ekapko don mane iwa yale pamaike, eya wele wakonge, “Eŋe kobu ŋei eŋerop qekei.” 
MRK.15.29	Ŋei ŋerep ari sari okane ka more, ebeene bonepke isi bela qebela okanka rakoi, Ge Kaisale Wane Bakom Urum kitopoke more, kaiwe karewe koso mane musele maikenane rakone. 
MRK.15.30	Eya wane ge geŋone qesiŋnagu more kibego ŋine qelige qoe ket arinom! 
MRK.15.31	Mosop ŋei ŋetne so Kaisale papa togon welaine ŋei eŋe yalewaka Yesu wano isi bela qebela don okanka more auye rakoi, Eŋe ŋei ŋerep natne maine qesiŋonge, ŋo, eŋine maine mi qesiŋnagumaike! 
MRK.15.32	Eŋe, Kristo, Israel wane kepe ware ware suwaine. Eŋe kibego ŋine maine qoe ketki ŋene ka more malipkaikene. Kobu ŋei etke ere weneŋ Yesurop etkukoi, ere yalewaka Yesu don qotkoine olatkoik.
MRK.15.33	Oŋabango kepe korop panamane paki, ari kepe deine zingeki rarap wano 3 kilok okange. 
MRK.15.34	Okangi, Yesu eŋe togoleka boka rake, Eloi, Eloi, lema sabaktani? Don kine iwa yale, Kaisalene, Kaisalene ge onoka wane qeliŋnanmaine? 
MRK.15.35	Ŋei ŋerep natne osino okorakoi, eŋe yewa dere more rakoi, Detkau! Eŋe Elaiya oramaike. 
MRK.15.36	Ŋei mane eŋe biririke ari more wain dokune tabainerop eya laplapŋo qe muruge more kudupko pise more piino neyakane qe dege more rake, Tomaka kaŋem! Elaiya eŋe sari more makokka birakaki kesiyake me mida! 
MRK.15.37	Yesu eŋe koso manerop togoleka boka more asuine saki, seukke. 
MRK.15.38	Seukki laplap suwaine Kaisale Wane Bakom Urum kotino okorake, eya keuwoka bun tuk wiri sari ketki qela qoeke. 
MRK.15.39	Kawali ŋei eŋane ware ware eŋe Yesu wane osino okorake, eŋe kaki seukki mo rake, Welekakatne, iwa eŋe Kaisale wane Gipole okanmaike. 
MRK.15.40	Ŋerep natne eŋe amaŋ okora kakoi. Eŋane keuwo Mariya Magdalena, so Salome so Mariya mane, Yakop ketkele orakoi, so Yosep erane nagaetne. 
MRK.15.41	Sogino Yesu eŋe Galili metke, naso yewao ŋerep yewa ere Yesu qesiŋkakoik. So ŋerep natne eŋe Yesu weneŋ Yerusalem matko wakoi.
MRK.15.42+MRK.15.43	Rarap wano Yosep, Arimateya ŋine, eŋe sari more mi kaet okange, eŋe Pailat wano ari more Yesu wane pareŋine mayakane qesonkake. Yosep eŋe Yuda wane ware ware mane ewinerop. Eŋe Kaisale wane qeli ewe zonom wakongi kayakane, ware ware gege tomaka geokange. Kaiwe yewao eŋe Qezareko met met wane bano nagapko kaiwe yewao ŋei ŋerep eŋe Qezareko met met eya wane kine kine maulukkoi. Eŋe qezareko urata mi makoi eya wane Yosep eŋe Pailat wano ari qesonkake. 
MRK.15.44	Pailat eŋe ikke so wiye waki kito qokkaki so kawali ŋei ŋetne oraki sariki qesonka rake, Welekatne Yesu mo seukike me mida? 
MRK.15.45	Eŋe kawali ŋei ŋetne eŋano ŋine dere more Yosep olale rake, Ge maine pareŋine maikene. 
MRK.15.46	Yosep eŋe laplap mane libeka qoleke, yewao Yesu wane pareŋine makoke ket more kawetka more deŋesereo kezem koto motke. Lom yewa mo wesi weku suwaine eya wano mau okorake. Paki, wesi suwaine mane rodiŋkaki, ari aŋaune yewa kito won geke. 
MRK.15.47	Mariya Magdalena so Mariya, Yosep wane nagaine ere ka more wareka metpik, Yosep eŋe Yesu deŋesereo dukkake.
MRK.16.1	Sodao Yuda ŋei Qezarek Naso qoeki, Mariya Magdalena so Salome so Mariya, Yakop nagaine, eŋe kelok kine kine qounerop qolekoi, eya ma more Yesu wane pareŋine tau kaikeiwane arikoi.
MRK.16.2	Kepe qae qaewo Sodao ruworopka eŋe deŋesereo arikoi. 
MRK.16.3+MRK.16.4	Eŋe dumao ari more enŋene auye rakoi, Maŋo qesiŋŋone more wesi suwaine yewa deŋesere aŋaine kito wonge metmaike eya ma biraki saket ariki ŋene wakesikene? Wesi yewa kakapa suwaine, eŋe yale ra more ari pore kau, wesi suwaine yewa mo rodigeu saket arike. 
MRK.16.5	Eŋe deŋesereo ari waket more kau ŋei qaluwit mane wongoken laplapine libekaka bira more metke. Eŋe ŋei yewa kaikei wane zok kaetonge. 
MRK.16.6	Pakimo, ŋei yewaŋo edange, Ŋine mi kaet ŋungep! Na detmaile. Ŋine Yesu Nazaret ŋine, eŋe mo kibego qimi, eŋe marat kaikei wane sarimami. Eŋe iwa mi pamaike. Mo wisikae wiyeke! Kau! Iwa motkoi, eŋane papaine iwa. 
MRK.16.7	Ŋine ari Petoro so dokoine natne edanbi, “Yesu mo alakan ŋiboniyakane Galili arimaike. Ŋine ari more eŋe kaikei. Yesu eŋe mo rake.” 
MRK.16.8	Ŋerep eŋe dere saket more, deŋesere qeliŋka more, qomene tiŋ taŋ qe zonomene oreki, kaet okane more, ŋei mane mi olatkoi.
MRK.16.9	Yesu eŋe Sodao sakoka wiye more alakane Mariya Magdalena wakonkake. Sogino Yesuŋo eŋano ŋine asu qotkoine 7 esoponge. 
MRK.16.10	Mariya eŋe ari Yesu dokoine yewa edange, eŋe mo wisikae wiyeke. Eŋe wet borik ma more aroke metkoi. 
MRK.16.11	Eŋe edane rake, Yesu eŋe mo wisikae wiyeke, na mo maratkele. Ŋo, eŋe Mariya wane don dere more mi malipkakoi.
MRK.16.12	Boaŋ Yesu eŋe ŋei kuneŋine so kait kine mane okane more ari Yesu eŋine medep etke erano wakonotke. Ere mat suwaine qelige more arikoik. 
MRK.16.13	Naso yewao ere zinge ari more dokoine natne eya edane rakoik, Ŋere Yesu maratkamaite. Ŋo, eŋe erane don yewa dere more mi malipkakoi.
MRK.16.14	Qoiqoino Yesu eŋe dokoine 11, eŋe ŋara ne metpi ari wakononge. Eŋe ari wakonone more don gereune okanone edane rake, Mariya so medep etke na maratnanbi, na mo wisikae wiile. Yale ra ŋidanbi ŋine onoka wane eŋane don mi dere malipkemi? Ŋine dereret ŋine mo mau siukike. 
MRK.16.15	Eŋe koso edane rake, Ŋine korop kepe baŋem ari more kisi maep ŋei ŋerep maguine maguine eŋano ra qelaŋanikei. 
MRK.16.16	Ŋei mane eŋe dere malipka more kisi maep wane doku tauyakeo, eya Kaisaleŋo maki geyake. Ŋo, ŋei mane eŋe mi malipkayakeo, eŋe Kaisaleŋo eŋane sot dere matalikayake. 
MRK.16.17	Ŋei ŋerep malipka gekei, Kaisale eŋe eŋane meteeno masi togogole eboniyake. Eŋe asu qotkoine eŋane eŋetko osopka more eŋe don kine mane raikei. 
MRK.16.18	Eŋe koma suwabit so qaru eya meteeneŋo malipkaikei me doku suŋainerop nekeiwo, eŋe mi seukkei. Eŋe maine gekei. Eŋe meteene zoma ŋei ŋerep eŋano more ebuwi menaŋoniyake.
MRK.16.19	Boaŋ Yesu eŋe don edangi qoeki, Kaisaleŋo eŋe qeliwo ma wa more birakake, birakaki, Kaisale eŋine wonino metke. 
MRK.16.20	Pakimo, dokoine eŋe korop kepe baŋem ari more eŋane kisi maepine ra qelaŋane arikoi. Waom eŋe weneŋ mapitone more masi togogoleŋo ŋei ŋerep sikanone more, donene eya ma togoleke.
LUK.1.1	O, Teopilus suwainene. Mokaka ŋei loutne eŋe Kaisaleŋo kine kine wele maki keuzo wakonge, eya wane don kisi tegoke more qekoi. 
LUK.1.2	Don kisi yewa mo ŋei weneŋ osop ge more, deene qomineŋo alakan wakongi, kinerop ka detka okangoi, eŋe ŋedangoi. Ŋei eyao kine kine one more, Kaisale wane kisi maep don ra qelaŋangoi. 
LUK.1.3	Pakimo noŋo yalewaka mo kino ŋineka kine kine wakone sarike, eya wane bororom ra qeson okane, kine dere detluk kawarewe, pakimo koso ge iwa sorok sorok qetitike qe ginmaile.
LUK.1.4	Pakimo, ge iwa dapore more, iwa yale detnom qoeyake. Eŋe kito gingoi, yewa mo kine kine wele!
LUK.1.5	Naso Herot eŋe Yuda kepeo ŋei waom geke, yewao mosop ŋei mane geke, eŋetine Zekaraiya, eŋe mosop ŋei Abiya wane tegoo ŋine. Ŋanom-inane eŋetne Elizabet, eŋe yalewaka mosop ŋei tego eŋano ŋine. 
LUK.1.6	Ere Kaisale wane kaitko gegeetne koboboine geuk paki, Waom wane ra rokop donine koropka tewekkoik. 
LUK.1.7	Elizabet eŋe qaton gekane ere medewe-kopetne midaine ge mage, ŋei ŋerep sele okangoik.
LUK.1.8	Naso maneo, Zekaraiya wane nasoo, eŋe Kaisale wane Bakom Urumgo urataine mayakane sarike. 
LUK.1.9	Sarikiso, mosop ŋei korop urataine welaine welaine maikei wane okane weneŋ sarikoi, pakiso, Zekaraiya eŋe kopu qounerop kiwakeyakane rakauso Kaisale Wane Bakom Urum kotino waketke. 
LUK.1.10	Waket more, kopu qounerop kiwakki, so ŋei ŋerep magu eŋe ŋadino Kaisale meŋenka gekoi.
LUK.1.11	Pakiso, Waom wane aŋelo maneŋo wakone more, kopu qounerop kiwa kiwak, eya wane zake nat paromino won-goken yewa okorake. 
LUK.1.12	Okorakiso, Zekaraiyaŋo kaki paki qise more, ikki kito qokkake. 
LUK.1.13	Yale okangimo, aŋeloŋo iwa yale olatke, “Zekaraiya, ge mi kaet-gangep! Kaisaleŋo meŋe meŋenŋone mo detke, eya wane mo ŋanomŋone Elizabetŋo medep ŋatke more mayake, eŋane eŋetine Yohane orakene. 
LUK.1.14	Ge eŋane wet pesek dere more bakom kitokene, so ŋei ŋerep korop eŋe yalewaka wakongi dere more simile oniyake! 
LUK.1.15	Eŋe Waom wane kaitko ŋei suwaine okane geyake, eŋe wain so doku togole mi neyake. Eŋe medep abubuka paki Asu Koboboineŋo eŋane kotino ket more geyake. 
LUK.1.16	Pakimo, eŋe Israel ŋei ŋerep korop mainongi, koso zinge more Waomene Kaisale, kaitno kitokei. 
LUK.1.17	Kaisale wane don sae ŋine rara ŋei, Elaiya wano Asu so zonom pake, rokop yalewaka pa mangi, eŋe Waom modatka alakane geyake, pakimo, ŋei ŋerep suwaine so medep nigatne eŋane wetene maton tolaki weku okaniyake, so wet togon ŋei eŋe main-ongi, koboboine eŋane numao waketkei. Yale okangimo, eŋe Waom wane ŋei ŋerep okane korop ka eweke more gekei.”
LUK.1.18	Rakimo, Zekaraiyaŋo aŋelo olale rake, “Na daleo don iwa ramaine, eya detpe wele okaniyake? Na mo ŋei sele okanmaile, so ŋanomne eŋe yalewaka sele okanmaike.”
LUK.1.19	Rakimo, aŋeloŋo iwa yale olatke, “Na Gabriel, na Kaisale wane kaitko ge okanmaile, na oŋom talenangi sari, qom menaŋ don iwa golatmaile. 
LUK.1.20	Pakimo, ge naŋane don detnom wele mi okangi, detlukmaine, eya wane turuŋine ge qelaŋ okane more, don raraŋone midaine genom, don golatmaile, iwa wele wakoniyake.”
LUK.1.21	Zekaraiya eŋe Kaisale wane Bakom Urumgo yale okane geki, ŋei ŋerep eŋe naso kiroine tomaka more kinane ŋaŋaekoi. 
LUK.1.22	Zakariya eŋe Kaisale wane Bakom Urumgo ŋine saket more don edaniyakane ŋaŋaeke, eya wane eŋe mo wetke rakoi, eŋe tanik mane Kaisale wane Bakom Urumgo wakongi kake.
LUK.1.23	Yale okane geki urumgo urata mama nasoine qoekiso, Zakariyaŋo matino zinge arike. 
LUK.1.24	Pakiso ŋado ŋanomine Elizabet eŋe medep ŋatkeke. Ŋatke more, siu siuko geki, meso mete mane qoekiso rake, 
LUK.1.25	“Waomŋo naso motke, yewa bomileki qesiŋnane more, gamune yewa ŋei ŋerep eŋane kaiteno ŋine ma biraki ariyake!”
LUK.1.26	Meso 6 qoekiso, Kaisaleŋo aŋelo Gabriel talekaki, Galili kepeo Nazaret matko arike. 
LUK.1.27	Eŋe ari more ŋerep natewen mane eŋetne Mariya, ŋei mane eŋetne Yosep, eŋane biŋek qeu geke, eŋano lotkeke, Yosep eŋe ŋei waom Dawit wane tutule. 
LUK.1.28	Pakimo, aŋeloŋo Mariya wano wakone more rake, “Peyamŋo gerop payake! Waomŋo gerop gemaike so suwaineka mosop ganmaike!”
LUK.1.29	Aŋeloŋo don yale rakimo, Mariyaŋo detki qekaki wetneŋo iwa yale wetkeke, “Don iwa onoka wane nolatmaike?” 
LUK.1.30	Pakimo, aŋeloŋo olale rake, “Mariya ge misuk kaet gangep, Kaisaleŋo gangi menaŋmaike. 
LUK.1.31	Detmaine, ge medep ŋatke more manom paki, eŋetne Yesu orakene. 
LUK.1.32	Eŋe baŋ ŋei kakapa suwaine okaniyake, pakimo, eŋe baŋ eŋetine qeliwo Kaisale Wawaine eŋane Medep orakei. Pakimo, baŋ Waom Kaisaleŋo ŋaboine Dawit yale, ŋei waom birakaki geyake. 
LUK.1.33	Ge more, Yakop wane ŋosa wili wiliine eŋane ŋei waom okane, qoi qoine midaine wareone tako rakot ge ari more geyake!”
LUK.1.34	Rakimo, Mariyaŋo aŋelo iwa yale olatke, “Na natewen, ŋeirop mane mi gemaile, yalinane-mo ge don ramaine, yewa daleo wele mosiyake?”
LUK.1.35	Aŋeloŋo done turuŋine mainge rake, “Asu Koboboineŋo geŋane kutko kesiyake, so Kaisale wane zonomŋo geŋano ket more qesiŋ ganiyake, kine yalewa wane medep koboboine maikene, eŋane eŋetne baŋ Kaisale wane Medep orakei. 
LUK.1.36	Detmaine, kimaŋone Elizabet eŋe ŋerep seleŋo medep ŋatke geki, meso 6 okanmaike. Eŋe ŋerep qaton, yale ora ra okanmami, ŋo eŋe siluŋ medep ŋatkemaike. 
LUK.1.37	Kaisaleŋo kine kine mane okaniyakane mi qekayake.”
LUK.1.38	Rakiso, Mariyaŋo rake, “Na waom wane qelit ŋerep, eya wane ge don ramaine, yale okan-naniyake.” Yale rakiso, aŋeloŋo arike.
LUK.1.39	Mariya eŋe geki, mi azongi ikopka eweke more, Yuda kepe bonagaino mat mane metke, yewa arike. 
LUK.1.40	Ari lotke more, Zekaraiya wane matko wa more, so Elizabet kaki pakiso, oi bakom okankake. 
LUK.1.41	Elizabetŋo Mariya wane oi bakom yewa dere metkiso, medepŋo yewaka mo eya ŋatino uŋap make, pakiso Asu Koboboineŋo Elizabet wane kotino watkeke. 
LUK.1.42	Pakiso, Elizabetŋo mawaka so don iwa yale rake, “Ŋerep kimaze, geŋane mosop korop yewaŋo ŋerep natne eŋe yuwan-onwaremaike, so medep ŋatŋono metmaike, eŋe yalewaka mosop korop. 
LUK.1.43	Onoka maepnane, Waomnane nagaineŋo nanikenane sarimaine? 
LUK.1.44	Oi bakom okan nannom, ketno ketki ŋatno medepŋo uŋap mamaike, so bakom kitomaike. 
LUK.1.45	Ge wet pesek suwaine okanmaine, ge Waom wane kisi maep don golatke, yewa detnom wele okange, eya wane wele geŋano wakoniyake.”
LUK.1.46	Mariyaŋo rake, “Qomneŋo Waom mawa kamaike, 
LUK.1.47+LUK.1.48+LUK.1.49	Kaisaleŋo mauluk nanmaike, eŋe qelit ŋerep meine ket qeqine naŋane wetkemaike, eya wane oŋa oŋaneŋo wet pesek okanmaike. Togole welaine Kaisaleŋo masi kakapa naŋano mamaike, eya wane ukude so baŋ ŋado ŋei ŋerep kepe korop maguine maguine eŋe na nora baŋ bakom okan-nangei, ‘Kaisaleŋo mosop-nange.’ Kaisale wano eya wane eŋane eŋetine koboboine. 
LUK.1.50	Ŋei ŋerep eŋe Kaisale ewine kito okanmami, eŋe enŋene so eŋane doko ŋosa wili wiliene wet maep ebon mageyake. 
LUK.1.51	Eŋe kabirimine togogoleka bira more, ŋei wawaine ge okanmami, esop-ongi yau yaup ari okanmami. 
LUK.1.52	Eŋe ŋei waom togogole met meteno ŋine maket biraone more, ŋei ketlele gemami, eŋe ebu wa meŋo biraon okanmaike.
LUK.1.53	Bodi so aboŋene midaine ge okanmami, eŋe kine kine mayakatne qe watke ebon okanmaike. Ŋo riwe moriyan so aboŋ enerop ge okanmami, eŋe yemo esop-ongi, eŋe meteeneka qeliŋka ari okanmami. 
LUK.1.54	Eŋe ra rokop donine ŋabo-kopze eŋano ra togoleke, yewa ware kamaike, eŋe qelit ŋeiine Israel qesiŋ kamaike. 
LUK.1.55	Eŋe ŋaboze Abraham so eŋane doko ŋosa wili wilikoune, eŋano wet maep ebone ariyake.”
LUK.1.56	Mariya eŋe meso karewe Elizabet korop geki, pakiso koso zinge matino arike.
LUK.1.57	Elizabet eŋe nasoine bomilekiso, medep ŋei make. 
LUK.1.58	Pakiso, Elizabet matkoune so weŋem sota-wekoune eŋe kisiine eya dere so Waomŋo wet maep-inane kine eŋano ma wakonge, eya wane dere so eŋerop weneŋ bakom kitokoi.
LUK.1.59	Kaiwe urata mama 8 qoekiso, eŋe lewageu, medep-inane yaine solaine kitatkoi, pakiso, medep wane eŋetne magaine Zekaraiya wasekakei wane rakoi.
LUK.1.60	Rauso, naga-ineŋo kitatone more rake, “Mida! Eŋetine Yohane orakene.”
LUK.1.61	Yale rakiso, eŋe olale rakoi, “Mame aso-kopŋone eŋane wase wase eŋet mane yale mi pamaike!” 
LUK.1.62	Ra kito qok yale okanmage, so magaine meteŋoka kait masi okanka more, medep eŋetne orayakane qesonkakoi.
LUK.1.63	Pakiso, Zekaraiya eŋe tape wane raki manbiso, iwa yale qeke, “Eŋetine Yohane.” Pakiso, eŋe korop qise nagukoi!
LUK.1.64	Mi azongiso, Zekaraiya maine mo menaŋge, paki don raraine wakongiso, Kaisale eŋetine ma wakake. 
LUK.1.65	Pakiso, mat loli lolik ŋei ŋerep gekoi, eŋe don kisi yewa detpi kaet-onge. So Yuda kepe meŋo-ino mat mere arike, yewao don kisi yewa weneŋ aŋaŋo aŋa auye okan warekoi. 
LUK.1.66	Don kisi detkoi, ŋei ŋerep yewa eŋe don kisi yewa wetke ge more qesone rakoi, “Medep yaline suwa more daleo okaniyake?” Eŋe mo detkoi, Waom wane zonomŋo mo kutno wa pake.
LUK.1.67	Asu Koboboineŋo Yohane magaine Zekaraiya wane kotino ket watkeke, paki eŋe Kaisale ma waka more, iwa yale rake,
LUK.1.68	“Ŋene Waom ma wakaŋem, Israel wane Kaisale! Eŋe sariki paki, ŋei ŋerewe-koune qesiŋ onmaike, eŋe koso siwot-onmaike. 
LUK.1.69	Qelit medeune Dawit wane ŋabokoune ŋenane keuwo ŋine, ŋei togogole mane ma wakonkaki, oŋo baŋ mauluk-oniyake. 
LUK.1.70	Eŋe mokaka propet, qelit ŋeikoune koboboine, eŋane aŋa piwoka edangi, don ŋenzo ra gekoi, 
LUK.1.71	baŋ ŋabakopze eŋane meteeno ŋine koso main-ŋongi zingekene, so ŋabaŋone more qaisik-ŋon okanmami, eŋane meteeno ŋine makok ŋoniyake. 
LUK.1.72	Ŋabo-kopze eŋerop tako rakot togon koboboine okaniyakane detongi, paki masi wet maep mayakatne eŋano okan-oniyake. 
LUK.1.73	Eŋe ŋaboze Abraham ra togole mangane, ŋabakopze eŋano ŋine makok ŋoniyake. 
LUK.1.74	So det-ŋongi, kaetze midaine qelitine qekene. 
LUK.1.75	Paki, eŋane kaitko kepeo gekene, rokop naso baŋem sot turuŋze midaine koboboine gekene. 
LUK.1.76	Medepne, ge eŋe baŋ Kaisale Wawainane qelit ŋei gorakei, goŋo baŋ Waom wane ŋetne kisage alakan-gene, eŋane numaine lapon-genane. 
LUK.1.77	Goŋo baŋ ŋei ŋerewe-koune kito ebon okannom. ‘Kaisaleŋo eŋane sotene nigetkaki qeliŋ-oniyake, yale okane more mauluk-ŋuniyake.’ 
LUK.1.78	Kaisaleze eŋe wet maepine suwaine pa manmaikane baŋ raki, wet maepine eya kepe qae qae yale qelaŋan-ŋoniyake, so wet maepine eyaŋo eŋe mauluk ŋongi menaŋgene. 
LUK.1.79	Kaisaleŋo qeliwo ŋine qelaŋanine maki sirike, seuseu wane panaman ruwitko gemami, yewa qelaŋan-oniyake, pakimo, sikan-ŋongi, peyam wane numa wakongi, maine gesoke arikene.”
LUK.1.80	Pakiso, medep eŋe suwakiso, Waom wano dereret-ineŋo yale waka suwake, eŋe kepe yaup papaino gemageki, urata mamainane naso bomilekiso, Israel magu eŋano wakonge.
LUK.2.1	Naso yewao kepe ware ware Sisa Augustusŋo raki, Roma kepeo gavaman ŋei ŋerep korop eŋetene qe dapot okanwarekoi. 
LUK.2.2	Urata yaline alakan mi mamaine. Naso yewao Kirinius eŋe Siriya kepeo ware ware suwaine gekimo, kune ŋine kiyekkoi. 
LUK.2.3	Pakimo, eya wane eŋetene qe dapot okanongei wane, ŋei ŋerep korop wakon wakon mateno ariwarekoi.
LUK.2.4	Ari-wareuso, Yosep eŋe Dawit wane ŋosa wili wiliineŋo Galili kepeo, Nazaret matko ŋine, yale waka wiye more, Yuda kepeo ŋei waom Dawit wane wako wakon matine Betlehem, yewa arike. 
LUK.2.5	Eŋe ŋerep biŋekine Mariyarop eŋetetne qekei wane medep ŋat korop iwenkaki arikoik. 
LUK.2.6	Ari Betlehem matko lotkeuk, so Mariya medep mayakane nasoine bomileke, 
LUK.2.7	pakiso, alakan medepine ma more, laplapŋo kawetka more, bulamakau kudeo birakaki pake, ŋei edo lobo mat mo watkewarekoi, wane ere qeka more, so bulamakau eŋane matko waket metkoik.
LUK.2.8	Kepe mat yewaoka ŋei natne eŋe ruwo lama-kopene wareone metkoi,
LUK.2.9	Pakiso, Waom wane aŋelo maneŋo eŋano wakongi, Waom wane qilauneŋo qelaŋan-onge, pakiso, eŋe ka more zok kaetonge.
LUK.2.10	Pakiso, aŋeloŋo edane rake, “Mi kaet ŋungep! Na iwa ŋinane wet maep don magemaile, eya wane weleine ŋei ŋerep korop ŋinano wet pesek wakoniyake, 
LUK.2.11	ukude kaiwe iwao Dawit wane matko medep ŋei wakonmaike, eŋe ŋine ma menaŋ-ŋuniyake, eŋetine Waom Yesu Kristo! 
LUK.2.12	Pakimo, ŋidanbe detpi! Ŋine medep nigatne abubu laplapŋo kawetka kawetkaine, bulamakau kudeo paki, ari maratkaikei.”
LUK.2.13	Yale rakiso, yewaoka qeliwo ŋine aŋelo magu edo ikopka aŋelo kimaenano lewage, eŋet kito more Kaisale ma wakakoi,
LUK.2.14	“Bakom mawa mawa Kaisale weti qeliwo so kepeo ŋei kima mauluk okanonmaike, eŋano peyam wakonmaike!”
LUK.2.15	Aŋelo eŋe qeliwo zinge wawareuso, lama ware ware eŋe iwa yale ra more aukoi, “Ŋene Betlehem matko wa more, Waomŋo tanik wakongi ŋedanmaike, yewa kaŋem.”
LUK.2.16	Yale ra more, ikopka arikoi, ari Mariya so Yosep maratore so, kau medep abubu laplapŋo kawetka kawetkaine, bulamakau kudeo pake.
LUK.2.17	Ka more, medep wane don kisi aŋeloŋo edange, yewa ra wakongoi. 
LUK.2.18	Pakiso, lama ware ware eŋane piwo ŋine don kisiwa detkoi, eŋe korop welelepkekoi. 
LUK.2.19	Mariyaŋo yemo don yewa wetke more, dere detsorok qasorok okane geke. 
LUK.2.20	Pakiso, lama ware ware eŋe aŋelo edange, rokop kakoi, so detkoi, eya wane zinge more, eŋet kito more Kaisale bakomine kitokoi.
LUK.2.21	Soda qoeki, kaiwe 8 okangiso, medep yaine solaine kitareso, eŋetine Yesu orakoi, eŋet yewa mo medep eŋe mi wakongi, aŋeloŋo ra wakonge.
LUK.2.22	Pakiso, Mose wane ra rokop don pake, yewa Mariyaŋo teweke more titi ge more, sola ma more Yosep korop medep Yerusalem matko ma wa more, so Waom wane biŋek qekoik. 
LUK.2.23	Waom wane ra rokop dongo iwa yale qekoi, “Medep ŋei mikepka wakonbi, Waom wane biŋek qekei.” 
LUK.2.24	Ere yale waka Waom wane soe soep mitkeik wane, ra rokop dongo naŋi baluse etke me baluse nigatne etke, ma more arikoik.
LUK.2.25	Naso yewaoka, ŋei mane, eŋetne Simeon eŋe Yerusalem matko geke, eŋe koboboine Kaisale ewine kito ge more, Israel ŋei magu menaŋgei wane toma geke, pakiso, Asu Koboboineŋo weneŋ kotino geke. 
LUK.2.26	Ge more, don iwa yale ra wakone olatke, “Ge ikop mi seukkene, ge ge more, deŋoneŋo Waom wane Mesiya wakongi kaikene.” 
LUK.2.27	Pakiso, Asuŋo Simeon talekaki, Kaisale Wane Bakom Urumgo wake, wakiso, Mariyaŋo Yosep ere ra rokop don teweke more, Yesu medep yewaka ma more Kaisale Wane Bakom Urumgo ma wakoik. 
LUK.2.28	Pakiso, Simeonŋo Yesu medep ma more kowaŋka okoraso, Kaisale bakomine kito more rake,
LUK.2.29	“O, Waom, ge ukude donŋone rakone yewa warekamaine, eya wane qelit ŋeiŋone maine birakanom peyamgo ariyake. 
LUK.2.30	Na dene qomineŋo geŋane medep kaulukmaile, eŋe baŋ ŋado ŋei ŋerep ma menaŋ oniyake. 
LUK.2.31	Ge mauluk mauluk medep eya kepe baŋem ŋei ŋerep korop eŋane deeneŋo kaikei wane matu zupke more ma wakonkamaine, 
LUK.2.32	medep yewaŋo qelaŋ eŋano geŋane qelaŋanŋo wetene ma qelaŋanmaike, ŋo ŋei ŋerewekopŋone Israel eŋane eŋet biŋekene ma wiyemaike.”
LUK.2.33	Simeonŋo medep wane don yale rakimo, naga magaine ere detpik manerop wawaine okangi, oŋaetne qaeke. 
LUK.2.34	Simeonŋo mosopone, so medep nagaine Mariya olale rake, “Detmaine! Kaisaleŋo medep iwa birakake, eŋano Israel ŋei poripkekei wane raraine, natne eŋe eŋano kito sorodoge kito yau more ket rasu warekei, ŋo natne eŋe eŋano kito togole more menaŋgei. So ŋei loutne numaene leŋleŋinane ma ket biraka zok manerop okankaikei, 
LUK.2.35	eya wane ŋei loutne eŋane kineene wakoniyake, so geŋone wet borik tabaineŋo qomŋone rasu tabaeyake, tanik yaline wakoniyake.”
LUK.2.36	Pakimo, sele ŋerep mane geke, eŋetne Ana, Panuel wane borasine, Aser wane tegoo ŋine, eŋe natewenino ŋei ma more geki, koma 7 okangi mo, ŋaune seukke. 
LUK.2.37	Seukkimo, eŋe mala okane ge ari mage komaine 84 rutupke, so sele okange, eŋe Kaisale wane Bakom Urumgo tako rakot ruwo kaiwe, wawa ket ket okane, so Kaisale wane ra wage, so meŋen meŋen urata mageke. 
LUK.2.38	Naso, yewaoka eŋe Kaisale wane Bakom Urumgo wa more so Kaisale bakomine kitoke, so Yesu medep wane don kisiine ra wakone, ŋei ŋerep korop Kaisaleŋo Yerusalem koso siwot-oniyakane toma pakoi, eŋe edange.
LUK.2.39	Yosep ŋo Mariya ere Waom wane ra rokop dongo raraine yalewa okanbik qoekiso koso zinge more Nazaret mateno, Galili kepeo arikoik. 
LUK.2.40	Yewa geukso, Kaisaleŋo Yesu medep kito qesiŋ okankaki, suwa togole okangi, dereretine suwake. Pakiso, Kaisale wane mosopŋo kutino wa pake.
LUK.2.41	Mariya so Yosep ere peyada baŋem aŋelo loloŋon loloŋon peyada wane Yerusalem ari okanmaŋkoik. 
LUK.2.42	Pakiso, Yesu medep mo komaine 12 okangiso, weneŋ iwenkauk so aŋelo loloŋon loloŋon peyada wane Yerusalem matko wakoi. 
LUK.2.43	Wa geu peyada qoekiso, Mariya ŋo Yosep ere Yesu medep kito qokkauk, Yerusalem matko metkiso, eretneka zinge arikoik. 
LUK.2.44	Ari more ŋei ŋerep magu natne eŋerop alakane arimi ra, kimakopetne eŋane keuweno zuwaŋka arimageuk, ruwo kereke. 
LUK.2.45	Kepe qaekiso zuwaŋka mageuk borikiso, koso zinge Yerusalem matko zuwaŋka arikoik. 
LUK.2.46	Ari zuwaŋka geuk, kaiwe karewe okangiso, ari Kaisale wane Bakom Urumgo metki, wa more maratkakoik. Eŋe yewa Yuda kito ebo ebon eŋane keuweno mere, don rau dere so kinane ra qeson okanonge. 
LUK.2.47	Pakiso, ŋei yewa weneŋ metkoi, eŋe kau qeso qesonene ewekineka ikop so koboineka mainge okange, yewa wane oŋaene zok qaeki, don dereretinane manerop welelepkekoi. 
LUK.2.48	Eŋane keuweno metki, naga magaine ere ka more oŋaetne qaeke, pakiso nagaineŋo olale rake, “Giponne, ge onoka wane yale okanŋotmaine, pakimo magaŋonerop ŋere qom suwa zok okane zuwaŋgane gemaite?”
LUK.2.49	Rakiso etane rake, “Ŋire onoka wane zok zuwaŋnane gemamik? Na Maganane matko gekalane raraine yewa ŋire mi detmamik me?” 
LUK.2.50	Yale rakimo, ere don yewa wane kine mi detlukkoik.
LUK.2.51	Pakiso, eŋe naga magaine ererop weneŋ Nazaret matko zinge arikoi, yewa naga magaine erane aŋaetne teweke geke, ŋo nagaineŋo yemo donine detke, rokop wetino motki paki wetke geke. 
LUK.2.52	Pakiso, Yesu eŋe dereretine so solaine, weneŋ suwa togole okangiso, Kaisale so ŋei weneŋ eŋe kau menaŋge.
LUK.3.1	Taiberius Sisa eŋe koma 15 Roma kepe ware ware suwaine geke. Pakiso, eŋane ketkele, Pontius Pailat eŋe Yuda kepeo ŋei waom geke, ŋo Herot, eŋe Pailat wane ketkele, eŋe Galili kepeo ŋei waom gekiso, ŋole Pilip, eŋe Itureya so Trakonitis kepeo ŋei waom geke. Ŋo Lisaniyas eŋe Abilene kepeo ŋei waom geke. 
LUK.3.2	Ŋo mosop ŋei ŋetne etke gekoik, Anas so Kaiyapasi, naso yewao Zekaraiya wane gipole Yohane eŋe kepe yaup papaino gekiso, Kaisale wane donŋo ketno ketke. 
LUK.3.3	Pakiso, Yohane eŋe Yordan doku erinat so inat geware more, ŋei ŋerep iwa yale edane rake, “Ŋine borikineŋine ŋadek kawareu paki, doku taukei, Kaisaleŋo sot turuŋŋine qeliŋwareyake.” 
LUK.3.4	Kaisale wane qelit ŋei, propet Isaiyaŋo eya wane don iwa yale dere more qeke,
LUK.3.4	“Kepe yaup papaino ŋei maneŋo boka woka mane iwa yale ramaike, ‘Waom wane numa makoboeu, paki numaine kitou digin qekep! 
LUK.3.5	Wagemine korop somewareu, meŋoine so bonagaine korop kito kito pelekeu digin qekep. Duma kuŋ qegu ŋine kito koboeu koboekep, so kito wa kito ketine ma sorokeu, qe leleke ket sorodoŋgep. 
LUK.3.6	Paki daleo Kaisaleŋo ŋei ŋerep ma menaŋoniyake, eya wane kine eŋe kaulukkei.’ ”
LUK.3.7	Ŋei ŋerep magu suwaineŋo doku tau tau wane Yohane wano lotke warekoi, pakimo Yohaneŋo edange, “Ŋine koma wane doko ŋosakoune, ŋine Kaisale wano ŋine borikinane turuŋine mo zingeyakane okanmaike, ŋine yewa kakak kaikei wane maŋo ŋidange me?
LUK.3.8	Ŋine wetŋine mainge ware more, eya wane weleine maratkau, so ŋine ŋidomka misuk kiyeke more, ŋene Abraham wane ŋabokoune raikei, na ŋidanmaile, Kaisale eŋe maine wesi iwaŋo maki Abraham wane ŋabokoune koso musele maine wakongei! 
LUK.3.9	Naka mo eki kino mot mole, eya wane eki mane eŋe wele maine mi qeki, kitare more gerepko pekekeu zeyake.”
LUK.3.10	Pakiso, ŋei ŋerep eŋe qesonka rakoi, “Ŋene daleo okanikene?”
LUK.3.11	Rauso, eŋe mainge edange, “Ŋei mane eŋe takot etke mage more, takot mane kimaine takot midaine ka more, eŋe maniyake. Ŋei mane eŋe ŋaraine weneŋŋo rokop, yalewaka okaniyake.”
LUK.3.12	Pakiso, takis mama eŋe yaleka doku taukei wane lotke more, qesonka rakoi, “Kito ŋebo ŋebon ŋene daleo okanikene?”
LUK.3.13	Rauso edange, “Ŋine ŋei eŋano ŋine takis maikei wane raraine, rokop yewa yale waka ma okanikei, ŋinŋine wetŋino misuk qeyau kere koso takotke maikei.”
LUK.3.14	Kawali ŋei natneŋo yale waka qesonka rakoi, “Ŋo ŋenewa? Ŋene daleo okanikene?”
LUK.3.14	Rauso, eŋe edane rake, “Ŋine ŋei engu kito, me isi more wesiene zok yaup misuk omakongei, ŋine wesiŋine ma okanmami, yewa wane rokopka maikei.”
LUK.3.15	Pakiso ŋei ŋerep eŋe weteno saqe saqe okangi, dere siuke more rakoi, “Eŋe Mesiya me mida?” 
LUK.3.16	Yohaneŋo korop edane rake, “Noŋo dokuka tauŋunmaile, mane ŋadeno sarimaike, eŋe zonomine zok manerop pa manmaike. Eŋe naŋane rokop mida, namde eŋane qelit qeqe meine. Oŋo ŋine natne boaŋ Asu Koboboine ŋiboniyake, ŋo ŋine natne gerepŋo ŋizoyake. 
LUK.3.17	Eŋe sawoliinerop sari more, ŋaraine eune ma more wele peikki urumgo wayake, ŋo ŋei sinoine yewamo peikki gerep togongo wa more ezowareyake.”
LUK.3.18	Yohaneŋo numa tanik kine kineo more, kisi maep don ŋei ŋerep edange, so gege mageene qotkoine qeliŋkaikei wane qebinonge, so kisi maep edange. 
LUK.3.19	Pakimo ŋei waomene Herot, eŋe ŋolane ŋanomine Herodiyas kobu make, so borikine natne weneŋ make, eya wane Yohaneŋo girem don olatke. 
LUK.3.20	Herot eŋe sot yewa okange, so koso takotke more sot mane kakapa suwaine manerop okange, eyamo Yohane mulap urumgo birakake.
LUK.3.21	Ŋei ŋerep loutne eŋe Yohane wano lotke more doku taukoi, pakiso Yesu eŋe yalewaka ari more tauke. Tau more meŋenka metkiso, qeli aŋaŋge. 
LUK.3.22	Pakiso, Asu Koboboineŋo sola bikum gorop okane, baluse yale lele more, so Yesu wane kutno ketke. Pakiso, qeliwo ŋine don mane iwa yale raki sarike, “Ge nae gipon maepne, na geŋane zok similenan okanmaike.”
LUK.3.23	Yesu eŋe komaine 34 okangi, so urataine kiyeke make, ŋei ŋerep eŋe Yesu wane detpi, Yosep wane gipole okange. Yosep eŋe Heli wane gipole. 
LUK.3.24	Heli eŋe Matat wane gipole. Matat eŋe Lewi wane gipole. Lewi eŋe Meliki wane gipole, Meliki eŋe Yanai wane gipole, Yanai eŋe Yosep wane gipole, 
LUK.3.25	Yosep eŋe Matatiyas wane gipole, Matatiyas eŋe Amos wane gipole, Amos eŋe Nahum wane gipole, Nahum eŋe Esili wane Gipole, Elisi eŋe Nagai wane gipole, 
LUK.3.26	Nagai eŋe Mat wane gipole, Mat eŋe Matatiyas wane gipole, Matatiyas eŋe Semen wane gipole, Semen eŋe Yesek wane gipole, Yesek eŋe Yoda wane gipole, 
LUK.3.27	Yoda eŋe Yoanan wane gipole, Yoanan eŋe Resa wane gipole, Resa eŋe Zerubabel wane gipole, Zerubabel eŋe Seyaltiel wane gipole, Seyaltiel eŋe Neri wane gipole, 
LUK.3.28	Neri eŋe Meliki wane gipole, Meliki eŋe Adi wane gipole, Adi eŋe Kosam wane gipole, Kosam eŋe Elmadam wane gipole, Elmadam eŋe Eri wane gipole, 
LUK.3.29	Eri eŋe Yosuwa wane gipole, Yosuwa eŋe Eliezer wane gipole, Eliezer eŋe Yorim wane gipole, Yorim eŋe Matat wane gipole, Matat eŋe Lewi wane gipole, 
LUK.3.30	Lewi eŋe Simeon wane gipole, Simeon eŋe Yuda wane gipole, Yuda eŋe Yosep wane gipole, Yosep eŋe Yonam wane gipole, Yonam eŋe Eliyakim wane gipole, 
LUK.3.31	Eliyakim eŋe Meleya wane gipole, Meleya eŋe Menna wane gipole, Menna eŋe Matata wane gipole, Matata eŋe Natan wane gipole, Natan eŋe Dawit wane gipole, 
LUK.3.32	Dawit eŋe Yese wane gipole, Yese eŋe Obet wane gipole, Obet eŋe Boaz wane gipole, Boaz eŋe Salmon wane gipole, Salmon eŋe Nason wane gipole, 
LUK.3.33	Nason eŋe Aminadap wane gipole, Aminadap eŋe Atmin wane gipole, Atmin eŋe Arni wane gipole, Arni eŋe Hezoron wane gipole, Hezoron eŋe Perez wane gipole, Perez eŋe Yuda wane gipole, 
LUK.3.34	Yuda eŋe Yakop wane gipole, Yakop eŋe Isak wane gipole, Isak eŋe Abraham wane gipole, Abraham eŋe Tera wane gipole, Tera eŋe Nahor wane gipole, 
LUK.3.35	Nahor eŋe Seruk wane gipole, Seruk eŋe Reu wane gipole, Reu eŋe Pelek wane gipole, Pelek eŋe Eber wane gipole, Eber eŋe Sela wane gipole, 
LUK.3.36	Sela eŋe Kainan wane gipole, Kainan eŋe Arpakasat wane gipole, Arpakasat eŋe Sem wane gipole, Sem eŋe Noa wane gipole, Noa eŋe Lamek wane gipole, 
LUK.3.37	Lamek eŋe Metusela wane gipole, Metusela eŋe Enok wane gipole, Enok eŋe Yaret wane gipole, Yaret eŋe Mahalalel wane gipole, Mahalalel eŋe Kenan wane gipole, 
LUK.3.38	Kenan eŋe Enos wane gipole, Enos eŋe Set wane gipole, Set eŋe Adam wane gipole, Adam eŋe Kaisale wane gipole.
LUK.4.1	Yesu eŋe Asu Koboboineŋo kotino watkeki, Yordan dokuwo ŋine zinge sariki, Asuŋoka qebinkaki, kepe yaup papaino arike. 
LUK.4.2	Ari ruwo kaiwe 40, yale gekiso, Ŋei Borikineŋo liwekkake, naso yewao ŋara midaine so ŋara mi nene yaup gemage, ŋarainane seukke.
LUK.4.3	Pakiso, Ŋei Borikineŋo olale rake, “Ge Kaisale wane medep gemaineo, yemo ranom wesi iwaŋo ŋara okangep!”
LUK.4.4	Rakiso, Yesuŋo mainge olatke, “Kaisale wane ekapŋo iwa yale ramaike, ‘Ŋaraŋoka ŋei gegeine mi ma wakoniyake.’ ”
LUK.4.5	Pakiso, Ŋei Borikineŋo bonaga kiroine maneo iwenka wa okora more, kepe wane kutno ŋei ŋerep magune magune ŋei waomkopene eŋerop ge arikoi, yewa ikopka sikan kawareke. 
LUK.4.6	Pakiso, Ŋei Borikineŋo iwa yale olatke, “Zonom so eŋet biŋek pa ebone arimaike, iwa na ge ginwarekale, yewamo korop naŋane kutno motwarekoi, wane mo na ŋei mane manbe ramaine mangale, 
LUK.4.7	ge wawetŋone qe meŋen nangene, eya mo na ginbe kine kine iwa korop geŋaneka okaniyake.”
LUK.4.8	Rakiso, Yesuŋo olatke, “Kaisale wane ekapŋo yale ramaike, ‘Waomŋone Kaisale eŋe weku meŋen kaikene, so qelitine qe mangene!’ ”
LUK.4.9	Pakiso, Ŋei Borikineŋo Yesu Yerusalem matko Kaisale wane Bakom Urum wane bakine kutno mawa birakaki, pakiso olale rake, “Ge Kaisale wane Gipole gemaineo, yemo iwa ŋine sontake qei kepo ketnom. 
LUK.4.10	Kaisale wane ekapŋo yale ramaike, ‘Kaisale eŋe aŋelokoune raongi mauluke wareganikei.’ 
LUK.4.11	So mane iwa yale ramaike, ‘Eŋe meteene kutno geu ketpi, wesiŋo kiyeŋone mane mi kitasiyake.’ ”
LUK.4.12	Rakiso, Yesuŋo olatke, “Kaisale wane ekapŋo iwa yale ramaike, ‘Waomŋone Kaisale Wawaine okanka more, misuk liwekkaikene.’ ”
LUK.4.13	Ŋei Borikine eŋe yaleŋo yale okane, Yesu liwekka wareki qoekiso, qeliŋka more, naso mane wane toma geke.
LUK.4.14	Yesu eŋe Asu Koboboinane zonomŋo kito qesiŋ makiso, koso Galili kepeo zinge arike, arikiso, don kisiineŋo mat eya korop suwa arike. 
LUK.4.15	Eŋe Yuda wane lewa lewaŋ urumene mere arike, yewao waket kito edange, pakiso, ŋei ŋerep korop eŋe mawakakoi.
LUK.4.16	Yesu eŋe ge ari mage, koso suwa suwa matine Nazaret yewao yalewaka ari lotke more, qezarek peyadao Yuda lewa lewaŋ urumgo wake, eŋe peyada baŋem yale okane gegike, eŋe iwa koso Kaisale wane ekap dapore edaniyakane wiyekiso,
LUK.4.17	Kaisale wane qelit ŋei, Isaiya oŋo don qeke, yewa manbi rapoke more, don iwa yale qeke yewa kake.
LUK.4.18	“Waom wane Asuŋo naŋane kutno ketmaike, na ŋei ket qeqine eŋano kisi maep don ma arikalane ma wakon nanmaike. Eŋe mulap ŋei yewa siwot ongalane tale nanmaike, so deene pili pilikine yewa deene matok kalane, mulap urata ma more, bori worine yewa qekok ongalane. 
LUK.4.19	So na Waom wane naso bomileki, ŋei ŋerewekoune ma menaŋ oniyake, eya wane kisi maep don ra wakonmaile.”
LUK.4.20	Yesu eŋe kibi yewa dapotki qoekiso, qeuwage more, qelit medep mangi paki, so ket pese metke. Paki, ŋei ŋereppa Yuda lewa lewaŋ urumgo metkoi, eŋe koropŋo deene Yesuka kalilip kakoi. 
LUK.4.21	Pakiso, Yesuŋo edane rake, “Waom wane don iwa dapotpe ŋine mo derimi, eya wane weleine ukude eyamo wakonmaike.”
LUK.4.22	Rakiso, eŋe ebeene bonepke more, doninane weku mane detpi oŋaene qaeki rakoi, “Eŋe iwa mo Yosep wane gipole mida me?”
LUK.4.23	Yesuŋo iwa yale edange, “Ŋine naŋane don naŋengo more more iwa yale mane ra okanmami, ‘Dokta, ge goŋomka ma menaŋ nagumaine.’ Ŋine dere nolasikei, ‘Kaperneyam matko manom, kisiŋone detokanmaine, yalewaka iwa geŋone matŋono manom, kaŋem.’ 
LUK.4.24	Yale rau, na welekatne don naŋengo ŋidanbe detpi, Kaisale wane qelit ŋei eŋine kepe matino ge more done raki, ŋei ŋerep eŋe maine mi tewekkei.
LUK.4.25	“So Welekatne ŋidanbe, Elaiya geke, naso yewao kaiwe suwaine okoraki, koma karewe so nat paromine meso 6 yale paki, ŋara siukki bodi suwaine wakone, kepe rokopke pake. Naso yewaoka Israel eŋane kepeo mala loutne gekoi, 
LUK.4.26	Ŋo siluŋ Kaisale eŋe Elaiya rakaki, Israel eŋano mi arike, eŋe rakaki qelaŋ ŋerep mala mane Zarepat matko, Sidon kepeo geke, eŋano arike. 
LUK.4.27	So propet Elisa geke, naso yewao Israel eŋane keuwo ŋine ŋei loutne kubet togon gorop gekoi, ŋo siluŋ Israel eŋane keuwo ŋine ŋei mane wane kubetineŋo mi osike, yemo Naman, Siriya kepeo ŋine, eŋane kubetine weku osike.”
LUK.4.28	Yesu eŋe yale ra edangiso, ŋei ŋerep Yuda lewa lewaŋ urumgo metkoi, eŋe detpi sigileki, sotene osike. 
LUK.4.29	Pakiso, wiye more mat ŋadino Yesu ma birakau qeinat ketki ma ari more, matene metke bonaga yewa wane pupulukino iwenka wa more, sora mezeno ma ari more, sorao rupapkau kesiyakane okangoi. 
LUK.4.30	Ŋo siluŋ mi kauso, eŋe ŋei ŋerep keuweno ŋine piŋdige more, ket siu siuko sanka arike.
LUK.4.31	Yesu eŋe ari mage, Galili kepeo mat mane Kaperneyam, yewa lotke more, qezarek peyadao ŋei ŋerep edane kito ebon okange. 
LUK.4.32	Yesu wane donine ewinerop raki, ŋei ŋerep eŋe dere more welelepkekoi. 
LUK.4.33	Yuda lewa lewaŋ urumgo ŋei mane asu borikinerop metke, 
LUK.4.34	eŋe Yesu ka more, suwaineka boka more rake, “Yai! Yesu Nazaret welaine, ge daleo okan ŋonikenane sarimaine? Ge matali ŋonikenane sarimaine me? Na det ganmaile, ge Kaisale wane ŋei Koboboine.”
LUK.4.35	Yale rakimo, Yesuŋo asu borikine don olale more rake, “Ge doŋ mane more, ŋei yewa qeliŋka saket arinom!” Rakiso, asu borikine eŋe ŋeiwa ma papkaki, ŋei ŋerep keuweno ket rasu pakiso, eŋe saket arike, ŋei wae mi matalikake.
LUK.4.36	Pakiso, ŋei ŋerep eŋe ka more oŋaene qaeki, auye qeuye okane more rakoi, “Don iwa daleo? Eŋe ewe bibirop so zonomineropŋo asu borikine raongi, saket arimami!” 
LUK.4.37	Pakiso, Yesu wane don kisi yewaŋo kepe mat yewa suwa rokopke arike.
LUK.4.38	Yesu eŋe Yuda lewa lewaŋ urumgo ŋine ket more, Saimon wane matko wake. Saimon wane sewenine eŋe zoma gereunerop qeki pake, pakimo eŋe Yesuŋo mapik kayakane ra more olatkoi. 
LUK.4.39	Pakiso, Yesu eŋe Saimon sewenine pake, mat kotine yewa waket more papainane osino okora, so zomawaeŋo qeliŋ-kayakane don kukŋan togoleka olatke, pakiso osopkaki zoma eŋe ŋerep yewa qeliŋ-kakiso, ŋerep eŋe esat yewaka wiye more koso, Yesu so dokoine ŋaraene mire mauluk okane ebongi nekoi.
LUK.4.40	Kepe qoekiso, ŋei ŋerep natne eŋe kimakopene zoma kine kine natneŋo ebuki pa okangoi, yewa Yesu wano ebu sarikoi, pakiso, Yesuŋo metine leweteno weku weku more, korop ma menaŋonge. 
LUK.4.41	Asu borikine eŋe yale waka, ŋei ŋerep loutne eŋane kotoeno ŋine esopongi saket more, aro suwaine aroke more rakoi, “Ge Kaisale wane Gipole!”
LUK.4.41	Pakiso, Yesu eŋe asu borikine yewa eŋe don mi raikei wane rawetonge, onoka wane eŋe kineine iwa yale detkoi, eŋe Mesiya.
LUK.4.42	Kepe qaekiso, sakoropka, Yesuŋo wiye more mat yewa qelige, kepe nat paromine ŋeiine midaine pake, yewa ari geke. Pakiso, ŋei ŋerep eŋe zuwaŋka ge mage, so maratkakoi, maratka more eŋerop geyakane ma walukkakoi. 
LUK.4.43	Pakiso, Yesu eŋe siluŋ edane rake, “Na Kaisaleŋo daleo ŋei ŋerep wareonmaike, eya wane kisi maep donine mat baŋem ŋei ŋerep korop ra edanikalane Kaisaleŋo biranangi ketkole.”
LUK.4.44	Yale ra edane so Yuda kepeo Yuda lewa lewaŋ urum mere arike, yewao wa more, ŋei ŋerep don edane kito ebon okane geke.
LUK.5.1	Kaiwe maneo Yesu eŋe Genesaret namuŋ sawekino geki, so ŋei ŋerep loutneŋo Kaisale wane don desikei wane Yesu wano lotke more, osino lewage more lolikkakoi.
LUK.5.2	Yesu eŋe otki, seki etke waraŋotpi sa qalakko metkoik, zawon teba teba ŋei eŋe sekiyene qeliŋore ket so kamagaene sauke okorakoi, 
LUK.5.3	pakiso, Yesuŋo sekiwa mane Saimon wane rara, eya wane kutno waki, pakiso Saimon rakaki, seki qebinkaki, qalakko ŋine qei qei weteke, pakiso, Yesu eŋe seki kutno ka mere, ŋei ŋerep magu suwaine yewa don kito edange.
LUK.5.4	Edangi qoekiso, Saimon olale rake, “Geŋone so kimatkeŋone ŋine sekiŋine koso esorogeu, qei namugo weteuk ma koso kamaga ŋine zawon wane birau ketkep.”
LUK.5.5	Rakiso, Saimonŋo olatke, “Kito ebo ebon, ŋene ruwo kirop pai, eyamo ŋene urata suwaine zok manerop mene, ŋo zawon mide mane mi ebune, ŋo iwa mo siluŋ goŋo ramainane, koso kamaga birawe ketkep.” 
LUK.5.6	Yale ra more, eŋe kamaga birau ketki, zawon magu suwaine kamagao watkeu, kamaga toeyakane okange. 
LUK.5.7	Pakiso, eŋe kimakopene seki maneo gekoi, yewa mete bira pakonbi sarikoi, sariu so zawon peikeu, sekiwo wamage, seki etke eretnarek watkekoik. Pakiso, zawon umatneŋo etotki, seki etke yewa oroge kiwetko ketkeik wane okangoik. 
LUK.5.8	Saimon Petoroŋo masi yewa kaki paki, Yesu wane kaitko wawetine qe more rake, “Waom! Qeliŋnane arinom, na ŋei borikine!”
LUK.5.9	Pakiso, Saimon eŋine so kimakoune weneŋ gekoi, eŋe zawon magu suwaine ebukoi, yewa ka more welelepkekoi. 
LUK.5.10	Saimon kimatkine, Yakop so Yohane, Zebedi wane gipoletkine, ere yale waka oŋaetne qaeke, pakiso, Yesuŋo Saimon olatke, “Mi kaet gangep, ge ukude zawon urata mamaine, boaŋ ŋei ŋerep yale waka eŋano urata ma more ebunom, naŋano sarikei.”
LUK.5.11	Pakiso, eŋe seki waraŋotpi qalakko wauk so, kine kineene korop qeliŋware so, Yesu ŋadino arikoi.
LUK.5.12	Atak maneo Yesu eŋe ari ŋei mane kubetŋo solaine korop rokopkaki geke, mat yewao lotkeke, pakiso ŋei yewa eŋe Yesu kaki paki, oŋomka tamge more rake, “Suwaine, ge detnom paki, maine sauk nangene!”
LUK.5.13	Yesuŋo metine solaino ma more rake, “Na det ganmaile, wakoenom!” Rakiso, yewaoka kubetŋo osiki paki, ŋei qeliŋkaki menaŋge. 
LUK.5.14	Pakiso, Yesuŋo ŋei wa rawetka more rake, “Ge kubetŋone osimaike, eya wane don kisiŋone ŋei mane mi edanikene, ge mosop ŋei, pris wano ari solaŋone sikankanom, kayake. Pakiso, solaŋone menaŋmaike, eya wane Mose wane don teweke more, soe soep mitnom, ŋei ŋerep eŋe ka more, solaŋone mo wakoemaike, yale desikei.”
LUK.5.15	Ŋo siluŋ Yesuŋo ŋeiwa kubetine maki osike, eya wane don kisiŋo suwa arike, pakiso, ŋei ŋerep loutneŋo Yesu wane donine desikei wane, so zoma kubet korop yewa sauk oniyakane sarikoi. 
LUK.5.16	Yesu eŋe Kaisaleŋo zonom maniyakane, kepe ŋei me mat kine kine midaine, yaup sai pamaike, yewao eŋineka ari more, meŋe meŋen urata mamageke.
LUK.5.17	Kaiwe maneo, Yesuŋo ŋei ŋerep don kito edange, Kaisale papa togon welaine ŋei, Parisi so Skribe, eŋe weneŋ yewa metkoi, eŋe Galili kepeo mat mere arike, yewa ŋine so Yuda ŋine so Yerusalem ŋine Waom wane zonomŋo weneŋ Yesurop geki, zomaenerop ma menaŋ onge. 
LUK.5.18	Pakiso, ŋei natne eŋe ŋei mane kine so metine seuseune, yewa supiwo ma birau ketkiso teweke, Yesuŋo ma menaŋ kayakane eŋano ma arikoi. 
LUK.5.19	Ari more, mat koto ma wakesikei wane, ŋei ŋerep magu suwaine eŋano qekakoi, pakiso, teweke weti mat bakine kutno ma wa more, mat bakine lalageso, supiinerop birakau mat koto, ŋei ŋerep magu eŋane keuweno Yesu wane kaitko ket pake. 
LUK.5.20	Pakiso, Yesuŋo mali malipene korop pa ebonge, yewa kaki pakiso, ŋei wa kiye metine seuseune olale rake, “Kimane, geŋane sotŋone mo matali ginmaile.”
LUK.5.21	Kaisale papa togon welaine ŋei, Skribe so Parisi, eŋe don yewa dere more, edomka auye rakoi, “Ŋei iwa eŋe ma ŋeiŋo Kaisale ma baik kamaike me? Ŋei maneŋo maine borikine ma mataliyake eya mida, Eŋe, Kaisale, wekuŋo maine borikine mataliyake!”
LUK.5.22	Yale auwi, Yesuŋo wetenane kine dere more, edane rake, “Ŋine wetŋineŋo onoka wane yaline wetkemami? 
LUK.5.23	Diyawaŋo ewekine raikene, ‘Geŋane borikineŋone mo matali ginmaile,’ me raikene, ‘Wiyenom paki, arinom?’ 
LUK.5.24	Na ra qelaŋan ŋunbe, Ŋei Wawainane Gipole, eŋe kepeo borikine matali matali wane zonom pa manmaike.” Yesuŋo yale edangi pakiso, ŋeiwa kiye metine seuseune olatke, “Na golatpe, ge wiyenom! Papaŋone manom paki, matko arinom!”
LUK.5.25	Rakiso, ŋeiwa eŋe ikopka ŋei ŋerep eŋane deene kutno wiye more papaine more pake, yewa ma more, so matino ari Kaisale bakomine kitoke. 
LUK.5.26	Ŋei ŋerep eŋe yewa ka more, zok welelepkekoi! So kaetongi, Kaisale bakomine kito more rakoi, “Masi kine mane, mi kakaze, iwa ukude wakongi kamaine!”
LUK.5.27	Eya wane ŋadino, Yesuŋo ari more kaki, ŋei mane takis mama, eŋetine Lewi, eŋe takis mama urumino metke, pakiso Yesuŋo olale rake, “Ŋadeno modat-nane sarinom.”
LUK.5.28	Rakiso, Lewi eŋe wiye more, kine kineine korop ŋadek-kawareso, Yesu ŋadino modatka arike.
LUK.5.29	Pakiso, Lewiŋo Yesu wane ŋara soep suwaine matino mitwarekiso, takis mama ŋei, so ŋei yauwine natne loutneŋo weneŋ ererop zakeo mere ŋara doku nekoi.
LUK.5.30	Ŋo, Kaisale papa togon welaine ŋei, Parisi so Skribe eŋane tego natne eŋe Yesu wane dokoine eŋane detpi manerop boriki rakoi, “Ŋine onoka wane takis mama so borikine mama eŋerop ŋara doku nemami?”
LUK.5.31	Rauso, Yesuŋo mainge edange, “Ŋei ŋerep solaene maine eŋe dokta wano mi ari okanmami, eŋe zoma kubetenerop edoka weku ari okanmami. 
LUK.5.32	Na ŋei ŋerep maine eŋet biŋek korop eŋe edorawe wetene maingekei wane mi ketkole, na borikine mama edorawe, wetene maingekei wane ketkole.”
LUK.5.33	Ŋei ŋerep natne eŋe Yesu olale rakoi, “Yohane wane dokoine eŋe ŋara doku wane sawe ge more, naso baŋem meŋenka okanmami. So Kaisale papa togon welaine ŋei Parisi, eŋane dokoene eŋe yale waka okan okanmami, ŋo geŋane dokone yemo eŋe ŋara doku yaupka ne okanmami.”
LUK.5.34	Yesuŋo edane rake, “Ŋei mane ŋanomine mayake, eŋane lobokoune eŋane ŋara maulukeu, ŋerep ŋaune eŋe weneŋ eŋerop ye metki ka ŋido maine ŋara mawalukeu, kimakoune eŋe ŋara midaine maine yaup mesikei? O weneŋ midaka! 
LUK.5.35	Eŋe boaŋ ŋadino ŋerep ŋaune eya ma ariu, eŋerop weneŋ mi metki, kimakoune eya eŋe maine baŋ ŋado ŋara midaine kima-enane qom borik okane more ŋara wane sawe gekei me mesikei.”
LUK.5.36	Yesuŋo don saeŋine iwa yalewaka edange, “Mane maŋo tutu mane takot muselo ŋine matoke more, takot sogine bara warakine yewao more qetusiyake. Eŋe yalewa okangi, takot musele yewa barakeyake, pakimo takot muselane tutuine yewaŋo takot sogine yewao mo rokopkeyake. 
LUK.5.37	Me mane maŋo wain musele qeki nomare sogine yewao weteyake, eŋe yalewa okangi, wain musele yewaŋo nomare sogine yewa abongi poripkeki, wain eya qakeyake, pakimo, nomare eya eŋe muzu geyake. 
LUK.5.38	Eya wane wain musele eya qeu nomare muselo weteyake! 
LUK.5.39	Mane eŋe wain sogine neki similekake, eŋe wain muselane bauine wamaike, paki ramaike, ‘Wain sogine yemo weku mane, eŋe yale raki paki baŋ wain muselane bauine wayake.’ ”
LUK.6.1	Qezarek naso maneo, Yesu eŋe wit eu keuwoka kitare arike, pakiso, dokoine eŋe wit natne matoke more meteeneŋo usuke nekoi. 
LUK.6.2	Yale okanbiso, Kaisale papa togon welaine ŋei, Parisi natne eŋe one more rakoi, “Kaisale wane ra rokop donŋo qezarek naso yewa mo okangenane ra togolemaike, ŋo ŋine yemo onoka wane okanmami?”
LUK.6.3	Yesuŋo edange, “Dawit eŋine so ŋeikoune ŋaraenane seuke more daleo okangoi? Ŋine ekapko eya mane dapore det okanmami me? 
LUK.6.4	Dawit eŋe Kaisale wane urum koto wa more, kasap Kaisale wane biŋek mot mole, yewa ma neke. Ne more, ŋeikoune yale waka ebongi nekoi. Kasap yewa ŋei natneŋo mi nekei wane, Kaisale wane ra rokop donŋo ra togoleke, mosop ŋei edoka weku maine nekei, ŋo edo yemo eŋe ma nekoi.”
LUK.6.5	Yesu eŋe yale edane rake, “Ŋei Wawainane Gipole, eŋe qezarek naso wane Waom.”
LUK.6.6	Qezarek naso maneo, Yesuŋo Yuda eŋane lewa lewaŋ urumgo wa more, don kito edange. Ŋei mane metine wonine seuseune, eŋe weneŋ yewa metke. 
LUK.6.7	Kaisale papa togon welaine ŋei natne, Parisi so Skribe, edo qezarek nasoo Yesuŋo ŋei ma menaŋongi ka more, dongo birakaikei wane diyamine makoi. 
LUK.6.8	Yale okanbi, Yesuŋo eŋane wetenane kine detki paki, ŋei metine seuseune olale rake, “Wiyenom paki, sari iwa kaitzo okoranom.” Rakiso, ŋei wae eŋe wiye more ari yewa okorake. 
LUK.6.9	Pakiso, Yesuŋo edane rake, “Na qeson ŋunmaile, ra rokop donzeŋo qezarek naso onokaka mi makenane ramaike? Ŋei eŋe qesiŋ kaikene, me wikile mangene? Ŋei ma menaŋkaŋem gegeine wakoniyake, me gegeine matalikene?” 
LUK.6.10	Yale raki, pakiso deineŋo pore lolike ŋei korop onge, pakiso ŋei wa olale rake, “Meteŋone biranom.” Rakiso, eŋe metine biraki, metine menaŋge.
LUK.6.11	Ŋei eŋe yale kau paki, kotoene gerep okangi, Yesu daleo okankaikei wane, edomka don auye qeuye okangoi.
LUK.6.12	Naso yewao, Yesuŋo meŋen kayakane raki paki bonagao wake, wa more ruwo mane korop Kaisale meŋenkake. 
LUK.6.13	Kepe qaekiso, Yesuŋo dokoine edoraki, ariuso dokoine12 ma wakonone, so eŋetene aposolo edorake. 
LUK.6.14	Saimon, eŋetine musele Petoro orake, so ŋole Andreya, Yakop so Yohane, so Pilip so Bartolomu 
LUK.6.15	Matayo so Tomas, Yakop, Alpius wane gipole so Saimon, eŋetine mane Patriot, 
LUK.6.16	Yudas, Yakop wane gipole, so Yudas Iskariot, eŋe Yesu ŋaba eŋane meteene ma wakonka birakake.
LUK.6.17	Yesuŋo bonagao ŋine aposolo-koune eŋerop ket more, kepe digile maneo dokoine loutne eŋerop okorakoi, pakiso, ŋei ŋerep magu suwaine Yuda ŋine Yerusalem ŋine so Tire so Sidon saweketno ŋine korop yewa sarikoi. 
LUK.6.18	Eŋe Yesuŋo don kito edangi desikei wane, so zomarop ma menaŋ oniyakane sarikoi, so natne asu qotkoineŋo matali qetali ebuke, eŋe weneŋ sariu ma menaŋonge. 
LUK.6.19	Ŋei ŋerep loutne eŋe Yesu wane zonomŋo saket more kotoeno ketki menaŋ warekoi, eya wane solaino maikei wane soringekoi.
LUK.6.20	Yesuŋo dokoine ongi paki rake,
LUK.6.20	“Aboŋine midaine ŋine wet pesek desikei, Kaisaleŋo kine kine korop ma wakonge, paki warekaki pamaike, eya mo ŋinane! 
LUK.6.21	Ŋara wane seuseu gemami, ŋine wet pesek desikei, ŋine boaŋ neu ŋatŋine qeyake! Kuwa suruk arok okanmami, ŋine wet pesek desikei, ŋine boaŋ tenikkei!
LUK.6.22	“Ŋei Wawainane Gipole rau paki ŋaba ŋunikei, qaisik ŋunikei, dere worik ŋunikei, borikine mama ŋidorakei, ŋine eya wane wet pesek desikei! 
LUK.6.23	Tanik yewa wakongi, wet pesek dere more, qeliwo lewine suwaine warekaki pamaike, eya wane bakom kitokei. Eŋane aso ŋabokopene eŋe masi yewaka Kaisale wane qelit ŋei okanongoi, so eya wane propet edo qekoi,
LUK.6.24	“Wesi aboŋ suwainerop gemami, naso iwao, ŋine gege ewekine mo iwa gemami! 
LUK.6.25	Ŋo ŋine naso iwao neu ŋatŋine qeokanmaike, ŋine boaŋ ŋaraŋinane seukkei! Naso iwao teni teniko gemami, ŋine boaŋ arokeu, deŋine dokune kesiyake!
LUK.6.26	“Ŋei ŋerep korop eŋe kepe iwa wane simileka dere gemami eŋe qem mawa okan-ŋunikei, paki isiŋune more enŋene gege me tanik manikko bira-ŋunbi ŋine siluŋ kaulukkei, ŋine mo magaŋinerop oŋo mo ŋibuke wane ŋine eŋe wekuka malipka more ŋei eya eŋane don saŋep me kelok don mi detkei, ŋabokopeene eŋe don me tanik manik wekuka propet isisine eŋano okangoi.”
LUK.6.27	Donne dere ge okanmami ŋine ŋidanbe, ŋaba kopŋine eŋane siminŋungi wetŋine eŋane payake, qaisikŋune okanmami, eŋe mauluk onikei. 
LUK.6.28	Soakŋune okanmami, eŋe mosop-onikei. Ŋine isibela okanŋune okanmami, eŋane meŋen-kaikei. 
LUK.6.29	Ŋo, ŋei maneŋo mugumŋone nat gekuki, ge mugumŋone nat yewa weneŋ sunkanom qeyake. Ŋo ŋei maneŋo takotŋone suwaine yewa maki, ge takotŋone nigatne yewa weneŋ sunkanom mayake. 
LUK.6.30	Ŋei mane eŋe kine kine mane wane meŋengangi, ge manikene. Ŋo mane eŋe geŋano ŋine kine kine mane maki, ge mainge giniyakane misuk rakakene.
LUK.6.31	Ŋine ŋei edo kine kine okanŋunikei wane ra okanmami, kop yale waka eŋe okanonikei.
LUK.6.32	“Ŋo ŋine kima okanŋune okanmami, ŋei ŋereppa weku eŋeka kima okanongei, yemo ŋine turuŋine mosop mi maikei! Borikine mama eŋe yale waka kima okanonmami, yewaka kima okanonmami! 
LUK.6.33	So ŋine masulukŋone okanmami, ŋei ŋereppa eŋeka weku masulukongei, yemo daleo turuŋine mosop mane maikei? Borikine mama eŋe yale waka okan okanmami! 
LUK.6.34	So ŋine turuŋine mainge ŋibongei, ŋei yewa eŋeka kine kine ebongei, yemo ŋine daleo mosop mane maikei? Borikine mama eŋe yale waka kine kine turuŋine rokop wekuka mainge ebongei wane, borikine mama kimakopene ebon okanmami! 
LUK.6.35	Yale mida! ŋine ŋabakopŋine kima okanongei, so masulukongei. Kine kine ebone more koso turuŋine ŋibongei wane misuk raongei. Ŋine boaŋ lewine suwaine maikei, so ŋine boaŋ Kaisale Wawainane gipon borasokoune okangei. Kaisale eŋe siluŋ ŋei ŋerep eŋe wet maep mi okanka qewoloŋ gemami, so borikine mama maulukone more kine kine mayakakatneka okanon okanmami. 
LUK.6.36	Eya wane Kaisale eŋe wetine ŋinane manerop pamaike, yale waka ŋine wetŋine ŋei ŋerep korop eŋane payake.
LUK.6.37	“Ŋine ŋei ŋerep natne eŋane kineene misuk ra wakongei. So Kaisaleŋo ŋinane kine ŋine mi ra wakoniyake. Ŋine ŋei ŋerep natne sot turugo misuk biraongei, paki, Kaisaleŋo ŋine yale waka sot turugo mi biraŋuniyake. Ŋine ŋei ŋerep eŋane sot turuŋene qeligeu, Kaisaleŋo ŋinane sot turuŋŋine yale waka qeligeyake. 
LUK.6.38	Ŋine ŋei ŋerep kine kine yaup ebonikei, paki Kaisaleŋo ŋine kine kine yale waka ŋiboniyake, so eya wane rokop yuwane qewa more, manerop magu suwaine qakki meteŋino wayake, paki ŋine yewa korop rokopŋino maine malipkakei. Ŋine kine kine korop mage more, ŋei ŋerep rokopeno okanongei, rokop yewaka Kaisaleŋo mage more, ŋine okanŋuniyake.”
LUK.6.39	Pakiso Yesu don saeŋine mane iwa yale edange, “Ŋei mane deine pili pilikineŋo de pilik kimaine iwenkaki, numao maine arikeik me? I midakaka, eŋe iwenkaki eretnarek waraŋnagu ari qeyau sorao ketkeik. 
LUK.6.40	Kibi medepŋo kito man manine mi yuwankayake, ŋo siluŋ kibi medep eya eŋe dereret maulukwareki qoeyake, eya mo eŋe kito ebo eboninane kop okaniyake.
LUK.6.41	“Ge onoka wane kimaŋonane deino gok metmaike, yewa kamaine, ŋo geŋone deŋono eki sisine metmaike, yewa mo mi kamaine? 
LUK.6.42	Ge geŋone deŋono eki sisine metmaike, yewa mi kaka daleo kimaŋone olale raikene, ‘Kima ge detnom na deŋono gok metmaike, yewa kitowe saketkep?’ Ge isi ŋei! Ge mikepka geŋone deŋono eki sisine metmaike, yewa kitonom saketki, deŋone pore kaulukem paki, yemo kima-ŋonane deino ŋine gok yewa maine kitonom sakesiyake.”
LUK.6.43	“Eki maine maneŋo wele qotkoine mi qeyake, me eki qotkoine maneŋo wele maine mi qeyake. 
LUK.6.44	Eki eŋane kineene yemo weleŋo ma wakongi ka okanmaine, segetko wele qauk mi qeki kitokene. Me zagongo wele danam mi qeki siwekene. 
LUK.6.45	Ŋei maine eŋe wet dereret maine zok kotino pamaikane, don maine aŋaino ŋine saket okanmaike. Ŋo ŋei mane borikinane dereret qotkoineŋo kotino zok pamaikane, don qotkoine aŋaino ŋine saket okanmaike, kine kineŋo ŋei kotoo watke pa okanmaike, yewaŋoka koso aŋaoka sa okanmaike.”
LUK.6.46	“Ŋine onoka wane piŋineŋoka nora okanmami, ‘Waomze, Waomze,’ ŋo don ŋidan okanmaile, yewa mo mi tewek okanmami? 
LUK.6.47	Ŋei mane eŋe naŋano sari more donne detki paki, aŋane tewekeyake, ŋei yewa eŋane rokop don mane rokop motpe, ŋine kau. 
LUK.6.48	Eyamo ŋei maneŋo mat mane make yale wanekop, eŋe lom kiroine mawareki pakiso, simen liwage qakki ket wesi suwaine lom koto metkoi, yewao makatak warekiso, kutno mat make. Pakiso, koya qe more doku qakumŋo sari mat bosiŋine qeki mi okmaŋge, mat mauluke mamainane togole more metke. 
LUK.6.49	Ŋo ŋei mane eŋe naŋane don dere more aŋane mi tewekeyake, eŋe yemo ŋei mane dereretine qelaŋine oŋo mat mane make yale. Eŋe kepe kutno lom ma more simen liwage more mat ma togoleyakane mi more more yaup make. Eŋe matine yau yaup maki metki, doku qakumŋo sari mat qeki ikopka okmage ket zaŋ zuŋ make!”
LUK.7.1	Yesu eŋe don iwa ŋei ŋerep korop ra edanwareki qoekiso, Kaperneyam matko arike. 
LUK.7.2	Yewa Roma kawali ŋei ŋetne mane wane qelit medep mane geke. Kawali ŋei ŋetne yewa eŋe qelit medeunane zok wetine suwaine pake, wane qelit medeune eŋe zoma suwaine qeki seukeyakane okane pake. 
LUK.7.3	Pakiso, kawali ŋei ŋetne eŋe Yesu wane donkisi dere more, Yuda ŋei ŋetne raongi arikoi, Yesu olatpi sari qelit medeune ma menaŋ kayakane. 
LUK.7.4	Eŋe Yesu wano ari lotke more soriringe meŋenka rakoi, “Eŋe ŋei maine, ge eya wane donine dere so mapik kaikene. 
LUK.7.5	Eŋe wetine Yuda ŋei ŋerep ŋenaneka pamaike, eŋe oŋomka Yuda wane lewa lewaŋ urum ma ŋebonge.”
LUK.7.6	Pakiso, Yesuŋo eŋerop weneŋ arikoi, ari mat osino rakiso, kawali ŋei ŋetne eŋe kimakoune natne raongi, Yesu wano don iwa yale ma arikoi, “Suwaine, ge urata suwaine mi manom, na ŋei mainane sari matne koto sakene. 
LUK.7.7	Na nae wane detpe mi menaŋge, ŋei borikineŋo daleo geŋano sarikale ra more qekele, wane mo ge yewa ge more, donŋoneŋoka ranom qelit medepne maine menaŋ kayake. 
LUK.7.8	Na yale waka, na ŋei wawaine eŋane qelit ŋei, pakimo, naŋane ketkele kawali ŋeikopne naŋane bango gemami, yale wane mo iwa wane raikale, ‘Arinom!’ Rawe eŋe ariyake. Ŋo eriwa wane raikale, ‘Sarinom!’ Rawe eŋe sariyake. Ŋo qelit medepnane raikale, ‘Iwa manom!’ Rawe, eŋe yewa mayake.”
LUK.7.9	Yesu eŋe don yewa dere more mawaka more, zinge ŋei ŋerep magu suwaine ŋadino arikoi, eŋe edane rake, “Na mali malip suwaine iwa yaline mane mi maratka okanmaile, na ŋidanmaile, Israel eŋano yale waka mane mi maratka okanmaile!”
LUK.7.10	Yale rakiso, ŋeiwa kawali ŋei ŋetneŋo qelit raongi, Yesu wano sarikoi, eŋe zinge ari kawali ŋei ŋetnane matko wa more kau, qelit medepine mo menaŋkake.
LUK.7.11	Nigatne gege more, ŋado Yesuŋo mat mane eŋetne Nain yewa arike, eŋine dokoine so ŋei ŋerep magu suwaine weneŋ eŋerop arikoi. 
LUK.7.12	Ari more, mat suwainane madet osino lotkekiso, ŋei ŋerep eŋe medep seuseune mane wane pareŋ teweke sarikoi. Ŋei seuseune eya mo ŋerep mala mane wane gipole wemedep weku, eŋe seukki mo dukkei wane ŋei ŋerep magu suwaineŋo weneŋ mat suwaino ŋine eŋerop sarikoi. 
LUK.7.13	Pakiso, Waomŋo ŋerep mala ka more, eŋane wet borikŋo kotino watkekiso, ŋerep olale rake, “Ge misuk arokenom.” 
LUK.7.14	Pakiso, Yesu eŋe ari katapa yewa metineŋo makiso, ŋeiwa pareŋ katapa tewekkoi, eŋe doŋmane okorakoi. Okorauso, Yesuŋo rake, “Ŋei qaluwit! Na golatmaile! Wiyenom!” 
LUK.7.15	Rakiso, ŋei seuseune eŋe wiye metke so kiyeke don rake, pakiso Yesuŋo mainge nagaine mange.
LUK.7.16	Ŋei ŋerep eŋe yewa ka more kaetongi, Kaisale mawaka rakoi, “Kaisale wane qelit ŋei suwaine mane keuzo wakonge!” So rakoi, “Kaisaleŋo sari more eŋine ŋei ŋerewekoune ma menaŋ ŋonmaike!”
LUK.7.17	Yesu wane don kisiine iwaŋo Yuda kepeo korop rokopke more, kepe nat nat ariwareke.
LUK.7.18	Yohane wane dokoine eŋe don kisi yewa olatwareu dereso, medewetkine etke etoraki sarikoik. 
LUK.7.19	Pakiso, Waom don iwa yale ra more qesonkaikeik wane eŋano taleotki arikoik, “Sarikenane raraine, ge weku mo iwa sarimaine, me ŋene mane wane tomakaikene?”
LUK.7.20	Pakiso, ere Yesu wano ari lotke more olale rakoik, “Yohane doku tau tauŋo taleŋotki, qeson gangetane sarimaite, ‘Sarikenane raraine, ge weku mo iwa sarimaine me? Me ŋene mane wane tomakaikene?’ ”
LUK.7.21	Nasomde yewaoka Yesuŋo ŋei ŋerep loutne zomaenerop ma menaŋonge, kubet togon gorop saukonge, asu qotkoinerop esopongi saket arikoi, deene pili pilikine ma menaŋonge. 
LUK.7.22	Pakiso, Yesuŋo Yohane wane qelit ŋeitkine etane rake, “Ŋire zinge ari more, tanik kine kine daleo wakongi kamamik, so detmamik, yewa Yohane olatpik, de pilikŋo deene maine potmami, so kiye wawetne seuseuneŋo numa maine gesoke arimami, so kubet togon gorop ebuki, kubetene osimaike, so ket wonŋo ketene lotkeki, don maine detmami, so seuseuneŋo koso wisikae wiyemami, so ŋei ŋerep ketkeleŋo Kaisale wane kisi maep don detmami. 
LUK.7.23	Ŋei mane eŋe naŋane wet etke mi okaniyake, eŋe wet pesek desiyake!”
LUK.7.24	Yohane wane qelit ŋeitkine ere biraore ariuk, so eya wane ŋadino Yesuŋo kiyeke more Yohane wane don kisi ŋei ŋerep edane more rake, “Ŋine kepe yaup papaino Yohane wano onokaka kaikei wane arikoi? Ŋine gim metine momoŋo mapateki, kaikei wane arikoi me? 
LUK.7.25	Ŋine ari more onokaka kakoi? Me ŋine ŋei mane takotine kibinerop kaikeiwane arikoi? Midakaka! ŋei takot kibinerop wekumane au ge okanmami, eŋe ŋei waom urumgo met okanmami. 
LUK.7.26	Pakimo, ŋidanbi, ari more ŋine onokaka kakoi? Ŋine ari Kaisale wane qelit ŋei mane kakoi. Welekatne, na ŋidanbe, ŋine ŋeiwa kakoi, eŋe Kaisale wane qelit ŋei natne eŋane rokop mida! Eŋe eŋineka rokop mane. 
LUK.7.27	Yohane weku eŋane Kaisale wane ekapko iwa yale ramaike, ‘Kaisaleŋo gipolano ramaike, iwa eŋe naŋane qelit ŋei, detmami, na boaŋ ŋei mane talekawe, geŋane numa ma alakane more, numaŋone lalageyake.’
LUK.7.28	Na ŋidanbe, ŋerepko ŋine wakon okanmami, ŋei yewa korop eŋano ŋine maneŋo Yohane mi yuwankayake. Ŋo, ŋei mane eŋe Kaisaleŋo eŋetne kine kine kakaine so mi kakaine ma wakonge pamaike, eya wane naso iwa kotino ketkele geyakeŋo, Yohane yuwankayake.”
LUK.7.29	Ŋei ŋerep korop so takis mama eŋe Yohane wane don dere more doku taukoi, yewa eŋe Kaisale wane don wele dere tewekeu wele wakonge. 
LUK.7.30	Ŋo, Kaisale papa togon welaine ŋei, Parisi so Skribe, eŋe yemo Yohane wane doku tau tau yewa qaisikka more Kaisale wane don ŋadekkau eŋano wele midaine okange.
LUK.7.31	Pakiso, Yesuŋo takotke rake, “Ŋei ŋerep iwa diyawa eŋane rokop motpe? Eŋe ma yale? 
LUK.7.32	Eŋe ŋerep medep nigatne yale. Ŋerep medep nigatne eŋe sobego mere, ŋerep medep magu mane edo magu mane iwa yale ra boka edanmami, ‘Ŋene mete au au wane wagom ŋinane ra kitoŋem, ŋine eŋet mi oremami! Ŋene seuseu eŋet kitoŋem, ŋine mi arokmami!’ 
LUK.7.33	Yohane doku tau tau sari more, doku togole wain mi nene tau geki, ŋine rakoi, ‘Eŋe asu qotkoineŋo kotino ket metmaike!’ 
LUK.7.34	Ŋei Wawainane Gipole sari more ŋara so doku neke, pakiso ŋine rakoi, ‘Ŋei iwa kau! Eŋe ŋara so wain doku togole nene, so takis mama so borikine mama eŋane kimaene!’ 
LUK.7.35	Ŋo, Kaisale wane dereret suwaine yemo ŋei ŋerep pa dere more ma nogankakoi, eŋano wele welekatne sikanonge.”
LUK.7.36	Kaisale wane papa togon welaine, Parisi ŋei maneŋo Yesu ŋara eŋerop nekeik wane newankake. Pakiso, Yesuŋo Parisi wane matko wa more ŋara neyakane pese metke. 
LUK.7.37	Pakiso, mat yewao ŋerep mane gege mageine qotkoine geke, oŋo Yesu wane kisi detki, Parisi wane matko mere ŋara neke, pakiso, ŋereppae eŋe kelok beloŋ mane qounerop yewa ma more arike. 
LUK.7.38	Ari more, Yesu wane ŋadino kine osino okora more arokke. Arokki deine dokuneŋo ket more Yesu wane kine taukake. Pakiso, lewine zouneŋo Yesu wane kine ratoke so lulu kike. Ki more so kelok qounerop yewa qakki, Yesu wane kine taukake. 
LUK.7.39	Pakiso, Parisi Yesu newankake, oŋo yewa ka more, oŋomka Yesu wane iwa yale rake, “Ŋei wae eŋe welekatne propet wele ra, yemo eŋe ŋereppae maŋo kine mamaike yewa detki rap, so ŋereppae gege mageine qotkoine gemaike, yewa weneŋ detkaki rap!”
LUK.7.40	Yesuŋo rau wakone more olale rake, “Saimon, na don mane magemaile golatpe.”
LUK.7.40	Rakiso, Saimonŋo rake, “Kito ŋebo ŋebon nolatnom.”
LUK.7.41	Rakiso, Yesuŋo kiyeke rake, “Ŋei etke ere ŋei mane wano ŋine wesi sota okangoik. Ŋei maneŋo wesi setne 500 sota okange, ŋo maneŋo wesi setne 50 sota okange. 
LUK.7.42	Pakiso, ŋei etke yewa ere sota eya makokkeik wane wesi wane qekakoik, pakiso, wesi welaine eŋe sota yewa yeine qeliŋge, ŋei diyawaŋo wesi welainane zok simile desiyake?”
LUK.7.43	Pakiso, Saimonŋo mainge rake, “Na ramaile, sota suwaine okange, turuŋ qelige mange, oŋo.”
LUK.7.43	Pakiso, Yesuŋo rake, “Geŋane don turuŋine maingemaine, yewa mo wele.” 
LUK.7.44	Yale raki pakiso, ŋerep wano zinge more Saimon olale rake, “Ge ŋerep iwa kamaine? Na geŋane mat koto sawe ge kiyene saukkalane doku mane mi ninine, ŋo siluŋ ŋerep iwaŋo yemo deine dokuneŋo kiyene sauke more, lewine zouneŋo ratokike. 
LUK.7.45	Na sariwe, ge oi bakomne lulu mi nirorine, ŋo ŋerep iwaŋo yemo na sariwe, lulu tako rakot kiyene kike. 
LUK.7.46	Ge naŋane lewene kelok mi taukene, ŋo siluŋ ŋerep iwaŋo yemo kiyene kelok qouneropŋo qakkeke. 
LUK.7.47	Pakimo, na golatpe, simile kakapa suwaine ŋerep iwaŋo sikan ŋonmaike, yewaŋo mo ŋerep iwa wane borikineine mo korop midawarike. Ŋei mane eŋe Kaisaleŋo borikineine nigatne mataliyakeo, ŋei yewa eŋe simileine nigatnemde Kaisale wane payake.”
LUK.7.48	Pakiso, Yesuŋo ŋerep olatke, “Geŋane borikineŋone mo mataliwe siukmaike.”
LUK.7.49	Ŋei natne zakeo metkoi, eŋe kiyeke more edomka auye rakoi, “Ŋei iwa maŋo borikine matalimaike?” 
LUK.7.50	Ŋo, siluŋ Yesuŋo ŋerep olale rake, “Geŋone mali malipŋoneŋo ma menaŋ ganmaikane, wet peseko arinom.”
LUK.8.1	Naso bamgo qoeki, Yesu mat suwaine so nigatne lolike more kisi maep don ra qelaŋange, Kaisaleŋo daleo waremaike eya wane kine, eŋe ŋei ŋerep edange, eŋane dokoine 12 eŋe weneŋ arikoi. 
LUK.8.2	Mo sogino Yesuŋo ŋerep natne eŋano ŋine asu qotkoine esoponge, so natne zomaenerop ma menaŋonge, ŋerep eya eŋerop lolike arike. Ŋerep eŋet tegoene iwa, Mariya, eŋetine mane Magdalena, eŋe mo sogine Yesuŋo asu qotkoine sewen (7) eŋano ŋine esoponge. 
LUK.8.3	Ŋerep mane Yoana, ŋaune eŋetine Kuza, eŋe kepe ware ware Herot wane ŋei ŋetne mane okange. Ŋerep mane, Suzana, so ŋerep natne loutne eŋe Yesu so dokoine eŋe enŋene wesi aboŋeneŋo qesiŋongoi.
LUK.8.4	Ŋei ŋerep matko matko ŋine, eŋe Yesu wano tako rakot sari more, ŋei ŋerep magu suwaine lewage metkoi, eŋe Yesuŋo don rokop iwa edane rake,
LUK.8.5	“Naso maneo, ŋei mane eŋe euwo wit woune ra suiyakane arike. Eŋe rasuki wouno natne eŋe maine euwo ket kitoke. Ŋo natne eŋe ari numao ket kito metki, eya ŋei edo sari gesokpi, so naŋi edo sari neu qoeke. 
LUK.8.6	Woune natne eŋe ari kepe wesi tabilainerop yewa wane kutno ket kitoki, ikopka poripke wiye more kaiwe sirike qeki, ururuke seukkoi, eya yemo kepe yewaŋo eŋe dokune midaine. 
LUK.8.7	Woune natne touk okolerop, eya wane koto ket kitokoi, wane touk okolerop yewaŋo wiye more, pise waliponge. 
LUK.8.8	Ŋo, wit woune natne eŋe kepe gukinerop eu koto yewao ket kitokoi, ket kito more komine poripke suwa more, wele maine zok manerop qekoi.”
LUK.8.8	Don eya qoeki, Yesu eŋe boka edange, “Ŋei ŋerep mane eŋe don iwa dere lukeyakane okane, so eŋe don iwa wane kine maine mauluke more ma desiyake.”
LUK.8.9	Yesu wane dokoine eŋe Yesu wano sari eŋe maine don rokop wane kine ra qelaŋaniyakane qesonka rau, 
LUK.8.10	Yesuŋo don mainge rake, “Kaisaleŋo dalino ware ŋunmaike, na ŋine eya wane don sane desikei wane ŋidanmaile. Ŋo ŋei ŋerep natne eŋe yemo ŋadino gemami, yewa eŋe yemo naŋane yaup don rokop eya korop detwaremami, eya wane eŋe kaikei, ŋo, eŋe kine maine mi derelukkei. So eŋe maine naso baŋem desikei, ŋo mi dere qelaŋangei.”
LUK.8.11	Yesuŋo koso iwa yale rake, “Don rokop eya wane kine yemo iwa yale okanmaike, wit woune eyamo Kaisale wane donŋo okanmaike. 
LUK.8.12	Ŋo woune natne dumao ket kitokoi, eya yemo ŋei ŋerep natne eŋe Kaisale wane don naso bomitne so bamgoka detkoi, ŋo, Ŋei Borikineŋo sari more Kaisale wane don eya ŋei ŋerep natne eŋane kotoeno yasoke, yewamo ma biraki saket eŋine biŋek ariyake, pakimo ŋei ŋerep eya eŋe Kaisale wane don eya mi malipkau ma menaŋ-oniyake.
LUK.8.13	Woune natne kepe wesi tabilainerop eya wane kutno ket kitokoi, eya yemo ŋei ŋerep natne eŋe Kaisale wane don ikop dere ma more bakom kitokoi, ŋo don eyaŋo eŋane wet derereteno togole mi waket meki, eŋe naso bomitneka malipkau, umat natne wakongi, Kaisale wane don eya ikopkamde qeliŋkaikei. 
LUK.8.14	Woune natne eŋe touk okolerop eya wane koto ket kitokoi, eya ŋei ŋerep natne eŋe Kaisale wane don detkoi, ŋo kepe kutno gege wane umat so wesi aboŋ suwaine maratka maratka so kine kine natne eya wane bailalaŋ, eyaŋo ŋei ŋerep eŋane kotoeno waket more, Kaisale wane don kotoeno piseka more walipkaki, wele maine mi qekei. 
LUK.8.15	Ŋo woune natne kepe kelokinerop eyao ket kitokoi, eya yemo ŋei ŋerep natne eŋe Kaisale wane don dere more, ma wet wekumaneŋo nogankau paki ma more qotkakoi, eya wane eŋe togole togoleenane wele maine qekei.”
LUK.8.16	Pakiso, Yesuŋo koso rake, “Ŋei mane kiwa kuwake more diyao qeki me qeu okorayake? Lase bano me kulu papainane bano supakaki mesiyake? Midaka! Eŋe kiwake more qeki, zake kutno didiwo okoraki, ŋei ŋerep eŋe sari qelaŋanine eya maine kaikei so mat koto saikei.
LUK.8.17	“Eya wane kine kine korop sane pamaike, eya na ŋado didiwo mawe wakon wareyake. So kine kine natne supawe metmaike, eya ŋado na ma lalagewe didiwo wakon wareyake.
LUK.8.18	“Ŋine don kine kine korop detlukka more, don maine eya malip kaikei. Kaisaleŋo ŋei me ŋerep mane eŋe kine kine mane mangi, maine malipka geyakeo, eŋe koso takotke maniyake. Ŋo Kaisale eŋe ŋei me ŋerep mane eŋe kine kine mane mi mangeo, yemo ŋei ŋerep yewa eŋe baŋ matalioniyake.”
LUK.8.19	Naso yewao, Yesu wane nagaine, eŋine so ŋolekoune maratkaikei wane sari lotkekoi, ŋo, ŋei ŋerep magu suwaineŋo lewage qeyatka watke more okorakoi, okorau Yesu wane nagaine so ŋole eŋe daleo osopka ari kau rap, 
LUK.8.20	eya wane ŋei mane magukoune eŋano ŋineŋo Yesu olale rake, “Ge onnom! Geŋane nagaŋone so ŋolekopŋone marat ganikei wane so don natne golasikei wane qeinat sari ziyaŋ-ganmami.”
LUK.8.21	Yesuŋo eŋane don mainge more magu edane rake, “Ŋei ŋerep diyawa eŋe Kaisale wane don dere more malipkau paki, tewek kaikeiwo, ŋei ŋerep eya eŋe naŋane nagane, so qane so ŋolekopne okanmami.”
LUK.8.22	Naso maneo, Yesu eŋe sekiwo wa more dokoine edane rake, “Ŋene sekiwo wa more doku namuŋ erinat yuwane wa kitare ariŋem.” Yale raki, eŋe kiyeke arikoi.
LUK.8.23	Yesu eŋe kulu wane kaki, seki kutno kulu pake. Naso yewaka ikop mide, momo kakapa suwaine wiye puwangi dibom suwaine qeke, paki namuŋŋo siri dibom suwaine qe wa more seki koto qakki ket watke ma muruŋ oniyakane okange. 
LUK.8.24	Dokoine eŋe Yesu wano ari ma wirikka rakoi, “Waomze, Waomze, ŋene mo seukkenane okanmaine!”
LUK.8.24	Yesuŋo wiye more, togoleka kuroge, momo so dibom doŋ mane more kaloŋ qekeik wane etange. Paki momo so dibom ere doŋmangoik, so kaloŋ suwaine qe pake.
LUK.8.25	Pakiso, Yesu eŋe dokoine edange, “Ŋine mali malip ŋine mida!”
LUK.8.25	Ŋo eŋe oŋaene qaeki, so kaet suwaine okane more, enŋene auye rakoi, “Ŋei iwa eŋe zok ŋei kine mane! Eŋe momo so dibom don etangi, ere yewaka done dere teweke more, doŋ manmamik.”
LUK.8.26	Kaloŋ okangi, Yesu so dokoine eŋe Galili namuŋ erinat ari lotkekoi, kepe yewa eŋetine, Gerasa. 
LUK.8.27	Yesu eŋe seki qeliŋka more saweko ketki, yewaka ŋei mane asu qotkoineŋo kotino pake, eŋe sari maratkake. Mo naso kiroine ŋei yewa eŋe lawam ge more, mat koto mi doŋ mane metke me kulu pake, midakaka, eŋe deŋesere wane kezem aŋaino ge okange. 
LUK.8.28	Eŋe Yesu ka more, aroine suwaine aroke ket Yesu wane kino rasu pa more bokake, “Yesu, ge Wawaine Kaisale wane gipole! Ge dalino okan nanikene? Na ge meŋen ganmaile, ge na wikile zok misuk ninikene!” 
LUK.8.29	Eŋe yale rake, eya wane Yesuŋo asu qotkoine yewa olale rake, “Asu qotkoine, ge ŋei yewa qeliŋka arinom!” Mo sogino ŋei ŋerep eŋe ma more, kiye metine mulap togoleŋo pisemaŋkoi, ŋo eŋe naso baŋem asu qotkoineŋo qeki, eŋe mulap togole kiye metino eya romatkeki toeki, so kepe yaup papaino ari mageke.
LUK.8.30	Wanemo, Yesuŋo qesonka rake, “Ge eŋetŋone ma?”
LUK.8.30	Eŋe mainge rake, “Naŋane eŋetne, ‘Magu Suwaine’.” Asu qotkoine eŋe loutneŋo eŋane kotino gekoi, eya wane eŋe yalewa rake. 
LUK.8.31	Ŋo asu qotkoine eŋe Yesuŋo esopongi sorao me gerepko mi kesikei wane meŋenkakoi.
LUK.8.32	Kepe yewao berek magu suwaine eŋe meŋoine eya ŋara ne gekoi, eya wane asu qotkoine eŋe Yesuŋo esopongi, eŋe berek kotoeno wakesikei wane meŋenkakoi.
LUK.8.33	Paki Yesu eŋe esopongi, so ŋei eya qeliŋka more berek kotoeno waketkoi, waketpi so, berek magu korop eya eŋe biririke ari sorao sontake ket doku namugo qok qok ne more seukwarekoi.
LUK.8.34	Berek ware ware eŋe kine kine wakonge, eya korop ka more, ket ari matko matko so kepe saiwo ŋei ŋerep don kisi edangoi. 
LUK.8.35	Ŋei ŋerep eŋe don kisi eya dere more kine kine wakonge, eya ari kakoi, eŋe Yesu wano ari more, ŋei yewa kau, eŋe sogino asu qotkoineŋo matalikaki geke, eya eŋe mo maine laplap ramu more, wetine lotkeki tikŋane Yesu osino metke, ka more kaetonge. 
LUK.8.36	Yesuŋo dalino ŋei ma menaŋkake, eya ŋei ŋerep eŋe ka more kimakopene edanwarekoi. 
LUK.8.37	Ŋei ŋerep eŋe koropŋo kaet suwaine onge, eya wane Yesu qesonka rakoi, eŋe eŋane kepeo ŋine qelige ariyake. Yesu eŋe sekiwo wa more eya qelige arike. 
LUK.8.38	Ŋei eya asu qotkoineŋo mo qeliŋkake, eŋe Yesu sorinka more rake, “Na maine weneŋ, detnannom gerop arikale?”
LUK.8.38	Ŋo, Yesuŋo biraka more rake, 
LUK.8.39	“Ge matŋono ari, Kaisale eŋe kine kine geŋano maki wakonmaike, eya wane ŋei ŋerep edanikene.”
LUK.8.39	Yale olatkiso, ŋei eŋe Yesu qeliŋka more, Yesuŋo kine kine eŋano maki wakonge, eya wane ari mat suwaino korop ŋei ŋerep edange.
LUK.8.40	Pakiso, Yesu eŋe koso doku namuŋ ratoke, erinat ariuso, ŋei ŋerep magu suwaine eŋe mo sari qalakko tomaka okora more bakom kito more rakoi, “Mo sarimaine!” 
LUK.8.41	Pakiso, ŋei mane, Yairus eŋe sari lotkeke, eŋe Yuda wane lewa lewaŋ urum yewao ŋei ŋetne okange, eŋe sari Yesu wane kino ket rasu more, Yesu eŋe matino ariyakane meŋenkake, 
LUK.8.42	onoka wane eŋane borasine wekuku, komaine 12 okange, eŋe seukeyakane nasoine mo bomile sarike.
LUK.8.42	Yesu eŋe ŋei yewa eŋerop ariuk, so ŋei ŋerep loutne eŋe watke lolika mogare arikoi. 
LUK.8.43	Ŋei ŋerep magu keuweno ŋine, ŋerep mane eŋe ŋerep zoma weneŋ. Zoma eya koma 12 zok manerop okankaki, so eŋe wesiine zoma yewa wane ra more mauluk mauluk ŋei eŋano biraki midakake, ŋo eŋe maine mi ma menaŋ-kakoi. 
LUK.8.44	Ŋerep eya eŋe magu keuweno ŋine sari Yesu ŋadino lotke more, takotine suwaine uwakaki, eŋane ŋerep zoma yewa mo ikopka mida leleke. 
LUK.8.45	Pakiso, Yesuŋo qesonone rake, “Maŋo na uwa nanike?”
LUK.8.45	Ŋei ŋerep koropŋo bisopkau, so Petoro eŋe olatke, “Waomze, ŋei ŋerep loutne edo wonge maguk-ganbi, ge onine, ŋo ge onoka wane don yaline qeson-ŋonmaine?”
LUK.8.46	Ŋo, Yesu eŋe edane rake, “Ŋei me ŋerep maneŋo na mo uwanangi detmaile, eya wane naŋane zonomne natne mo eŋano wa ketmaike.” 
LUK.8.47	Yesu eŋe ŋerep wane masi eyamo detlukke paki, eya wane eŋe qesonge pakimo ŋerep eŋe zok zonomine manerop oreki, sari Yesu wane kino ket rasu more, ŋei ŋerep kaiteno eŋe Yesu mo uwakeke, eya wane ikopka menaŋkaki ra wakon edange. 
LUK.8.48	Rakiso, Yesu eŋe olale rake, “Borasone, mali malipŋoneŋo ma menaŋ ganmaike, eya wane ge maine ari more wet maepko gekene.”
LUK.8.49	Yesu eŋe ŋerep don olale okorake, naso yewaka ŋei mane Yairus wane matko ŋine lotke more, Yairus olale rake, “Ge borasoŋone mo seukmaike, kito ŋebo ŋeboze mi iwenka sarikene, yeine.”
LUK.8.50	Ŋo, Yesu eŋe detka more Yairus olale rake, “Ge misuk kaet gangep! Ge naŋane don dere more malipkaikeneo, maine mawe menaŋ kayake.”
LUK.8.51	Pakiso, Yesu eŋe matko lotke more, ŋei ŋerep ma waulukone more, Petoro so Yakop so Yohane so ŋerep ŋerep naga magaine eŋerop urumgo wa ketkoi. 
LUK.8.52	Ŋei ŋerep korop zok manerop arokkoi, Yesu eŋe edane rake, “Ŋine misuk arokkei, ŋerep ŋerep mi seukmaike, eŋe kulu pamaike.”
LUK.8.53	Ŋerep ŋerep eŋe seukki, eŋe mo detlukkakoi, eya wane ŋei ŋerep korop eŋe Yesu tenikkakoi. 
LUK.8.54	Ŋo Yesu eŋe ŋerep ŋerep seuseune eya wane metino ma more orake, “Medepne ge wiyenom!” 
LUK.8.55	Ŋerep ŋerep yewa eŋe asuine koso ikopka sari takotkakiso, wisikae wiyeke, pakiso Yesu eŋe etane raki, naga magaine eŋe maine ŋara mangoik. 
LUK.8.56	Ŋerep ŋerep wane naga magaine eya eŋe oŋaetne qaeke, ŋo Yesu eŋe togoleka etane rawetore more rake, “Kine kine iwa wakonmaike, eya ŋire ŋei ŋerep mane misuk edanikeik.”
LUK.9.1	Naso yewao, Yesu eŋe dokoine 12 edora more qeduguongi, eŋe eŋine tungo maine asu qotkoine esopone more, zoma ŋei ma menaŋonikei wane zonom ebone more biraonge. 
LUK.9.2	Kaisale eŋe dalino waremaike, eya Yesu eŋe dokoine ra qelaŋane, so zoma ŋei ma menaŋonikei wane done edange. 
LUK.9.3	Eŋe iwa yale edane rake, “Ŋine kine kine iwa yale misuk ma arikei, toka, numa kite, ŋara, wesi, takot mane. 
LUK.9.4	Ŋine mat maneo ari lotke more, ŋei ŋerep qesononbi, edo raikei, maine iwa saket mere pa wiye okanbi, mat yewa wane kotinoka mere pa wiye okanikei. 
LUK.9.5	Ŋo mat maneo edo ŋinane don mi dere more, ŋinerop mi mesikei wane rauso, ŋine mat yewa qelige more, kiye ŋino nalek yewa saukeu ket metki so, eŋe masi eya ka more eŋe desikei, Kaisaleŋo mo eŋerop ŋaba okanmaike.”
LUK.9.6	Pakiso, dokoine eŋe matko matko ari more, mat louloutne eyao kisi maep don ra qelaŋane more, zoma ŋei ma menaŋ-ongoi.
LUK.9.7	Naso yewao, Yesu eŋe kine kine maki wakone arike, eya kepe ware ware Herot eŋe detware more, dere qeka okange, eya wane ŋei ŋerep natne eŋe Yesu wane rakoi, Yohane doku tau tauŋo mo wisikae wiyeke. 
LUK.9.8	Ŋei ŋerep natne eŋe rakoi, Elaiya eŋe wakonge, ŋo ŋei ŋerep natne eŋe rakoi, Kaisale wane qelit ŋei propet sogine gekoi, eŋano ŋine maneŋo wisikae wiyeke. 
LUK.9.9	Ŋo, Herot eŋe rake, “Yohane doku tau tau eya mo sogine noŋo ebine kitatkole, ŋei iwa eŋe kine kine ma wakongi detmaile, eŋe ma?” Herot eŋe numa mane Yesu marat kayakane ziyaŋkake.
LUK.9.10	Pakiso, Yesu wane dokoine eŋe mo matko matko ariwarekoi, eŋe zinge sariso, koso Yesu wano lewage more, don kisi urata kine kine makoi, so kisi maep don magu edangoi, eya wane olatwarekoi. Olatpi qoekiso, Yesu so dokoine enŋeneka Betsaida matko arikoi. 
LUK.9.11	Ariuso, ŋei ŋerep magu eŋe don dere more mogatone arikoi, eŋe Yesu wano ariuso, eŋe maratongiso, Kaisaleŋo dalino waremaike, eya Yesu eŋe edane more, zoma ŋei ŋerep ma menaŋonge.
LUK.9.12	Kepe zinge kere qoeyakane okangiso, dokoine 12 eŋe Yesu wano sari olale rakoi, “Kepe iwa ŋei midaino, ge magu iwa edane biraonnom, eŋe mat osop mere arimami, yewao ari more, ŋara so kulu papa marat kaikei.”
LUK.9.13	Ŋo Yesu eŋe iwa yale edange, “Ŋido ŋara ebonikei!”
LUK.9.13	Eŋe mainge rakoi, “Ŋei nau! kasap nigatne 5 so zawon etke pamami, ŋene maine ari magu suwaine eŋane ŋara qolekene me? Ŋedannom desikene.” 
LUK.9.14	Ŋei 5 tausen yewa metkoi.
LUK.9.14	Yesu eŋe dokoine edane rake, “Ŋine ŋei ŋerep maguine maguine mapoke biraonbi, pese ket touk kutno metpi, magu weku ŋei ŋerep 50 okaniyake.”
LUK.9.15	Dokoine eŋe ŋei ŋerep mapoke biraonbi qoekiso, 
LUK.9.16	Yesu eŋe kasap mete mane so zawon etke ma more qeliwo potki waki Kaisale wane bakom kito more, kasap so zawon eya mapoke more, dokoine ebongi, damo qe ŋei ŋerep magu yewa ebonwarekoi.
LUK.9.17	Paki, ŋei ŋerep magu yewa eŋe korop neu ŋatene qe rokoponwareke. Pakiso, dokoine eŋe ŋara nekoi wane tutule eya qedugu more rosa 12 yale mau ket watke more metke.
LUK.9.18	Naso maneo, Yesu eŋe Kaisale meŋenkake, dokoine eŋe eŋano sari maratkau, so Yesu eŋe qesonone rake, “Ŋei ŋerep magu eŋe naŋane ma noramami?”
LUK.9.19	Eŋe iwa yale mainge olale rakoi, “Natne edo ge Yohane doku tau tau goramami, ŋo natne edo ramami, ge Elaiya, ŋo, natne edo ramami, Kaisale wane qelit ŋei propet mo sogino gekoi, eŋano ŋine mane eŋe mo koso wisikae wiyeke.”
LUK.9.20	Yale rauso, eŋe koso enŋene qesonone rake, “Ŋo, ŋidom, yemo naŋane kine dalino ramami?”
LUK.9.20	Petoroŋo mainge olale rake, “Ge Mesiya! Kaisaleŋo biragange!”
LUK.9.21	Yale raki so Yesu eŋe Petoro wane don eya ŋei ŋerep mane koso edo yau yaup mi edanikei wane ratogole rawet-onge. 
LUK.9.22	Rawet-one more, Yesu eŋe koso edane rake, “Ŋei Wawainane Gipole wikile suwaine desiyake. Yuda ŋei suwaine, so mosop ŋei ŋetne so Kaisale wane papa togon welaine ŋei, eŋe korop ŋadekka more qeu seukeyake, ŋo kaiwe mama karewe yale pa more, koso Kaisaleŋo ma wirikkaki, wisikae wiyeyake.”
LUK.9.23	Yesuŋo dokoine korop edane rake, “Ŋine natne na mogat nanikei wane raso, ŋine ŋinŋine simileŋine eya korop mau ketwarekiso, ŋine wikile desikei wane eweke ariuso, eŋe na nekukei, yale waka ŋine baŋ ŋingukei. 
LUK.9.24	Ŋei mane eŋe wikilane kaetkaki, solaine ma walukeyakeo, eŋe gege wane numaine siuk lukayake. Ŋo ŋei mane eŋe naŋane ra more seuke-yakeo, ŋei yewa eŋe gege togon marat kayake. 
LUK.9.25	Ŋei mane eŋe kepe aboŋ kine kine korop ma geyake, eya eŋe seuke more, gege bile maine mi maratkayake, i midakaka! 
LUK.9.26	Ŋei mane eŋe naso iwao ŋei ŋerep magu yewa eŋane keuweno ŋine, eŋe nae so naŋane kisi maep don rayakane gamu gamu okane geyakeo, Ŋei Wawainane Gipole eŋe ŋado Magakŋo eŋine tungo birakaki, aŋelo magu eŋerop qeli qeliŋka more sarikei, naso yewao eŋe ŋei eya don koboine baŋ maine mi olasiyake. 
LUK.9.27	Na welekatne ŋidanmaile. Ŋine natne mi seuke more wisikaka ge kau, Kaisaleŋo dalinora togole more wetke so waremaike, naso yewao eya baŋ wakongi kaikei.”
LUK.9.28	Soda weku qoekiso, Yesu eŋe Petoro, Yohane, Yakop ebukiso, enŋeneka bonaga maneo meŋenkaikei wane wa arikoi. 
LUK.9.29	Yewa meŋenkaki, Yesu wane kait tanikine qeinge more, kine mane okange, so lap lapine korop libe libe qe qelaŋane teine okange. 
LUK.9.30	Pakiso eyaka ŋei etke ere wakonbik, so Yesurop don aukoi, yemo Mose so Elaiya wakonbik, so 
LUK.9.31	erane qelaŋanetne suwaine zok wakonge, mo sogino Kaisaleŋo Yesu wane ra more eŋe Yerusalem mat suwaino seukeyakane birakake, eya Mose so Elaiya so Yesu aukoi. 
LUK.9.32	Petoro so kimatkine eŋe mo kulu pakoi, ŋo qelaŋan eyaŋo ma wirikongi wiye more, Yesu qelaŋanine so ŋei etke eŋerop okorakoik, eya ongoi. 
LUK.9.33	Ŋei etke ere okora Yesu birakauk, Petoroŋo Yesu olale rake, “Waomze! Ŋene iwa metŋem wekumane zok okanmaike, yale wane, ŋene siluŋ maine seli kise karewe maikene! Mane geŋane, mane Mose wane, mane Elaiya wane.” Petoroŋo eŋe kait masi eyaka more siminkaki, yaup rake.
LUK.9.34	Pakiso, eyaka kezoŋ mane sari qekatongi, so kaetonge. 
LUK.9.35	Kezoŋ koto don mane iwa yale rake, “Yewa naŋane medep! Eŋe don kine kine ŋidaniyake, ŋine derelukkei! Eya wane na eŋe birakakole!”
LUK.9.36	Don eya qoekiso, Yesu eŋe eŋineka okorake, okora more dokoine eŋe ŋei ŋerep mane kine kine eya wakonge, eŋe mi ra qelaŋan-ongei wane rawet-onge.
LUK.9.37	Kepe qaeki Yesu eŋine so dokoine karewe bonagao ŋine ket ari, magu suwaine maratongoi. 
LUK.9.38	Ŋei ŋerep magu keuweno ŋine ŋei mane eŋe Yesu boka olatke, “Kito ŋebo ŋebonze! Na meŋen ganmaile, naŋane giponne qesiŋkanom! Eŋe naŋane giponne wekuku! 
LUK.9.39	Asu qotkoineŋo medep iwa wane kotino naso baŋem waket okanmaike, paki naso baŋem eŋe boka kito qotkoine zok okan mageyake, paki qise more, mekalekatine libeka aŋainoka saket qakki. Asu qotkoine eyaŋo zok manerop matalika okanmaike, so eŋe birakayakane rokop mi okanmaike! 
LUK.9.40	Na geŋane dokoŋone edo asu qotkoine eya esop kaikei wane togogoleka meŋenonbe, eŋe ŋaŋaemami.”
LUK.9.41	Yesu eŋe don yewa dere more, ŋei ŋerep edane rake, “Ŋine korop mali malipŋine mida! Ŋine masi koboine mau, kuŋ qegoŋine okanmaike. Na naso darap ŋinerop gekale? Ma naso na umatŋine tewekale?” Yesu eŋe ŋei eya olale rake, “Ge medepŋone yewa naŋano ma sarinom.”
LUK.9.42	Medepine eŋe sariki, asu qotkoineŋo qeki kepo ket rasuke, Yesu eŋe kaki paki, asu qotkoine esopka more, medep ma menaŋka more, medep eya magainano birakake. 
LUK.9.43	Ŋei ŋerep korop eŋe Kaisale wane ewe zonomine suwaine eya kau, oŋaene qaeke.
LUK.9.43	Pakiso, Yesu eŋe kine kine maki wakongi, ŋei ŋerep eŋe oŋaene qaekiso aukoi. 
LUK.9.44	Naso yewao, Yesu eŋe dokoine edane rake, “Na kine kine iwa ŋidanmaile, misuk nigetŋuniyake, ŋei edo Ŋei Wawainane Gipole ŋei ŋaba eŋane meteeno birakakei!” 
LUK.9.45	Ŋo, dokoine eŋe don eya wane kine mi detlukkoi, Kaisaleŋo don eya wane kine motkeke, eya wane eŋe mi detluke more, koso qesonka detlukkei wane kaetongi dere qeka okane more yeine qeliŋgoi.
LUK.9.46	Naso maneo Yesu wane dokoine eŋe iwa yale kiyeke don auye kitat nagu okangoi, “Tego iwa ŋenano ŋine maŋo ŋetneze okaniyake.” 
LUK.9.47	Yesu eŋe eŋane wet dereretene dere ka more medep, nigatne mane keuweno ma more birakaki okorake. 
LUK.9.48	Pakiso eŋe dokoine edane rake, “Ŋei mane eŋe naŋane dereso, naŋane tungo medep nigatne iwa yale mapik kayakeo, eŋe na yalewaka mapik nane okanmaike. Ŋei mane eŋe na mapiknan okannmaikeo, eŋe Kaisaleŋo biranangi ketkole, eya eŋe yalewaka mapikka okanmaike. Ŋinane keuwo ŋine ŋei mane eŋe ŋinane ketkele geyakeo, eŋe ŋetne okanmaike.”
LUK.9.49	Pakiso, Yohaneŋo olale rake, “Waomze, ŋene kaŋem, ŋei maneŋo geŋane eŋetko ra, asu qotkoine esopkake, pakimo, ŋenane ŋadezo mi mogatŋone sarikimo, ŋene rawet kamaine.”
LUK.9.50	Yesuŋo Yohane so dokoine natne edane rake, “Ŋine misuk rawet kaikei! Ŋei mane mi ŋaba ŋunmaike, eya eŋe ŋinane kimaŋine okanmaike.”
LUK.9.51	Kaisaleŋo Yesu maki qeliwo wayake nasoine mo bomile sariki so, Yesu eŋe dereretine maki togoleki, Yerusalem mat suwaino ariyakane okange, 
LUK.9.52	pakimo dokoine natne eŋe biraongi alakane arikoi, eŋe Samariya mat wane nat paromine mat mane yewao kine kine mawalukkaikei wane biraonge. 
LUK.9.53	Ŋo mat eya wane ŋeiine eŋe Yesu mateno mi wakesiyakane onge, yemo iwa yale, Yesu eŋe Yerusalem mat suwaino ariyakane okange, eya wane ŋei ŋerep eŋe Yesu mi qesiŋkaikei wane, ra wetkakoi. 
LUK.9.54	Pakiso, Yesu wane dokoine Yakop so Yohane ere masi eya wane detpik mi menaŋgi olale rakoik, “Waomze, ŋere Kaisale maine meŋenkate, eŋe ŋei ŋerep eya gerepŋo matalioniyake me?”
LUK.9.55	Yesu eŋe erano zinge ra wetotkiso, 
LUK.9.56	Yesu eŋine so dokoine eŋe mat eya qelige koso mat maneo arikoi.
LUK.9.57	Yesu eŋine so dokoine Yerusalem arikei wane numao arikoi, ariu ŋei mane eŋe sari Yesu olale iwa yale rake, “Ge mat yewao me yewao arikeneo, na weneŋ mogat ganikale.”
LUK.9.58	Yesu eŋe mainge rake, “Tengo eŋe giweo pamaike, so naŋi eŋe matino pamaike. Ŋo, Ŋei Wawainane Gipole, eŋe yemo mat urum papaine midaine.”
LUK.9.59	Yesu eŋe ŋei mane olatke, “Ge na mogat nannom!”
LUK.9.59	Ŋo ŋei eyaŋo rake, “Waomne detnannom alakan na matno magane dukka more baŋ zinge sari more mogat ganikale.”
LUK.9.60	Yesuŋo mainge rake, “Ŋei eŋe gege togon mida, eŋe maine ŋei seuseuneŋo seuseune kimaene dukkaikei. Ge Kaisaleŋo dalino waremaike, eya wane don goŋo ari ŋei ŋerep ra qelaŋan onikene.”
LUK.9.61	Ŋei mane eŋe Yesu iwa yale olatke, “Na ge mogat ganikale, ŋo gemaine na bira nannom alakan ari weŋem sotakne maulukone more, koso sari mogat ganikale.”
LUK.9.62	Ŋo, Yesu eŋe mainge olale rake, “Ŋei maneŋo seki wane wiliŋa mayake, ŋo, eŋe zinge ŋadino pot okanmaikeo, ŋei yalineŋo Kaisale wane urata maine mi wareyake so mayake.”
LUK.10.1	Pakiso, Yesu eŋe eŋine baŋ mat suwaine me nigatne ariwareke, eya ŋei 72 ma wakonone more, eŋe etkeka etkeka alakane matko matko arikei wane biraonge. 
LUK.10.2	So eŋe eŋine dokoine eya edane rake, “Euwo ŋara loutne mo wele more posimaike, ŋo ŋara wele mama wane so pei peik wane urata ŋei yemo loutne midakaka, eya wane ŋei eŋe dalino ŋara wele peikwarekei? So eya wane ŋine ŋara wele mama wane meŋenkau, ŋara eu welaine oŋom urata ŋei ŋara wele peikkei wane ma wakone biraoniyake. 
LUK.10.3	Ŋine ariu! Na ŋine kasi qotkoine eŋane keuweno bira-ŋunmaile, 
LUK.10.4	Ŋine kine kine iwa yale misuk maikei, wesi me numa kite me kiye kawet. Ŋine dumao ari ŋei ŋerep korop maratonbi paki mo kaiwe maine me sakoka rarapko yau yaup misuk edanikei. 
LUK.10.5	Naso maneo ŋine urum mane waikei wane, ari more alakane mat welaine edanikei, ‘Mat iwa wane kotino ŋei ŋerep ŋinano peyamŋo payake!’ 
LUK.10.6	Ŋei peyamine maneŋo urum yewa geki, ŋinane peyam don eya maine eŋano payake. Ŋo, ŋei peyamine maneŋo urum yewa mi geki, ŋinane peyam don eya yeine koso ŋinŋino zingeyake. 
LUK.10.7	Ŋine urum me mat peyamine eya wekuwoka mesikei, mat welaine eŋe ŋine kine kine ŋibonbi maine nekei. Onoka wane? Ŋo urata ma more lewine ŋei eŋe maine mayake. Urum weku yewa wane kotinoka mesikei, ŋine urumgo urumgo misuk lolike gekei. 
LUK.10.8	Naso maneo ŋine mat suwaine maneo ari lotke more, ŋei ŋerep qesononbi edo raikei, maine iwa saket mere pa wiye okanbi, mat yewa metpi, so eŋe ŋara kine kine ŋibonbi nekei. 
LUK.10.9	Mat yewao ŋine zoma ŋei ma menaŋone more, iwa yale edane raikei, ‘Kaisaleŋo dalino waremaike, eya mo ŋinane osoŋino lotkemaike.’ 
LUK.10.10	Ŋo, ŋine mat mane edo ŋinane don mi dere more ŋinerop mi mesikei wane rauso, eya ŋine duma keuno okora iwa yale edanikei, 
LUK.10.11	‘Ŋene mat wane nalek kiyezo ŋine saukŋem ketki, ŋine masi iwa ka more iwa yale desikei, ŋene masi iwa okanŋem mo Kaisaleŋo ŋinerop eya mo ŋaba okanmaike, ŋo, ŋine dere detsoroke detluke detpi, Kaisale wane qeli ewe zonom so qeli qelaŋan, eya mo ŋinane osoŋino lotkemaike.’ 
LUK.10.12	Na wet qelot don ŋidangale, yemo iwa yale, naso qoi qoino eyamo baŋ, Kaisaleŋo wano wanok urata ma more, Sodom eŋane yamo sot wane turuŋ so wikile eya eŋe nigtne so ewekine eboniyake, ŋo ŋei ŋerep iwa ŋinane sot so borikinane turuŋ eyamo zok umatne so manerop eŋe baŋ mawa more ŋiboniyake!”
LUK.10.13	Yesu eŋe koso rake, “Korazin mat wane ŋei ŋerep ŋine qom borikine zok, so Betsaida mat wane ŋei ŋerep ŋine yaleka qom borikine, Yuda ŋei ŋerep eyaŋo naŋane masi togole ka more, wet dereretene mi maingekoi. Tire mat so Sidon matko, ŋei ŋerep eŋano naŋane masi togole yale ŋei maneŋo mane maki rap, yemo eŋe yalewaka qom borik okane, eya ka more kite qatokine me maloku supanagu more zepe solaeno tau metpi rap. Masi yewa yale eŋe ŋei ŋerep korop sikanonikei, mo eŋe soteenane qom borik maratka more sotene eya ŋadek-kamami. 
LUK.10.14	Naso kutno, Kaisaleŋo ŋei ŋerep korop wanok oniyake, Tire mat so Sidon mat ŋei ŋerep eya wikile nigatne eboniyake, ŋo, ŋine Korazin so Betsaida Yuda welaine, Kaisaleŋo baŋ wikile zok manerop eboniyake. 
LUK.10.15	Ŋo Kaperneyam welaine, ŋine wamo Kaisaleŋo ŋibuki qeliwo wa arikei me? Midakaka, Kaisaleŋo ŋine gerep sorao biraŋungi kesikei.”
LUK.10.16	Yesu eŋe dokoine koso edange. “Ŋei maneŋo ŋinane don desiyakeo, eŋe naŋane don desiyake. Ŋo ŋei maneŋo ŋinane don waulukeyakeo, eŋe naŋane don baŋ yalewaka waulukkeyake. Eŋe na wauluk naniyakeo, eŋe Kaisaleŋo biranangi ketkole, eŋe waulukkeyake.”
LUK.10.17	Ŋei 72 eŋe Yesu wano zinge ari bakom kito mawa-nagukoi, so olale rakoi, “Waomze! ŋene masi togole kine mane kine mane ra makone, so asu qotkoine yale waka geŋone eŋetŋone edane more, esoponŋem arikoi!” 
LUK.10.18	Yesu eŋe eŋane don eya mainge edane more rake, “Mo sogino na Ŋei Borikine, eŋe qeliwo ŋine ketki kakole! 
LUK.10.19	Detpi! Na ŋine naŋane tungo biraŋune, more naŋane zonom eya ŋibonbe mo mawarekoi, eya wane ŋine koma so wame golaŋ maine kuteno gesokkei, eŋe maine ŋidotpi mi seukkei, ŋine ŋabaze Ŋei Borikine eŋane zonomine maine korop yuwankaikei. Ŋei ŋerep me osom me kine kine wakoniyake, eyaŋo ŋine maine mi matali ŋuniyake. 
LUK.10.20	So ŋine asu borikineŋo donze mo dere tewekmaike, yale rau paki, mawa mawaine me batneka misuk okanikei. So yale mida. Ŋine eŋetŋine mo qeliwo, Kaisaleŋo gege togon wane ekapko qeke, eya wane yemo maine batne okanikei.”
LUK.10.21	Naso yewao, Asu Koboboineŋo Yesu wane kotino watke rokopkaki so bakom suwaine kito more rake, “Magak! Ge qeli so kepe wane Waom okanmaine! Na bakom golatmaile, ge ŋei kibi urum mi gekoi, eŋane dereretene medep nigatne yale, eya geŋone masi so kineŋone sikanon okanmaine. Ŋo, ŋei dereretene wawaine so suwaine eya geŋone kine so masi tanikŋone, eya mi sikanone more mawaluke mot-onokanmaine. O, Magak, masi eya yemo ge geŋone simile so dereretŋonane okan okanmaine.”
LUK.10.22	So Yesu eŋe koso takotke more dokoine edane ra qelaŋanmaike, “Magak, eŋe na kine kine korop ninwareke. So, ŋei maneŋo Kaisale wane Gipole mi detlukkamaike. Magak Kaisale eŋe oŋom eŋineka Gipole detlukkamaike. Ŋei maneŋo Magak Kaisale eŋe yalewaka mi detluk-kamaike. Kaisale wane Gipole eŋe oŋom eŋineka Magak detluk kamaike. Eya wane Kaisale wane Gipoleŋo ŋei mane eŋe eŋane simile kaki, eŋe oŋomka maine Magak sikan-kayake.”
LUK.10.23	Pakiso, Yesu eŋe dokoine eŋano zinge more, eŋe enŋeneka edange, “Kine kine iwa wakongi kamami, eya ŋei eŋe kaikei, yemo ŋei eŋe bakom suwaine kitokei, 
LUK.10.24	Ŋo Kaisale wane qelit ŋei propet so ŋei waom lou loutne sogino gekoi, eŋe kine kine iwa ŋine kamami, eya kaikei wane onge, ŋo eŋe mi kakoi, eŋe ŋaŋaekoi. Kine kine iwa wakongi, ŋine detmami, eya eŋe desikei wane okange, ŋo eŋe ŋaŋaekoi so mi detkakoi.”
LUK.10.25	Naso maneo, Kaisale papa togon welaine ŋei mane, Skribe, eŋe Yesu wano ari liwek kayakane okange, so iwa yale qesonkake, “Kito ebo ebon, na daleo okane more gege togon maikale?”
LUK.10.26	Yesu eŋe mainge qesonka rake, “Kaisale wane ekapko ra rokop donŋo daleo ramami? Ge ekap eya mane dapore detlukka ra qelaŋanmaine?”
LUK.10.27	Ŋei eya eŋe don mainge olale rake, “ ‘Ŋine wet dereretŋine korop so oŋa oŋa ŋine korop so zonomŋine korop Waom Kaisaleŋine eŋane simin ŋungi ma qotkau!’ So ‘Ŋine ŋidomka wetŋineŋo ma qotnagu gekei, yale waka ŋei ŋerep korop wetŋineŋo ma qotonikei.’ ”
LUK.10.28	Yesu eŋe mainge olale rake, “Ge koboboine ramaine, ge kine kine eya makoboe more, gege togon marat kaikene.”
LUK.10.29	Ŋo, Kaisale papa togon welaine ŋei eyaŋo eŋine eŋetine ma wa nagu Yesu qesonkake, “Ŋene ŋei ŋerep wetzeŋo ma qot-ongene, eya mo ma okankaikene?”
LUK.10.30	Yesu eŋe iwa yale don kisi mane mainge olale rake, “Naso maneo, ŋei mane eŋe Yerusalem mat suwaine qelige more, Yeriko matko ariyakane ariki, so kobu ŋei natneŋo ŋei mane ma qe more, laplapine ra barake qeliŋkau, seukeyakane okange.
LUK.10.31	Paki naso yewao, Kaisale wane mosop ŋei, pris mane eŋe ari kaki ŋei eya numao pake, ŋo eŋe yuwanka more wazaino duma natka ket qe wazae ka more arike, 
LUK.10.32	yale waka, ŋei mane Lewi tegoo ŋine dumao ket more, ŋei eya ka more, duma natka ket wazainoka arike. 
LUK.10.33	Ŋo ŋei qelaŋ, Yuda ŋadino ŋine mane eŋe Samariya matko ŋine sari, ŋei eya kaki paki, qomine borike, 
LUK.10.34	eŋe eŋano ari more, kubetine kelok so wainŋo sauke more, laplapŋo piseke, pakiso eŋe ŋei eya eŋine horsi kutno mawa biraka iwenka ari more, lobo urum maneo biraka more warekake. 
LUK.10.35	Qaeki, eŋe wesi silwa etke ma more, lobo urum ware ware mane, mane more olatke, ‘Ge ŋei eya warekaikene, na mat maneo ari urata ma more, iwa zingekale, ge eŋane ra more, aboŋ so ŋara koso takotke qolekene, eya na iwa zinge sari maine qole ganikale.’ ”
LUK.10.36	Yesuŋo don kisi iwa raki qoekiso, eŋe koso Kaisale papa togon welaine ŋei eya qesonka rake, “Ge ranom detpe, kobu ŋei eŋe ŋei qekoi, ŋei eya eŋane kimaine ma? Pris me Lewi me ŋei qelaŋ, Samariya matko ŋine?”
LUK.10.37	Kaisale papa togon welaine ŋei eŋe mainge rake, “Samariya qelaŋ ŋei, eyaŋo eŋe qesiŋkake.”
LUK.10.37	Yesuŋo eŋe olale rake, “Ge ari eŋane masi mogat kaikene.”
LUK.10.38	Pakiso, Yesu eŋine so dokoine eŋe numaene arikoi, arimage mat maneo lotkeu, so yewao ŋerep mane, eŋetine Marta, oŋo marat one more yai ososok okanone more iwenongi matko waketkoi. 
LUK.10.39	Eŋe qaine mane, eŋetine Mariya eŋe Yesu wane kino pese ket mere don maine kisi me qeli ewe zonom wane kine eya kito olatki detke. 
LUK.10.40	Marta eŋe urata suwaine maki paki, dere mezet okange, pakiso Yesu wano ari olale rake, “Waomne, qaneŋo mi qesiŋnangi, naeka zok urata suwaine mamaile, eya mi kamaine me? Ge olatnom sari qesiŋ nangep!”
LUK.10.41	Waomŋo mainge olale rake, “Marta, Marta! Ge umat kine kine loutne eya wane zok dere mezet okanmaine. 
LUK.10.42	Ŋo, ge kine kine weku eya wane, yemo niget ganmaike. Mariyaŋo yemo yeye weku mane eya wane wetkemaike, wane mo ŋei maneŋo eŋano ŋine maine mi omakkayake.”
LUK.11.1	Kaiwe maneo, Yesu eŋe maneo ari more meŋenkake. Meŋenkaki qoekiso, dokoine eŋano ŋine maneŋo Yesu olale rake, “Waom, Yohaneŋo dokoine meŋen meŋen kito ebonge, ge yalewaka kito ŋebonnom ŋene meŋen-kaŋem.”
LUK.11.2	Yesuŋo edane rake, “Ŋine iwa yale meŋen-kaikei,
LUK.11.2	‘Magaze, geŋane eŋetŋone koboboine mawakaikene, koto baŋem kepe baŋem Waom okan ŋonnom, 
LUK.11.3	Kaiwe baŋem ŋara zuwageŋem, ge ŋebonikene.
LUK.11.4	Borikinezane turuŋ qeligenom. Ŋene yalewaka ŋei borikine okan ŋonmami, eŋane turuŋ qeliŋmaine. Ŋei Borikineŋo ŋene liwek ŋonmaike, ge mapik ŋonikene.’ ”
LUK.11.5	Pakiso, Yesuŋo dokoine edane rake, “Ŋinano ŋine maneŋo ruwo banino kimainane matko ari more, ma wirikka more olale rayake, ‘Kima, kasap karewe ninnom, 
LUK.11.6	naŋane kimane mane numa gemage sari naŋano lotkemaike, pakimo, na eŋane ŋara mane mi motpe metmaike!’ 
LUK.11.7	Pakimo kimaŋone eŋe mat kotoka mere rayake, ‘Ge de ma wirik mi okan ŋonnom! Madet mo kito more, mo nae so ŋanom medewekopne ŋene mo papazo pawaremaine, na maine mi wiye more kine kine ginikale.’ 
LUK.11.8	Ŋo ge sorinka magenom eŋe baŋ giniyake. Pakimo daleo? Na ŋidanbe detpi, mat welaine eŋe kima kima wane wiye more kasap mi giniyake, yemo eŋe baŋ siluŋ aŋa sorin so qebi qebin-ŋonane wiye more, kine kine zuwaŋ maine, yewa baŋ giniyake.
LUK.11.9	“Eya wane na ŋidanbe detpi, Kaisale meŋenkau, kine kine ŋiboniyake, ma zuwaŋ okane more, wele maratkaikei, madetko yatou lalage ŋiboniyake. 
LUK.11.10	Meŋenka okanmaikeŋo kine kine mayake, ma zuwaŋ okanmaikeŋo wele kayake, madetko yatomaike, eŋe lalage maniyake. 
LUK.11.11	Me ŋinano ŋine mane eŋe gipoleŋo zawon wane raki, koma qotkoine maine mi maniyake. 
LUK.11.12	Me tiyak wounane raki, wame golaŋ maine mi maniyake. 
LUK.11.13	Pakimo, ŋine ŋei bori worine yalineŋo gipon borasokop ŋine ŋara aboŋ mai maine ebone, gumeon okan okanmami, ŋo Magak qeliwo rokop mane gemaikeŋo meŋenka okanmami, eŋe Asu Koboboine ŋiboniyakane, oko bakom yemo similerop so wet korop zok manerop okan okanmaike!”
LUK.11.14	Yesuŋo ŋei mane asu qotkoineŋo kotino ketki, done midaine geke, eŋane kotino ŋine asu qotkoine yewa esopkaki saket arike. Arikiso, ŋei yewa eŋe kiyeke more don rake, pakiso ŋei ŋerep magu suwaine eŋe ka more oŋaene qaeke. 
LUK.11.15	Pakiso, ŋei natne eŋe Yesu wane rakoi, “Eŋe Belzebul, asu qotkoine eŋane ŋetneene, oŋo zonom mangi, asu qotkoine yewa esopongi saketmami.”
LUK.11.16	Ŋo ŋei natne eŋe liwekka more, eŋe weleka Kaisale wane urata mamaike me daleo kine eya ma wakongi, kaikei wane so raki, qeliwo masi tanik mane wakoniyakane olatkoi. 
LUK.11.17	Eŋe yale okanbiso, Yesuŋo wetenane kine dere more edane rake, “Kepe mane eŋe mapok nagu maguine maguine ari edomka kawali yakuwi, mi kirowoniyake. Weŋem sotak eŋe edomka mapok nagu more, wiriu etke okaniyake. 
LUK.11.18	Ŋo, Ŋei Borikinane magu eŋe mapoke magu etke okane more, etomka kawali yakuwik, urataetne daleo togole more payake? Pakimo, ŋine naŋane ramami, eŋe Belzebulŋo zonom mangi, asu qotkoine yewa esop onmaike. 
LUK.11.19	Na Belzebulŋo welekatne zonom ningi, asu qotkoine yewa esopongaleo, yemo ŋinŋine dokoŋine eŋe maŋo qesiŋongi, asu qotkoine yewa esop onmami? Ŋinŋine dokokop ŋine edo kine ŋine ma wakon onmami, yemo ŋine sot okanmami! 
LUK.11.20	Mida! Na yemo Kaisale wane zomongo asu qotkoine yewa esopon okanmaileo, Kaisale wane zonom qeli ewe zonomine so gege togon numa mo ŋinano sarimaike.
LUK.11.21	“Pakimo, ŋei togole mane eŋe tebe kowakine ma more, eŋine matinane diyamine ma warekaki, aboŋ kine kineine maineka payake. 
LUK.11.22	Ŋo, silu? Ŋei togogole maneŋo sari ge more yuwan-kaki paki, tebe kowakine kawali wane aboŋ yewa korop omakaware more, ŋei natne matoke eboniyake.
LUK.11.23	“Ŋei mane eŋe kima mi okan naniyakeŋo, eŋe ŋaba okan naniyake, ŋo ŋei mane eŋe qesiŋnane more, lama mi qeturaŋ-oniyakeŋo, lama esop-ongi, yau yaup ariwarekei.”
LUK.11.24	“Asu qotkoine maneŋo ŋei mane wane kotino ŋine sakesiyake, saket more ari kepe yaup papaino mat mane maratka ma mere kito okanbe ra, mat wane zuwage arike, ari mageki boriki, oŋomka iwa yale rayake, ‘Na koso matne qelige sarile, yewao zinge ariwe.’ 
LUK.11.25	Yale raki pakimo, koso zinge ariyake, ari kakimo, mat yewa mo sino kito maulukwareu, dun dun payake. 
LUK.11.26	Pakimo, eŋe koso zinge ari more, asu zok qotkokoine sewen (7), eŋine yale mida, eŋe zok bori worine, eŋe ebuki sari mat wekuwoka mere kito okangei. Pakimo, ŋei yewa eŋe alakan nigatnemde borike, wane naso yewao yemo zok manerop borilukmaike.”
LUK.11.27	Yesu eŋe don yale ra okorakiso, ŋei ŋerep magu suwaine eŋane keuweno ŋine ŋerep maneŋo boka olale rake, “Ŋerep pa geu more, ŋamu gumegange, eŋe oi bakomŋone okaniyake!”
LUK.11.28	Rakiso, Yesuŋo olale rake, “Mida! ŋei ŋereppa Kaisale wane don dere more, tewek okanmami, edo maine oi bakomine okanikei!”
LUK.11.29	Ŋei ŋerep magu suwaine eŋe Yesu wano sari watke metpi, Yesuŋo iwa yale edange, “Naso iwa wane ŋei ŋerewekoune eŋe ŋei ŋerep qotkoine! Eŋe masi togole kaikei wane qeson okanmami. Ŋo, na masi togole mane mi sikanonbe kaikei, weku Yona wane masi togole eyamo sikanongale. 
LUK.11.30	Numa yewaka, Kaisale wane qelit ŋei, Yonaŋo Niniwe matko ŋei ŋerep magu eŋane qakaene okange, ŋo naso iwao ŋei ŋerep magu gemami, ŋinane qakaŋine yemo, Ŋei Wawainane Gipole okanmaike. 
LUK.11.31	Wano wanok nasoo, yemo qelaŋ ŋerep waom Seba kepe nat paromine raiwo okenŋine, oŋo ŋei ŋerep magu naso iwao gemami, eŋerop wiye okora more kine ŋine tilekeyake. Onoka wane, ŋerep yewa eŋe kepe nat paromine lolike sari more, ket more Solomon wane dereret wele yewa detke. Ŋo kine kine maneŋo Solomon manerop yuwankamaike, yemo iwa na ŋidanmaile. 
LUK.11.32	Wano wanok nasoo, Niniwe matko ŋine qelaŋ ŋei ŋerep eŋe boaŋ wiye okora more, naso iwao ŋei ŋerep gemami, eŋerop kineene tilekkei. Niniwe ŋei ŋerep eŋe Yonaŋo don edangi, dere more borikineene qeliŋgoi, eya wane eŋe wetene maingekoi, ŋo, na ŋine ŋidanmaile, kine kine mane iwa, yewaŋo yemo Yona manerop yuwankamaike!” Eya mo Yesu eŋe eŋine rake.
LUK.11.33	“Mane eŋe lam kuwake more, kine kine qekatno mi motki okora okanmaike, me laseŋo mi kito raukki met okanmaike. Mida! Eŋe zake kutno kitoki, mere mat kotino qelaŋangi, ŋei eŋe qelaŋan yewa ka more mat koto maine wa okanmami. 
LUK.11.34	Deŋone yewamo wet so solaŋonane kiwaine, deŋone maine mesiyakeo, wet so solaŋone yewa korop qelaŋanŋo wakesiyake, ŋo, deŋone borimaike, yemo wet so solaŋone eyamo korop panaman kitomaike, 
LUK.11.35	eya wane ge kotoŋono qelaŋan pamaike, yewa panaman kitoyakane diyamine maikene. 
LUK.11.36	Ge wet so solaŋone korop yewa qelaŋanŋoka rokopke paki, wet so solaŋone sisine mane mi panaman kitomaikeo, yemo wet so solaŋone yewamo korop lam wane qelaŋane yale qelaŋan wareyake.”
LUK.11.37	Yesu eŋe don raki qoekiso, Parisi maneŋo ŋara eŋerop neyakane newankake. Pakiso, Yesu eŋe ari eŋerop zakeo metkoik. 
LUK.11.38	Yesu eŋe metine mi sau sauk, ŋara zakeo wa mere ŋara nekoik wane Parisiŋo kaki mi menaŋge. 
LUK.11.39	Pakiso, Waomŋo olale rake, “Parisi ŋine laseŋine so kapŋine solaineka sauk okanmami, ŋo, kotoŋino yemo kobu, bailalaŋ, so borikineŋo watke pamaike. 
LUK.11.40	Ŋine qelaŋ ŋei! Kaisale eŋe kine kine solaineka make, ŋo, kotino wa mo weneŋ mi make me? 
LUK.11.41	Ŋine siluŋ lase ŋine so kap kine kine ŋine kotino metmaike, yewa aboŋene midaine, eŋe ebon-warekeiwo, yemo ŋinano kine kine korop Kaisale wane kaitko libe qewareyake.
LUK.11.42	“Yai, Parisi, ŋine kaet ŋungep me? Ŋine kine kine yauwine siweŋ arerewa, garem kumusi so zaguk natne 10, yewa ŋine maine Kaisale man okanmami, ŋo kine kine wele ra makoboe, so wetŋo Kaisale malipka malipka, yewamo mi okan okanmami. Ŋine iwa okanbi paki, mane wa weneŋ okangeiwo, yemo menageyake.
LUK.11.43	“Yai, Parisi, ŋine kaet ŋungep me? Ŋine Yuda lewa lewaŋ urumgo kito met met lewine ŋei ŋerep kaitkoka mesikei wane ra okanmami, so sobeŋ suwaino ŋei ŋerep edo ŋune more mawa ŋunikei wane wetŋine suwaine pamaike. 
LUK.11.44	Yai, Parisi, ŋine kaet ŋungep me? Ŋine deŋesere mane zariŋine midaine, ŋei ŋerep eŋe mi dereret keuwoka gesoke arimami, yale.”
LUK.11.45	Yesuŋo yale rakiso, Kaisale wane ra rokop don welaine ŋei, Skribe, maneŋo olale rake, “Kito ŋebo ŋebon, ge don yewa ranom ŋene weneŋ ŋengumaike!”
LUK.11.46	Pakiso, Yesuŋo mainge olatke, “Yai, Skribe ŋine weneŋ kaet-ŋungep me? Ŋine aboŋ umatne suwaine ŋei ŋerep eŋane kuteno motpi, edoka urata suwaine tewek okanmami, ŋo ŋidom meteŋine mane bira more, aboŋ umatne yewa mi qesiŋone tewek okanmami. 
LUK.11.47	Yai, Skribe, ŋine kaet ŋungep me? Ŋabokopŋine eŋe Kaisale wane qelit ŋei engu matali okan onwarekoi, ŋo ŋine propet eŋane deŋesereene kibi ma okanmami. 
LUK.11.48	Ŋine yale okane more, ŋabokopŋine masi qotkoine okangoi, eya wane detpi menaŋ okanmaike, yewa ŋidomka ŋei ŋerep sikan onmami, ŋabokopŋine eŋe Kaisale wane qelit ŋei enguwi seukkoi, ŋo ŋine deŋesereene kemgo maulukkoi. 
LUK.11.49	Kine yalewa wane, Kaisaleŋo mokaka Kaisale wane qelit ŋei eŋane weteno motki, don iwa yale qekoi, ‘Na boaŋ eŋano qelit ŋei so aposolo biraonbe arikei, pakimo eŋe boaŋ natne engukei, ŋo natne engu esoponbi arikei.’ 
LUK.11.50	Pakimo, mokaka qeli so kepe kito epotke, yewao ŋidoka Kaisale wane qelit ŋei engu sakoi, eya wane turuŋine eyamo ukude naso iwao ŋei ŋerep gemami, eŋano makokeyake. 
LUK.11.51	Mokaka, Abel seukke, yewa ŋine sari mage Zekaraiya, eŋe Kaisale wane zake so Kaisale wane Urum Kobekine, yewa wane keuwetno qeu seukke. Na welekatne ŋidanbe detpi, kawali yewa qe sarikoi, eya wane turuŋine eyamo ukude naso iwao ŋei ŋereppa gemami, ŋinano korop makok wareyake!
LUK.11.52	“Yai, Skribe, ŋine kaet ŋungep me? Ŋine dereret urum madetine qeko qekok wane kiine ma waluke magemami, ŋine ŋinŋine eyamo madet lalage waket okanmami, pakiso, ŋei ŋerep natne edo wakesikei wane okanbiso, ŋine leŋon okanmami!”
LUK.11.53	Pakiso, Yesu eŋe mat qelige erinat waketke, waketkiso, Kaisale papa togon welaine ŋei, Parisi so Skribe eŋe Yesu solaino qe more don gereune rakoi, so qeso qeson loutne qesonka liwek-kakoi. 
LUK.11.54	Liwekka more aŋaineŋo don mane ra mataliki ka more dongo birakaikei wane lom kiririŋ makoi.
LUK.12.1	Ŋei ŋerep magu suwaine tausen yalewaŋo sari lewage more, esosop-nagu kiyeeneŋo rakukum nagukoi. Pakiso, Yesuŋo mikepka dokoine edane rake, “Ŋine Kaisale papa togon welaine ŋei, Parisi, eŋane don kelokenane diyam maikei, isisienane ramaile. 
LUK.12.2	Kine kine kaweunerop pamaike, yewa mo boaŋ kaweune lalage didiwo wakon wareyake, ŋo kine kine sane pamaike, yewa mo boaŋ didiwo wakongi detka warekei.
LUK.12.3	Yalewa wane mo, ŋine don kine kine sanka panaman koto ra okanmami, yewa mo boaŋ kaiwe suwaino wakongi desikei, ŋo, ŋine urum koto mere more don kine kine saŋepka rau, ŋei ŋerep keteno ket okanmaike, yewa mo boaŋ mat sobego okora ra suwakei.”
LUK.12.4	“Kimakopne, na iwa yale ŋidanbe, ŋine solaŋine qeu seukeyake, ŋo siluŋ eya wane ŋadino kine kine natne umatne maine mi okanŋungei, ŋei yewa eŋane misuk kaet ŋuniyake. 
LUK.12.5	Na ŋei weku sikan ŋunikale, eŋane yemo kaet ŋuniyake, yemo Kaisale eŋane welekatne kaet ŋuniyake, eŋe kepe sola qeki seukki, eya wane ŋadino baŋ oŋa oŋa gerep sorao birakaki kesiyakane zonom weneŋ ma gemaike. Na welekatne ŋidanmaile, eŋane kaet-ŋuniyake!
LUK.12.6	Naŋimde nigatne mete mane yewa wesi takitne etkeŋo mi qole okanmami me? Pakimo eŋano ŋine mane Kaisaleŋo eŋane mi nigetka okanmaike. 
LUK.12.7	Ŋo, ŋinane leweŋine zounane zaleine yemo mo dapotwareke, eya wane ŋine misuk kaet okangei, ŋinane leweŋineŋo yemo wawaine, naŋi nigatne eŋane lewetene yuwankamaike!”
LUK.12.8	“Koso mane ŋidanbe, mane eŋe ŋei ŋerep eŋane kaitko, naŋane eŋetne ra wakoniyake, Ŋei Wawainane Gipoleŋo yalewaka Kaisale aŋelokoune eŋane kaiteno eŋetine ra wakoniyake. 
LUK.12.9	Ŋo, ŋei mane eŋe ŋei ŋerep eŋane kaitko na bisop naniyake, eŋe Ŋei Wawainane Gipoleŋo yalewaka Kaisale aŋelokoune eŋane kaiteno bisop kayake.
LUK.12.10	Ŋei mane eŋe Ŋei Wawainane Gipole don borikine olasike, eŋe Kaisaleŋo sot turuŋine qeliŋka niget kayake, ŋo ŋei mane eŋe Asu Koboboine don borikine olasiyake, eŋe Kaisaleŋo sot turuŋine yewa mi qeliŋka niget kayake.
LUK.12.11	Ŋo ŋaba eŋe ŋibu ari more, Yuda wane lewa lewaŋ urumgo, me ware ware eŋano, me ŋei waom eŋano, dongo biraŋunbi, don daleo raikei ra more dere mezet misuk okanikei. 
LUK.12.12	Naso yewao don raikei, yewamo Asu Koboboineŋo kito ŋiboniyake.”
LUK.12.13	Ŋei ŋerep magu eŋane keuweno ŋine ŋei maneŋo Yesu olale rake, “Kito ŋebo ŋebon, tatneŋo magasane mete zamot yewa bonep magemaike, eya wane ge olatnom natne na matoke niniyake.”
LUK.12.14	Yesuŋo olale rake, “Ŋeiwae, maŋo na ŋinane wano wanok ŋei bira nangane, ŋinano wano wanok urata maikale, me etke ŋirane aboŋ keuwoka mapoke ŋiponikale?”
LUK.12.15	Pakiso eŋe koso takotke korop edane rake, “Deŋine nat nat potkei, so diyamŋine ma more, kine kine natne eya wane bailalaŋ misuk okanikei, ŋei aboŋ ŋine suwaine ŋine gege togon ŋine yemo aboŋ yewa ŋine mi marat kayake.”
LUK.12.16	Pakiso, Yesuŋo don saeŋine mane iwa yale edange, “Ŋei aboŋine suwainane kepe mane pake, yewao ŋara kine kine loutne suwake. 
LUK.12.17	Pakimo, ŋei wae eŋe oŋomka kiyeke more iwa yale wetkeke, ‘Na ŋarane mosikalane matine mane mi metmaike, eya wane na daleo okanikale?’ 
LUK.12.18	Yale ra more rake, ‘Na iwa yale okanikale, na ŋara urum mane yewa lalagewe ketki, koso suwaine maikale. Ma more yewao ŋara so aboŋne natne weneŋ mosikale. 
LUK.12.19	Pakimo, na wetneŋo iwa yale raikale, ge aboŋ kine kine korop pa ginmaike, koma zok loutne yewa wane rokop, eya wane ge mere zonom manom, ŋara ne more doku nenom, paki eya wane batne okannom!’ 
LUK.12.20	Ŋo Kaisaleŋo yemo olale rake, ‘Ge ŋei qelaŋine! Ukude ruwo iwao ge seukkene, pakimo, aboŋ kine kineŋone iwa ma gume sakone, eyamo maŋo peikeyake?’ ”
LUK.12.21	Pakiso, don qoi qoino Yesuŋo rake, “Ŋei natne kepeo ge more, solaenane aboŋ kine kine zok loutne yalewa gume wa okanmami, ŋo Kaisale wane kaitko kotoenane moriyan yemo mida.”
LUK.12.22	Pakiso, Yesuŋo dokoine edane rake, “Na iwa yale wane ŋidanmaile, ŋine ŋaraŋo kaŋine qesiŋkaki, gege me takot laplapŋo solaŋine kawetka more gege, yewa wane dere mezet zok misuk okanikei. 
LUK.12.23	Ŋaraŋo wele mi okanmaike, gegeŋo yemo wele okanmaike. Takot laplapŋo wele mi okanmaike, solaŋo yemo wele okanmaike. 
LUK.12.24	Ŋine naŋimde gawe onbi, eŋe ŋara mi ebot okanmami, me ŋara mau urumgo mi wa okanmaike, eŋe ŋara urumene mida, so aboŋ kine kine mot mot wane urumene mida, ŋo siluŋ Kaisaleŋo ŋara gumeon okanmaike! Ŋei ŋerep ŋido naŋi yuwan onmami. 
LUK.12.25	Ŋinano ŋine mane maŋo dere mezet okangi paki, nasoine ma kiroroine more koma natne koso ge ariyake? 
LUK.12.26	Ŋine kine kine nigatne yalinane qeka more mo onoka wane kine kine natnane dere mezet okanmami? 
LUK.12.27	Eki zubaine saleyalekine zurak okanmami, yewa onbi, eŋe ŋaraenane urataine mi ma okanmami, me takot laplapene edomka mi qetut okanmami, ŋo na ŋidanbe detpi! Solomon, Yuda ŋei waom suwaine, eŋe takot laplappine kibinerop bira geke, ŋo siluŋ eki saleyalekine kibi maep korop zurak okanmami, yaline mane mi bira geke. 
LUK.12.28	Touk zubaine iwa eŋe ukude yalewa zurakmaike, ŋo qaekino wamo buratke okanmaike, pakimo kitaremo, gerepko birau wa ze okanmaike. Touk yauwine yaline eŋe siluŋ Kaisaleŋo takotene biraon okanmaike. Pakimo ŋinane takot laplap mi ma wakoniyake ramami me? Yai, mali malipŋine nigagatne!
LUK.12.29	Ŋine eya wane zok wetŋine kopusutne motki, misuk raikei, onoka ŋara nekene, me onoka doku nekene. 
LUK.12.30	Kepe iwa wane qelaŋ ŋei ŋerep ge arimami, edo kine kine yalinane ra okanmami. Ŋine kine kine yalinane ŋaŋaemami, eya mo ŋinane Magaŋineŋo mo detmaike, 
LUK.12.31	eya wane turuŋine eyamo ŋine Kaisale wane bango kine kine maine pamaike, eya wane wetŋine suwaine motpi payake, pakimo ŋado Kaisaleŋo kine kine iwa eyamo boaŋ ŋiboniyake.
LUK.12.32	Lamakopne magu nigatne, ŋine misuk kaet okangei, magaŋine eŋe eŋine bango kine kine qeli ewe zonomine pamaike, eya mo ŋiboniyakane batne okanmaike.
LUK.12.33	Ŋine aboŋ kine kineŋine yewa ŋei natne ebonbi, eŋe wesi ŋibonikei, pakiso, wesi yewa mapoke, aboŋene midaine eya ebonikei. Pakiso, ŋinŋine eyamo wesi kite mane bara warakine midaine, yewa maratkaikei, so qeliwo qoli zaliŋine gege togon, irima ŋosok mi kiti kitine, yewao ŋei edo kobu mi maikei so zau edo kim ki barak mi okanikei, yewa marat kaikei. 
LUK.12.34	Qeliwo asu wane gege aboŋ pamaike, yewaoka naso baŋem wetŋine motpi payake.”
LUK.12.35	“Ŋine eweke more, laplapŋine ramukei, pakiso, waroŋine togoleka abonbi ari kitoki, so kiwaŋine kuwakkei. 
LUK.12.36	Pakiso, qelit medep edo suwaineene eŋe ŋei ŋerep etke meteetne aukeik wane ŋara soep suwaine mau wa okoramaike. Yewao ŋine qelige zinge sariki kaikei wane tomaka okanmami, ŋine yalewa okangei, eŋe sariki paki, madetko yatoki mo, dokoine eŋe eŋane madet ikopka lalaŋgei. 
LUK.12.37	Ŋei suwaine yewa eŋe zinge sari more, qelit dokoine yewa ongi eweke more wisika mesikei, pakimo, qelit medep eŋe zok oi bakom okanikei! Na welekatne ŋidanbe, eŋe laplapine ramu more waroine abongi ari kitokimo, qelit dokoine edangi, ŋara zakeo sari mesikei, pakimo oŋom ŋara gumeoniyake. 
LUK.12.38	Eŋe ruwo banino me kepe qae qaewo sari more ongi, qelit dokoine eŋe eweke more wisika gekei, eŋe oi bakom zok okanikei! 
LUK.12.39	So iwa weneŋ desikei, ŋei mane mat mane wane welaine, eŋe kobu mama ŋei maneŋo sariyakane nasoine mo detmaike, pakimo matinane diyamine maki kobu mama ŋei yewaŋo eŋane mat koto mi ra barake wayake. 
LUK.12.40	Pakimo eya wane ŋine yalewaka ewekkei, onoka wane, Ŋei Wawainane Gipole naso maneo ŋine raikei, ‘Eŋe mi sariyake,’ yale ra more mi detkau, eŋe baŋ sariyake.”
LUK.12.41	Petoroŋo rake, “Waom, ge don saeŋine iwa ŋeneka ŋedanmaine, me ge ŋei ŋerep koropze ŋedanmaine?”
LUK.12.42	Rakiso, Waomŋo rake, “Qelit ŋei aŋa tewe tewekinerop so dereretine maine yewa ma? Qelit ŋei yewa eŋe suwaineineŋo ware ware birakaki, dokoine natne yewa wareoniyake, so naso kutnoka ŋaraene matoke eboniyake. 
LUK.12.43	Suwaineine eŋe zinge sari more kaki, qelit ŋeiine eŋe urataine make, yalewaka maki kaki paki olatki, eŋe oi bakomine suwaine okaniyake! 
LUK.12.44	Na welekatne ŋidanbe detpi. Ŋei suwaine yewa eŋe qelit ŋeiine eya ware ware suwaine birakaki aboŋ kine kineine wareyake. 
LUK.12.45	Ŋo, qelit ŋei wane wetineŋo yemo iwa yale wetkeyake, ‘Suwainene eŋe ikopka mi sariyake, eŋe naso kiroine ge more, mo boaŋ sariyake.’ Yale raki paki, kiyeke qelit ŋei natne engu more, ŋerep weneŋ enguyake, engu more ŋara neyake, so doku togole ne more qelaŋ qelaŋ qeyake. 
LUK.12.46	Yale okane gekimo, naso maneo ŋei suwaine yewa eŋe koso zinge sariyake. Qelit mama eŋane ware ware yewa eŋe suwaineine naso dango sariyake, eya mo mi detmaike, so mi tomaka okanmaike, eŋe nigetkaki, qewoloŋ gegeki, suwaine eŋe ikopka lotke more, tiŋ tuŋ kitare aŋa bira wira eŋane keuweno birakaki eŋerop wikile suwaine geyake.
LUK.12.47	Qelit mama eŋane ware ware mane eŋe suwaineineŋo kine kine mayakane olatmaike, yewa mo detmaike, ŋo mi eweke more, suwaineineŋo okaniyakane me mayakane ramaike, yewamo mi okan okanmaike, eŋe aŋaine biramaikane kumunam suwaineŋo qe more makoboe-kayake. 
LUK.12.48	Ŋo qelit mama eŋane ware ware mane eŋe suwainane don dere ŋaŋae more qewoloŋgi, kumunam suwaineŋo qeqe wane rokop, ŋo siluŋ nigatneŋo qe more makoboe-kayake, ŋei mane eŋe kine kine manerop yoboneka man maneo, yemo eŋe weleine yoboneka maingeyake.”
LUK.12.49	“Na kepo gerep puwanbe zeyakane ketkole, pakimo na gerep yewa esatka lawe zeyakane qomne zok nanmaike! 
LUK.12.50	Na doku mane tauketane raraine, ŋo mi tauwe paki, wetne umaremaike. 
LUK.12.51	Ŋine naŋane wetke ramami, na kepo peyam ma wakoniyakalane ketkole? Na ŋidanbe, peyam mida, na ŋei ŋerep ma poripone wakongalane ketkole, 
LUK.12.52	eya wane naso iwao kiyekke more, iwa yale wakoniyake, ŋei ŋerep mete mane, matene weku pamami, eŋe poripkekei. Poripke more karewe wa edo etke wa ŋaba osikei. Ŋo etke wa eto karewe wa ŋaba ongeik 
LUK.12.53	Magakopene edo gipolekopene ŋabaonikei, ŋo gipolekopene edo magakopene ŋabaonikei. Nagakopene eŋe borasokopene ŋabaongei. Sele ŋerep eŋe atolekopene ŋaba onikei, ŋo atolekopene eŋe sele ŋerep ŋaba onikei.”
LUK.12.54	Yesu eŋe yale waka ŋei ŋerep takotke edane rake, “Ŋine kezoŋ kau, kepe deine ketmaike okenka saki esatka, ra okanmami, ‘Koya mo qeyakane okanmaike,’ rauso, koya eŋe qe okanmaike. 
LUK.12.55	Ŋo detpi, momo suwaine raiwoken ŋine sariki, dere more ra okanmami, kepe mo gereweyakane okanmaike, rauso kaiwe sirik okanmaike. 
LUK.12.56	Isi welakoune! Ŋine kepeo so qeliwo masi daleo wakonmaike, eya wane kine eya mo maine detmami, ŋo, ukude naso iwa gemaine, eya wane kine mo onoka wane mi detluk okanmami?”
LUK.12.57	“Ŋine onoka wane ŋidomka mi detluke more, numa koboine ma wesakmamik? 
LUK.12.58	Ŋei mane eŋe dongo bira-ganiyakane geuki arikeik, numao ari more, ŋei yewa olatnom ŋitomka esat mide don sot yewa auye ra makoboekeik. Pakiso, eŋe wano wanok ŋei wane kaitko misuk geu arikiso, oŋo tebe ŋei wane metino bira-gangi, tebe ŋeiŋo mulap urumgo bira-ganiyake. 
LUK.12.59	Eso, na golatpe, ge mulap urumgo ŋine esatka mi sakesikene. Ge yewaka mere more, sota ŋone korop suwaine so nigatne yewa weneŋ makok-warenom, qoeki sakesikene.”
LUK.13.1	Naso yewao, ŋei ŋerep natne yewa gekoi, eŋe Pailatŋo, Galili ŋei natne Kaisale wane soe soep mire geuso enguke, eya wane don kisi Yesu olatkoi. 
LUK.13.2	Pakiso Yesuŋo dere more edane rake, “Galili ŋei eŋe numa yalewa oken seukkoi, eya wane ŋine iwa yale wetkemami, Galili ŋei iwa eŋane soteneŋo Galili ŋei natne korop eŋane sotene yuwankamaike? 
LUK.13.3	Yale midakaka! Na ŋidanmaile, ŋine wetŋine mainge more sot turuŋŋine yewa mi ŋadekkaikeiwo, yemo eŋe okangoi, yale ŋine korop seukwarekei. 
LUK.13.4	Ŋo ŋei 18, mokaka Siloam matko mat mane kiroroine yewaŋo dumene ket enguke, eya wane ŋine wetke raikeiŋo, ŋei yewa eŋane sot turuŋeneŋo ŋei ŋerep natne Yerusalem gemami, eŋane sot turuŋ yuwankamaike? 
LUK.13.5	Yale mida! Na ŋidanlukmaile, ŋine wetŋine mi maingeu paki, borikine ŋine yewa mi ŋadek kaikeiwo, yemo eŋe okangoi, yale ŋine korop baŋ seukwarekei.”
LUK.13.6	Pakiso, Yesuŋo don rokop iwa yale edange, “Ŋei maneŋo wain euine kotino eki mane pik motki suwake, pakimo eŋe ari wele wane kaki mane mi qeke. 
LUK.13.7	Pakiso, eŋe eu wane urata mama ŋei eŋe olale rake, ‘Kanom, na koma karewe iwa sari more, kawe pik eki iwaŋo wele mane mi qeki wele wane zuwagewe borike, kitonom ketkep! Eŋe onoka wane okora more kepe kelokine yaup wane waraŋ waremaike?’ 
LUK.13.8	Rakiso, eu ware wareŋo olale rake, ‘Suwaine, qeliŋkanom, eŋineka koma weku iwa okoraki, na kino lom ma lolikewe pakimo, wele qeyakane bulamakau kaeneŋo lom yewa more more somekale. 
LUK.13.9	Pakimo, pik eki yewa eŋe koma weku eya wane kotino wele manerop maine qeyake, ŋo wele mi qeyakeo, yemo ge maine kitonom kesiyake.’ ”
LUK.13.10	Qezarek Naso maneo, Yesuŋo Yuda wane lewa lewaŋ urumgo edange.
LUK.13.11	Ŋerep mane yewa metke, eŋe asu qotkoinŋo kotino ket more ma pelekkaki, zomainerop okane geki koma 18 okange, yalinane romone setne qoukki maine koboine wiye mi okora okange. 
LUK.13.12	Yesuŋo ŋerep eya kaki paki ora more rake, “Ŋerep, zomaŋone mo midamaike!” 
LUK.13.13	Yale raki pakiso, metine ŋerep wane lewino motkiso, esatkamde ŋerep eŋe romone koboeki, wiye more Kaisale bakomine kitoke.
LUK.13.14	Yesuŋo Qezarek Nasoo ŋerep yewa ma menaŋkake, eya wane Yuda wane lewa lewaŋ urum wane ware ware, maneŋo sotine osiki aŋage boka more ŋei ŋerep edane rake, “Kaiwe urata mama 6 pamaike, yewao ŋene urata maine ma okanmaine, wane naso yewao yemo maine sariu, ma menaŋ-ŋuniyake, ŋo qezarek naso yemo misusuk!”
LUK.13.15	Rakiso, Waomŋo don iwa yale olatke, “Ŋine isi ŋei nau! Ŋinano ŋine maneŋo qezarek nasoo oŋo siluŋ bulamakau me donkiine sengo ŋine maine siwotka more, ma saket more ma ari doku gumekayake. 
LUK.13.16	Ŋo ŋerep iwa yemo Abraham wane ŋaboine Ŋei Borikineŋo mulapŋo wokomkaki koma 18 metmaŋki, mulap yewa maine noŋo qezarek nasoo mi siwot kaikale me?” 
LUK.13.17	Yesuŋo don turuŋine edange, yewaŋo ŋabakoune zok enguki gamu onwareke, ŋo ŋei ŋerep wele korop, eŋe yemo Yesuŋo masi kine kine weku mane maki kakoi, eya wane wetene menaŋge.
LUK.13.18	Yesuŋo qesone rake, “Kaisale eŋe dalino waremaike, gege togon wane numa yewa tanikine dalino? Na onokakao rokop don mosikale? 
LUK.13.19	Eŋe yemo nemuyap woune nigagatne yale, ŋei maneŋo woune yewa ma more, ma ari romeino motki, mere wiri suwa wa more eki suwaine okange, pakimo naŋi eŋe qoginane kutno matene ma okanmami.”
LUK.13.20	Yesuŋo koso manerop qesonone rake, “Kaisaleŋo dalino waremaike, yewa wane gege togon wane numa na onokakao rokop mosikale? 
LUK.13.21	Eya yemo yis yale, ŋerep maneŋo yis nigatne yewa ma more, palauwarop suwaine liwage motki, mere more suwa piwiwige waki, kasap mit okanmaike.”
LUK.13.22	Yesu eŋe ari more, mat suwaino so mat nigatno ŋei ŋerep don kito ebonma ebonma ari mage, Yerusalem matko ariyakane arike. 
LUK.13.23	Arikiso, ŋei maneŋo qesonkake, “Suwaine, ŋei ŋerep weku wekuŋo mane qeliwo waikei me?”
LUK.13.24	Yesuŋo dere more edane rake, “Ŋine sorin borin okane togole more, gege togon madet qeka qekainoka wakesikei, onokawane na ŋidanmaile, ŋei ŋerep loutneŋo waketkei wane soringekei, ŋo siluŋ mi wakesikei, natne ŋaŋaekei. 
LUK.13.25	Gege togon matpae wane welaine eŋe boaŋ wiye more madet legeyake. Pakimo, ŋine mat ŋadino okora kiyeke madetko quŋ quŋ kito more raikei, ‘Suwaine, madet lalagenom uŋem!’ Raumo, eŋe boaŋ ŋidane rayake, ‘Na ŋine mi detŋunmaile, ŋine diya ŋine sarimami!’
LUK.13.26	Rakimo, ŋine koso olale raikei, ‘Ŋene ŋara so doku gerop weneŋ mere nekone, ge ŋenane matko don kito ŋebongone!’ 
LUK.13.27	Pakimo, eŋe koso manerop ŋidane rayake, ‘Na ŋaŋaeŋunmaile, wiye ariwareu! Ŋine korop borikine mama nau!’ 
LUK.13.28	Eŋe ŋine qeinat mat ŋadino esopŋungi ket more, wetŋine koya saki koyasuruk suwaine aroke more, ŋet warik warik ki okorau paki, potpi waki onbi, Abraham, Isak, Yakop so Kaisale wane qelit ŋei propet korop weti qeliwo Kaisaleŋo qeli gege togon ma wakonwareke, eya wane kotino mesikei! 
LUK.13.29	Pakimo, ŋei ŋerep korop boaŋ sariwarekei, natne kepe sasainoken ŋine natne kepe ketmaike oken ŋine. Sariware more, Kaisaleŋo kine kine wekumane ma wakonwareke, eya wane kotino zakeo mere nene maep nekei. 
LUK.13.30	Pakimo, naso iwao ŋei ŋerep kepeo ŋado kitomami, eŋe qeliwo lewine alakangei, ŋo lewine kepeo alakanmami, eŋe qeliwo ŋado kitokei.”
LUK.13.31	Naso weku yewaoka, Kaisale wane papa togon welaine ŋei, Parisi natne Yesu wano sari more olale rakoi, “Ge mat iwa qelige, mat maneo ikop arinom, Herot eŋe gekuki seukkenane okanmaike.”
LUK.13.32	Yesuŋo edane rake, “Ŋine ari kasi borikine zubaine isisine, Herot yewa iwa yale olatpi, ‘Detmaine, na ukude so qaeki asu qotkoine esoponbe saket ariu, zoma enerop yewa ma menaŋonmaile, ŋo qene kaiwe mama kareweo yemo uratane mawe qoeyake.’ 
LUK.13.33	Na siluŋ ukude, qaeki so qene yemo mo eya numane arikale, eŋe Kaisale wane qelit ŋei mane mat natneo maine mi qekoi, mida! Eŋe siluŋ Yerusalem matko weku yemo qeu seukeyake.
LUK.13.34	O, Yerusalem welaine! O, Yerusalem welaine! Ŋine Kaisale wane qelit ŋei engu more, ŋinano biraongi yewa weneŋ wesiŋo engu waremami! Naso loutne na meteneŋo motpe ŋei ŋerew-ekopŋine koraut-ŋunikalane okangole. Tiyak ŋerepŋo medewekoune qim-gimineŋo mapulake motki koraut-ŋonge, yale na qim-giminane bango met okanmami, na ŋine koraut ŋunikalane, ŋo ŋine eya wane bauŋine wake. 
LUK.13.35	Detmami! Kaisaleŋo matŋine mo komu komune qeliŋkayake, na ŋidanbe, ŋine koso na mi nanikei, ge mage naso mane bomileki, yewao ŋine iwa yale raikei, ‘Waom wane tungo sarimaikane, eŋe Kaisaleŋo mosop-kakep!’ ”
LUK.14.1	Qezarek naso maneo, Yesuŋo Parisi ŋetne mane wane matko ŋara neyakane arike, pakiso ŋei ŋerep eŋe Yesu wane diyamine seleleine makoi. 
LUK.14.2	Pakiso ŋei mane kiye mete suwa suwa okankake, yewa eŋe Yesu wane osino sarike. 
LUK.14.3	Sarikiso, Yesuŋo ŋei wae kaki paki, Kaisale papa togon welaine ŋei, Parisi so Skribe qesonone rake, “Ŋenze ra rokop don yewaŋo maine detŋongi, qezarek nasoo ŋei ŋerep zomarop ma menaŋ onikene me mida?”
LUK.14.4	Ŋo eŋe don mane mi rakoi, pakiso Yesu eŋe ŋei wa metino ma menaŋkaki, pakiso birakkai arike. 
LUK.14.5	Pakiso, eŋe edane rake, “Ŋinano ŋine mane eŋe gipole me bulamakauine mane doku lomgo qezarek nasoo kesiyake, pakimo ŋine qezarek nasoo wane maine ikopka mi ma birau sayake me?”
LUK.14.6	Don eya wane yalewaka turuŋine eŋe eweke more, maine mi mainge olatkoi, eŋe ŋaŋaekoi.
LUK.14.7	Yesu eŋe ongi, ŋei natne eŋe ŋara zakeo ŋara nekei wane sari metmet kaitko lewine yewaka nogane mesikei wane okanbi, Yesuŋo one more don rokop mane iwa yale rokop kito more edange, 
LUK.14.8	“Ŋei maneŋo ŋei ŋerep etke meteetne aukeik wane okanbik newanŋungi eŋane zakeo ŋara nekei wane, ari more met met kaitko lewine metmaike, yewao misuk mesikene. Urata welaineŋo geŋane wawaine ŋei wele mane mo weneŋ newankake. 
LUK.14.9	Pakimo, baŋ welaine ŋara zake ŋirit narek newanŋurike, eŋe sariki pakimo geŋane iwa yale rayake, ‘Metmet kaitko lewine iwa mo ŋei wele wawaine iwa oŋo metkep.’ Pakimo, ge gamu maratkanom, pakimo metmet ketkele, yewao ket mesikene. 
LUK.14.10	Ge epa kebu welaineŋo newangangi, ari more metmet ŋei kaitko wawaino mesikenane, turuŋine eya mo ge metmet ketkele yewao mesikene. Pakimo, kebu welaineŋo geŋano sariki paki rayake, ‘Iwa sanom kimane sa more metmet kaitko lewine iwao metnom.’ Yewaŋo yemo geŋano bakom suwaine lobo natne eŋane kaiteno wakoniyake. 
LUK.14.11	Ŋei mane eŋe oŋomka eŋetine mawaki, yemo Kaisaleŋo maket birakayake, ŋo ŋei mane eŋe oŋomka eŋetine maket biranagu more, ketkele det nagumaike, eya wane Kaisaleŋo mawa birakayake.”
LUK.14.12	Pakiso, Yesuŋo waom ŋei kebu welaine eya olale rake, “Ge kepe oŋa bango me rarapko ŋara newan onikenane okane more, geŋone kimakopŋone, ŋon tatŋone, weŋem sota-wekopŋone me ŋei aboŋene suwaine, yewa korop misuk newan-onikene. Onoka wane eŋe baŋ turuŋine yalewaka newan-ganikei, eŋe yalewa oken okane more, kine kine ebonnom nekei, eya wane turuŋine eŋe baŋ makoke ginikei. 
LUK.14.13	Ge epa waom manom paki, yemo ŋei ŋerep ket qeqine wanap, aboŋene midaine, mat popokine, kiye wawetene qoi qoine so deene pilik pilikine mala ŋei ŋerep ŋaune me ŋanomine seuseune yewa teba-ongene. 
LUK.14.14	Paki Kaisaleŋo ge baŋ mosopganiyake, onoka wane ŋei yaline edo baŋ lewet maine mi qole-ganikei, eya wane turuŋine yemo baŋ ŋei koboine seuseuwo ŋine wiyekei, naso yewao Kaisale eŋe oŋom qole-ganiyake.”
LUK.14.15	Ŋei mane ŋara zakeo mere ŋara weneŋ nekoi, oŋo don iwa detki paki, Yesu olale rake, “Ŋei ŋerep eŋe Kaisale wane gege togon mat ma wakonge pamaike, eya wane kotino mere ŋara zakeo nekei, eŋe wet pesek manerop desikei!”
LUK.14.16	Pakiso, Yesuŋo olatke, “Ŋei maneŋo epa waom suwaine maki paki ŋei ŋerep loutne newanonge. 
LUK.14.17	Epa waom nekei wane naso mo bomilekiso, epa waom welaineŋo qelit mamaine mane talekaki ari ŋei ŋerep edane rake, ‘Sariu, ŋara kine kine mo zakeo pamaike!’ 
LUK.14.18	Yale ra edangi, eŋe korop mode mode don weku weku rakoi. Ŋei maneŋo qelit mama olale rake, ‘Na kepe mane qolile, eya wane na maine mi arikale, na ari kepe qolile yewa kaikale, siluŋ detnom misuk boriyake.’ 
LUK.14.19	Pakiso, maneŋo olale rake, ‘Na bulamakau 10 qolile, eya wane ari liwekone onikale, na maine mi arikale. Ge siluŋ misuk detnom boriyake.’ 
LUK.14.20	Pakiso, maneŋo wamo olale rake, ‘Na ŋerep musele mele, eya wane na maine mi arikale. Ge siluŋ misuk detnom boriyake.’
LUK.14.21	Pakiso qelit mama eŋe zinge ari more suwaineine yewa korop olatwareke, pakiso matpae wane welaine eŋe sotine osiki, qelit mamaine olale rake, ‘Ge mat iwa wane kotino numa suwaino so nigatno ikopka lolike ari, ŋei ŋerep wesi aboŋene midaine, mat popokine, kiye meteene seuseune so deene pilik pilikine yewa ebunom sariwareu!’ 
LUK.14.22	Mi azongiso qelit mamaŋo zinge sari more rake, ‘Suwaine, na geŋane don teweke mo okanwarile, ŋo siluŋ met met sotakine yaup pamaike.’ 
LUK.14.23	Pakiso, suwaineŋo qelit mamaine olale rake, ‘Ge numa suwaino ari more eu wane sen pamaike, yewa mogare ari ŋei ŋerep ebunom, sari naŋane mat watke warekei. 
LUK.14.24	Na iwa yale ŋidanmaile, ŋei wa newan-ongole, eŋano ŋine koropŋo naŋane ŋara yewa mi nekei!’ ”
LUK.14.25	Ŋei ŋerep magu suwaineŋo Yesu ŋadino mogare arikoi, pakimo Yesuŋo zinge edane rake, 
LUK.14.26	“Ŋei maneŋo na mogat-naniyakane ramaike, eŋe ŋine simile korop, nabok, magak, ŋanom, medep, gipon, boraso, me weŋem sotak, kiaro baro kepe mat me bisnis korop, eŋe eya korop qelige ŋadek-wareyake, ŋo na maine mogat-naniyake. Ŋo eŋe eya wane simile dere eya malipka geyakeo eŋe naŋane mi geyake so mogat-naniyake. Ŋo na eŋane simile mane naŋano mi payake, na eŋe maine detka more ŋadek-kakale.
LUK.14.27	Ŋei mane eŋe kaiwe baŋem kibeŋ qabeŋine eya wane wikile mi dere teweke, naŋane ŋadeno mogatnane sariyake, eŋe naŋane medep mi okaniyake.
LUK.14.28	Ŋo ŋinano ŋine mane eŋe mat kiroroine mane mayakane wetkeyake, eŋe mikepka pese mere lewine darapŋo eŋe maine qesiŋka more maki wiyekeyake, eya wane wesi so zaleine ma wakoniyake, paki eŋe kayake, wesi maine mat yewa maki wiye qoeyakane rokop okanmaike. 
LUK.14.29	Ŋo eŋe mikepka yale mi okane more, ŋado bosiŋ mi biraki qoeyakeo, eyamo mat yewa maine mi maki qoeka, pakimo ŋei loutneŋo kau paki tenikkaikei. 
LUK.14.30	Pakimo, iwa yale raikei, ‘Ŋei iwa eŋe matpae kiyeke make, ŋo maine mi maki qoemaike!’
LUK.14.31	Ŋei waom mane eŋe kawali ŋeikoune 10,000 yalewa, ŋo ŋei waom mane eŋe kawali ŋeikoune 20,000 edo engukeiwane sariu, ŋei waomba kawali ŋeikoune 10,000 ka, eŋe mikepka pese mere dere makoboeyake, eŋe maine togole more, ŋei waom mane kawali ŋeikoune 20,000 yewa engu esoponiyake, me mida. 
LUK.14.32	Ŋo eŋe kaki mi kopkeyakeo, yemo eŋe ŋei waom mane eŋine so kawali ŋeikoune eŋe qei abaran gemami wane, eŋe qelit mane raongi ari ŋei waom mane olatpi ere qedugu more, peyam wane done qeson-kaki aukeik.” 
LUK.14.33	Yesuŋo takotke raki qoeke, “Rokop yalewaka ŋinano ŋine maneŋo aboŋ kine kineine mi ŋadekka wareyakeŋo naŋane medep mi geyake.”
LUK.14.34	“Kiwet eŋe kine kine maine, ŋo eŋe koso simile midaine okaniyake, eya mo daleo okane more, maŋem eŋe koso similerop okaniyake, 
LUK.14.35	kiwet yalineŋo euwo kepe kelokine mosiyakane mi qakkene, so bulamakau kaenerop maine mi qeturaŋgene, eya kepe wane kelokine mosiyakane mi qakkene, ŋene yeine qakŋem numao ari okanmaike, ŋei mane eŋe ketneropŋo don iwa wane kine desiyake!”
LUK.15.1	Naso maneo takis mama so borikine mama loutneŋo Yesu wane don desikei wane sarikoi. 
LUK.15.2	Pakiso, Kaisale papa togon welaine ŋei, Parisi so Skribe eŋe kiyeke more detpi boriki, Yesu wane rakoi, “ Ŋei iwa eŋe borikine mama kima okanon okanmaike, so eŋerop weneŋ mere ŋara ne okanmaike!” 
LUK.15.3	Pakimo, eya wane Yesuŋo don rokop mane iwa yale edange,
LUK.15.4	“Ŋinano ŋine mane eŋe lamakoune 100 okorakei, pakimo yewa ŋine weku siukeyake, siukkimo, lama welaine eŋe daleo okaniyake? Eŋe qeliŋongi, lama 99 yewa ŋaraene ne okorau mo, eŋine lamawa mane siukike, eya wane zuwage ari mage maratkayake. 
LUK.15.5	Maratkayake, naso yewao welaine eŋe zok wet pesek suwaine dere more lamaine yewa ma biraki wokine kutno wayake. 
LUK.15.6	Wakimo, teweke matko ma ariyake, ariki paki, kimakoune so matkoune edoraki sari lewageu edane rayake, ‘Na wet pesek suwaine detmaile, lamane siukkeo ŋine koso maratkamaile, eya wane ŋene bakom kitoŋem!’ 
LUK.15.7	Na ŋidanbe detpi, rokop yalewaka weti qeliwo eŋe bakom okanikei, yemo ŋei 99, eŋe menaŋgoi, ŋo wetene zok mi maingelukkei. Ŋo siluŋ borikine mama wekukurapŋo wetne maingemaike, yemo oi bakom suwaine weti qeliwo wakoniyake.”
LUK.15.8	“Me ŋerep maneŋo wesi setne 10 ma geyake, yewa ŋine weku siukki mo, ŋereppae eŋe daleo okaniyake? Eŋe kiwa kuwakki lawekimo qelaŋango maine sino kitoki paki, yewao yewao kauluke zuwaŋmage ari marat-kayake. 
LUK.15.9	Maratka more, kimakoune so matkoune edoraki sari lewageu edane rayake, ‘Na wetne zok pesemaike, wesine setne weku siukike, eya mo marat kamaile, eya wane ŋene bakom kitoŋem!’ 
LUK.15.10	Na ŋidanbe detpi, rokop yale waka Kaisale wane aŋelokoune eŋe borikine mama wekukuŋo wetne maingeki, oi bakom suwaine okanikei.”
LUK.15.11	Yesu eŋe koso takotke more rake, “Ŋei mane eŋe gipoletkine etke gekoik. 
LUK.15.12	Gipole nigatneŋo magaine olale rake, ‘Magak, wesi aboŋba naŋane biŋek, yewa ukude mapoke ninnom.’ Rakiso ŋei wae eŋe wesi aboŋ yewa keuwoka mapoke gipole nigatne eya mane mange. 
LUK.15.13	Kaiwe urata mama ewekine mere, so gipole nigatne eŋe kine kine kakiine natne yewa matoke qolewareke, pakiso wesiine yewa ma so matine eya qelige, so kepe mane abaran yewao ari geke. Ge more wawaine okane more, wesi yewa korop qakki ariwareke. 
LUK.15.14	Ari mage mida lelemaike, rakimo kepe wa geke, yewao bodi kakapa suwaine wakone, kepe mat yewa rokopke pake, pakiso medeppae eŋe mo eya wesi aboŋine midaine metke. 
LUK.15.15	Mere ari kepe mat yewa wane welaine ŋei mane eŋano urata mayakane wakonge. Pakiso, ŋeiwaeŋo birakaki ari berek sengo berewekoune wareonge. 
LUK.15.16	Berek eŋe bese wane solaine neu, ŋei eŋe yalewaka bese wane solaine yewa neyakane wetemaŋke, ŋo ŋei maneŋo ŋara mane mi mangi neke. 
LUK.15.17	Ŋado wetine lotkeki, detwareki paki rake, ‘Maganane urata mama ŋeikoune korop, eŋe ŋara zok suwaine neu ŋatene qemaike, ŋo na iwa mere zok ŋara wane seukmaile, 
LUK.15.18	eya wane na baŋ wiye more maganano ariwe paki olale raikale, Magak, na borikine mawe, Kaisale ŋabakamaike, so ge weneŋ ŋaba ganmaike, 
LUK.15.19	na ŋei maine mida, eya wane ge naŋane giponne misuk raikene, ge urata mama ŋeiŋone yale biranannom gekale.’ 
LUK.15.20	Yale raki pakiso, wiye more magainano zinge arike.
LUK.15.20	Ari mat osino osino raki, magaineŋo mo potki ariki kake, ka more wet borikŋo kotino watkeki, biririke ari meteretkine biraki ariki, gipole masatka more lulukike.
LUK.15.21	Pakiso gipoleŋo olatke, ‘Magak, na borikine mawe, Kaisale ŋabakamaike, so ge weneŋ ŋabaganmaike, eya wane na koso geŋane giponŋone misuk norakene.’ 
LUK.15.22	Ŋo magaineŋo yemo qelit ŋeikoune edoraki sariu edane rake, ‘Ikop ariu! Ari naewo ŋine takot musele kiroine mane ma sari, birakau ketkep. So metino siliwa zale mane birau wetekimo, kiyeretkino kiye tabe weneŋ birau wakep. 
LUK.15.23	Pakimo, ari bulamakau medeune mane kelokinerop yewa qe more mitpi, epa waom ma neŋem paki, bakom kitoŋem! 
LUK.15.24	Medep iwa eŋe mo seukkeo ŋine, koso siluŋ marat kamaine.’ Yale ra edangiso, epa waom ma neso, oi bakom kiyeke okangoi.
LUK.15.25	Gipole suwaine eŋe naso yewao euwo geke, yewao ŋine koso zinge sari mat osino okora, eŋet so wagom yewa detke. 
LUK.15.26	Dere more qelit ŋei mane oraki sariki qesonka rake, ‘Iwa daleo okanmami?’ 
LUK.15.27	Qelit ŋeiŋo olale rake, ‘Geŋane ŋonŋone mo matko zinge sarike, pakimo magaŋoneŋo bulamakau medeune kelokinerop mane qemaike, gipole kine kine maneŋo mi matalikake, maineka sarike, eya wane, magaŋitneŋo raki okanmami,’
LUK.15.28	Tatine suwaine eŋe sotine osiki mat koto mi wake, pakiso magaineŋo saket more, mat koto wayakane wetkelik kake. 
LUK.15.29	Ŋo gipoleŋo yemo done turuŋine olale rake, ‘Detnom, na koma loutne urata ŋei yauwine yale qelitŋone qe sarikole, donŋone mane mi qekole, ge onokaka mane ningone? Ge noniŋ mida mane mi ninnom qe more kimakopne eŋerop epa waom ma neŋem paki, oi bakom okangone, midakaka! 
LUK.15.30	Ŋo giponŋone iwa eŋe yemo wesi aboŋŋone korop yewa wenip ŋerep eŋerop ge more, mataliwareki mida leleki, koso zinge matko sarikimo, ge bulamakau medeune kelokinerop yewa eŋane qemaine!’ 
LUK.15.31	Yale rakimo, magaineŋo mainge olale rake, ‘Giponne, ge yemo naso baŋem narop iwa ge okanmaine, yalinane mo kine kine naŋano pamaike, eya mo geŋane okanmaike, 
LUK.15.32	Ŋo ŋene yemo epa waom ma neŋem paki oi bakom okanikene, ŋonŋone mo seukkeo ŋine, koso siluŋ wisikaemaike, eŋe mo siukkeo ŋine, koso siluŋ wakongi marat kamaine.’ ”
LUK.16.1	Yesuŋo don mane iwa yale dokoine edange, “Baliŋa ŋei mane geke, eŋe eŋane wesi aboŋ ware wareine mane geke, pakimo ŋei natne eŋe baliŋa ŋei wano sari ware ware wane solaino don qe more rakoi, ‘Ware wareŋoneŋo wesiŋone mo matali waremaike.’ 
LUK.16.2	Rau dereso, baliŋa ŋei waomŋo ware warewa oraki sariki qesonka rake, ‘Daleo wane geŋane don iwa detmaile? Ge ari naŋane aboŋ geŋane meto pamaike, yewa wane zaleine korop dapot warekene, ge koso naŋane ware ware mane mi gekene.’
LUK.16.3	Pakiso ware ware wa eŋe iwa yale wetkeke, ‘Suwainene eŋe mo ware ware uratao ŋine esopnaniyake, na daleo okanikale? Na sere maine mi kitomaile, na ŋei ŋerep natne ŋara so wesi meŋen onikalane gamu nanmaike. 
LUK.16.4	Na detmaile, na siluŋ naso iwao kimakopne qesiŋonikale, eya wane waomne eŋe na esop naniyake, ŋo naŋane kimakopne eŋe na maine qesiŋnangei.’
LUK.16.5	Eŋe yale dere more urata ŋei kimakoune edora more, suwaineinane sotaene eŋano pake, yewa edoraki, eŋano sarikoi, mane eŋe alakane sariki, eŋe ŋei alakane sarike, qesonka rake, ‘Ge naŋane waomnano sotaŋone darap qolekene?’ 
LUK.16.6	Eŋe mainge rake, ‘Na sotne kelok mitmit 100 dram qolekale.’ Ware ware eŋe olatke, ‘Sotaŋone ekap iwa mo qeu pake, ge ma mere 50 dram qekene.’ 
LUK.16.7	Pakiso eŋe ŋei mane qesonka rake, ‘So, ge sotaŋone darap?’ Eŋe mainge rake, ‘Na sotane wan tausen kaura bet wit woune.’ Ware ware eŋe olatke, ‘Sotaŋone ekap iwa pake, ge 8 handret kaura bet qekene.’
LUK.16.8	Kine kine eya wakonge, eya ŋei waom eŋe dere more ware ware wane masi isisine ka more, eweine kitoke. Kine yewa onoka wane, kepe ŋei ŋerep eŋe kepe wane wesi aboŋ urata detlukonmami, so edo ŋine ŋei ŋerep qelaŋane ŋine qelaŋan wane urata mogare mamami, edo yewa yuwanŋunmami.”
LUK.16.9	Pakiso, Yesu eŋe takotke edange, “Na weneŋ ŋidanmaile, ŋine kepe wane wesi aboŋ ŋineŋo ŋei ŋerep ketkele qesiŋonikei, boaŋ wesi aboŋŋine eya siukeyake, naso yewao Kaisaleŋo ŋine qeli gege togongo mauluk ŋuniyake. 
LUK.16.10	Ŋei maneŋo kine kine yauwine koboboine ma gemaikeo, eŋe kine kine suwaine koboboine ma geyake. Ŋei maneŋo kine kine nigatne isisine ma gemaikeo, eŋe kine kine suwaine masi isisine ma geyake. 
LUK.16.11	Ŋine kepo wesi aboŋ mi wareluk kamamiwo, ŋine qeli wane aboŋ wele mi warelukkaikei. 
LUK.16.12	Pakiso, ŋine ŋei mane wane aboŋ mi wareluk kaikeiwo, Kaisaleŋo ŋinane biŋek mi ŋiboniyake.
LUK.16.13	Ŋei maneŋo ŋei suwaine etke erane qelit qeqe urata maine mi mayake, eŋe ŋei mane qaisikkayake, ŋo mane wane maine siminkayake. Eŋe ŋei weku mogatkayake, ŋo mane eya detki, ŋei yauwine okaniyake. Ŋine Kaisale so wesi aboŋ eya maine mi mogat osikei.”
LUK.16.14	Pakimo, Kaisale papa togon welaine ŋei, Parisi, eŋe don eya dere more Yesu wane tenikkakoi, onoka wane eŋe kepe wane wesi eya wane zok manerop siminonge, 
LUK.16.15	Ŋo Yesuŋo edange, “Ŋine ŋei ŋerep kaiteno kine kine koboine mamami, ŋo Kaisale eŋe ŋinane wet dereretŋine detlukmaike, ŋei ŋerep eŋe kine kine one more, weku mane detmami, ŋo Kaisaleŋo kine kine eya yemo one more detki yauwine okan okanmaike.
LUK.16.16	“Ra rokop don kine kine Moseŋo qeke, so kine kine Kaisale wane qelit ŋei edo qekoi, eya pa sari mageki Yohane wane naso bomileke, Yohane doku tau tau nasoine bomileki sari lotkeke, naso yewao Yohaneŋo Kaisaleŋo daline waremaike so eŋane gege togon numa, so qeli ewe zonom eya wane kisi maep don ra qelaŋange, so ŋei ŋerep koropŋo Kaisale wane gege togon numa togogole soringe wakesikei wane okanmami so natneŋo mo waket warekoi. 
LUK.16.17	Ŋo qeli so kepe siukeikwo, Mose wane ra rokop don nigatnemde mane mi siukeyake.
LUK.16.18	“Ŋei mane eŋe ŋanomine qeliŋka more, ŋerep mane mayake, eŋe sotine maratkayake, so ŋerep maneŋo eŋe ŋaune qeliŋka more, ari ŋei mane mayakeo, eŋe sot maratkayake.”
LUK.16.19	“Naso maneo, ŋei waom wesi aboŋine suwaineropŋo geke, eŋe takot laplapine weku mane kibinerop. Eŋe epa waom ma kaiwe baŋem met mageke. 
LUK.16.20	Naso yewao, ŋei mane aboŋine midaine, kubetinerop geke, ŋei eya eŋetine Lazarus, eŋe ŋei aboŋine suwainane mat wane madetko pa mageke. 
LUK.16.21	Eŋe ŋei aboŋine suwainane ŋara sisine neyakane simile dere pa mageke metki, so kasi eŋe sari more Lazarus wane kubet soŋine bozeka maŋkoi.
LUK.16.22	“Pakiso ŋei aboŋine midaine eŋe seukki, so aŋelo edo ŋei eya tewekka wa more, qeli wane epa waom pamaikeo, Abraham wane wazaino birakau metke, ŋo ŋei aboŋine suwaine eŋe seukki, so kimakoune dukkau, eŋe ari 
LUK.16.23	gerep sorao ket okorake. Yewao eŋe wikile suwaine dere more, deine potki waki Abraham wane wazaino Lazarus metki kake. 
LUK.16.24	Eya wane eŋe Abraham boka ora olale rake, ‘Magane, Abraham, ge naŋane wetŋone borikep! Ge Lazarus birakanom, eŋe zoliwineŋo doku qe more sari naŋane belakamne uwakayakeo, na siluŋ zonom nigatne maikale, na wikile zok suwaine gerepko iwa detmaile!’
LUK.16.25	Ŋo Abrahamŋo olatke, ‘Giponne, ge det sorokkene, Kaisaleŋo ge kepe aboŋ wekumane ginge, ŋo Lazarus eŋe kine kine qotkoine mange, ŋo ukude Lazarus eŋe kine kine wekumane detmaike, so ge wikile detmaine. 
LUK.16.26	Ge ro suwaine kiroine keuzo iwa ka maine, na nat iwa metmaile, so ge nat yewa metmaine. Na geŋano yewa zawo yuwane maine mi ukale, so ŋei natne eŋe nat yewa maine mi zawo suwaine pamaike, yuwane eya u more koso iwa sarikei.’ 
LUK.16.27	Ŋei aboŋine suwaine eŋe Abraham olale rake, ‘Na magane Abraham ge koso meŋengamaile, ge Lazarus maganane matko birakanom arikep! 
LUK.16.28	Yewao, eŋe naŋane tatne so ŋolekopne metemane gemami, eŋe girem don edaniyakeo, eŋe iwa mi sari more wikile desikei.’
LUK.16.29	Abraham eŋe mainge rake, ‘Don kine kine Mose so Kaisale wane qelit ŋei propet, eŋe qekoi, eya tatŋone so ŋonŋone eŋe girem don eya edan okanmami, eŋe don eya maine detpi.’ 
LUK.16.30	Ŋei aboŋine suwaineŋo olatke, ‘Yale mida! Eŋe ŋei mane seuseuwo ŋine, wisikae wiye more ari edaniyakeo, eŋe maine sotene eya ŋadekkaikei.’
LUK.16.31	Ŋo Abraham eŋe rake, ‘Eŋe Mose so Kaisale wane qelit ŋei propet eŋane don mi desikeiwo, eŋe ŋei seuseunane don edangi dere maine mi malipkaikei. Eŋe yewa baŋ dere ŋadekkaikei.’ ”
LUK.17.1	Pakiso Yesu eŋe dokoine edane rake, “Borikine kine kineŋo ŋei ŋerep mau sotene maratoniyake, eya naso baŋem wakonmaike, ŋo ŋei maneŋo kimaine qebin mabin borikine mane ma more, sot marat kayakeo, Kaisaleŋo ŋei eya wikile maniyake. 
LUK.17.2	Ŋo ŋei maneŋo medep nigatne yewa maki me iwenkaki sot marat kayakeo, Kaisaleŋo ŋei eya wikile suwaine zok maniyake. 
LUK.17.3	Eya wane ŋine kine kine ma more kaulukkei.
LUK.17.3	“Kimaŋone eŋe masi borikine mayakeo, ge maine eŋano ari girem olale more, rawetkanom, eŋe sot eya ŋadekkayakeo, ge maine sotine qelige turuŋine birakene. 
LUK.17.4	Eŋe masi borikine geŋano atak sewen, kaiwe wekuo ma more sari more rokop atak sewen rapoke golasiyakeo, me qom borik don golasiyakeo, ge sot turuŋine qelige manikene, so ge iwa yale olasikene, ‘Na sot turuŋŋone mo qeliŋmaile.’ ”
LUK.17.5	Yesu wane qelit ŋei eŋe Yesu olale rakoi, “Ŋenane mali malipze togole mida, ge mali malipze manom togolekep!”
LUK.17.6	Waomzeŋo mainge iwa yale rake, “Mastet woune eŋe niga nigatne okanmaike pakimo ŋinane mali malipŋine eŋe woune yale waka nigatne okaniyakeo, ŋine eki suwaine yewao maine olasikei, ‘Ge wiye lolige ŋodoŋonerop ari kiwetko okoranom!’ Ŋine yale ra olatpi, eki eya eŋe maine ŋinane don tewekeyake.
LUK.17.7	Ŋinane keuwo ŋine ŋei maneŋo qelit mamaike, ŋei eyaŋo sere kito more lama wareon okanmaike. Urata eya qoeki, so eŋe euwo ŋine sariki eŋe iwa yale mi olatmaike, ‘Ge ikop sari nenom!’ 
LUK.17.8	Midakaka, eŋe iwa yale olasiyake, ‘Ge wiye naŋane ŋara soep mauluke more, laplap libeka bira more ŋara soep ninnom nekale, na newe qoeki baŋ ŋado yemo ge ŋara dokuŋone nekene.’ 
LUK.17.9	Qelit qeqeŋone eŋe urata ma qelitŋone qeki, ge maine ewine kito mawa kaikene me? Midakaka! 
LUK.17.10	Ŋine yale waka, na kine kine ŋidangole, eya korop ŋine ma more raikei, ‘Ŋene qelit qeqe ŋei, ge kine kine ŋedangone, eya ŋene mo mene, eya mo rokouno.’ ”
LUK.17.11	Yesu eŋe Yerusalem ariyakane Samariya kepe so Galili kepe keuwetnoka ari more, 
LUK.17.12	mat maneo wakesiyakane okane, ŋei 10 kubet togoleenerop maratonge, eŋe amaŋ okora more, 
LUK.17.13	boka rakoi, “Yesu, waom, ge ŋenane wetŋone borikep!”
LUK.17.14	Yesu eŋe ŋei eya one more edange, “Ŋine ari more, mosop ŋei solaŋine eya sikanonikei.”
LUK.17.14	Eŋe ariu ariu eyaka kubet togon solaeno pake, eya mo osi more, libeka okange. 
LUK.17.15	Ŋei maneŋo solaine kaki menaŋgi, so eŋe Yesu wano zinge ari, Kaisale wane eŋetine ora mawaka more suwaineze oi bakom okankake. 
LUK.17.16	Eŋe Yesu wane kino ket rasu more, ewine kitoke, ŋei yewa eŋe Samariya welaine mane, eŋe Yuda tego ŋadino ŋine. 
LUK.17.17	Pakimo Yesu eŋe olale rake, “Na ŋei 10 ma menaŋonile, ŋei natne 9 eŋe diyao arimami? 
LUK.17.18	Onoka wane qelaŋ lobo ŋeiŋoka iwa koso zinge Kaisale wane eŋetine buke wamaike?” 
LUK.17.19	So Yesu eŋe takotke more olatke, “Ge wiye arinom, ge naŋane don mo malipkamaine, so mali malipŋonane menaŋmaine.”
LUK.17.20	Kaisale wane papa togon welaine ŋei, Parisi, eŋe sari Yesu qesonka rakoi, “Naso dango Kaisale eŋe sari kepe warekayake?”
LUK.17.20	Yesu eŋe mainge rake, “Kaisale eŋe waremaike, eya ŋine maine mi kaikei, so.
LUK.17.21	Ŋei maneŋo mi rayake, ‘I, kau!’ me, ‘Yewa pamaike!’ Kaisaleŋo qeli ewine ŋinane wetŋine so koto ŋino yemo, mo sarike ware-ŋunmaike so baŋ rokop-ŋune geyake.”
LUK.17.22	Pakiso Yesu eŋe dokoine edange, “Boaŋ ŋine Ŋei Wawainane Gipole nasoine kaikei wane wetkekei, ŋo ŋine mi kaikei. 
LUK.17.23	Ŋei natne ŋinano sari ŋidanikei, ‘Ŋine eriwa kau!’ me, ‘Ŋine iwa kau!’ ŋo, ŋine mi kaikei. 
LUK.17.24	Qilapŋo naso natne walatake wamaike, so naso natne qeli korop kilitikmaike, Ŋei Wawainane Gipolane nasoine eŋe qilap yale ikopka wakoniyake. 
LUK.17.25	Ŋo alakane eŋe wikile suwaine detki, so ŋei ŋerep eŋe ŋadekkaikei. 
LUK.17.26	Kine kine Noa wane nasoo wakonge, eya korop Ŋei Wawainane Gipolane nasoino wakoniyake. 
LUK.17.27	Noa wane nasoo eya, ŋei ŋerep korop ŋara doku soep ne more, zokit makoi, nasoine yale ari mage ari mageki, so Noa eŋe sekiwo kaiwe mane waketki, doku qakumŋo ket more ŋei ŋerep korop enguki seukwarekoi. 
LUK.17.28	Kine kine eya Lot wane nasoino wakonge, eya korop Ŋei Wawainane Gipolane nasoino wakoniyake. Lot wane nasoo ŋei ŋerep eŋe ŋara soep ne more, aboŋ qole more eu ebore more, mat makoi. 
LUK.17.29	Pakiso Lot eŋe kaiwe mane Sodom qeliŋgi, so naso yewao gerep so wesi bolamineropŋo kere more, ŋei ŋerep korop enguwi seukwarekoi. 
LUK.17.30	Boaŋ Kaisaleŋo Ŋei Wawainane Gipole ma qelaŋankayake, naso eyaŋo Lot wane nasoo wakonge yale okaniyake.
LUK.17.31	“Naso yewao, ŋei mane eŋe mat sekaino mere more, mat koto mi wa more kine kineine natne mayake, eŋe yeine qelige kaet ariyake. Yalewaka ŋei mane eŋe euwo ge more, matko koso mi zinge ari kine kineine eya mayake, eŋe yeine qelige ket ariyake.
LUK.17.32	Ŋine Lot wane ŋanominane don kisi eya dere detsorokpi, eŋe deineŋo potki ŋadino Sodom mat suwaino ariki kaki paki seukke! 
LUK.17.33	Ŋei mane eŋe naŋane ra more wikilane kaet kaki, solaine ma waulukeyakeo, eŋe gege togon wane numaine korop siukka-lukeyake, ŋo ŋei mane eŋe naŋane ra more seukeyake, ŋei yewa eŋe gege togon marat kayake. 
LUK.17.34	Na ŋidanmaile, Ŋei Wawainane Gipole nasoine, ruwo yewao ŋei etke ere mat wekuwoka kulu paut, Kaisaleŋo ŋei weku ma more, ŋei mane qeliŋkayake. 
LUK.17.35	Ŋerep etke ere ŋara soige metpik, Kaisaleŋo ŋerep weku ma more, ŋerep mane qeliŋkayake. 
LUK.17.36	Ŋei etke ere euwo uratao geuk, Kaisaleŋo ŋei weku ma more, ŋei mane qeliŋkayake.”
LUK.17.37	Yesu eŋe yale raki qoeki, so dokoine eŋe qesonka rakoi, “Kine kine eya ramaine, diyao wakoniyake?”
LUK.17.37	Yesu eŋe mainge rake, “Kine kine seuseune pareŋ pamaike, naso yewao gawe naŋi eŋe ari lewaŋmaŋkei.”
LUK.18.1	Pakiso Yesu eŋe dokoine don rokop iwa edange. Eŋe eŋine dokoineŋo Kaisale wano naso baŋem mi pelekeu paki, togole more meŋenkaikei wane edange. Eŋe meŋe meŋen urata maine mi qeliŋkaikei, eya wane eŋe don rokop eya iwa yale kito more dokoine edange, 
LUK.18.2	“Mat maneo wano wanok ŋei mane geke, eŋe Kaisale wane mi kaetkake, so eŋe ŋei mane wane yale waka mi kaetkake, 
LUK.18.3	pakiso ŋerep ŋaune seuseune maneŋo mat yewao geke. Eŋe wano wanok ŋei eŋano atak loutne sari meŋenka iwa yale rake, ‘Ŋabaneŋo naŋano masi borikine make, ge na mapik nanikene!’ 
LUK.18.4	Naso kiroroine okangi, so wano wanok ŋei eŋe mi mapik kayakane rake, ŋo, naso kiroroine okangiso, eŋe iwa yale wetino detke, ‘Na Kaisale wane mi kaet nanmaike, so na ŋei mane wane ewine mi kitomaile, 
LUK.18.5	Ŋo ŋerep iwa, eŋe naso baŋem sari more qesonnane more, sorinnane umat suwaine ninge, eya wane na eŋe mapik kaikale. Na mi mapik kaikaleo, eŋe sari meŋennan mageki, na eŋane don wane zok bauwawa okanikale!’ ”
LUK.18.6	Yesu eŋe don kisi eya ra more, takotke edange, “Ŋine wano wanok ŋei qeguŋ maguŋine, eya wane don detkakei. 
LUK.18.7+LUK.18.8	Yalewaka, ŋine Kaisale mapik ŋuniyakane eŋano kaiwe so ruwo naso baŋem sorin borin aroke meŋenkaikei. Eŋe eŋine ŋei ŋerewekoune wanokone more, ikopka mapitoniyake, ŋo Ŋei Wawainane Gipoleŋo kepo koso zinge sari more, ŋei ŋerep eŋe Kaisale malip kamami, eya maratoniyake, me mida?”
LUK.18.9	Naso yewao, ŋei ŋerep natne eŋe Yesu wane don desikei wane sarikoi, eŋe weteno iwa yale detkoi, “Ŋedomka koboboine gemaine, ŋei ŋerep natne eŋe yau yaup gemami.” 
LUK.18.10	Yesu eŋe wet dereret eya dere more, don rokop iwa edane rake, “Naso maneo, ŋei etke ere Kaisale wane Bakom Urumgo meŋen kaikeik wane arikoik, ŋei mane eŋe Kaisale wane papa togon welaine ŋei, Parisi mane, ŋei mane eŋe takis mama.
LUK.18.11	“Parisi eŋe eŋinane detki waki, koŋka okora iwa yale ra meŋenkake, ‘Na kaŋ bap suwa mida, na masi isisine mi mamaile, na ŋei mane wane ŋanomine kobu mi mamaile, ŋei ŋerep natne eŋe masi qotkoine eya ma okanmami. Na eŋe yale mi okanmaŋkale, eya wane na Kaisalene eŋetŋone bukewe wamaike. Na takis mama ŋei borikine yewa, eŋe yale mida! Na eŋane masi qotkoine mi mogatmaŋkale. 
LUK.18.12	Soda baŋem eya wane kotine kaiwe etkeka etkeka na ŋara sawe gemaile. Naŋane wesi aboŋne korop, eya na 10go ŋine weku geŋane biŋek qewaremaŋkale, eya wane na Kaisalene eŋetŋone bukewe wamaike.’
LUK.18.13	“Ŋo takis mama ŋei eŋe deine qeliwo mi potki ariki, okora more qomine boriki so rake, ‘Na ŋei qotkoine, Kaisale, ge naŋane qomŋone borikep!’ ” 
LUK.18.14	Yesu eŋe donkisi raki, qoekiso edange, “Na ŋidanmaile, Kaisaleŋo takis mama ŋei eŋane sotine qeliŋka nigetkake. Eŋe Kaisale wane kaitko koboboine okorake, ŋo Kaisaleŋo Parisi eya wane sotine mi qeliŋka nigetkake. Ŋei maneŋo eŋine eŋetine maki suwayakane okaniyake, yemo Kaisaleŋo ma ket birakayake, ŋo ŋei maneŋo eŋe eŋine eŋet biŋekine ma kesiyakeo, yemo Kaisaleŋo ŋei eya ma wa birakayake.”
LUK.18.15	Ŋei ŋerep natne eŋe dokoene Yesuŋo metineŋo kuteno more mosop oniyakane ra more, eŋano ebu sarikoi, pakimo Yesu wane dokoine eŋe ŋei ŋerep one more rawetongoi. 
LUK.18.16	Ŋo Yesu eŋe medep nigatne eŋano sarikei wane edorake, “Qeliŋonbi! Medep nigatne eya naŋane osono maine sariu, ŋine misuk rawetonikei, Kaisale eŋe ŋei ŋerep medep nigatne iwa yaline eŋane rokopko wareoniyakane siminkake. 
LUK.18.17	Ŋine don iwa detsoroke detlukkei, medep nigatne eŋe Kaisaleŋo ware-oniyakane simin-onmaike, ŋo ŋei natne eŋe Kaisaleŋo ware-oneyakane mi simin-onmaikeo, eŋe Kaisale wane gege togon kepe eya wane kotino mi wakesikei.”
LUK.18.18	Yuda ŋei ŋetne mane Yesu wano sari qesonka rake, “Kito ŋebo ŋebon maepne, na dalino okane more, naso baŋem gege togon maratka gemaŋkale?”
LUK.18.19	Yale rakimo, Yesuŋo olatke, “Ge onoka wane na ‘Mayakatne’, noramaine? Kaisale wekuŋo mayakatne. 
LUK.18.20	Ge Kaisale wane papa togon don detmaine, ŋire ŋao ŋanom mi bira nagukeik, so ŋei me ŋerep mane misuk maikeik. Ge ŋei mane mi qenom seukeyake. Ge kobu mi maikene. Ge ŋei mane mi ma baikkaikene. Ge nabok magak erane bango ge more, erane don dereret tewek okanikene.”
LUK.18.21	Ŋei yewa eŋe rake, “Kito ŋebo ŋebon, na mo medepnoka Kaisale papa togon don eya mane mi qeliŋkakole, mo korop okane gesakole gemaile iwa.”
LUK.18.22	Yesu eŋe don eya dere more olatke, “Ge kine kine weku mi okanine, eya ge makoboenom. Ge ari more aboŋŋone korop eya ŋei natne ebonnom wesi ginbi ma more, wesi yewa ŋei aboŋene midaine eŋe qika ebonikene, eso yalinane ge baŋ qeli wane aboŋ togogole maratkaikene. Pakiso geŋone sari ŋadeno mogatnane sarimaŋkene.” 
LUK.18.23	Ŋei yewa eŋe don yale dere more, wet dereretine umareki qelige arike. Eŋe wesi aboŋine maune loutne zok manerop pa mange, eya wane.
LUK.18.24	Yesu eŋe ŋei eya wane dere umat dere more rake, “Ŋei yaline wesi aboŋene suwaine, eŋe Kaisaleŋo ware oniyakane raikei, ŋo eŋe zok urata suwaine ma more aboŋene qeliŋka more Kaisale wane qeli gege togon numa mogasikei. 
LUK.18.25	Kamel eŋe samap wane aŋauno wakesikei wane eya mo urata suwaine mida, ŋo baliŋa ŋei eŋe Kaisale wane qeli ewe zonom so gege togongo wane rake, eyamo eŋe zok urata suwaine, zok manerop ma more aboŋine qeliŋkayake.”
LUK.18.26	Ŋei ŋerep natne eŋe don eya dere more, Yesu qesonkakoi, “Ge ramaine, Kaisaleŋo baliŋa ŋei maine mi wareoniyake, yale okangi, ŋei ŋerep ketkele gemami, eya eŋe weneŋ Kaisaleŋo mi wareoniyake me?”
LUK.18.27	Yesu eŋe mainge rake, “Kepeo ŋei ŋerep ŋine ŋaŋaemami, ŋo Kaisale wekuŋo mi ŋaŋaemaike, Kaisale eŋe kine kine korop ma wareyakane, eŋe maine mi qekayake.”
LUK.18.28	Pakiso, Petoroŋo Yesu olatke, “Detmaine, ŋene kepe matze so kine kineze qeliŋone more, ge mogat gangone.”
LUK.18.29	Yesuŋo rake, “Na don wele ŋidanmaile, ŋei mane eŋe Kaisale wane ra more, mat me ŋanom medep, me tatiŋon, me nabok, me magak qeliŋonware more, eŋe sari na mogat naniyakeo, 
LUK.18.30	eya wane turuŋine Kaisaleŋo naso iwao kepeo mo geke, eya yuwane more, zok manerop makoke maniyake, so baŋ koso nasoo ŋado eŋe gege togon kiroine manerop maratka takotke mangi ge ari geyake.”
LUK.18.31	Yesu eŋe dokoine 12 yewa koso ebu qeduguone more edange, “Detmami, ŋene wa Yerusalem ariŋem. Kaisale wane qelit ŋeiŋo Ŋei Wawainane Gipole ra more kine kine korop kibi qekoi, eya korop wakoniyake. 
LUK.18.32	Ŋei natneŋo Yuda ŋadino eŋane meteeno birakaikei. Pakimo, ŋei eya eŋe don isi masirakinerop okane more, sopotka more 
LUK.18.33	kumunamŋo qe more, kibego qeu seuke more, kaiwe mama karewe deŋesereo pa more, eŋe koso wisikae wiyeyake.”
LUK.18.34	Yesu eŋe kine kine iwa rakiso, dokoine eŋe mi detlukwarekoi, Kaisaleŋo don eya wane kine motkeke, eya wane eŋe mi detlukwarekoi.
LUK.18.35	Yesu so dokoine eŋe Yeriko osino lotkekoi, ŋei mane deine pilik pilikine eŋe ŋei ŋerep edo wesi aboŋ natne qesiŋkaikei wane meŋenone more, boka woka metmaŋke. 
LUK.18.36	Eŋe ŋei ŋerep magu eŋane don ukat dere more qesonone rake, “Eya onokaka?”
LUK.18.37	Ŋei ŋerep magu keuwo ŋine natne eŋe olatkoi, “Yesu, Nazaret matko ŋine, eŋe mo iwa sarimaike.”
LUK.18.38	Eŋe yale dere more boka rake, “Oo, Yesu, ge Dawit wane ŋaboinane ŋetne, eya Kaisale eŋe mo rake, yewa bira gangi ketkone, ge naŋane wetŋone borikep!”
LUK.18.39	Ŋei ŋerep magu yewa eŋe ŋei de pilik eya kuroŋka more rakoi, “Ge aŋaŋone ma wonge metnom!” Yale rau, eŋe soringe togoleka koso boka rake, “Dawit ŋaboinane ŋetne, ge siluŋ naŋane wetŋone borikep!”
LUK.18.40	Yale ra bokaki, Yesu eŋe dere more, doŋ mane okora edane rake, “Ŋine ari ŋei yewa ma sariu.” Pakimo ŋei eŋe Yesu wane osino lotkekiso, Yesu eŋe qesonka rake, 
LUK.18.41	“Na ge dalino okan ganikalane ramaine?” Ŋei eŋe mainge rake, “Waomne, na dene koso posikalane ramaile.”
LUK.18.42	Yesu eŋe olatke, “Ge deŋone pore kanom, ge naŋano mena menaŋ wane zonomne detlukka more, malipnannom paki, eya wane menaŋmaine.”
LUK.18.43	Yale raki, yewaka ŋei eya deine lotkeki pore ka more, Yesu mogatka more, Kaisale wane eŋetine buke wake, pakimo, ŋei ŋerep magu eŋe masi togole eya ka more, Kaisale wane eŋetine weneŋ bukeu wake.
LUK.19.1	Yesu eŋe ari more, Yeriko mat suwainane keunoka ari mat qeliŋkayakane okangiso, 
LUK.19.2	takis mama so baliŋa ŋei mane, eŋetine Zakius, eŋe mat suwaine yewa wane kotino geke. 
LUK.19.3	Zakius eŋe ŋei ŋerep magu suwaine one more Yesu eŋe ma me eŋe daleo eya desiyakane zok manerop wetkeke, ŋo eŋe ŋei bamgo, eya wane Yesu maine mi kake. 
LUK.19.4	Pakiso, eŋe magu lewine alakane biririke ari yuwanone more, Yesu kayakane eki maneo wake, 
LUK.19.5	pakimo Yesu eŋe eki bano lotke, deine potki waki eki kutno Zakius kaki paki olatke, “Zakius, ge ikop kesikene, na matŋono ukude gerop mesikale.”
LUK.19.6	Zakius eŋe aŋaine teweke ikop ket more, bakom kito Yesu iwenkaki matine koto waketkoik. 
LUK.19.7	Kine kine eya wakongi, ŋei ŋerep natne eŋe kau paki, detpi boriki rakoi, “Eŋe ŋei sotinerop wane matko eya mo daleo wane waket metmaike?”
LUK.19.8	Zakius eŋe mat koto wiye okora Waom olale rake, “Waom, ge detnom, na aboŋne keuwoka mapokewe magu etke lelemamik, na ŋei ŋerep aboŋene midaine magu weku ebonikale, so na ŋei ŋerep natne mo sogino isione more takis wesiene setne weku kobu omaongoleo, na eŋe ukude wesi setne etke so etke ebonikale.”
LUK.19.9	Yesu eŋe dere more olatke, “Ukude Kaisaleŋo mat iwa wane kotino ŋei ŋerep eŋane wetene mo maki zingemaike, ŋo yewa eŋane keuwo ŋine ŋei iwa eŋe na malip nanmaike, eya wane na ŋidanmaile, eŋe mo Abraham wane ŋaboine solaŋoka, ŋo ukude eŋe Abraham ŋaboine sola so kotorop weneŋ wakonmaike. 
LUK.19.10	Ŋei Wawainane Gipole, eŋe ŋei ŋerep siuk siukine eya ziyaŋone more, wetene ma menaŋ oniakane sarimaike.”
LUK.19.11	Ŋei ŋerep eŋe don eya detkau mere edange, so Yesu eŋe takotke don rokop mane edange. Onoka wane? Yesu eŋe mo Yerusalem mat osino lotkekimo, ŋei ŋerep eŋe wetke rakoi, “Mo iwaka Kaisale wane qeli ewe zonomine wakonlukki kaikene mane.”
LUK.19.12	Eya wane Yesu eŋe don rokop mane edane rake, “Naso maneo ware ware mane eŋe, kepe kiroino Ŋei Waom suwainano ariwe, oŋo ŋei wawaine biranangi, so koso zinge sarikale, eŋe yalewa raki paki, kepe kiroino arike. 
LUK.19.13	Eŋe eya ariyakane okane more, urata medewekoune 10 qedugu one more, goli wesi setne mane, so goli wesi set mane korop ebone more rake, ‘Ŋine wesi iwa mau paki, bisnis urata ma, ma suwaeu na koso zinge sarikale.’ 
LUK.19.14	Ŋei suwaine eŋe arikimo, matkoune eŋe eŋane bauene waki, qelit biraonbi ari, Ŋei Waom suwaine iwa yale olatkoi, ‘Eŋe kepe ware wareze mi geyakane ŋene ramaine!’
LUK.19.15	Pakimo ŋei Waom eŋe siluŋ kepe ware ware birakaki zinge sarike. Zinge more qelit medep wesi ebonge, eŋe iwa yale ra more edora waraŋonge, ‘Na wesi ŋibongole, eya ŋine urataine ma more ma louleu darap wakonge?’ 
LUK.19.16	Ŋei maneŋo alakane sari rake, ‘Waomne, na geŋane goli wesi setne wekuŋo bisnis ma more goli wesi setne 10 marat ongole.’ 
LUK.19.17	Ŋei suwaine eŋe olatke, ‘Ge wekumane okangone, ge qelit ŋei wele, ge wesi nigatne wareluk kamaine, eya wane na ge mat suwaine 10 ware onikenane biraganikale.’ 
LUK.19.18	Qelit ŋeiine mane sari olatke, ‘Waomne, na geŋane goli wesi setne wekuŋo bisnis ma more, goli wesi setne 5 marat ongole.’ 
LUK.19.19	Eŋe qelit ŋei yewa olatke, ‘Na ge mat suwaine 5 ware onikenane biraganikale.’
LUK.19.20	Ŋo, qelit ŋei maneŋo sari olatke, ‘Waomne, geŋane goli wesi setne iwamo, na laplap koto motkekole, 
LUK.19.21	ge ŋei gereune aboŋ kine kine ŋei natneŋo mau wakongi, aboŋ eya ge ma okanmaine, ŋei maneŋo eu ebotkiso, ge eu eya wane ŋara wele omaon okanmaine, eya wane na geŋane kaetnange.’ 
LUK.19.22	Ŋei suwaine eyaŋo olatke, ‘Ge qelit ŋei qotkoine, na geŋone don eyaŋoka mainge more, koso don uratao biraganikale. Na ŋei gereune. Na ŋei mane wane aboŋ ma okanmaile. Me ŋei mane wane euwo ŋine ŋara ma okanmaile, ge eya korop detkone. 
LUK.19.23	Ge wesi eya onoka wane wesi urumgo mi motkone? Wesi eya paki, ŋei maneŋo yewa ŋine ma more bisnis mayake. Maki wakone paki, na zinge sarikaleo, eŋe wesi natne kutno niniyake.’
LUK.19.24	Ŋei waom eŋe ŋei natne yewao okorakoi, eya zinge edange, ‘Ŋine eŋano ŋine wesi setne eya omaka more, ŋei wesi setne 10 pa manmaike, eŋe manbi.’ 
LUK.19.25	Ŋo, ŋei eŋe olatkoi, ‘Waomze, eŋe wesi setne 10 mo pa manmaike!’ 
LUK.19.26	Ŋei waomŋo mainge edane rake, ‘Na ŋidanbe detpi, ŋei mane eŋe kine kine mo man mane, ŋo eŋe maine mage more urataine ma, ma louleki, na ŋei yewa koso takotke manikale. Ŋo ŋei mane eŋe kine kine mo man mane eya nigatnemde magemaike, na eya omakkaikale. 
LUK.19.27	Ŋo naŋane ŋabakopne diyao gemami, ŋei ŋerep eyaŋo na wareonikalane mi siminonge, paki ŋei waom wano don mo motkoi, ŋine ŋei ŋerep eya korop ebu sari more, iwa naŋane kaitno enguwi korop seukwarekei!’ ”
LUK.19.28	Yesu eŋe yale ra more, ŋei ŋerep eŋano ŋine Yerusalem goken alakane arike. 
LUK.19.29	Eŋe Betpage matko so Betani mat osino bonaga mane Oliwa eya lotke more, dokoine eŋano ŋine etke alakane biraore, iwa yale etange, 
LUK.19.30	“Ŋire matko eriwa wa more doŋki nigatne mane medeune mulapko lukkau okoraki kaikei, doŋki eya ŋei maneŋo kutno mi metmele, ŋire eya ka more mulap siloke more, ma sarikeik. 
LUK.19.31	Ŋo ŋei maneŋo qesonŋure rayake, ‘Ŋire eya onoka wane okanmamik?’ Rakiso, ŋire iwa yale olale raikeik, ‘Waomseŋo raki sari mamaite.’ ”
LUK.19.32	Yale ra etane more biraotki, ere ari Yesu eŋe don etane more kine kine rake, eya wane rokopko korop ongoik. 
LUK.19.33	Ere doŋki silokkauk so doŋki welaine eŋe etane rakoi, “Ei, ŋire dalino okanikeik wane doŋki eya silokkamamik?”
LUK.19.34	Ere don eya dere more edangoik, “Waomzeŋo raki sari mamaite.” 
LUK.19.35	Yale ra more doŋki eya Yesu wano ma sarikoik. Pakiso, eŋe momo takotetne doŋki kutno lameke more, Yesu qesiŋkauk doŋki kutno wa metke. 
LUK.19.36	Yesu eŋe doŋki kutno arikiso, ŋei ŋerep eŋe takotene eya kito qoke numao doŋki kine gesoke ariyake, eyao lameke arikoi.
LUK.19.37	Pakimo, Yesu eŋe Yerusalem osino, Oliwa bonaga oken duma ket magekoi, eyao lotkeki, yewao Yesu wane dokokoune magu suwaine eŋe masi kine kine togole ongoi, eya wane eŋe Kaisale wane eŋetine don aro uŋalan so oi bakom suwaineŋo bukeu waki rakoi, 
LUK.19.38	“Kepe ware ware iwa eŋe Waomŋo eŋine tungo birakaki sarimaike! Kaisaleŋo mosopkakep! Qeliwo peyam pakep!”
LUK.19.39	Pakiso, Kaisale wane papa togon welaine ŋei natne, Parisi, eŋe ŋei ŋerep magu keuweno ŋine sari Yesu olatkoi, “Kito ebo ebon, ge dokoŋone eya edannom, doŋ manbi!”
LUK.19.40	Yesu eŋe donene turuŋine mainge edane rake, “Na ŋidanmaile, eŋe doŋ manikeiwo, yemo wesi edo iwa koso wiye boka more Waom wane eŋet ora oi bakom okane rau, naŋane eŋetne wayake.”
LUK.19.41	Yesu eŋe Yerusalem mat osino ari more, Yerusalem so ŋei ŋerep eŋane ra more aroke more, 
LUK.19.42	rake, “O Yerusalem, ŋine Kaisale wane duma peyamine ukude detluk kaikeiwo, ŋine maine numao eya mogare arikei, ŋo ŋine maine mi desikei! 
LUK.19.43	Yemo boaŋ ŋabakopŋine eŋe mat lolike sen qeŋunbi, ŋine matko ŋine maine mi sakesikei. 
LUK.19.44	Eŋe mat so ŋei ŋerep medewekopŋine korop matali ŋunwarekei, eŋe wesi mane mi qeligeu weti wesi kimainane kutno mesiyake. Kaisaleŋo ŋine qesiŋ ŋuniyakane sarike, ŋo, eya ŋine mi detluk kakoi, eya wane ŋabakopŋine eŋe ŋine matali ŋunwareu qamen qe payake!”
LUK.19.45	Pakiso, Yesu eŋe Kaisale wane Bakom Urumgo waket more, ŋei ŋerep nalu qole qole urata ma metkoi, eya kiyeke esopone more, 
LUK.19.46	edane rake, “Kaisale wane ra rokop donŋo iwa yale ramaike, ‘Kaisale wane Bakom Urum eya mo eŋine eŋetine ora raikei, meŋen meŋen urum okaniyake,’ ŋo ŋine yemo yale okanbi, mo kobu ŋei eŋane mat okanmaike!”
LUK.19.47	Boaŋ Yesu eŋe Kaisale wane Bakom Urumgo kaiwe baŋem waket more, ŋei ŋerep kito ebonge. Mosop ŋei Suwaine ŋetne so Kaisale wane papa togon welaine ŋei, Skribe so ŋei ŋerep eŋane ŋetne, eŋe koropŋo numa mane maratka Yesu qeu seukeyakane ziya ziyaŋ urata makoi, 
LUK.19.48	Ŋo numa mi maratkakoi. Ŋei ŋerep magu eŋe Yesu wane don detokangoi, eŋe don rake, yewa mi qeliŋ kawarekoi, eya wane Yesu wane ŋabakoune eŋe numa ziyageu paki maine mi qekoi.
LUK.20.1	Kaiwe maneo, Yesu eŋe Kaisale wane Bakom Urumgo okora more, ŋei ŋerep magu kisi maep don edange, pakiso Kaisale wane mosop ŋei suwaine ŋetne so Kaisale papa togon welaine ŋei, Skribe, so Yuda ŋei suwaine eŋe sari, 
LUK.20.2	Yesu qesonka rakoi, “Ge yatne Kaisale wane Bakom Urum koto qole qole ŋei esoponine, eya maŋo ra golatki okanine? Ge maŋo biragange?”
LUK.20.3	Yesu eŋe yale waka mainge edange, “Na yaleka ŋine qeso qeson weku qesonŋunbe, nolatpi. 
LUK.20.4	Yohane doku tau tau wane urata, eya qeliwo ŋine wakonge, me ŋeiwo ŋine wakonge?”
LUK.20.5	Eŋe yale ra qesonongi, eŋe dere more eŋe edomka sorin nagukoi, “Daleo raikene? Ŋene raikene, ‘Eya Kaisale wano ŋine wakonge,’ yale ra olatŋem, eŋe rayake, ‘Ŋine onoka wane eya mi dere malipkakoi.’ 
LUK.20.6	Ŋo, ŋene raikene, ‘Eya ŋeiwo ŋine wakonge,’ eyamo ŋei ŋerep magu eŋe mo detmami, Yohane eŋe Kaisale wane qelit ŋei mane, eya wane ŋene wesiŋo ŋenguwi seukkene.” 
LUK.20.7	Eya wane, eŋe don iwa yale mainge olatkoi, “Yohane wane urata eya diyao ŋine wakonge, ŋene mi detmaine.”
LUK.20.8	Eŋe yale rauso, Yesuŋo edange, “Na yalewaka maŋo nolatki okanile, eya na maine mi ŋidanikale.”
LUK.20.9	Pakiso, Yesu eŋe don rokop iwa yale edane rake, “Naso maneo, ŋei maneŋo wain eu ebore, eu yewa ŋei natne eŋane meteeno motki, edo urata yewa ware mageu, eŋine eya qelige lobo kepe amaŋ yewao ari geke. 
LUK.20.10	Yewa ari geki wain wele menaŋgi, eu welaine eŋe qelit medepine mane birakaki, eu ware warekoune eŋano ariki, eŋe wele natne manbi, ma sariyakane arike. Ŋo eu ware ware eŋe wiye qelit medep yewa malipka kiŋ quŋ qe esopkau, eŋe zinge yaup metineka arike. 
LUK.20.11	Arikiso, eu welaine eŋe qelit medep mane koso birakaki sariki, eya eŋe yalewaka manerop matalika esopkau, eŋe zinge metineka arike. 
LUK.20.12	Pakiso, eŋe soringe, koso qelit medep mane birakaki ariki, eŋe koso ziwem qe esopkakoi. 
LUK.20.13	Pakiso, eu welaine eŋe rake, ‘Na dalino okanikale? Na siluŋ koso gipone wekuku wemedep iwa birakaikale, eŋe naŋane medep nae kotoo ŋine, eya wane aŋaine maine teweke more ewine kitokei!’ 
LUK.20.14	Ŋo eu ware ware ŋei eŋe medep yewa ka more, auye rakoi, ‘Medep yewa eŋe ge mage, magainane eu iwa ŋebu ma more, eya wane welaine okane wareoniyake, eya wane ŋene qeŋem seukkiso, ŋedo eu iwa wane welaine okane warekene.’ 
LUK.20.15	Eya wane eŋe ma more euwo esopka ari mage qeu seukke.”
LUK.20.15	Yesu eŋe raki qoeki, qesonone rake, “Pakimo eu welaine eŋe ware ware eya korop daleo okanoniyake? 
LUK.20.16	Eŋe sari eu ware ware yewa korop enguki seukwarekei. Pakimo eŋe koso eu ware ware musele ma wakone biraoniyake.”
LUK.20.16	Ŋei ŋerep eŋe don eya dere more rakoi, “Eŋe masi yale mi mayake, midakaka!”
LUK.20.17	Yesuŋo eŋano lolike pore more, qesonone rake, “Ŋine Kaisale wane ekap iwa wane kine mi detlukkamami,
LUK.20.17	‘Mat mama urata ŋei eŋe mat wane bosiŋ mane eya edo pelekine ra more, qikka more yeine birakoi, wane ŋado Kaisaleŋo bosiŋ eya maki mat wane banega bosiŋ togogole mane okange.’
LUK.20.18	Na ŋidanmaile, ŋei maneŋo banega bosiŋ eya wane kutno ket rasuyakeo, eŋane solaine korop sisi sisi kitatwareyake, so bosiŋ eyaŋo ŋei mane kutno kesiyakeo, eŋe rasu pelelekki siukeyake.”
LUK.20.19	Yesu eŋe yale ra edangi qoekiso, Kaisale wane mosop ŋei suwaine ŋetne so Kaisale wane papa togon don wane welaine ŋei, eŋe Yesu malipka wokom-kaikei wane okangoi, eya mo eŋe detpi, Yesu eŋe don rokop eya eŋano more rake, eya wane. Ŋo ŋei ŋerep eŋe Yesu wane don dere siminonge, yewa wane Yuda ŋei ŋetne eŋe kaetongi, Yesu qeliŋkakoi. 
LUK.20.20	Yuda ŋei ŋetne eŋe sotene osike, paki eŋe numa mane maratka more, Yesu liwek-kaikei wane zuwaŋgoi. Eŋe yale okane ŋei natne wesi ebone more edangoi, “Ŋine Yesu wano ari qeso qeson isisine liwek kaikei wane arikei.” Eŋe Yesu Roma kepe ware ware suwainane, ŋei waom Yuda kepeo geke, eŋane meteo birakaikei wane okangoi. 
LUK.20.21	Ŋei isisine eyaŋo Yesu wano ari olatkoi, “Kito ebo ebon, ŋene ge detganmaine. Ge ŋei ŋerep koboboine kito edanmaine. Ge ŋei mane wane mi kaetgan okanmaike. Ge ŋei ŋerep natne don mane edane more, ŋei ŋerep magu natne mane mi edane okanmaine. Ge don wele so Kaisale wane masi koboboine ŋei ŋerep korop sikanon okanmaine. 
LUK.20.22	Ŋenze ra rokop donze eya wane ge dalino detmaine? Maine ŋene takis Roma kepe ware ware suwaine manikene, me mida?”
LUK.20.23	Ŋo Yesu eŋe isisiene eya mo detone more, edane rake, 
LUK.20.24	“Ŋine wesi yewa mane ma sari sikannanikei.” Yesuŋo wesi eya ka more qesononge, “Oŋa oŋa wesi solaino iwa so eŋet iwa maŋane?”
LUK.20.24	Eŋe rakoi, “Kepe ware ware suwaine, Sisa eŋane!”
LUK.20.25	Pakimo, Yesuŋo eŋane donene mainge rake, “Ŋine kepe ware ware suwainane kine kine biŋek eya maine eŋe eŋine manikei. Ŋo, Kaisale wane biŋek kine kine eya maine Kaisale eŋe eŋine manikei.”
LUK.20.26	Yewao ŋei ŋerep eŋane kaitko, Yuda ŋei ŋetne eŋe koso maine mi liwek kakoi, eŋe yeine oŋaene qaekiso, mepene qoeki metkoi.
LUK.20.27	Sadusi natne eŋe Yesu wano sarikoi, tego yewa eŋe ra okangoi, ŋei seuseune eŋe koso mi wisikae wiyekei, eya wane eŋe Yesu qesonka rakoi, 
LUK.20.28	“Kito ebo ebon, Moseŋo don mane iwa yale qeke, ‘Ŋei mane eŋe seukeyake, eŋe medeune midaine, ŋo, ŋanomine eŋe yeka geyake, pakimo, ŋei seukke eŋane ŋole eŋe tatine qesiŋka more, ŋerep yewa oŋo koso ma more, medep mane tatinane tungo geyakane ma wakoniyake.’ 
LUK.20.29	Ŋenane don kisi iwa detnom, naso maneo, tatiŋon 7 yale eŋe gekoi, wane tatene suwaine eŋe ŋerep mage more, medep mane mi ma wakone more, eŋe yaupka seukke. 
LUK.20.30	Pakimo, ŋole kebaŋine oŋo tatinane mala eya make, eŋe yaleka medep mane mi ma wakone more, eŋe yaupka seukke. 
LUK.20.31	Pakimo, ŋole ŋorikine eŋe yalewaka okange, yalewaka tatiŋon 7 yewa eŋe ŋerep yewa makoi, ŋo medep mane mi ma wakone more, eŋe yaup seukwarekoi. 
LUK.20.32	Pakimo, ŋerep yewa eŋe yalewaka boaŋ ŋado ge mage more seukke. 
LUK.20.33	Eya wane boaŋ ŋei seuseune eŋe wisikae wiyekei, naso yewao ŋerep yewa eŋe maŋane ŋerep biŋek okaniyake? Ŋei tatiŋone 7 eŋe ŋanomene weku yewa makoi.”
LUK.20.34	Yesu eŋe don kisi dere more mainge edange, “Kepo naso iwao, ŋei so ŋerep eŋe ŋao ŋanom gemami, 
LUK.20.35	Ŋo ŋei so ŋerep koboine okanmami, Kaisaleŋo eŋe deŋesereo ŋine maki wisikae wiyekei, naso yewao, eŋe koso ŋao ŋanom mi gekei.
LUK.20.36	Eŋe qeliwo aŋelo yale gekei, eŋe maine mi seukkei, Kaisaleŋo ŋei ŋerep eya deŋesereo ŋine maki wisikae wiyekei, naso eyao eŋe Kaisale wane medewekoune okanikei. 
LUK.20.37	Ŋei seuseune eŋe wisikae wiyekei, eŋane don mo Moseŋo kibiwo qeke eyaŋo sikanŋonmaike, eki nigatne zeke, naso yewao Waom Kaisale wane iwa yale ra more qeke, “Eŋe Abraham wane Kaisale, so Isak wane Kaisale, so Yakop wane Kaisale gemaike. 
LUK.20.38	Kaisale eŋe ŋei wisika gemami, eŋane Kaisale, eŋane deo ŋei ŋerep eŋe korop ge waremami. Eŋe ŋei seuseune eŋane midakaka.”
LUK.20.39	Yale rakiso Kaisale papa togon welaine ŋei natne, Skribe, eŋe olatkoi, “Kito ŋebo ŋebon, ge don eya wekumane ramaine!” 
LUK.20.40	Ŋo Sadusi eŋe zonomene midaki kaet okane more eŋe koso qeso qeson mane mi qesonkakoi.
LUK.20.41	Pakiso, Yesu eŋe ŋei ŋerep qesonone rake, “Ŋei natne eŋe dalino Mesiya wane ramami, eŋe Dawit wane ŋaboine kepeo ŋineka? 
LUK.20.42	Dawit oŋomka Bakom Eŋet ekapko qeke,
LUK.20.42	‘Kaisale Magak Suwaineŋo naŋane suwaine Mesiya iwa yale olatke, ge naŋane wonnoken mesikene, 
LUK.20.43	Ŋado noŋo geŋane ŋabakopŋone, eŋe eya biraonbe, geŋane kiyeŋonane bano mesikei.’
LUK.20.44	Dawit oŋom Mesiya iwa yale orake, ‘Naŋane Waom suwaine,’ ŋo, ŋei natne naso iwao gemami, eŋe ra okanmami, Mesiya eŋe Dawit wane ŋaboine kepeo ŋineka. Mi kopkemaike! Kristo eŋe Dawit wane ŋaboine so Kaisale wane gipole weneŋ.”
LUK.20.45	Ŋei ŋerep magu eŋe Yesu wane don dere metpiso, Yesu eŋe zinge dokoine edange, 
LUK.20.46	“Ŋine Kaisale papa togon welaine ŋei, Skribe, eŋane kaulukkei, eŋe takot kiroine kibinerop bira more arikei wane siminon okanmaike. Eŋe lewa lewaŋ sobego geu ŋei ŋerep edo one mawa one more, eweene kitou ge okanmami, eya wane siminonmaike. So epa kebu eyao, so Yuda lewa lewaŋ urum koto eŋe metmet ŋetno mesikei wane okanmami. 
LUK.20.47	Yale okane more, ŋerep mala isione more, eŋane mat omaon okanmaŋkei. Omaone more, eŋe ari Kaisale wane Bakom Urum koto ŋei ŋerep eŋane deo okora, Kaisale wano meŋe meŋen kiroroine meŋenka okanmaŋkei. Ŋei yaline yewa eŋe ge mage ŋado Kaisaleŋo wikile suwaine eboniyake.”
LUK.21.1	Naso yewao, Yesu eŋe Kaisale wane Bakom Urum wane wesi katapa osino metke. Mere ŋei wesi aboŋene suwaine ongi, eŋe wesi motkoi.
LUK.21.2	Pakimo, ŋerep mala aboŋine nigatnemde, eŋe sari toeya etke biraki ketki, Yesu eŋe ka more, 
LUK.21.3	dokoine edange, “Ŋerep mala aboŋine nigatnemde eya eŋe ŋei wesi aboŋene suwaine eŋane bakom eya yuwanonmaike. 
LUK.21.4	Ŋei wesi aboŋene suwaine pake, eŋe eya ŋine nigatnemde natka ma more motkoi, ŋo ŋerep mala iwa eŋe wesi korop loutne mane mi pamange, ŋo eŋe mo eya biraki midakake.”
LUK.21.5	Kaisale wane Bakom Urum wane kotino so solaino wesi suwaine, wekumane so ŋei eŋe bakom Kaisale wano mangoi, eya Yesu wane dokoine eŋe one more, weku mane rakoi, ŋo Yesu eŋe eya dere more edange, 
LUK.21.6	“Naso kutno ŋei ŋaba natne eŋe sari, ŋine kine kine iwa onmami, eya eŋe korop baŋ matali-warekei, eŋe wesi mane mi qeligeu, weti kutno mesiyake, midakaka! Eŋe baŋ din bun kitopok qepok mau, ket ari ware mida leleyake.”
LUK.21.7	Yesu eŋe yale raki, dokoine eŋe qesonka rakoi, “Onokaka kine kine maneŋo mikepka wakone sikan-ŋongi, ŋene eya ka more raikene, Kaisale wane Bakom Urum mo wiriyakane nasoine bomilemaike?”
LUK.21.8	Yesu eŋe edane rake, “Ŋine kaulukkei! ŋei loutne eŋe isi-ŋunikei wane sarikei, eŋe sari more, naŋane eŋetko more isiu paki raikei, ‘Na Mesiya’, me ‘Naso eya mo bomilemaike.’ Ŋo, ŋine eŋe misuk mogat-onikei. 
LUK.21.9	Ŋine kawali wane don siron desikei, ŋo ŋine misuk kaet-ŋuniyake. Kawali so kine kine yale alakane wakoniyake, ŋo qeli kepe nasoetne ikop mi qoeyake.”
LUK.21.10	Eŋe koso edane rake, “Mat mane eŋe wiye ari, mat mane eŋerop kawali yaku matali okan nagukei. Ŋei ŋerep kepe maneo ŋine, eŋe ari kepe maneo eŋerop yaku matali qetali okanikei. 
LUK.21.11	Kepe loutne memeya suwaine ma paki, ŋara wane bodi wakoniyake zoma kine mane kine mane loutne wakoniyake. Kine kine mi kakaine, eya qeliwo wakongi, eya wane ŋine misuk kaet-ŋuniyake. 
LUK.21.12	Alakane ŋabakopŋine eŋe ŋine ŋibu ari matali ŋunikei, eŋe ŋine Yuda lewa lewaŋ urum koto dongo biraŋunbi so mulap urumgo wakesikei, so naŋane ra more ŋine kepe ware ware ŋei so ŋei waom wane matko wakesikei. 
LUK.21.13	Naso eyao ŋine numaŋine wakongi ŋine naŋane kisi maep don maine ra qelaŋanikei, 
LUK.21.14	Ŋine ŋei eya wane deo wakesikei wane, dere mezet misuk okane raikei, ‘Ŋene dalino edanikene?’ 
LUK.21.15	Na weneŋ ŋinerop sanka don ŋidanbe edanikei, don eya weku mane dereretinerop, ŋabakopŋine maine mi rawetonikei. 
LUK.21.16	Naga magaŋine so tatŋine ŋonŋine so weŋem sotakŋine so kimakopŋine, eŋe ŋabakopŋine eŋane meteeno biraŋunbi paki, ŋine natne ŋinguwi seukkei. 
LUK.21.17	Naŋane ra more ŋei ŋerep korop ŋinane ŋabakopŋine okanikei. 
LUK.21.18	Ŋo ŋinane lewetŋine zoune mane eya mi siukeyake, 
LUK.21.19	Ŋine togole malipka okorau paki, ŋine sora gerepko mane mi kesikei.”
LUK.21.20	“Kawali ŋei magu loutne eŋe Yerusalem lolikkaikei, eyao raikei, ‘Yerusalem boriyakane nasoine bomilemaike.’ 
LUK.21.21	Pakimo, ŋei ŋerep Yuda kepeo ŋine kaet okane more, biririke ket bonagao ariu! Ŋei ŋerep natne eŋe mat suwaino mere more, ket qeliŋka more wazaino ariu! Ŋei ŋerep natne eŋe mat wazaino mere more, koso matko misuk zinge koso mat koto wakesikei, 
LUK.21.22	Kaisale wane ekapŋo ramaike, ‘Wikile Naso Wakoniyake,’ naso eyao kine kine Kaisale wane ekapŋo ramaike, eya weneŋ korop wakonwareyake. 
LUK.21.23	Ŋerep natne eŋe ŋatkekei, so ŋerep eŋe kokorop mesikei, eyaŋo wikile suwaine desikei, wikile suwaine zok manerop kepo iwa watke rokopkayake, Kaisaleŋo ŋei ŋerep yewao eŋe wikile suwaine eboniyake. 
LUK.21.24	Kawali ŋei eŋe ŋei ŋerep natne enguwi seukkei, so ŋabakopze eŋe ŋei ŋerep natne mulap urumgo kepe maneo biraonikei. Qelaŋ ŋei eya eŋe Yerusalem mat suwainane kutno gesokpi barakeyake. Kaisaleŋo qelaŋ ŋei nasoene mo motke, eya wane rokopko ari mage qoeyake.”
LUK.21.25	“Kaisaleŋo kaiwe, meso, serekin eŋano, kine kine mi kakaine, ma wakoniyake. Ŋei ŋerep korop kepe baŋem kepe baŋem dereretene siukeyake. Eŋe dibom suwaine kiwetko wiriki ukatne detpi kaetoniyake. 
LUK.21.26	Ŋei ŋerep eŋe kine kine mi kakaine kepeo wakoniyakane tomakau, so qeliwo ukatke more qiseki kaet okane, deene lolikki kepo ket rasukei. Naso eyao Kaisaleŋo kaiwe, so meso, so serekin qeliwo pamami, eŋe ra buratkeki kesikei. 
LUK.21.27	Pakimo, Ŋei Wawainane Gipole kezoŋ kutno qelaŋane suwaine so qeli ewe zonominerop sariyake. 
LUK.21.28	Kine kine eya kiyeke wakongi, ŋine wiye qeliwo pore kaikei, pakimo naŋane dereret gemami, ŋine ma menaŋ ŋungalane nasoine eya bomileyake.”
LUK.21.29	Yesu eŋe don eya raki qoeki don rokop mane edange, “Ŋine pik eki so eki welerop natne detmami. 
LUK.21.30	Eŋane metene posi qake more musele yabiki, ŋine ka more raikei, kaiwe naso bomilemaike. 
LUK.21.31	Yalewaka ŋine kine kine mi kakaine wakongi, ka more raikei, ‘Kaisaleŋo wareŋonmaike, so eŋane qeli ewe zonom wakoniyakane, eya wane naso bomilemaike.’
LUK.21.32	“Detsorokkei! ŋei ŋerep natne eŋe naso iwao mi seukeu, kine kine korop yewa wakon wareyake. Wakon wareki qoeki, naso yewao seukkei. 
LUK.21.33	Kepe so qeli ere mo eya nasoetne qoeki midakeik, ŋo naŋane don yemo mi midayake.”
LUK.21.34	“Ŋine kine kine kaulukkei, ŋine ŋara me doku loutne ne more wet niget misuk okane gekei. Ŋine gege wane misuk dere umarekei. Ŋine wet niget yale geu naŋane nosone ikopka sariki oŋaŋine qaeyakane. 
LUK.21.35	Ŋei ŋerep korop kepe baŋem eŋe naŋane naso eya wakongi desikei. 
LUK.21.36	Ŋine naso baŋem wisikae more diyam ma okorau, so Kaisaleŋo zonom ŋibongi togole okorakei wane meŋenkaikei, ŋine zonomŋine weneŋ wikile naso yuwanka more Ŋei Wawainane Gipole eŋane kaitko kine kine yewa korop wakon wareki togogole okorakei, eya wane meŋen kaikei.”
LUK.21.37	Naso yewa kaiwe okangi, Yesu eŋe ŋei ŋerep Kaisale wane Bakom Urum koto kito ebonge paki, kepe qoeki, eŋe mat suwaine qelige, ruwoo ari bonaga Oliwa yewao metke. 
LUK.21.38	Kaiwe baŋem, kepe qae qae naso sakoka, ŋei ŋerep korop Kaisale wane Bakom Urumgo ari lewage more, Yesu wane don detkakoi.
LUK.22.1	Kasap Patpale peyada naso eya bomileke, peyada eya wane eŋetine mane, Aŋelo Loloŋon Loloŋon peyada. 
LUK.22.2	Naso yewao ŋei ŋerep korop Yesu wane siminonge, eya wane mosop ŋei ŋetne suwaine so ra rokop don wane ware ware, so kito ebo ebon so Kaisale wane papa togon welaine ŋei, Skribe, eŋe numa mane maratka more Yesu sanka qeu seukeyakane, numa zok manerop niya ziyaŋgoi. Eya yemo ŋei dereretko, ŋo eŋane seuseu eyamo Magainŋo Naso motke so deke, eŋe eyao seukeyakane ra mange kop seukke.
LUK.22.3	Pakiso, Ŋei Borikineŋo Yudas wane kotino wa ketke. Yudas eŋe Yesu wane dokoine 12 eŋane keuweno ŋine mane, eŋetine mane Iskariot. 
LUK.22.4	Yudas eŋe Yesu dokoine qeliŋone more, mosop ŋei suwaine ŋetne so Kaisale wane Bakom Urum wane tebe ŋei ŋetne, eŋano ari more Yesu mawakonka more, eŋane meteeno birakayakane edange. 
LUK.22.5	Eŋe detpi siminongi, wesi manikei wane olatkoi. 
LUK.22.6	Yudas eŋe oŋ ra more, Yesu sanka ma wakonkayakane numaine mane kiyeke dere maulukke.
LUK.22.7	Kasap patpalane soda weku, kaiwe mane Yuda edo aŋelo loloŋon loloŋon wane lama qe okanmaŋkoi, 
LUK.22.8	eya wane Yesu eŋe Petoro so Yohane biraore etange, “Ŋire ari aŋelo loloŋon loloŋon peyada wane ŋara soep nekenane maulukpik.”
LUK.22.9	Ere Yesu qesonka rakoik, “Diyao ŋere ŋara soep eya ari maulukkete?”
LUK.22.10	Yesuŋo mainge etange, “Ŋire ari Yerusalem waket more, ŋei mane kauk doku nomare teweke sari numao marat ŋusiyake. Ŋire ŋei eya mogatka ariuk. Eŋe ari matko wakesiyake, ŋire yewa ari waket more, 
LUK.22.11	mat welaine iwa yale olasikeik, ‘Kito ŋebo ŋebonzeŋo ramaike, Naŋane mat aŋaune diyawao Aŋelo Loloŋon Loloŋon Peyadao na mere dokone eŋerop ŋara nekene?’ 
LUK.22.12	Yale ra qesonkauk, eŋe urum eya aŋaine mane suwaine kutno weti metmet so zake kine kine mo mauluk maulukine sikanŋutki, yewao ŋire ŋaraze maulukkeik.”
LUK.22.13	Ere qeliŋka more Yerusalem ari lotke more, Yesuŋo etange, yale ŋei maratka more, kine kine korop maratkauk paki, ere Aŋelo Loloŋon Loloŋon Peyada wane ŋara soep maulukkoik.
LUK.22.14	Naso mo qoekiso, Yesu eŋineso eŋane qelit ŋeikoune aposolo magu korop mat koto waket, zakeo ŋara ne metpi, 
LUK.22.15	Yesu eŋe edane rake, “Na ŋinerop Aŋelo Loloŋon Loloŋon ŋara soep nekalane zok manerop simin nanmaike, qoeki na wikile desikale. 
LUK.22.16	Na ŋidanmaile, naso kutno na Aŋelo Loloŋon Loloŋon ŋara soep koso mane iwa ŋinerop mi nekale, ŋo Kaisaleŋo waremaike, naso eyao Aŋelo Loloŋon Loloŋon Peyada wane kine watke rokopkeyake, paki na ŋara soep eya koso nekale.”
LUK.22.17	Pakimo Yesu eŋe wain lase ma more, Kaisale bakomine kito more edange, “Ŋine wain iwa ma ama naguneu, 
LUK.22.18	na ŋidanmaile, na ŋado koso mi nene gewe, Kaisale wane qeli ewe zonom wakonlukeyake, naso eyao koso nekale.”
LUK.22.19	Pakimo eŋe kasap nat parom ma more, Kaisale bakomine kito more, mapoke dokoine ebone more edange, “Iwamo nae bikumne, na solane ŋinane ra more qikkamaile, ŋine kasap iwa ne more, naŋane seuseune detsorokkei.” 
LUK.22.20	Neu qoekiso, Yesu eŋe wain lase ma more ebone rake, “Wain lase iwa naŋane weŋemne, na weŋemne ŋinane ra more qakmaile, nae weŋemne eya Kaisalerop wane tako rakot musele ma togoleyake.
LUK.22.21	“Ŋo ŋine detpi, ŋei na kima isisi okan nangi neu more nekukei eŋe iwa zakeo narop weneŋ metmaite! 
LUK.22.22	Ŋei Wawainane Gipole, eŋe dalino seukeyake, eya Kaisaleŋo mo ma togole rake, ŋo ŋei eyaŋo Ŋei Wawainane Gipole mulapŋo lukka more, ma wakonka ŋaba eŋane bira-kaki wikile zok manerop baŋ desiyake!”
LUK.22.23	Pakiso, dokoine eŋe don auye rakoi, “Maŋo ŋenane keuzo ŋine mulap lukkayake?”
LUK.22.24	Yesu wane dokoine eŋe donene qeu kere pora okangi, auye kitat okan nagu more rakoi “Ŋenane keuzo ŋine maŋo ŋetne me wawaineze okanmaike.” 
LUK.22.25	Yesu eŋe detone more edane rake, “Qelaŋ ŋei waom eŋe ŋei ŋerepkopene wikilerop wareon okanmami. Ŋo ŋei ŋerewekopene eŋe ŋei waomkopene eŋane bango tamge more qelitene qe okanmami, eya wane eŋe don kelok okanka more, eŋe ‘Ŋei maine kine kine weku maneka okan okanmaike,’ yale ra mawaka magemami. 
LUK.22.26	Ŋo ŋido masi tanik eya misuk okanikei, midakaka! ŋinane keuwo ŋine maneŋo suwaine me ŋetne okanbe raso, eŋe kimakoune eŋane bango ketkele so umi qe geyake, so eŋe kimakoune natne ŋinane qelit qeqe urata ma geyake. 
LUK.22.27	Me ŋine rau, maŋo me diyawaŋo ŋetne okanmaike? Ŋei yaup metmeleka taboŋ mere neyake, oŋo ŋetne, me ŋara mire ma mot ma ari sari qelit qe ma okanmaike, oŋo ŋetne? Ŋei metmetkoka taboŋ mere yaup nenineka nemaike, oŋo ŋetne. Ŋo noŋo yemo ŋinane keuwo qelit qeqe urata ma gemaile.
LUK.22.28	Na liwe liwek so umat kine kine wakon nange, ŋine umat eya wane ra mi kaetŋungi, biranangoi, ŋine narop naso baŋem ge sarikoi. 
LUK.22.29	Eya wane Magak eŋe na eŋine tungo qeli ewe zonom warekalane ware ware biranange, so na yale waka, ŋine naŋane tungo qeli ewe zonom warekei wane ware ware biraŋunikale. 
LUK.22.30	Eya wane ŋine baŋ ŋado naso maneo qeli ewe zonomnane kotino, ŋine metmet maine mere ŋara doku maine nekei, so metmet mayakakatne mere Israel magu12 wareonikei.”
LUK.22.31	Pakiso Yesu eŋe Petoro iwa yale olatke. “Saimon, Saimon! Detnom! Ŋeiŋo rais me wit woune ma wanokŋem, sinoine eŋineka ŋo wele eŋine okan okanmaike, Ŋei Borikine eŋe mo rake, eŋe mali malipŋine liwekkayake, yemo yalewaka Kaisale wano ŋine korop ŋibu more wikile kine kineŋo liwekoniyakane mo ra togoleke.
LUK.22.32	Ŋo na geŋane ra more mo meŋenkakole, ge na malipnane more mi ket qe more siukkene, pakiso ge umat yewa yuwane more, koso zinge sari kimakopŋone eŋane zonomene manom togoleyake!”
LUK.22.33	Petoroŋo mainge iwa yale olatke, “Waomne, na geŋane ra more mulap urumgo maine wakesikale, eŋe ge gekuwi seukenom, na yale waka nekukei wane okanbi, eya maine, na mo ewekmaile.”
LUK.22.34	Yesuŋo dere more olatke, “Petoro, na golatmaile, ukude ruwo iwao tiyak ŋeiŋo bokaki mi qoeki, goŋo atak karewe bisop nanikene.”
LUK.22.35	Pakiso, Yesu eŋe dokoine qesonone rake, “Ŋine sogine, naŋane urata makei wane wesi, kite, kiye kulit midaine arikei wane ra more biraŋungole, naso eya ŋine ŋara wane mane seukkoi?”
LUK.22.35	Dokoine eŋe olatkoi, “Mida! ŋara mo rokopzo ma gekone.”
LUK.22.36	Yesu eŋe donene dere more mainge rake, “Ŋo naso iwao, na ŋidanbe, ŋinane wesi me kite pa ŋibonmaike, ŋine eya mau, ŋinano ŋine ŋei maneŋo sobaine mi pamaike, eyamo momo takot eyaŋo ma more maine soba qoleyake. 
LUK.22.37	Na ŋidanmaile, Kaisale wane ekapŋo naŋane iwa yale ramaike, ‘Ŋei ŋerep eŋe Mesiya.
LUK.22.37	Detkakei, eŋe mulap ŋei.’ Kaisale wane qelit ŋei don eya naŋane ra more qeke, eya wane don rokoune eya mo baŋ wakon-wareyake.”
LUK.22.38	Dokoine eŋe don eya dereluke olatkoi, “Waomze, kanom! Soba etke pamamik!” Pakiso Yesu eŋe rake, “Ŋine soba wane don eya yeine qeliŋgei! Yaup yalewa pakep.”
LUK.22.39	Yesu done raki qoeki, so eŋine so dokoine Yerusalem qelige Oliwa bonagao arikoi, eŋe mo arimaŋkoi, yalewaka eŋe bonaga eya arikoi. 
LUK.22.40	Ari lotke more, Yesu eŋe dokoine edange, “Ŋine Ŋei Borikinane isi donŋo mi matali ŋuniyakane meŋenkaikei.”
LUK.22.41	Pakiso, eŋe amaŋ nigatne ari iwa yale meŋenkake, 
LUK.22.42	“Magak, na wikile mane desikale, ge wikile eya maine oma nanikene me? Ŋo ge naŋane simile mi mogasikene, midaka! Ge geŋone simileŋone mogare ma warekene.” 
LUK.22.43	Meŋenkaki, so aŋelo mane qeliwo ŋine sari more maki zonomine togoleke. 
LUK.22.44	So Yesu eŋe manerop dere umare more, togogoleka meŋe meŋen urata make, pakimo seriŋanineŋo wiri weŋem leleke so kepo ket qake arike.
LUK.22.45	Eŋe meŋenkaki qoeki, okora more medewekoune eŋano zinge arike. Ari more ongi, eŋe qomene zok manerop umareki, kulu pakoi. 
LUK.22.46	Pakimo Yesu eŋe ari dokoine ma wirikone more edane rake, “Ŋine daleo wane kulu pamami? Ŋine wiyeu paki, meŋenkau. Ŋinano Ŋei Borikinane liwe liwek wakongi ket qekei wane meŋenkau!”
LUK.22.47	Yesu eŋe yaleka ra okoraki, dokoine 12 eŋane keuwo ŋine mane Yudas eŋe ŋei magu suwaine eŋerop lotke more, Yesu wane osino sari muzupkake. 
LUK.22.48	Ŋo Yesuŋo olatke, “Yudas, ge na muzupnane more, Ŋei Wawainane Gipole eŋe ŋabakoune eŋano biraka more mulap lukkamaine me?”
LUK.22.49	Pakiso, dokoine eŋe kine kine wakoniyake, eya dere more Yesu qesonka rakoi, “Waomze, ge det-ŋonom ŋene eŋe sobaŋo maine kawali qe engukene?” 
LUK.22.50	Yale rauso, dokoine eŋano ŋine maneŋo mosop ŋei suwainane qelit medep mane eŋane ketine wongo sobaŋo kitatki ketke.
LUK.22.51	Yesuŋo yale ka more olale rake, “Ŋine yale misuk okanikei.” Eŋe metineŋo mawa ŋei eya wane ketino more ma menaŋkake.
LUK.22.52	Mosop ŋei suwaine ŋetne, so Kaisale wane Bakom Urum wane tebe ŋei ŋetne, so Yuda ŋei suwaine, eŋe magu eŋerop sarikoi, Yesu eŋe eŋine so dokoine onbi edange, “Ŋine kowak, sobarop luknan gekei wane sarimami, na kobu ŋei midaka, 
LUK.22.53	na kaiwe baŋem Kaisale ware Bakom Urum kotino ŋinŋinerop okorakole, naso yewao ŋine mi malipnane luk-nangoi. Kaisaleŋo kine kine eya wakon-iyakane mo ra togole maki kere eŋine eŋetko kilip-keki ra togole rake, eya ŋine maine maikei. Naso iwao ŋine kine kine Ŋei Borikinane panaman zonominerop mau maine wakongep!”
LUK.22.54	Yale rakiso, eŋe Yesu malipka metine wokomka more, Mosop ŋei Suwaine ŋetne eŋane matko iwenka arikoi, ŋo Petoro eŋe weneŋ Yesu ŋadino mogatka ari waket metke.
LUK.22.55	Ŋei natne eŋe sen koto mat eya wane osino gerep mau zeki, qanagare metpi, Petoro eŋe weneŋ sari eya gerep qanagare metke. 
LUK.22.56	Pakiso qelit ŋerep maneŋo Petoro gerepko metki pore ka more togogoleka boka rake, “Ŋei iwa Yesurop wetneŋ geke!”
LUK.22.57	Ŋo Petoroŋo bisopka rake, “Ŋerep na, ŋei eya mi detkamaile.”
LUK.22.58	Naso bamgo qoeki so, ŋei maneŋo Petoro ka more olatke, “Ge Yesu wane tegoo gekone!”
LUK.22.58	Ŋo Petoroŋo mainge olatke, “Ge detnom, na midakaka!”
LUK.22.59	Mi azongiso, ŋei maneŋo Petoro ka more, ŋei ŋerep magu togoleka edange, “Ŋei iwa eŋe Galili ŋine, eŋe welekatne Yesurop weneŋ ge okange.”
LUK.22.60	Ŋo Petoroŋo mainge olatke, “Ge detnom! Na geŋane don ramaine eya mi dere qelaŋanmaile.”
LUK.22.60	Eso yewaka, Petoro eŋe don eya raki mi qoeki, tiyak eŋe bokake. 
LUK.22.61	Pakiso Yesu eŋe amaŋ okora more zinge Petoro porekake, porekaki, Petoroŋo Yesu wane don detsorokke. Yesuŋo qei bano mo iwa yale rake, “Tiyakŋo bokaki mi qoeki, goŋo na atak karewe bisop nanikene.” 
LUK.22.62	Petoro eŋe don eya detsoroke more, ari wetine tabaeki zok manerop aro kakapa suwaine arokke.
LUK.22.63	Ŋei natneŋo Yesu mau paki, wareka more Yesu wane wawaine don isi bela okanka more qe kito okankakoi. 
LUK.22.64	So eŋe Yesu wane deine laplapŋo piseka more qesonka rakoi, “Ge Waom wane ŋei dereret korop, wawaine gemaineo, ge ra qelaŋanikene! Maŋo gekumaike?” 
LUK.22.65	Eŋe Yesu wane wawaine don so don qotkoine natne loutne manerop takotke ra okankakoi.
LUK.22.66	Kepe qaeki, Yuda ŋei suwainekopene, so Mosop ŋei Suwaine ŋetne, so Kaisale papa togon welaine ŋei, Skribe, eŋe korop lewage more, tebe ŋei bira onbi, eŋe Yesu iwenkau eŋane Kaunsol kaiteno okoraki rakoi, 
LUK.22.67	“Ge ŋedannom, desikene, ge Mesiya me mida?”
LUK.22.67	Yesu eŋe mainge rake, “Na ŋidanikaleo, ŋine don eya mi malip kaikei, 
LUK.22.68	so na ŋine qeso qeson mane qesonŋunikaleo, ŋine don eya mi mainge raikei. 
LUK.22.69	Ŋo, na ŋidanmaile, naso iwa ŋine, kutno pawayake, Ŋei Wawainane Gipole, eŋe Kaisale zonom welaine wonino mesiyake.”
LUK.22.70	Pakiso eŋe korop qesonka rakoi, “Ge Kaisale wane Gipole me?”
LUK.22.70	Yesuŋo mainge edange, “Ŋidom mo eya ramami yale.”
LUK.22.71	Yale rakiso, magu korop rakoi, “Ŋene koso ŋei natne edoraŋem sari, eŋane don mane ŋedanbi dere dongo mi birakakene, yeine! Eŋe mo aŋaineŋo ramaike, ŋedom don eya mo ketzeŋo detkamaine.”
LUK.23.1	Kaunsol ŋei korop eŋe wiye more, Yesu, Pailat kepe ŋei waom wane matko iwenka ari more, 
LUK.23.2	eya Yesu wane don iwa yale kiyeke rau paki birakakoi, “Ŋene ŋei eya kaŋem ŋei ŋerep magu isi don iwa yale edan okanmaike, ‘Ŋine Roma kepe ware ware suwaine, Sisa, takis misuk manikei,’ so ‘Na Mesiya! Na Yuda wane kepe ware ware,’ yale rake.”
LUK.23.3	Pailatŋo eŋane don dere Yesu qesonka rake, “Ge Yuda wane kepe ware ware me mida?”
LUK.23.3	Yesu eŋe mainge rake, “Oo, mo yewa goŋom ramaine yale.”
LUK.23.4	Pakiso Pailatŋo Mosop Ŋei Suwaine ŋetne so ŋei ŋerep magu eya edange, “Ŋei iwa kine kine qotkoine mi make, eya wane na wikile mi manikale.”
LUK.23.5	Ŋo Mosop ŋei Suwaine ŋetne so eŋane tego eŋe Pailat togole sorinka rakoi, “Eŋe welekatne ŋei ŋerep qebin mabin okane, sorin borin okanongi, donineŋo kepeze rokopke arimaike. So eŋe ŋei ŋerep kito ebongi, Galili kepeo ŋineka ra kiyeke sari mage iwa Yuda kepeo weneŋ yale waka rokopke wakon arimaike.”
LUK.23.6	Pakimo, Petoro eŋe don eya dere more qeson one rake, “Ŋei iwa eŋe Galili kepeo ŋine me?” 
LUK.23.7	Pailat eŋe naso yewao iwa yale detke, Yesu eŋe Herotŋo kepe waremaike, nat paromine yewao ŋine, eya wane Pailatŋo Yesu eŋe koso Herot wano birakake, Herot eŋe naso yewao Yerusalem matko geke. 
LUK.23.8	Herot eŋe naso kiroine Yesu marat kayakane dere geke, eya wane eŋe Yesu kaki paki siminkake. Yesu eŋe masi tanik kine kine manerop kine mane kine mane make, eya Herot eŋe mo loutne detke, eya wane Herot eŋe Yesu wane masi togole mane kayakane detke so wetkeke. 
LUK.23.9	Yalinane Herot eŋe Yesu qeso qeson loutne manerop qesonkake, ŋo Yesu eŋe don mane mi mainge rake. 
LUK.23.10	Yale okangi Mosop ŋei Suwaine ŋetne so Kaisale papa togon welaine ŋei, Skribe, eŋe sari Yesu wane don togole rau paki, don uratao birakakoi. 
LUK.23.11	Rau qoekiso, Herot so kawali ŋeikoune eŋe Yesu maket biraka more isi bela okankau paki, masi kine kine qotkoine loutne okankakoi. Pakiso eŋe Yesu wane laplap mayakakatne wekumane biraka more, Pailat wano koso mainge ari birakakoi. 
LUK.23.12	Kaiwe yewao, Pailat so Herot ere kima kima okangoik, sogino yemo ere ŋaba ŋaba okan nagu gekoik.
LUK.23.13	Yesu eŋe zinge sarikiso, Pailatŋo Mosop Ŋei Suwaine ŋetne so Yuda ŋei suwaine so ŋei ŋerep korop edoraki lewage okorau, 
LUK.23.14	edange, “Ŋine ŋei iwa naŋano iwenka sari remi ‘Eŋe don isisine loutne ŋei ŋerep edan okanmaike’. Naso iwao, na ŋinane kaitko eŋe mo qesonkele, ŋo masi qotkoine mane eya ŋine mo remi, eyamo na mi maratkele. 
LUK.23.15	Herot eŋe weneŋ yale waka kine kine qotkoine mane mi maratkeke, eya wane ŋei iwa eŋe naŋano koso birakeke, sogino eŋe kine kine qotkoine mane mi make, eya wane na eŋe maine mi qewe seukeyake. 
LUK.23.16	Iwamo na kawali ŋeikopne edanbe kumunamŋoka dime more qeliŋkau ariyake!” 
LUK.23.17	Aŋelo loloŋon loloŋon koma korop Pailatŋo ŋei ŋerep eŋane simile mogare mulap ŋeiene mane qelige siwotkaki ari mageke.
LUK.23.18	Ŋei ŋerep magu don eya dere more, eŋe korop boka rakoi, “Ge ŋei iwa qenom seukkep! ŋo ge Barabas siwotkanom ŋenano sarikep!” 
LUK.23.19	Sogino, Barabas eŋe ŋei natne enguki seukkoi so Yerusalem matkoto kawali mane kepe ware ware eŋano maki wakonge, eya wane Pailat wane kawali ŋei edo mulap urumgo birakakoi.
LUK.23.20	Ŋo Pailatŋo Yesu siwotkayakane dere more, ŋei ŋerep koso sorinone rake, “Na Yesu maine qeliŋkaikale.” 
LUK.23.21	Eya wane magu suwaine eŋe kakapaka donine boka mainge rakoi, “Ŋine kibego qeu seukkep! Ŋine kibego qeu seukkep!”
LUK.23.22	Ŋo Pailat eŋe atak karewe koso soringe edange, “Ŋine eŋane masi qotkoine make, eya nolatpi detpe! Na eŋane masi qotkoine mane mi marat kamaile, eya wane na eŋe maine mi qewe seukeyake! Na kawali ŋei kopne edanbe kumunamŋoka qe more, siwotkau ariyake.”
LUK.23.23	Ŋo ŋei ŋerep magu eŋe Pailat wano togogole boka sorinka more olatkoi, “Ge Yesu kibego qem seukkep!” Ŋei ŋerep eŋe yalewa boka olale more Pailat manerop yuwan-kakoi. 
LUK.23.24	Eya wane Pailatŋo ŋei ŋerep magu eŋane simile mogare kawali ŋeikoune eŋe Yesu kibego qekei wane detonge. 
LUK.23.25	Barabas eŋe sogino ŋei natne enguki seukkoi so kawali make, Pailatŋo ŋei eya mulap urumgo ŋine ma sari siwotkaki arike. So Pailatŋo Yesu eŋe ŋei ŋerep eŋane simile mogare kawali ŋei eŋane meto birakake.
LUK.23.26	Kawali ŋei eŋe Yesu iwenka Yerusalem mat ŋadino arikei wane arikoi. Ŋei mane, eŋetine Saimon, Sairini matko ŋine, eŋe Yerusalem wane saiwo ŋine sariki, kawali ŋei eŋe malipka more, Yesu wane kibeŋ manbi teweke, Yesu ŋadino mogatkake.
LUK.23.27	Ŋei ŋerep magu suwaine eŋe Yesu mogatkakoi, eŋane keuweno ŋerep natne eŋe Yesu wane ra more arokkoi. 
LUK.23.28	Yesu eŋe aroene dere more mainge don edan rake, “Yerusalem ŋine ŋerep nau! ŋine naŋane ra more misuk arokkei. Ŋine ŋinŋine so medewekop ŋine eŋane ra more yemo maine arokkei. 
LUK.23.29	Ŋine detpi, baŋ naso maneo ŋei ŋerep korop iwa yale raikei, ‘Ŋerep eŋe medep mama wane rokop mida, so ŋerep eŋe medep mane mi makoi, ŋerep eŋe medep ŋamu mi gumeongoi, eya eŋe bakom maine kitokei.’ 
LUK.23.30	Naso yewao, ŋei ŋerep eŋe bonaga edora meŋenone more raikei. ‘Ŋine ŋene maine ket supa ŋonikei.’ Eŋe bonaga nigatne edora meŋenone raikei, ‘Ŋine ŋene motŋonikei’. 
LUK.23.31	Eŋe naŋano kine kine qotkoine manerop okannanmami, eŋe ŋinano yale waka masi qotkokoine natne baŋ okanŋunikei me daleo? Ŋaba edo kine kine qotkoine naŋano naso iwa okannanmami, yalewaka eŋe baŋ qotkokoine ŋine okanŋunikei.”
LUK.23.32	Kawali ŋei eŋe mulap ŋei etke Yesurop iwenore more, etkukei wane arikoi. 
LUK.23.33	Pakiso kepe eŋetine, ‘Lewet Setne’, eya lotke more, Yesu kine so metine kiruŋaŋo kibego qe more, so mulap ŋei etke Yesu wonino so kanaino etkukoi. 
LUK.23.34	Pakimo, Yesu eŋe rake, “Magak, ge ŋei iwa eŋane masi so sot turuŋene iwa qeliŋka niget gangep! Eŋe kine kine iwa mamami, eŋe eya mi detlukkamami.”
LUK.23.34	Yale rakiso, kawali ŋei Yesu wane laplap maloine yewa ma more, masisiŋo kine qe wakon masi wezu mane mau paki bare more, yuwane damo qe more anagukoi. 
LUK.23.35	Ŋei ŋerep eŋe okora kakoi, Yuda ŋei suwaine don rau paki, isi bela okanka rakoi, “Eŋe ŋei ŋerep natne ma menaŋonge, eŋe Mesiya okane, Kaisaleŋo eŋe birakakeo, eŋe oŋom maine ma menaŋ nagu yake!”
LUK.23.36	Kawali ŋei eŋe weneŋ don so isi bela okanka more, wain qotkoine manikei wane sari, 
LUK.23.37	olatkoi, “Ge Yuda kepe ware ware suwaine okanmaineo, ge maine kibego ŋine kesikene.”
LUK.23.38	Pailatŋo kibeŋ kutno kibi iwa yale qeke. “Iwa Yuda Kepe Ware Ware Suwaine.”
LUK.23.39	Mulap ŋei mane, Yesurop weneŋ engukoi, eŋe don qotkoine Yesu olale more rake, “Ge Mesiya okanmaineo! Ge geŋone qesiŋ nagu more, ŋere weneŋ qesiŋ ŋotnom me?”
LUK.23.40	Ŋo mulap ŋei maneŋo ŋei eya don okanka more rake, “Ge seuseu wane biŋek raraineŋo, Kaisale wane mi kaet ganmaike me? Ge eŋe yale koboboineŋo seukkene me? 
LUK.23.41	Ŋere mo sogino kine kine qotkoine makote, eya wane ŋere maine seukkete, ŋo ŋei iwa eŋe kine kine qotkoine mane mi make.” 
LUK.23.42	Ŋei eyaŋo koso zinge Yesu olatke, “Yesu, ge zinge sari kepe ware ware suwaine okanikene, naso yewao na weneŋ siluŋ mide detsorok nanikene.”
LUK.23.43	Yale raki, Yesuŋo olatke, “Na welekakatne golatmaile, ge ukudeka narop qeliwo gege togon matko weneŋ mesikete.”
LUK.23.44	Kepe deine oŋabango okangi, kaiwe mi sirike more, kepe eya korop panamane paki, ari 3 kilok kaiwe koso sirikke, 
LUK.23.45	naso yewao laplap suwaine Kaisale wane Bakom Urum kotino okorake, eya keuwoka bun tuk wiri sari ketki qela qoeke.
LUK.23.46	Pakiso, Yesu eŋe boka rake, “Magak, ge naŋane asu oŋa oŋane eya na mo meteŋono motmaile, ge maikene!” Yale ra more asuine saki seukke.
LUK.23.47	Yesu eŋe seukkiso, kawali wane ŋei ŋetne mane eya eŋe ka more, Kaisale eŋetine mawakaki paki rake, “Welekatne, eŋe ŋei wele koboboine so wekumane!”
LUK.23.48	Pakiso, ŋei ŋerep magu eŋe kine kine wakonge, eya kaikei wane sarikoi, eŋe Yesu seukki dere more, qom borik ongi, so mateno zinge ariwarekoi. 
LUK.23.49	Ŋei ŋerep eŋe Yesu detlukkakoi, eŋe so ŋerep natne Galili ŋine mogatkakoi, eya eŋe korop osop osop okora masi tanik wakonge eya, korop kawarekoi.
LUK.23.50+LUK.23.51	Ŋei mane, eŋetine Yosep, Arimateya mat, Yuda kepeo ŋine, eŋe ŋei koboine, ewinerop. Eŋe Kaisale wane qeli ewe zonom sari sari wane toma geokange. Eŋe Yuda Kaunsol okorake, ŋo Kaunsol eŋe don kine kine ra more, Yesu don togoleka okanka more makoi, eŋe mi oŋge. 
LUK.23.52	Ŋei eyaŋo Pailat wane kaitko ari lotke more, Yesu pareŋine maine ma ari dukkayake me daleo, eya wane qesonkake. 
LUK.23.53	Pailat eŋe oŋ rakiso, Yosep eŋe ari laplap mane libeka qoleke, laplap eyaŋo Yesu wane pareŋine makokka more kawetkaki paki, deŋesereo ma ari kezem koto motke. Lom yewa ŋei maneŋo mo wesi weku suwaine eya wane bano yasoki okorake, sogino ŋei mane yewao mi dukkakoi. 
LUK.23.54	Naso yewa mo nagapko, sogino sarereo Yuda edo qezareko metkoi, eya wane nagapko eŋe Yesu wesi kezemgo birakake.
LUK.23.55	Pakiso ŋerep eŋe Yesu Galili ŋine mogatkakoi, eŋe Yosep mogatka more, kezem so Yesu pareŋine dalino paki, eya kakoi. 
LUK.23.56	Pakiso, mateno zinge ari more, kelok kine kine qounerop maulukkoi.
LUK.23.56	Kaisale wane ra rokop don pake, eya wane eŋe qezarek naso sarere, eyamo yaup metkoi,
LUK.24.1	Kepe qaeki, Sodao ŋerep eŋe kelok qounerop mo maulukkoi, eya ma more deŋesereo arikoi. 
LUK.24.2	Eŋe ari pore kau, wesi suwaine kezem aŋaino metke, eya mo rodigeu saket arike. 
LUK.24.3	Eŋe kezemgo waket pore, Waomene Yesu wane pareŋine mi kakoi. 
LUK.24.4	Daleo wakonge, eya eŋe mi detluke okorau, so ikopka ŋei etke laplap libekaropŋo ŋerep eŋane osoeno okorakoik. 
LUK.24.5	Ŋerep eŋe kaet suwaine ongi, so kepo ket rasu pau, so ŋei etke ere edangoik, “Ŋine onoka wane ŋei wisikaune deŋesereo seuseune eŋano ziyaŋkamami? 
LUK.24.6	Eŋe iwa mi metmaike, Kaisaleŋo eŋe maki wisikae wiyeke. Detsorokeu, eŋe iwa mi pamaike, sogino Yesu eŋe Galili ge more, iwa yale edange, 
LUK.24.7	‘Ŋei maneŋo ŋei sotenerop eŋane meteeno, Ŋei Wawainane Gipole birakaikei. Ŋei sotenerop eŋane ra, kibego qeu seukeyake, ŋo kaiwe karewe pa more, kutno eŋe koso wisikae wiyeyake.’ ”
LUK.24.8	Pakiso, ŋerep eŋe Yesu wane don detsoroke more, 
LUK.24.9	kezemgo ŋine zinge ari, dokoine elewen (11) so ŋei ŋerep magukopene maratongoi, ŋei etke eŋe ŋerep edangoik, eya korop ŋerep eŋe medep enŋene so magukopene edangoi. 
LUK.24.10	Ŋerep eya Mariya, Magdalena matko ŋine, so Yoana, so Mariya, Yakop wane nagaine. Ŋerep eya so ŋerep natne eŋe Yesu wane qelit ŋei, aposolo, don kisi edangoi. 
LUK.24.11	Ŋo aposolo eŋe detkoi, ŋerep eŋe don weleka zok mi ra okanmami, eŋe don yau yaup ra okanmami, eya wane eŋane don mi malipkakoi. 
LUK.24.12	Ŋo Petoro eŋe wiye biririke ket deŋesereo ari potki waketki kaki, kezem koto eya mo laplapŋoka pake, eŋe yale ka more, oŋaine qaeki, koso matko zinge welepke more, kine kine wakonge, eya wane zok manerop dereret urata ma arike.
LUK.24.13	Soda yewao Yesu wane dokoine etke Emaus matko arikeik wane arikoik. Mat eya wane duma kilomita 11 Yerusalem ŋine. 
LUK.24.14	Kine kine Yerusalem matko wakonge, eya eŋe don auwik so, 
LUK.24.15	Yesu oŋom erano maratotki, ererop weneŋ arikoi. 
LUK.24.16	Ere ka more so mi det-lukkakoik. 
LUK.24.17	Pakiso Yesu eŋe qesonore rake, “Dalino aumamik?” Ere doŋ mane okora more qom borik zok otke. 
LUK.24.18	Ŋei mane, eŋetine Kelopas eŋe Yesu qesonka rake, “Ge Yerusalemgo kulit gemaine? Kine kine soda iwao wakonge, eya ge mi detmaine?”
LUK.24.19	Yesu eŋe qesonka rake, “Onokaka wakonge?”
LUK.24.19	Ŋei etke ere mainge olatkoik, “Yesu, Nasaret ŋine eŋano kine kine eya wakonge, ŋei eya eŋe Kaisale wane qelit ŋei mane, eŋe don zonominerop ŋei ŋerep kito edange, so masi togole ŋei ŋerep so Kaisale kaiteno make. 
LUK.24.20	Ŋenane Mosop ŋei Suwaine ŋetne, so ŋei ŋetne natne eŋe Pailat wane meteo birakakoi. Pakimo Pailatŋo kawali ŋei eŋane meto rakoke ebongi, kibego qeu seukke. 
LUK.24.21	Mo sogino qei bano Kaisaleŋo rake, eŋe ŋei mane baŋ Israel ŋei ŋerep qesiŋ-ŋoniyakane bira-kayake, so naso eyao ŋene Yesu wane yale rakone, eŋe baŋ Yuda ŋei mapik ŋoniyake ra more urata eya mayakane detkone, ŋo eŋe seukke, mo iwa kaiwe mama karewe qoemaike. 
LUK.24.22	Kepe qae qaewo ŋerep natne, ŋenane magu keuwo ŋine, eŋe kezemgo ari more, 
LUK.24.23	Yesu wane pareŋine mi maratka more, ŋenano zinge sari iwa yale ŋedanmami, ‘Ŋene aŋelo otŋem mo rakoik, “Yesu eŋe mo wisikae wiyemaike”.’ 
LUK.24.24	Eya wane oŋaze qaeki, ŋei natne ŋenane magu keuwo ŋine, eŋe ari kezemgo ka more, Yesu mi kamami. Ŋerep eŋe kine kine korop remi, eya korop welekatneka.”
LUK.24.25	Pakiso Yesu eŋe etange, “Ŋine dereretŋine midaine, sogino Kaisale wane qelit ŋei eŋe kine kine qekoi, ŋine don eya ikop mi malip kamami. 
LUK.24.26	Kaisaleŋo rake, Mesiya eŋe wikile suwaine desiyake, pakimo Mesiya eŋe qeliwo qelaŋinerop wayake.” 
LUK.24.27	Yesu eŋe dokoine eŋano ŋino etke erano Kaisale wane ekapko don korop pamaike, eya ra qelaŋange, Yesu eŋe Mose wane kibi eya ŋine kiyeke more, ari mage Kaisale qelit ŋeikoune eŋe kibi korop Mesiya wane ra more qekoi, eya ra qelaŋan-otwareke.
LUK.24.28	Pakiso eŋe Emaus osino lotkeu paki, Yesu eŋe mat maneo bira ore ariyakane okange. 
LUK.24.29	Ŋo ere Yesu ma waulukka more rakoik, “Ruwo keremaike, ruwo keremaike, ge ŋererop mesikene.” Yale raukso, eŋe yewa metke. 
LUK.24.30	Eŋe ererop ŋara neyakane metke, eŋe kasap ma mosopka more, mapoke ere eponge. 
LUK.24.31	Pakiso erane dereretetne qelaŋangi so eŋane kine detlukkakoik, ŋo Yesu eŋe siukki, so ere mi kakoik. 
LUK.24.32	Arikiso, ere don iwa yale aukoik, “Dumao, ŋene sarine, eyao eŋe Kaisale wane ekapko ŋerano ra qelaŋanike, naso eyao qomso zok kitike.”
LUK.24.33	Au more qoeki, ikopka eŋe wiye more, Yerusalem zinge ari more, dokoine 11, so ŋei ŋerep natne maratonbik lewaŋgoi. 
LUK.24.34	Ŋei ŋerep magu eŋe edanbik rakoi, “Waomze welekatne wisikae wiyeke, eŋe Saimon mo wakonkeke!”
LUK.24.35	Ŋei etke ere kine kine dumao wakonge, eya korop ra qelaŋangoik, Yesu eŋe dalino kasap mapokke, eya wane ere eŋane kine detlukkakoik, eya korop ra edangoik.
LUK.24.36	Ŋei etke ere don kisi eya edanbik, mi qoeke, naso yewaoka Yesu eŋe eŋane keuweno wakone okora more edange, “Peyamŋo ŋinano pawayake!”
LUK.24.37	Eŋe Yesu ka more oŋaoŋa kamaine ra manerop zok kaetonge. 
LUK.24.38	Ŋo Yesuŋo edange, “Ŋine misuk kaet ŋungep! Nine dere mezet mi okanikei! 
LUK.24.39	Ŋine naŋane kiye metene kau, noŋom sarimaile ŋine solane uwanane kau. Oŋa oŋa eŋe bikumine so setine mida. Na bikumne so setnerop.”
LUK.24.40	Yale ra more eŋe kiye metine eya kawali ŋei edo kiruŋaŋo qekoi lopot eya korop sikanonge. 
LUK.24.41	Eŋe bakom zok suwaine manerop kitokoi, ŋo eŋe weteneŋo yemo mi malipkakoi. Eŋe dere qeka okane ŋaŋaekakoi. Pakiso Yesu eŋe qesonone rake, “Ŋara natne pamaike me?” 
LUK.24.42	Eŋe zawon zezine nat manbi, 
LUK.24.43	ma more, eŋane kaitko neke. Neki qoeki edange,
LUK.24.44	“Sogino na ŋinerop gekole, naso eya na kine kine ŋidankole, eya korop mo wakonge. Mose wane ra rokop don so Kaisale qelit ŋeikoune eŋane ekapko so Bakom Eŋet ekapko, kine kine korop ekapko eya wane kotino pamaike, eyamo naŋane ra more wakonge.”
LUK.24.45	Pakiso qesiŋone more ra qelaŋane edangi, dokoine eŋe Kaisale wane kine ekapko pamaike, eya detlukkoi. 
LUK.24.46	So Yesu eŋe dokoine edange, “Kaisale wane ekapko pamaike, Mesiya eŋe wikile dere more seuke kaiwe mama karewe pa more koso wisikae wiyeyake. 
LUK.24.47	Ŋine ari ŋei ŋerep kepe baŋem kepe baŋem naŋane kisi maep don ra qelaŋanbi, wetene maingekei. So ŋine urata eyamo Yerusalem mat kotino kiyeke more ra qelaŋanikei. Pakimo ŋei ŋerep eŋe kimakopene eŋane sot turuŋene eya ŋadekkaikei, eya wane rokop Kaisaleŋo yale waka eŋane sot turuŋene eya qeliŋgi nigetkayake. Ŋine don eya ra qelaŋangei. 
LUK.24.48	Ŋine kine kine wakongi, deŋineŋo kakoi so ketŋineŋo detkoi, eya ŋei ŋerep kito edane more ra qelaŋan onikei. 
LUK.24.49	So ŋine koso detpi sogino, Magakŋo kine kine ra togole ŋibonge, eyamo koso noŋo ŋibonikale. So ŋine Yerusalem matko toma metpi, zonomne eya qeliwo ŋine ŋinano kesiyake.”
LUK.24.50	Pakiso, Yesu eŋe dokoine Yerusalem ŋine iwenon ari more, Betani lotkekoi, yewao Yesuŋo meteene ma more mosoponge. 
LUK.24.51	Mosop eya mi qoeki, Kaisaleŋo Yesu qeliwo maki wake. 
LUK.24.52	Dokoine eŋe Yesu eŋetine bukeu waki koso Yerusalem matko zinge arikoi, Yesu eŋine magu koropŋo bakom suwaine kito more, 
LUK.24.53	so eŋe naso baŋem Kaisale wane Bakom Urumgo ari yewao Kaisale eŋetine takorakot ora bukeu waki meŋenka ge-wamaŋkoi.
JHN.1.1	Pidon eŋe mokaka qei kino, kepe mi wakongi, yewao ŋineka ge sari geke. So Pidon eŋe gegeine Kaisale rop ge sa geke. So Pidon eŋe Kaisale ka geke. 
JHN.1.2	Pidon eŋe mokaka qei kino Kaisale rop geke. 
JHN.1.3	So Pidon eŋe Kaisale wane meteo ge more, kine kine korop ma wakon wareke. Eŋe midaine kine kine mane Kaisale eŋineka mi ma wakonge. 
JHN.1.4	Pidon eŋe gege yewa wane welaine okane geke. Paki gege yewaŋo kiwa waraŋkaki, ŋei eŋano sari more qelaŋan-onge. 
JHN.1.5	Kiwa yewaŋo panaman kotino ma qelaŋangi, so panamanŋo kiwa yewa qe pilikkeyakane qekake.
JHN.1.6	Kaisaleŋo urata ŋeiine mane birakake, ŋei yewa eŋetine Yohane. 
JHN.1.7	Eŋe qelaŋan wane don kisiine ra wakongi, ŋei korop eŋe qelaŋan welaine detluk kau paki, weteneŋo malip kaikei wane raki paki Kaisaleŋo birakake. 
JHN.1.8	Yohane eŋe oŋom qelaŋan wane welaine mi okane geke, eŋe yaup qelaŋan welainane don kisi ra wakoniyakane sarike. 
JHN.1.9	Qelaŋan welaineŋo kepe baŋem ŋei ŋerep korop qelaŋan ma wakonon ebon okanmaike, oŋo naso yewao eŋe weneŋ kepo ket wakone geke.
JHN.1.10	Pidon eŋe kepeo wakone geke, eŋe Kaisale wane Pidon geki paki, kepeo kine kine iwa korop oŋom mawakon wareke. Paki ŋado kepeo sari lotkeki kepe ŋeiŋo korop eŋe kau paki ŋaŋae kakoi. 
JHN.1.11	Eŋe eŋine kepe matino sari lotkeke. Ŋo siluŋ eŋine ŋei ŋerep magukoune edo kima mi okankakoi. 
JHN.1.12	Ŋei ŋerep natne eŋe welekatne kima okankau paki, donine dere weteneŋo malipkakoi, eŋe Kaisale wane ŋerep medep okanikei wane numa ma wakone ebonge, eŋane eŋet ma noganka okanmami, eŋe yale okanon okanmaike. 
JHN.1.13	Eŋe nabok magak eŋane weŋem bikumgo ŋine wakone more, Kaisale wane ŋerep medep mi okangoi, me sola wane simile so ŋei wane simile yewa ŋine midakaka. Eŋe Kaisale eŋino ŋine wakongoi, wane eŋe Kaisale wane dokoine.
JHN.1.14	Pidon eŋe ŋei okane more, sola bikum gorop wakongi paki, keuzo mere wiye okange, paki ŋene Waom qeli ewe zonom so kibi maepine mo kaulukkone, eyaŋo Magak wane Medep me qom bapine wekuku, eŋano Waom kibi maep so zonom so don wele woune so masi tanik manik bile, eyaŋo wat watko rosarop eya weneŋ ma sarike.
JHN.1.15	Yohaneŋo eŋane kineine eya ŋei ŋerep ra wakone more edane rake, “Na ŋei iwa wane mo ŋidane iwa yale rakole, ŋei mane naŋane ŋadeno sarimaike, eŋe mokaka geke, eŋe naŋane rokop mida, eŋe kakapa suwaine so naŋane wawaine, oŋo na yuwan nanmaike, onoka wane oŋo mokaka ge sari geki na eŋane ŋadino wakongole.”
JHN.1.16	Pakimo, wet maepine rosarop wat watko mo pa sarike, yewa ŋine ŋene korop ra wakone mauluk ŋone more ŋebongi weneŋ ma warekone. 
JHN.1.17	Kaisaleŋo ra rokop don yemo Mose wano ra wakone more metino more ŋebonge, ŋo wet pesek so don wele, yemo Yesu Kristo wano ŋine sarike. 
JHN.1.18	Ŋei maneŋo Kaisale mane mo mi kake, midakaka, ŋei weku, eŋe oŋom eya Kaisale mo kake, eya wane eŋe Kaisale Magak wane osino metmaike, oŋo Kaisale wano ŋine kine kine eya korop ma sari more, ra wakone ŋedange.
JHN.1.19	Yuda ŋei wawaine eŋe Yerusalem matko ŋine Pris, mosop ŋei so Lewi, mosop ŋei tegoo ŋine ŋei natne tale onbi, Yohane wano ari qesonka rakoi, “Ge ma?”
JHN.1.20	Ra qesonkau Yohane eŋe kineine mi motkeke, eŋe didiwo ra wakonge. Paki iwa yale rake, “Na Mesiya mida, ŋeiwa ŋei ŋerep korop turuŋene mayakane ra more, Kaisaleŋo ma wakonka birakake, na eya mida.”
JHN.1.21	Raki mo eŋe koso qesonka rakoi, “Paki mo daleo ge ma? Ge propet Elaiya kakip mane me?” Yohane eŋe edange, “Na eŋe mida.” Eŋe qesonka rakoi, “Ge propet mane ŋene tomakamaine, eŋe me?” Eŋe mainge edange, “Mida.”
JHN.1.22	Eŋe koso qesonka rakoi, “Paki mo ŋedannom, ge koboboine ma? Ŋene eriŋine raŋonbi sarine zinge ari turuŋine daleo edanikene? Ge geŋonane daleo ramaine?”
JHN.1.23	Pakimo Yohaneŋo iwa yale rake, propet Isaiyaŋo don iwa yale ra edange, “Naŋane kine iwa yale, na ŋei mane wane aŋa don kepe yaup papaino boka more iwa yale ramaike, ‘Waom wane numa koboine laponbi.’ ”
JHN.1.24	Ŋei eŋe yemo Parisi edo taleonbi sarikoi. 
JHN.1.25	Eŋe Yohane qesonkakoi, “Ge Mesiya mida, me Elaiya mida, me propet mida, ŋo ge onoka wane ŋei doku tauwon okanmaine me?”
JHN.1.26	Yohaneŋo edane rake, “Na dokuka tauwonmaile, keu ŋino mane okoramaike, ŋo ŋine eŋe mi detluk kamami. 
JHN.1.27	Eŋe ŋei yewa naŋane ŋadeno sarimaike, ŋo siluŋ na yalineŋo eŋane kiye kawe une yewa maine mi qe kokkale, me naŋane rokop mida, na eŋane qelit qeqe gemaile.”
JHN.1.28	Masi iwa yemo Betani matko, Yordan Doku wane wazaino, kepe deine sasainoken, yewa wakonge. Kepe mat yewao Yohaneŋo ŋei ŋerep doku tauonge.
JHN.1.29	Kepe qaeki kaiwe maneo Yesuŋo Yohane wano ariki Yohaneŋo kaki paki rake, “Kaisale wane Lama yewa kau, oŋo kepe baŋem ŋei eŋane borikine oma on wareyakane sarike. 
JHN.1.30	Na ŋei weku yewa eŋane don kisi mo ŋidane iwa yale rakole, ‘Ŋei mane naŋane ŋadeno sarimaike, eŋe siluŋ naŋane suwaine, na yuwan nanmaike, onoka wane, na mi wakonbe oŋo mokaka kino kiyeke geke.’ 
JHN.1.31	Na noŋom alakan, eŋe mane mi detlukka more kakole, ŋo siluŋ sari more, ŋei ŋerep doku tau-wongole, yemo Israel ŋei ŋine don kisiine ra wakone sikan ŋunbe, ŋine eŋe ka more wetkaikei wane doku tauongole.”
JHN.1.32	Yohane eŋe yale edangi paki rake, “Na kawe Asuŋo baluse yale qeliwo ŋine ket more kutino kito metke. 
JHN.1.33	Ŋo na noŋom eŋe mi det kakole. Ŋo siluŋ Kaisaleŋo ŋei ŋerep doku tau onikalane talenange. Paki so nolale rake, ‘Ge baŋ kanom Asuŋo ket more ŋei mane wane kutino kito mesiyake. Eso yewa oŋo Asurop ŋei ŋerep doku tau oniyake.’ 
JHN.1.34	Yohane eŋe rake, ‘Na ŋei yewa kakole, wane ŋidane ramaile, eŋe Kaisale wane Gipole.’ ”
JHN.1.35	Kepe qaeki kaiwe mama maneo Yohane eŋine so dokoine eŋane keuwo ŋine medewetkine etke eŋe koso yewaka okorakoi, 
JHN.1.36	Okorau Yesu eŋe ari lotkeki Yohaneŋo kaki paki rake. “Kauk, oŋo Kaisale wane Lama!”
JHN.1.37	Yohaneŋo yewa raki medewetkine ere detkoik. Pakiso ere Yesu ŋadino mogare arikoik. 
JHN.1.38	Yesu eŋe zinge otki ŋadino ariuk qeson ore rake, “Ŋire onoka wane zuwage sarimamik?”
JHN.1.38	Ere rakoik, “Rabai,” ge diyawao gemaine? Rabai wane kine Ono dongo, kito ŋebo ŋebon.
JHN.1.39	Paki so Yesuŋo etange, “Sariuk paki kauk.” Paki so ere Yesurop weneŋ ari more mat geke yewa kakoik. Kauk paki kaiwe korop yewa eŋerop gekoik. Yewa mo 4 kilok rarap naso yewao mapikkoi.
JHN.1.40	Yohane wane don dere more Yesu ŋadino mogare arikoik, erano ŋine mane eŋetine Andreya, Saimon so Petoro wane ŋole. 
JHN.1.41	Paki so Andreyaŋo qeliŋone more ari eyaka tatine Saimon maratka more olale rake, “Ŋere Mesiya Kaisaleŋo birakaki ketke, eya marat kamaite, Mesiya yemo kine iwa yale, ŋeiwa Kaisaleŋo borikino ŋine ebu sayakane birakake.” 
JHN.1.42	Yale raki paki so Saimonŋo Yesu wano iwenkaki arikoik. Yesuŋo kaki paki rake, “Ge Saimon, Yohane wane gipole, geŋane eŋetŋone Sipas.” Eyamo eŋet kine weku Petoro yale, ŋo eya wane kine Ono dongo, “wesi”.
JHN.1.43	Kepe qaeki Yesuŋo Galili kepeo ariyakane ewekke. Paki Pilip maratkaki paki olale rake, “Na sari mogat nannom!” 
JHN.1.44	Pilip eŋe Betsaida matko ŋine, Andreya so Petoro mat gekoik, yewa ŋineka, eŋe matene weku. 
JHN.1.45	Pilipŋo Nataniyel maratka olale rake, “Ŋene ŋei mane wane Moseŋo ra rokop dongo qeke, so propet edo yale waka qekoi, eya mo maratka maine. Eŋe yemo Yesu, Yosep wane gipole, Nazaret matko ŋine.”
JHN.1.46	Nataniyelŋo qesone rake, “Nazaret mat ketkele eŋano ŋine kine kine mayakatne mane maine wakoniyake me?” Pakimo Pilipŋo mainge olatke, “Sari kanom.”
JHN.1.47	Nataniyelŋo Yesu wano sariki, Yesuŋo kaki paki, iwa yale rake, “Eŋe kau, ŋeiwa iwa sarimaike, eŋe ŋei wele, eŋano isi don me tanik manik qotkoine mane mi pamaike, Israel kine pokaine, eŋano isi mane mi pamaike!”
JHN.1.48	Pakimo, Nataniyelŋo Yesu qesonka rake, “Ge daleo okane more, naŋane kine detmaine?” Yesuŋo olale rake, “Ge Pilipŋo mi iwen gangi sari more, nemuyap bano merine, na naso eyao mo ganile.”
JHN.1.49	Nataniyelŋo don eya dere more, eŋe iwa yale rake, “Kito ŋebo ŋebon, ge Kaisale wane gipole! Ge Israel wane Ŋei Waom!”
JHN.1.50	Pakimo Yesuŋo donine turuŋine mainge olale rake, “Na iwa yale golalile, ge nemuyap bano metnom na sanka ganile, na eya golatpe detnom paki, ge don kine eya waneka na detluk nanmaine me? Ge kine kine zok suwaine iwa wane rokop yuwanmaike eya baŋ kaikene!” 
JHN.1.51	Paki so Yesuŋo koso edane rake, “Naŋane don iwa ŋidanbe detpi! ŋine baŋ kau qeli aŋaŋgi Kaisale wane aŋelo magu edo ŋei wane Gipolano wawa ketket okanikei.”
JHN.2.1	Kaiwe etke qoeki ŋei mane Kana matko Galili kepeo zokit kakoi. Naso yewao Yesuŋo Pilip so Nataniyel weneŋ raki arikoik, so Yesu eŋine nagaine eŋe weneŋ ŋei ŋerep maturaŋ otkoi, erane zokit makoik, eya eŋe weneŋ mere kake. 
JHN.2.2	Eŋe Yesu eŋine so dokoine weneŋ newan onbi sari ŋei ŋerep zokit makoik yewa weneŋ metkoi. 
JHN.2.3	Wain newareu mida leleki, Yesu nagaineŋo Yesu olale rake, “Eŋe wain-ene mo mida lelemaike.”
JHN.2.4	Pakimo, Yesuŋo mainge olatke, “Nabok, iwa mo geŋane naso, naŋane naso mi okanmaike, na kine kine yewa makalane goŋo misuk nolasikene, naŋane nasone mi bomile sarimaike.”
JHN.2.5	Yale raki so Yesu nagaineŋo qelit medewekoune edane rake, “Yesuŋo kine kine yewa me yewa maikei wane ŋidangi, ŋine maine maikei.”
JHN.2.6	Yuda ŋei eŋane kiye meteene sau sauk eya mo Mose wane ra rokop don kotino masi yewa pake. Yalinane doku beloŋ 6, wesiŋo mamaine, yewa metkoi. Beloŋ weku weku yewao doku otnom ket more 100 lita yewa wane keuetno watke mesiyake. 
JHN.2.7	Yesuŋo urata medep edane rake, “Beloŋ iwa korop doku otpi ket watkekep.” Raki so eŋe doku otpi ket watke wareke.
JHN.2.8	Watkeki Yesu eŋe edane rake, “Yekuwat namo doku beloŋ natne ŋara soep waremaike, ŋei eŋano ma ariu.” Edangi urata ŋei natne eŋe eŋano ma arikoi. 
JHN.2.9	Doku yewa eŋe mo wain okange paki, ma ariu ŋara soep ware ware ŋei, eŋe doku eya ne kaki paki rake, “Wain iwa yaline eya diya ŋine?” Eŋe eya Yesuŋo raki dokuŋo qeinge eŋe mo koso wain okange, eya wane kine mane mi detki lotkeke so mi dere qelaŋange. Ŋo qelit medep doku otkoi edo yemo mo detkoi, eya wane ŋara ware ware ŋei eŋe ŋei zokit make eŋe oraki sarike. 
JHN.2.10	Sariki olale rake, “Ŋei korop eŋe wain maine yewa mikepka ebon okanmami. Paki ŋei lobo eŋe korop loutneka neu qoeki, koso ŋado wain simile midaine yewa ebon okanmami. Ŋo goŋo yemo wain mai maine yewa motkenom metmaŋkimo, yekuwat iwa ma wakonmaine!”
JHN.2.11	Iwa yemo masi togogole Yesuŋo Kana matko Galili kepeo mikepka make. Maki paki, kine kine korop eŋane kutko pamaike, eya wane kine so qeli ewe zonomine ŋei ŋerep natne eŋe kakoi so ma puntulakki, dokoine eŋe ka more, wet mali malipeneŋo quŋka malip kakoi.
JHN.2.12	Paki so, eya wane ŋadino Yesu eŋe Kana mat qelige more, Kaperneyam matko eŋine nagaine so ŋolekoune so dokoine eŋe koso zinge arikoi, ari nasomde bamgoka yewa weneŋ enŋenarek gekoi.
JHN.2.13	Yuda ŋei Waomŋo Loloŋonge, eya wane kaiwe suwaine mane zonom ma peyadaine mere eŋet kisi maep okane mesikei wane naso, yewa mo bamgo bomileke, eya mo Naso Suwaine Waomŋo kaiwe yewao loloŋongi, Yuda ŋei eŋe weku mane umat wane turuŋene mane mi makoi eya wane wetke metmaŋkoi. Naso yewao Yesu eŋe Yerusalem matko wa more, 
JHN.2.14	Bakom Urumgo waket ongi, sen ŋadino ŋei eŋe bulamakau, so lama, so naŋi baluse qole amanagukoi, ari ari sari sari okorau, wesi mai main ŋei eŋe yale waka zakeeno mere wesi maingekoi. 
JHN.2.15	Paki so Yesu eŋe abiŋo morap mane maulukki paki, ŋei so osom kopene korop so lama bulamakau kopene, eya esopongi Bakom Urumgo ŋine qeinat ket warekoi, paki so wesi mai main ŋei eŋane zake maingeki ketki, wesiene yewa korop ket giŋ qiririŋ ari wareke. 
JHN.2.16	Pakimo ŋeiwa korop naŋi qole qoleo metkoi, yewa mo edane rake, “Bakom Urumgo ŋine ebu saket ariwareu! ŋine maganane urum iwa mau nalu qole qole urum mi okangep!” 
JHN.2.17	Yesu eŋe yale okangi, dokoine eŋe Kaisale wane ekapko Dawitŋo don qeke iwa yale ramaike eŋe yewa detkoi, “Na geŋane Bakom Urum wane zok simin nanmaike, eya wane na urataine togogole mawe menaŋluke more mesiyake.”
JHN.2.18	Paki so Yuda ŋei wawaine eŋe yewa kau paki Yesu qesonka rakoi, “Ge onokaka masi togole mane manom paki, kine ŋone sikan ŋonnom ŋene kaŋem paki iwa yale desikene, eŋe masi yewa okaniyakane mo maine raraine, eya wane kine kine eya eŋe mo maine okanmaike.”
JHN.2.19	Yesuŋo mainge edane rake, “Ŋine Kaisale wane Bakom Urum iwa ra barakeu ketki na kaiwe kareweka koso mawe wiyeki ma wonge warekale.”
JHN.2.20	Yale ra edangi, Yuda ŋei eŋe Yesu qesonka rakoi, “Ge kaiwe karewe yewaoka Bakom Urum iwa ma warekenane ramaine me? Ŋo ŋenane ŋabo kopze eŋe Bakom Urum iwa mo ma geu komaine 46 qoeke!”
JHN.2.21	Ŋo Yesuŋo Bakom Urum wane rake yemo eŋine solainane yaup yewao rokop kito more rake. 
JHN.2.22	Eya wane ŋado baŋ Kaisaleŋo eŋine seuseuwo ŋine ma wisikae kaki wiyeke, naso yewao dokoine eŋe Yesu oŋom alakan don rake, yewa koso detkoi. Paki Kaisale wane ekapko eŋane don natne qeqine, so Yesu oŋom Bakom Urum wane don alakan rake, yewa wane weneŋ detpi wele okangi malip kakoi.
JHN.2.23	Yesu eŋe Yerusalem matko Kaisaleŋo Israel magu Loloŋonge yewa wane peyadainane naso suwaine mane naso baŋem metmaŋkoi, yewao Yerusalem matko geki paki, masi togogole maki ŋei ŋerep korop eŋe kau paki, masi so don dereretine so eŋe eŋetine eya dere malip kakoi. 
JHN.2.24	Ŋo Yesu oŋom yemo ŋei mo detonluk onwarekane Yuda ŋei eŋano mi pelekke, me detki, eyaŋo don me mali malip wele mi okange. 
JHN.2.25	Eŋe daleo wane ŋei eŋane kine me tanik manik maine detwareke, eŋe ŋei natne eŋane kineene desiyakane ŋei maneŋo mi olatke, onoka waneŋo eŋe koto kaka eya wane ŋei maneŋo kineene olatki mi detonge, eŋe oŋom kotoenane kine eya mo korop deton wareke.
JHN.3.1	Ŋei mane yewa geke eŋetine Nikodima, eŋe Yuda ŋei eŋane ŋetne, eŋe Parisi magu eŋane keuwo ŋine, 
JHN.3.2	Ŋei wa yewaŋo ruwo maneo, Yesu wano ari more qesonka rake, “Kito ŋebo ŋebon, ŋene kineŋone detmaine, ge kito ŋebo ŋebon mane, Kaisaleŋo biragangi ketkone. Ge masi togogole mamaine iwa eya mo ŋei maneŋo Kaisale midaine ge more maine iwa yale mi mayake.”
JHN.3.3	Yesuŋo donine mainge olale rake, “Naŋane don iwa welekakatne golatpe, detlukkanom! ŋei mane eŋe soringe more wako wakon musele mi wakoniyake, eŋe Kaisale wane ŋadino gege togon me qeli ewe zonom, eya maine mi marat kayake.”
JHN.3.4	Raki mo, Nikodimaŋo qesonka rake, “Ŋei mo suwa more, sele okane gegineŋo koso daleo wako wakon musele eya manerop koso wakoniyake? Eŋe maine welekatne koso nagainane kotino ketki paki wakongi koso atak mane okaniyake me?”
JHN.3.5	Yesuŋo koso iwa yale mainge olatke, “Naŋane don iwa welekakatne golatpe detluk kanom! Mane eŋe doku so Asu wane ŋatko ŋine wako wakon musele mi wakoniyakeŋo eŋe Kaisale wane ŋadino gege togon me qeli ewe zonom pamaike eya wane kotino maine mi wakesiyake. 
JHN.3.6	Ŋei mane eŋe nabok wane ŋatko ŋine wakonge, eŋe ŋei kaitka, ŋo mane eŋe Asu wane ŋatkoŋine wakonge, eŋe Asu wane kaitka. 
JHN.3.7	Na golatmaile, eya wane ge misuk detnom qe kayake, ‘Ŋine korop koso takotke Asu wane Nikodima ŋatko wako wakon musele eya manerop wakonikei.’ 
JHN.3.8	Momo eŋe numaine ariyakane wetke okanmaike, eya wane rokop puwan okanmaike. Paki mo, ge ukatne mamaike, eyamo ge det okanmaine, ŋo kine diyawao ŋine sarimaike, me diyawao arimaike, yemo ge mi detmaine. Ŋei Asu wane ŋatkoŋine wakon wakon musele wakon okanmami, eŋane numa weku yale waka pamaike.”
JHN.3.9	Raki mo, Nikodimaŋo qesonka rake, “Kine kine yewa ge ramaine, eyamo daleo wakoniyake?”
JHN.3.10	Yesuŋo doninane turuŋine koso mainge iwa yale olatke, ge Israel ŋei eŋane kito ebon ebon suwaine, ŋo ge daleo wane don iwa wane kine ŋaŋae maine me? 
JHN.3.11	Naŋane don iwa welekakatne golatpe detluk kanom! ŋene kine kine mo det okanmaine yewa wane ra okanmaine, so kine kine mo okangone yewa ŋidan okanmaine, ŋo siluŋ ŋinano ŋine maneŋo ŋenane donze yewa mi dere ewekki paki tewek okanmaike, ŋine yemo ŋenane don yewa dere more, siluŋ ŋadekka okanmami. 
JHN.3.12	Na kepeo kine kine wako wakone, eya wane ŋidanbe ŋine detpi paki, siluŋ mi malipka okanmami. Paki mo na qeliwo ŋine sanka wako wakone, eya wane ŋidanbe, ŋine dere onoka ŋineŋo malip kaikei? 
JHN.3.13	So ŋei maneŋo qeliwo mi wake, i midakaka, Ŋei Wawainane Gipole, eŋe wekuŋo qeliwo ŋine qelige kepo ketke.
JHN.3.14	Mokaka kepe yaup papaino Moseŋo aen sisineŋo koma oŋaine maki paki, mawa ekiwo rasikki okorake, rokop weku yale waka eŋe Ŋei Wawainane Gipole mawa rasikkei, 
JHN.3.15	Paki ŋei koropŋo eŋe malipkakei, eyaŋo eŋe maine gege togon marat kakei, so naso baŋem ge arikei. 
JHN.3.16	Kaisale eŋe kepe baŋem ŋei ŋerep korop eŋane simileine zok manerop pakane, Gipole Wemedep wekuku, eya siluŋ qikka ebonge, eya wane ŋei ŋerep koropŋo eŋe malip kaikeiwo, eŋe maine mi seuke more siukkei, midaka, eŋe maine gege togon maratka naso baŋem ge wakei. 
JHN.3.17	Kaisaleŋo gipole wano wanok urata mayakane raki paki kepeo mi birakaki ketke, eŋe ŋei borikino ŋine ebu more mainone eŋino takot oniyakane raki paki birakaki ketke.
JHN.3.18	Eya wane mane eŋe Gipole malip kayakeo, mo eŋe sotinane turuŋine mi maniyake. Ŋo ŋei mane eŋe Gipole mi malip kayakeo, eŋe sotkorop okanmaike, onoka wane eŋe Kaisale Gipole Wemedep Weku mi malip kamaike eya wane. 
JHN.3.19	Sot turuŋ wane don urata ma ma eya wane kine iwa yale pamaike, qelaŋanŋo kepeo wakonge, ŋo siluŋ ŋei eŋe qelaŋan wane simile oniyake yalemo panaman wane siminonge, onoka wane eŋe borikine kine kine makoi, eya wane yale okangoi. 
JHN.3.20	Eya wane mane eŋe masi tanik qotkoine okaniyake, eŋe qelaŋan ŋadek kayake, paki eŋe qelaŋango mi wakoniyake. Onoka wane, eŋe tanik manikine qotkoine, eya wane kine qelaŋango wakongi mi kaikei wane, yale okaniyake. 
JHN.3.21	Ŋo mane eŋe masi tanik maine so don welekatne teweke geyake eŋe qelaŋango wakoniyake, eyamo Kaisale wane don tewekki paki, eŋane zonomgo urataine wekumane make, eya wane kine qelaŋanŋo maine sikan ongi, ŋei ŋerep eŋe kaulukkei.
JHN.3.22	Eya wane ŋadino Yesu eŋine so dokoine eŋe Yuda kepe nat paromino arikoi. Ari naso natne yewa eŋerop gekoi, paki ŋei ŋerep doku tau-onge. 
JHN.3.23	Yohane eŋe yale waka Ainon matko, Salim mat osino ŋei ŋerep doku tau-onge, onoka wane, yewao doku loutne pake eya wane. Ŋei ŋerep eŋe eŋano doku tau-oniyakane sarikoi.
JHN.3.24	Yohane eŋe naso yewao mulap urumgo mi birakakoi. 
JHN.3.25	Yohane wane dokoine natne eŋe so Yuda ŋei manerop doku tau tau diyawaŋo Kaisale wane kaitko masi koboineso qelaŋanerop, eya wane aŋa soraŋ aukoi. 
JHN.3.26	Paki eŋe Yohane wano ari more olale rakoi, “Kito ŋebo ŋebon, ge Yordan eri woken ŋei mane sogino gerop geki ge sikan ŋonnom paki kineine ra wakone ŋedangone eya detmaine? Ŋei yewa oŋo naso iwao doku tauongi ŋei ŋerep korop mo eŋano ari waremami!”
JHN.3.27	Yale olatpi mo, Yohaneŋo edane rake, “Kaisaleŋo qeliwo ŋine oŋo kine kine mane ŋei yewa mi mangi, oŋomka daleo mayake? 
JHN.3.28	Ŋine ŋidom don iwa alakan ŋidangole mo detkoi, ‘Na Mesiya mida, na ŋeiwa ŋei ŋerep turuŋeno ŋine ebuyakane Kaisaleŋo birakake, yewa mida, ŋo siluŋ Kaisaleŋo eŋane numa makalane biranangi lewine alakangole.’ 
JHN.3.29	Ŋei ŋerep biŋek qe man mane oŋo ŋerep welaine. Paki mo ŋei yewa wane kimaine eŋe osop osop okoraki paki ketine more donine desiyake. Eŋe ŋerep ŋaunane done detki paki wetine zok peseyake. Rokop yale waka wet pesekŋo nae kotono mo watkemaike. 
JHN.3.30	Eŋane eŋetine ŋo manerop suwa wayake, ŋo naŋaneŋo nigale kesiyake.”
JHN.3.31	Weti qeliwo ŋine ketke oŋo kakapa suwaine, kine kine korop yuwan-on waremaike. Ŋo ŋei kepeo ŋine wakonge, eŋe kepe wane biŋek, so eŋe kepeo kine kine pamaike, eya wane don ra okanmaike. Ŋei weti qeliwo ŋine ketke, eŋe kine kine korop eya wane suwaine. 
JHN.3.32	Eŋe kine kine deineŋo kake, so ketneŋo detke, yewa ra okanmaike, pakimo, kepe ŋei maneŋo don kisi ra okanmaike, yewa mi dere malipka okanmaike. 
JHN.3.33	Ŋei mane eŋe eŋane donkisi wetineŋo ma nogan ka more malip kamaikeo, yemo Kaisale wane kine iwa yale qe wakonmaike, “Kaisale eŋe don wele ra okanmaike.” 
JHN.3.34	Kaisaleŋo ŋei weku birakaki ketke, oŋo Kaisale wane donka ra wakone okanmaike. Onoka wane Kaisaleŋo Asuine wat watko ra man okanmaike. 
JHN.3.35	Magaineŋo Gipolane zok similekaki kine kine korop eŋane metino motwareke. 
JHN.3.36	Mane eŋe Gipole wetneŋo malip kayakeo, eŋe gege togon marat kayake, so mane eŋe gipolane don dere ŋadek kayakeo, eŋe gege togon mane mi marat kayake, paki mo ŋei yalinane kutko eya mo Kaisale wane busuŋo manerop qoi qoine midaine tako rakot pa ariyake.
JHN.4.1	Parisi eŋe Yesu wane iwa yale detkoi, “Eŋe dokoine zok loutne ebuki paki doku tau-ongi Yohane wane magu yuwan-onmami.” 
JHN.4.2	Iwa, Yesu oŋom ŋei mane doku mi taukake. Dokoine edoka weku tau-ongoi. 
JHN.4.3	Yesu eŋe Parisi don rakoi, yewa detki paki, Yuda qelige more koso Galili kepeo zinge arike. 
JHN.4.4	Eŋe numaine ari more Samariya kepeo lotkeyake.
JHN.4.5	Eŋe ariki paki Samariya wane matine suwaine mane, eŋetne Sikar, yewa lotkeke. Mat yewa yemo mo sogino Yakopŋo gipole Yosep kepe mane mange, yewa wane osino pamaike. 
JHN.4.6	Yakop wane doku lom mane eŋe yewa okoramaike. Yesu eŋe numa arikane zonomine midaki, doku lom meuno pese ket metke, kepe deine mo oŋa bango metki, naso yewao.
JHN.4.7	Samariya ŋerep maneŋo doku osiyakane sarike, paki mo Yesuŋo olale rake, “Doku mane ninnom newe.” 
JHN.4.8	Yesu dokoine eŋe ŋara qolekei wane matko ariu, Yesu eŋe eŋineka mere ŋerep yewa doku wane qesonkake.
JHN.4.9	Ŋerepŋo olale rake, “Ge Yuda ŋei, ŋo na Samariya ŋerep, daleo wane noŋo doku ginbe nekenane nolatmaine?” Yuda ŋei so Samariya ŋei eŋe lase pelet wane titiine okane lase wekuwoka mi ne okane gekoi, eya wane ŋerep eŋe yalewa ra Yesu olatke.
JHN.4.10	Raki mo Yesuŋo mainge olatke, “Ge siluŋ Kaisaleŋo onokaka kine kine manerop wawaine gin okanmaike, so ŋei iwa maŋo doku mannom neyakane golatmaike, yewa detkene ra, yemo ge maine doku wane qeson kanom, mo eŋe doku gege togoninerop maine gingi nenom rap.”
JHN.4.11	Raki mo ŋerepŋo olatke, “Suwaine, ge lase ŋone midaka, ŋo doku lom yemo kiroroine, ŋo gege togon doku wamo diya ŋine osikene? 
JHN.4.12	Ŋenane qerakze Yakopŋo doku lom iwa ŋebonge, eŋine so gipolekoune, so lama bulamakau koune eŋe korop doku iwa ŋine ne gekoi. Goŋo Yakop wane rokop maine yuwankaikene me?”
JHN.4.13	Yesuŋo mainge olatke, “Mane eŋe doku iwa neyake, eŋe baŋ koso doku wane manerop seukeyake. 
JHN.4.14	Ŋo mane eŋe doku eya noŋo baŋ manbe neyake, eŋe baŋ ŋado koso doku wane manerop mi seukeyake, Midakaka. Doku eya noŋo baŋ ŋei mane manikale yewaŋo kotino gege wane doku deine malotke maniyake, so gege togon maniyake.”
JHN.4.15	Yale olatki mo ŋerepŋo rake, “Suwaine, doku yewa ninnom! Paki na koso doku wane manerop mi seukkale, me doku osikalane iwa koso mi sari okanikale.”
JHN.4.16	Raki Yesuŋo olatke, “Ari ŋaoŋone olatnom paki mo koso iwa zinge sarinom.”
JHN.4.17	Ŋerepŋo rake, “Na ŋaone midaine.”
JHN.4.17	Yesuŋo mainge olatke, “Ge ŋaoŋone midaine ramaine, eyamo welekatne ramaine. 
JHN.4.18	Ge ŋaokopŋone mete mane 5 ebukone, so ŋeiwa mane eŋerop ukude gemamik, eyamo welekatne geŋane ŋaoŋone me mida. Ge don welekatne nolaline.”
JHN.4.19	Ŋerepŋo rake, “Suwaine, na mo detmaile, ge propet. 
JHN.4.20	Naŋane esep milop kopne Samariya ŋei eŋe bonaga iwao Kaisale meŋenka okangoi, ŋo Yuda ŋei ŋido wa mo ramami, ŋene Yerusalem matko yewaoka Kaisale meŋenka okanikene.”
JHN.4.21	Yesuŋo ŋerep olale rake, “Ŋerep, ge naŋane don iwa dere malip kanom. Naso mane pamaike yewa bomileki ŋei eŋe bonaga iwao me Yerusalem matko Kaisale Magak mi meŋenkakei. 
JHN.4.22	Samariya ŋei ŋine ma meŋenka okanmami, eyamo mi detlukmami. Ŋo Yuda ŋei yemo detlukka more meŋenka okanmaine. Onoka wane Kaisaleŋo ŋei ŋerep ma menaŋ oniyakane numa yemo Yuda ŋei ŋenano sarike. 
JHN.4.23	Ŋo naso mane baŋ sariyake, yemo mo iwa bomilemaike, yewao ŋei ŋerep meŋe meŋen gorop gemami, eŋe baŋ Magak wele meŋenka lukkei paki, eŋe weteneŋo Asu wane zonomgo so don welekatne, eya wane rokopko Magak baŋ meŋen-kaikei. Meŋe meŋen korop yewa ŋei ŋerep yaline edo Magak meŋen-kakei wane eŋe ra okanmaike. 
JHN.4.24	Kaisale eŋe Asu, eya wane meŋen-kaikei wane raso, ŋei ŋerep yewa eŋe weteneŋo Asu wane zonomgo weneŋ don welekatne eya wane rokopko okan okan me masi mayakatne okane more meŋenkakei.”
JHN.4.25	Pakimo ŋerepŋo Yesu olale rake, “Na detmaile, Mesiya, eŋetine mane Kristo baŋ sariyake. Eŋe sariyake naso yewao kine kine korop baŋ oŋo ŋedan wareyake.”
JHN.4.26	Raki so, Yesuŋo olatke, “Na mo iwa! Noŋo don iwa golat maile.”
JHN.4.27	Yale olale okoraki so dokoine eyaka zinge sarikoi paki, so maratkau ŋerep don olatke, eya wane zok oŋaene qaeke. Ŋo siluŋ eŋano ŋine maneŋo olale mi rake, “Ge onokaka makenane? Me qesonka rakoi,” Ge onoka wane eŋerop don aumamik?
JHN.4.28	Paki so ŋerep eŋe doku laseine yewa qeliŋgi metkiso zinge matko ari ŋei ŋerep edane rake, 
JHN.4.29	“Ŋine sari ŋei mane kau, eŋe sogino kine kine okangole makole, yewa korop ra wakone nolat waremaike, Kaisale eŋe sogino ra rokop donine ŋei mane sariyakane rake, eya wane wele, eŋe Mesiya mane?” 
JHN.4.30	Yale ra edangi so eŋe mat qelige so, Yesu wano sarikoi.
JHN.4.31	Naso yewaoka dokoine eŋe Yesu taleka rakoi, “Kito ŋebo ŋebon, ge siluŋ ŋara mane nenom!”
JHN.4.32	Yesuŋo mainge edange, “Na ŋara natne nekalane ma gemaile, ŋine eya wane kine mi detmami.”
JHN.4.33	Raki so dokoine eŋe edomka auye qeson nagu rakoi, “Ŋei maneŋo ŋara kaki mane mo masari manimi mane?”
JHN.4.34	Yesuŋo dokoine edane rake “Naŋane ŋara yemo talenange, eŋane aŋaine tewekkale so urata makalane ninge yewa ma warewe qoeyake. 
JHN.4.35	Ŋidom iwa yale ra okanmami, ‘Meso etke so etke (4) qoeki, ŋara wele wakoniyake.’ Noŋo ŋidanbe, ŋine kaŋ qae more deŋine pore euwo kauluke kau, ŋara wele mo menaŋmaike paki, qesoŋgenane naso mo bomilemaike! 
JHN.4.36	Ŋei ŋara wele lokakeyake, eŋe eya wane lewine mayake, Paki mo ŋara wele peike magukeyake, yewa mo gege togon wane biŋek okaniyake. Yale okangi, ŋeiwa ŋara metke, eŋe so ŋara wele lokake magukke ere weneŋ orodoŋ oi bakom kitokeik. 
JHN.4.37	Yale okangi mo, don iwa yale welekatne okaniyake, ‘Ŋei maneŋo ŋara qe met okan okanmaike, ŋo maneŋo ŋara wele lokak okanmaike.’ 
JHN.4.38	Na euwo ŋine ŋara wele lokakkei wane taleŋunbe arikoi, ŋara yewa ŋidom waetnane urataine mi makoi. Ŋei natne edo ŋara urataine yewa makoi ŋo ŋine yemo yaup eŋano ŋine ŋara wele lokak okanmami.”
JHN.4.39	Mat yewa ŋine Samariya ŋei ŋerep loutneŋo ŋerep wane donkisi dere more Yesu malip kakoi, onoka wane ŋerep eŋe edane rake, “Eŋe tanik kine kine mo sogino okane gekole, eyamo korop nolat waremaike.” 
JHN.4.40	Eso Samariya ŋei ŋerep eŋe mo eya Yesu wano sari more eŋerop geyakane ma walukkakoi. Paki so Yesuŋo eŋerop mat yewao kaiwe etke geke.
JHN.4.41	Paki so Yesu eŋe wet menaŋ don edangane ŋei ŋerep loutneŋo dere malipkakoi. 
JHN.4.42	Paki ŋerep olale rakoi, ŋene ukude malip kamaine, eya mo goŋoka don kisiine ra ŋedanine eya wane ka mida, yemo ŋene ŋedom ketzeŋo donine detkamaine, so ŋene iwa yale weneŋ detlukmaine, eŋe welekatne kepe baŋem ŋei ŋerep korop ma menaŋon wareyake.”
JHN.4.43	Kaiwe etke yewa geki qoeki eya wane ŋadino Yesuŋo eya qelige Galili kepeo arike. 
JHN.4.44	Yesu oŋom iwa yale rake, “Propet mane eŋe eŋine kepe matino geki ewine mi kitokei.” 
JHN.4.45	Yesu Galili kepeo ari lotkeke naso yewao ŋei ŋerep eŋe kima okankakoi, onoka wane eŋe Waomŋo Loloŋonge, eya wane peyadaino zonom mama nasoo peyada mesikei wane Yerusalem matko, masi so urata kine kine zonom mama peyada naso maki kakoi, eya wane yale okankakoi.
JHN.4.46	Eso Yesu eŋe mo koso zinge Kana matko Galili kepeo alakan dokuŋo raki qeinge wain okange yewa arike. Ware ware mane yewa geke, eŋane gipole zoma suwaine okankaki, Kaperneyam matko pake. 
JHN.4.47	Ware ware eŋe detki Yesu mo Yuda kepeo ŋine Galili kepeo arike. Eso eŋe moya Yesu wano ariki paki, Kaperneyam matko weneŋ ari, gipole ma menaŋ kayakane olatke. Gipole mo seukeyakane okane pake. 
JHN.4.48	Yesuŋo olale rake, ŋine masi suwaine so urata kuneŋineka kau paki, malip nangei, ŋo mi kau paki, yemo mi malip nanbi rap, ŋo yaup yemo midakaka.”
JHN.4.49	Ware wareŋo mainge olatke, “Suwaine, narop esat arite, medepne mo seukeyakane okanmaike.”
JHN.4.50	Yesuŋo olale rake, “Arinom, medep ŋone baŋ wisikaeyake!”
JHN.4.50	Paki so ŋei eŋe Yesu wane don dere malipka so arike. 
JHN.4.51	Matko ariyakane ariki qelit medewekoune mo numao don ma ari olale rakoi, “Medepŋone mo maine okane gemaike!”
JHN.4.52	Eŋe qesononge, “Ma nasoo giponne zoma qeliŋkeke? Eso eŋe rakoi, ‘Yemo wan kilok yatne kepe zingeki, eyao zoma qeliŋkeke.’ ” 
JHN.4.53	Yale rau magaine eŋe detke naso yewaoka Yesuŋo olale rake, “Geŋane giponŋone baŋ wiye geyake.” Paki so eŋine so magukoune eŋe korop Yesu malipka warekoi.
JHN.4.54	Iwa yemo urata togogole Yesuŋo Yuda kepeo ŋine Galili kepeo sariki paki maki atak etke okange.
JHN.5.1	Eya wane ŋadino Yuda ŋei eŋane zonom ma taboŋ met met wane nasoine bomileki, Yesuŋo Yerusalem matko wake. 
JHN.5.2	Ŋo Yerusalem mat wane kotino, Lama Madet wane osino doku namuŋ mane pake. Hibru eŋane dongoka Betsaida ora okanmami. Doku namuŋ eya wane meuno mat mete maneŋo (5) lolike metkoi. 
JHN.5.3	Ŋei zomaenerop eŋe magu suwaineŋo mat yewa wane kotino pa arikoi, ŋei natne deene pilik pilikine, natne kiye wawetene qoi qoine so, seuseune, eŋe dokuŋo uŋalanine mayakane tomaka pamaŋkoi. 
JHN.5.4	Onoka wane naso natno Waom wane aŋelo maneŋo doku namuŋ koto ket kitoki, doku uŋalan geki detkei wane. Uŋalane dere more, zoma ŋei mane eŋe alakane doku namuŋ yewao ket maŋke, eŋe zoma kine kine daleoŋo mamaŋke, yewa qeliŋkayakane. 
JHN.5.5	Ŋei mane yewa metke, eŋe zoma kaki koma 38 yale zomarop metke. 
JHN.5.6	Yesu eŋe kaki ŋei yewa eŋe papa set pake, eso Yesu eŋe detke ŋei yewa eŋe zoma kaki naso kiroroine geke, eya wane Yesu eŋe ŋei yewa qesonka rake, “Ge menaŋ ganiyakane simin ganmaike me?”
JHN.5.7	Zoma ŋeiŋo mainge rake, “Suwaine, doku uŋalane ma okanmaike, naso yewao ŋei maŋo neu biranangi doku namugo kesikale, rawe paki kesikalane ma kororoge metpe ŋei natne edo mo lewine yuwannane dokuwo ket okanmami.”
JHN.5.8	Raki so Yesuŋo olatke, “Wiye okora, uwamŋone so supanagu papaŋone manom, paki ma arinom.” 
JHN.5.9	Ŋei yewa eŋe esatkamde menaŋkaki, uwam lameke papaine puk maso arike.
JHN.5.9	Masi iwa yemo zonom ma taboŋ met met wane kaiwe naso yewao wakonge. 
JHN.5.10	Eya wane Yuda ŋei ŋetne eŋe Yesuŋo ŋei ma menaŋkake, eya olale rakoi, “Iwa yemo zonom ma taboŋ met met eya wane naso, ge ŋenane ra rokop don yewa qebarake more, uwamŋone manom paki arimaine.”
JHN.5.11	Rau mo edange, ŋei mane neuki menaŋ nanike oŋo nolale ramaike, “uwamŋone mam paki mo arinom.”
JHN.5.12	Edangi eŋe qesonka rakoi, ŋei yewa maŋo uwamŋone mam paki arikenane golalike?
JHN.5.13	Paki mo ŋeiwa menaŋge, eŋe ŋei maŋo ma menaŋkake eyamo eŋe mi detkake, onoka wane yewao ŋei ŋerep magu suwaine okorakoi, yalinane Yesu eŋe eŋane keuweno siuke arike.
JHN.5.14	Ŋado Yesuŋo ŋei yewa Bakom Urumgo maratkaki paki olale rake, “Kanom, ge mo ukude menaŋ maine. Borikineŋone qeliŋka warekene, midao yemo kine kine umatne koso maine wakon-ganiyake.”
JHN.5.15	Paki so ŋei yewa eŋe Yesu qeliŋka ari Yuda ŋei ŋetne edane rake, “Ŋeiwa na ma menaŋ-nanike yemo Yesu.” 
JHN.5.16	Kine iwa yale wane Yuda ŋei eŋe kiyeke Yesu ŋabakakoi. Yesu eŋe zonom ma taboŋ met met naso yewao zoma ŋei yewa ma menaŋkake eya wane eŋe ŋabakakoi. 
JHN.5.17	Yesuŋo mainge edange, “Naŋane Magane eŋe urata naso baŋem ma okanmaike, eso na yale waka weneŋ mamaile.”
JHN.5.18	Don yale rake, eya wane Yuda ŋei ŋetne eŋe zok manerop det worikkau paki, qekei wane rakoi, eŋe zonom ma taboŋ met met wane ra rokop don qe barakke, so eya waneka mida, Yesu eŋe Kaisale wane eŋine Magaine rake, eso eŋe yalewa raki paki, oŋomka Kaisale rop rokop weku takotkeke, eya wane eŋe detpi, sigileki, qekei wane rakoi.
JHN.5.19	Paki so Yesuŋo edane rake, “Na ŋidanbe detpi, Magak mane wane Gipole eŋe oŋomka kine kine mane eŋine wetno mi okaniyake. Midaka. Eŋe kaki Magaineŋo kine kine okaniyake, eŋe yewaka mogare okaniyake. 
JHN.5.20	Magak eŋe Gipolane zok similekaki, masi kine kine korop oŋom ma okanmaike yewa sikanka okanmaike. Eŋe baŋ masi kine kine kakapa suwaine iwa kepo wane rokop mida eya yale, waka mayakane sikan kayake. Paki mo ŋine baŋ korop oŋaŋine qaeyake. 
JHN.5.21	Magak eŋe ŋei seuseune ma wisikae one more, gege togon ebon okanmaike, rokop yale waka medep eŋe eŋine simileinane ŋei mane gegeine maratka more, gege togon manbe ra maniyake. 
JHN.5.22	Me Magak oŋomka ŋei turuŋine eboniyakane don mi rakoke ebon okanmaike, eŋe turuŋine rakoke ebo ebon wane urata yemo korop Gipole manwareke. 
JHN.5.23	Eya wane ŋei ŋerep korop eŋe Magak ewine kito okanmami, rokop yale waka Gipole ewine kitokoi, ŋo ŋei mane eŋe Gipole ewine mi kitoyakeo, eŋe Magakŋo birakaki ketke, eŋe yale waka bakomine mi kitoyake.
JHN.5.24	“Na ŋidanbe detpi, ŋei mane eŋe naŋane don desiyake, mo talenangi ketkole, eŋe weneŋ malip kayake, eŋe gege togon mo eyaka marat kamaike, so eŋe sot turuŋ wane don urata mi mayake, midakaka. Eŋe seuseu mo ŋadekkake, wane ukude yemo gegeo waketke gemaike, so naso baŋem ge wayake. 
JHN.5.25	Na ŋidanbe detpi, naso mo bomileyake, naso mokaka bomilike wane ŋei seuseune eŋe baŋ Kaisale Gipolane don desikei, paki mo eŋe done desikei, so eŋe wisikae wiye, gege togon ge arikei. 
JHN.5.26	Magak eŋe gege ma wakone ebo ebon wane zonom eŋino pake, rokop yale waka Gipole eŋe gege ma wakone ebo ebon wane zonom mange. 
JHN.5.27	Eŋe Ŋei Wawainane Gipole, eya wane Magak eŋe turuŋ wane don ŋei rakoke eboniyakane zonom mange. 
JHN.5.28	Ŋine oŋaŋine misuk qaeki, naŋane don eya wane dereret urata maikei, naso mo bomilemaike, yewao ŋei seuseune deŋesereo pamami, eŋe korop eŋine boka wokaine desikei, 
JHN.5.29	paki, eŋe baŋ deŋesereo ŋine wiye saket warekei, ŋei natne tanik manik mayakatne okangoi, eŋe baŋ wiye more gege togon marat-kaikei, ŋo ŋei natne tanik manik qotkoine okangoi, eŋe baŋ wiye more, sotenane turuŋine don urata maikei.”
JHN.5.30	Na nae wetno bonepnane urata mane maine mi makale, “Kaisaleŋo nolatmaike, eya wane rokopkoka turuŋ wane don rakoke ebonmaile, eso noŋo, turuŋ wane don rakoke ebo ebon, yemo koboboine, onoka wane, na nae similene mogare urata yewa mi mamaile, na Magakŋo talenangi sarikole, eŋane donka teweke more mamaile.
JHN.5.31	“Ŋo na noŋomka nae kinene ra wakongale, yemo don yewa ra wakonmaile, eya mo wele midaine okaniyake. 
JHN.5.32	Ŋo siluŋ ŋei mane yewa oŋo naŋane kine ra wakonmaike, paki na detmaile, eŋe naŋane kinene ra wakonmaike eyamo welekatne. 
JHN.5.33	Ŋine alakan Yohane wano don motpi arike, paki so oŋo don wele yewa ra wakonge. 
JHN.5.34	Ŋei ŋido naŋane kinene ra wakongei wane na mi ra okanmaile, midaka, na iwa yale ra okanmaile, yemo weku, naŋane kinene detpi paki, gege togon ma wakon ŋuniyakane ŋinŋinane ra okanmaile. 
JHN.5.35	Yohane eŋe welekatne kiwa yale geke. Gemore laweke so qelaŋan ŋunge, paki so ŋine nasomde bamgoka eŋane qelaŋaninane simile detkoi. 
JHN.5.36	Ŋo siluŋ naŋane tungo, maneŋo naŋane kinene ra wakon okanmaike, eŋe Yohaneŋo kinene ra wakone ŋibonge, eya wane rokop midakaka, eŋe zok manerop kakapa suwaine. Na urata korop ma okanmaile, yemo Maganeŋo makalane ra ningane yewa ma okanmaile, wane urata ma okanmaile, yewaŋo nae tungo kinene ra qelaŋangi wakon okanmaike, so Magakŋo biranangi ketkole, yewa urataneŋo ŋei ŋerep sikanon okanmaike. 
JHN.5.37	So Magakŋo biranangi ketkole, oŋom naŋane kine yale waka ra wakonge, ŋine eŋine aŋaino ŋine don mane mi detkoi, me eŋine kaitine mane mi kakoi, midakaka, 
JHN.5.38	so ŋine eŋine donine yewa koto ŋino motpi paki, warekau mi pa okanmaike, onoka wane, ŋine birakaki ketke, eŋe wetŋineŋo mi malipka okanmami, yewa wane ŋine yaleoken okan okanmami. 
JHN.5.39	Ŋine Kaisale wane ekapko pamaike yewa dapot okanmami, onoka wane, ŋine iwa yale det okanmami, yewa wane kotino ŋinŋine baŋ gege togon maratkaikei, so ekap yewaŋoka naŋane kinene ra wakone okanmaike! 
JHN.5.40	Ŋo onoka wane ŋine eweke more gege togon maratkaikei wane naŋano mi sari okanmami?
JHN.5.41	“Na ŋei edo sola mawa mawa kine kine okannanikei wane ma zuwaŋ mi okane ramaile. 
JHN.5.42	Ŋo na ŋinane kine mo detlukmaile, ŋinane kotoŋino yemo Kaisale wane simileŋo mi paulukmaike. 
JHN.5.43	Na Magak wane eŋetko eŋine tungo biranangi sarikole, ŋo ŋine siluŋ kima mi okan nanmami, gemage ŋei yauwine mane eŋine eŋetko sariki ŋine baŋ kima okankaikei. 
JHN.5.44	Ŋine ŋidomka sola mawa mawa, eya wane yemo simile ŋun okanmaike, ŋo ŋine Kaisale weku eŋano ŋine mawa mawa yewa mi togole more yuwane mamami paki, mo daleo ŋine wetŋineŋo maine eŋe malipkaikei? 
JHN.5.45	Ŋine naŋane iwa yale misuk desikei, oŋo ŋenane kineze eŋe baŋ Magaine ra wakone olasiyake, i midakaka. Mose eŋe wekuŋo baŋ ra wakon ŋuniyake. Moseŋo qesiŋ ŋoniyake rau paki, eŋe mogatmami, oŋo baŋ ra wakon ŋuniyake. 
JHN.5.46	Ŋo ŋine welekatne Mose wane don dere malip kakoi ra, yemo naŋane don yale waka dere malip kaurap, onoka wane, Mose eŋe naŋane ra more don eya qeke. 
JHN.5.47	Ŋo Moseŋo don qeke, yewa ŋine mi dere malip kakoi, paki mo daleo noŋo don ramaile, iwa maine dere malipkaikei me?
JHN.6.1	Yesu eŋe don yewa rawareki qoeki, zinge Galili Doku Namuŋ, eŋetine mane Tiberius Namuŋ, yuwane eri woken arike. 
JHN.6.2	Ariki ŋei ŋerep magu suwaine edo ŋadino mogatka arikoi, onoka wane, eŋe zomarop eŋano urata togole maki paki ma menaŋ ongi kakoi, eya wane ŋadino arikoi. 
JHN.6.3	Yesu eŋe meŋoine maneo wa more, pese ket dokoine eŋerop metke. 
JHN.6.4	Kaisaleŋo Yuda ŋei Loloŋonge, eya wane zonom ma taboŋ met met naso mo bomileke. 
JHN.6.5	Yesu eŋe deine pore lolikke, paki ongi, ŋei ŋerep magu suwaineŋo eŋano sarikoi, eso eŋe Pilip olale rake, “Ŋene diyawao ŋine ŋara mane maine ŋei ŋerep magu suwaine iwa eŋane rokop qole gume onikene?” 
JHN.6.6	Eŋe don iwa rake, yemo eŋe yaup Pilip liwekkake, ŋo Yesu eŋine kine kine dalino okaniyake yemo mo detke.
JHN.6.7	Pilipŋo mainge olatke, “Ŋene kasap 200 kina wane rokopŋo qole more, ŋei ŋerep magu suwaine iwa gume onŋem neu, mi rokop oniyake.”
JHN.6.8	Dokoine eŋane keuwo ŋine mane Andreya, Saimon Petoro wane ŋoleŋo rake, 
JHN.6.9	“Medep mane iwa oŋo kasap mete mane (5) mamaike so zawon etke (2) magemaike, ŋo yalineŋo daleo ŋei ŋerep magu iwa maine rokop oniyake?”
JHN.6.10	Yesuŋo dokoine edange, “Ŋine ŋei ŋerep edanbi pese ket met wareu.” Yewao qizik loutne pake, eso ŋei ŋerep korop eŋe mo eya pese met warekoi, metkoi ŋei ŋerep yewa eŋane zaleene 5,000. 
JHN.6.11	Yesu eŋe kasap maki paki, Kaisale meŋenka more mosopkaki paki ma louleke, eso damo qe, ŋei ŋerep mere arikoi, yewa ebonge. Eŋe rokop weku yewaka zawon etke yewa wane okange, pakiso eŋe koropŋo nekeiwane onge, eya wane rokop nekoi. 
JHN.6.12	Eŋe nemageu korop ŋatene qeke pakimo, Yesuŋo dokoine edane rake, “Ŋara natne qeligeu metmaike, yewa meikeu wakep, neneene tutule natne mane misuk mataliŋem payake.” 
JHN.6.13	Eso eŋe neu ŋatene qeki tutule pake, yewa korop mau ketmage kela 12 watkeke.
JHN.6.14	Paki mo ŋei ŋerep yewa eŋe masi togogole eya Yesuŋo make, yewa kau paki rakoi, “Welekatne, iwa eŋe propet mane kepeo sari wakoniyakane rakoi, eya mo iwa!” 
JHN.6.15	Yesu eŋe mo detonge, eŋe sari mete togon mau paki, ŋei waomene birakaikei wane okangoi, yale okanbi, Yesu eŋe koso eŋineka zinge bonagao wake.
JHN.6.16	Kepe ketki rarapko Yesu dokoine eŋe doku namugo ketkoi. 
JHN.6.17	Ket more seki kutno wakoi paki, koso zinge doku namuŋ yuwane Kaperneyam matkoken arikoi. Ruwo kereki Yesu eŋe dokoine eŋano mi ari lotkeke. 
JHN.6.18	Paki so, dokoine enŋeneka geu momo togogole puwangi dibom suwaine wiyeke. 
JHN.6.19	Yesu dokoine eŋe puli kito ariu 6 kilomita eya wane rokop okangi eŋe kau, Yesu eŋe doku kutno gesokma gesokma sarike. Sari seki osino lotkeki dokoine eŋe oŋaene qaeke. 
JHN.6.20	Yale okanbi Yesuŋo edange, “Ŋine mi kaet okanbi. Iwamo noŋom sarimaile!” 
JHN.6.21	Pakiso eŋe mo eya eweke more Yesu ma birakau seki koto wake, Eso mo mat arikei wane rakoi, yewaka sekiŋo ari lotkeke.
JHN.6.22	Kepe qaeki ŋei ŋerep magu eri doku namuŋ nat metkoi, eŋe kau seki weku qeliŋkau yewa metke. Ŋei ŋerep eŋe mo detkoi, Yesu eŋe dokoine eŋerop sekiwo weneŋ mi wa arikoi, ŋo eŋe Yesu qeliŋka enŋeneka arikoi. 
JHN.6.23	Seki natne Taiberiyas ŋine sarikoi edoka sari Waomŋo kasap meŋenka more ŋei ŋerep magu suwaine ebongi nekoi, qezarek eya wane osino sari kitokoi. 
JHN.6.24	Ŋei ŋerep magu eŋe onbi, Yesu eŋine so dokoine yewa mi metkoi, pakiso, seki kutno wa so, koso zinge Kaperneyam matko Yesu zuwaŋka arikoi.
JHN.6.25	Ŋei ŋerep eŋe doku namuŋ nat paromino Yesu maratkau paki olale rakoi, “Ge naso dango iwa sarine?”
JHN.6.26	Yesuŋo mainge edange, “Na ŋidanbe detpi, ŋine na nanikei wane zuwaŋ nanmami, yemo kasap gume-ŋunbe korop neu ŋatŋine qike, kine eya wane zuwaŋ nanmami, ŋo ŋine noŋo urata mawe zonom togogole ka ma okanmaile, eya wane kine detlukeu paki, mi zuwaŋ nanmami. 
JHN.6.27	Ŋine ŋara esatka bori okanmaike, yalinane urataine misuk maikei, eya wane turuŋine yemo ŋara bori worine midaine banine paki gege togon marat kaikene, eya wane urataine maikei. Ŋara iwa yemo baŋ Ŋei Wawainane Gipoleŋo ŋiboniyake, onoka wane Magak Kaisaleŋo eŋet biŋek mo gege togon wane ŋara ŋiboniyakane naŋane kutno motke.”
JHN.6.28	Eŋe Yesu qesonka rakoi, “Ŋene daleo okane more Kaisale wane urata maine maikene?”
JHN.6.29	Pakimo Yesuŋo doneene turuŋine mainge more edane rake, “Ŋine ŋeiwa weku birakaki ketke eŋane don dere malipkaikei.”
JHN.6.30	Eŋe mainge rakoi, “Ge onokaka masi togogole mane baŋ manom, ŋene yewa maine kaikene paki donŋone dere malip ganikene? Ge onokaka urata mane maikene? 
JHN.6.31	Ŋenane aso ŋaboze eŋe kepe yaup papaino Kaisale wane ŋara ne gekoi. Kaisale wane ekapko iwa yale ramaike eya wane kop, ‘Eŋe qeliwo ŋine ŋara nekeiwane ebonge.’ ” 
JHN.6.32	Rau so Yesuŋo iwa yale edange, “Na ŋidanbe detpi! Moseŋo ŋibonge, yewa yemo qeli wane ŋara mi ŋibonge, ŋo naŋane Maganeŋo yemo welekatne qeli wane ŋara ŋibon okanmaike. 
JHN.6.33	Kaisaleŋo sogino kepe yaup papaino yemo kepe wane ŋara ŋibonge, koso naso iwao yemo ŋei mane mo birakaki ketke, eŋe ŋei ŋerep kepe baŋem gege togon wane ŋara wele ma wakone ŋiboniyakane.”
JHN.6.34	Raki mo eŋe olale rakoi, “Suwaine, ge siluŋ ŋara yewa naso baŋem ŋebon okanikene.”
JHN.6.35	Yale raumo Yesuŋo iwa yale edange, “Na gege togon wane ŋara, mane eŋe naŋano sariyake, eŋe baŋ ŋara wane mi seukeyake. Ŋo mane eŋe na malipnaniyake, eŋe baŋ doku wane mane mi seukeyake. 
JHN.6.36	Na ukude mo ŋidanbe ŋine mo nanimi, ŋo siluŋ baŋ mi malip nanikei. 
JHN.6.37	Maganeŋo ŋei ŋerep nin okanmaike, korop yewa eŋe baŋ naŋano lotke warekei, mane eŋe naŋano lotkeyake na baŋ mi mainkawe ariyake. 
JHN.6.38	Na qeliwo ŋine kepo ketkole, yemo onoka wane mida, Magakŋo talenange, paki na eŋane don dereret mogare ketkole, ŋo na nae don dereret mogare mi ketkole. 
JHN.6.39	Na Magak wane simile mogare ketkole, yemo Maganeŋo ŋei ŋerep korop ninwareke, yewa eŋano ŋine natne qeliŋ onbe mi siukkei, ŋo siluŋ naso qoeki na korop ma wirik onbe wisikae wiye warekei, 
JHN.6.40	Maganane simile yemo iwa yale, ŋei ŋerep korop eŋe Gipole ka okanmami so malipka okanmami, eŋe gege togon marat kawarekei. Paki mo na baŋ naso qoeki ma wirik onbe wisikae wiye warekei.”
JHN.6.41	Yesu eŋe don iwa yale eyamo Yuda eŋe detpi rake, “Na ŋara qeliwo ŋine ketkole.” Eŋe yale rakane Yuda ŋei eŋe kiyeke dere worik kau paki eŋane don rakoi. 
JHN.6.42	Paki so eŋe iwa yale rakoi, “Ŋei iwa eŋe Yesu, Yosep wane gipole me? Ŋene eŋane magaine so nagaine mo detotmaine? Paki mo eŋe onoka wane eŋe qeliwo ŋine ketke ramaike?”
JHN.6.43	Yesuŋo mainge edane rake, “Ŋine ŋidomka don zok ramami yewa qeligeu. 
JHN.6.44	Ŋei mane eŋe oŋomka simileinane naŋano maine mi sari lotkeyake. Midakaka! Magakŋo talenangi ketkole oŋo tebakaki yemo naŋano lotkeyake, paki mo na baŋ naso qoeyake, naso yewao deŋesereo ŋine ma wirik kawe wisikae wiyeyake. 
JHN.6.45	Propet eŋane ekapko don iwa yale qekoi, ‘ŋei ŋerep korop eŋe baŋ Kaisale oŋom kisi maep don kito edaniyake.’ Mane eŋe Magak wane don desiyake so eŋano ŋine dereret mayakeŋo, naŋano sari lotkeyake. 
JHN.6.46	Ŋei maneŋo Magak mane mi kake, eŋe mo kake eya mane mi ramaike, midakaka, Kaisale wanoŋine ketke, eŋe weku oŋoka Magak kakane ramaike. 
JHN.6.47	Na ŋidanbe detpi! ŋei mane eŋe na malipnaniyake, eŋe gege togon marat kayake. 
JHN.6.48	Na gege togon wane ŋara. 
JHN.6.49	Ŋinane aso ŋabokop ŋine eŋe kepe yaup papaino Kaisale wane ŋara ne gekoi, ŋo siluŋ seukwarekoi. 
JHN.6.50	Ŋo ŋara mane qeliwo ŋine ketke, ŋei mane eŋe ŋara yewa neyake eŋe mane mi seukeyake. 
JHN.6.51	Na ŋara gegeinerop qeliwo ŋine ketkole, eya wane ŋei mane eŋe ŋara yewa neyake, eŋe naso baŋem ge ariyake, ŋara yewa na baŋ eŋe manikale, yemo nae bikumne. Yewa kepe baŋem ŋei ŋerep eŋe gege togon ma wakone ebongi ge arikei.”
JHN.6.52	Don iwaŋo Yuda ŋei eŋano sot osi osi ma wakongi edomka auye kito qok okane qesone rakoi, “Ŋei iwa eŋe daleo okangi paki bikumine iwa ŋebongi nekenane ramaike?”
JHN.6.53	Rauso Yesuŋo edane rake, “Na ŋidanbe detpi! ŋine Ŋei Wawainane Gipole wikile detki, bikumine eya mi detlukka nekei, so eŋane weŋemine, eya mi malipka nekei, ŋinane wetŋino gege togon wane numa mane mi wakone payake. 
JHN.6.54	Ŋei mane eŋe naŋane bikumne so weŋemne neyake eŋe gege togon marat kayake. Paki mo na baŋ naso qoeki ma wirik kawe wisikae wiyeyake. 
JHN.6.55	Naŋane bikumne yewaŋo ŋara wele, naŋane weŋemne yewaŋo doku wele. 
JHN.6.56	Ŋei mane eŋe naŋane bikumne neyake so weŋemne neyake eŋe naŋane kotono geyake, ŋo noŋo eŋane kotino gekale. 
JHN.6.57	Magak gegeinerop ŋo talenangi ketkolane, eŋane ra more na yale waka gege togon gorop gemaile. Rokop yale waka ŋei mane naŋane bikumne neyake, eŋe baŋ naŋane raki paki gege togon gorop okaniyake. 
JHN.6.58	Iwa yemo ŋara weti qeliwo ŋine ketke, ŋara eya ŋinane aso ŋabokop ŋine kepe yaup papaino ne gekoi, ŋo siluŋ koso seukwarekoi, yaline midakaka! ŋei mane eŋe ŋara weti qeliwo ŋine ketke, yewa neyake, eŋe baŋ gege togon naso baŋem ge ariyake.”
JHN.6.59	Yesu eŋe don iwa rake yemo, Yuda eŋane kisi maep bakom lewa lewaŋ urumgo Kaperneyam matko kito edange.
JHN.6.60	Dokoine eŋe Yesu wane don eya detkoi paki, loutneŋo don yewa detpi paki rakoi, “Don iwa yemo zok umatne okanmaike. Maŋo maine desiyake?”
JHN.6.61	Yesu eŋe dokoine don edange, eŋe eya dere umareu paki, eya wane maneŋo Yesu mainge mi olatkoi, Yesu eŋe wetineŋo mo oŋomka detki paki, qeson one rake, “Don iwa detpi ŋibumaikane qeliŋgei me? 
JHN.6.62	Pakimo, Ŋei Wawainane Gipole eŋe koso zinge kere alakan gekeo, waki ŋine kau paki detpi daleo okaniyake? 
JHN.6.63	Kaisale wane Asuŋo ŋei gege ma wakone ebon okanmaike. Ŋei wane sola bikumŋo gege ma wakone ebo ebon yemo mi paulukmaike. Na don iwa ŋidanmaile, yemo Asurop so don gegeinerop. 
JHN.6.64	Ŋo siluŋ ŋinano ŋine natne eŋe dere mi malip kamami!” Yesu eŋe mo qei kino kiyeke more detke, ŋei diyawa edo donne dere mi malipkaikei, ŋei yewaŋo ŋaba eŋano siron qeki neukei, ŋei yewa eŋe mo detkake. 
JHN.6.65	Paki koso takotke edange, “Na kine yalewa wane ŋidane rakole, ‘Ŋei mane eŋe Magakŋo mi ma ewekkaki naŋano sari lotke gege, eya mo mi pamaike.’ ”
JHN.6.66	Naso yewaoka dokoine eŋane keuweno ŋine loutneŋo eŋe ŋadekka more arikoi, eŋane ŋadino koso mi arikoi. 
JHN.6.67	Pakiso Yesuŋo dokoine 12 edane rake, “So ŋine yale waka qeliŋnane ariwarekei me?”
JHN.6.68	Saimon Petoroŋo olale rake, “Waom ŋene ge qeliŋgane koso maŋano arikene? Ge don kito ŋedan okanmaine, yewaŋoka weku gege togon ŋeboniyake. 
JHN.6.69	So ŋene mo malip ganmaine, so mo detlukmaine, ge Koboboine Weku Kaisale wano ŋine ketkone.”
JHN.6.70	Yesuŋo mainge edange, “Na ŋine ŋei magu 12 mo ma wakon ŋungole, ŋo siluŋ ŋinane keuwo ŋine maneŋo asu qotkoinane biŋek okanmaike!”
JHN.6.71	Eŋe Yudas Iskariot wane rake, eŋe Saimon Iskariot wane gipole. Yudas Iskariot eŋe dokoine 12 ebuke, eŋane keuweno ŋine, eŋe baŋ siron qeki, ŋaba edo Yesu ma more qeu seukke.
JHN.7.1	Eya wane ŋadino kaiwe mama natne Yesu eŋe Galili kepeo lolike arike. Eŋe Yuda kepeo ariyakane mi kake, onoka wane, Yuda ŋei ŋetne eŋe qekei wane okangoi, eya wane. 
JHN.7.2	Yuda ŋei eŋane Seli Kise eya wane taboŋ met met wane nasoine mo bomileke. 
JHN.7.3	Pakiso, Yesu ŋolekoune eŋe olale rakoi, “Ge mat iwa qeligenom paki Yuda kepeo arinom, geŋone dokoŋone eŋe urata korop kuneŋine ge mamaine, eya kaikei. 
JHN.7.4	Ŋei mane eŋe ŋei ŋerep koropŋo detkaikei wane raki paki, urata sanka mi ma okanmaike. Ge kine kine yaline makenane ramaine, yemo ge didiwo okoranom paki, kepe baŋem ŋei ŋerep eŋane deo manom, eŋe geŋane kine desikei!” 
JHN.7.5	Eŋine ŋolekoune eŋe yale waka done dere mi malip kakoi, paki eŋe yale wane eŋe don eya rakoi.
JHN.7.6	Eya wane Yesuŋo doneene turuŋine mainge edane rake, “Naŋane naso yemo mi bomile sarimaike. Naso natne korop yemo ŋinane naso. 
JHN.7.7	Kepe ŋei ŋerep eŋe ŋine maine mi qaisik ŋunikei, ŋo na yemo qaisik nanmami, onoka wane gege mageene borikine yewa tako rakot ra wakone edanbe, eya wane qaisik nanmami. 
JHN.7.8	Ŋine ŋidom ari taboŋ met met wane naso yewa kau, ŋo na yemo taboŋ met met iwao mi arikale, onoka wane naŋane nasone mi bomile sarimaike, eya wane.” 
JHN.7.9	Yesu eŋe don yalewa edange, Pakiso eŋe Galili kepeoka toma geke.
JHN.7.10	Yesu ŋolekoune eŋe Seli Kise wane taboŋine met met eya mesikei wane alakane arikoi. Pakiso Yesu eŋe yale waka ŋado eŋineka arike, eŋe didiwo mi arike, eŋe sanka arike. 
JHN.7.11	Yuda ŋei ŋetne eŋe Seli Kise taboŋine metkoi, yewao Yesu zuwaŋkakoi. Paki qesone rakoi, “Eŋe diyao gemaike?”
JHN.7.12	Ŋei ŋerep magu suwaine eŋe eŋane donka saŋepka zok ra mogatkoi, pakiso, ŋei ŋerep natne edo rakoi, “Eŋe ŋei maine.” Rauso natne eŋe rakoi, “Mida, eŋe ŋei wet ma siuk okan okanonmaike.” 
JHN.7.13	Ŋo siluŋ maneŋo eŋane don suwaineka didiwo mi rake, onoka wane eŋe Yuda ŋei ŋetne eŋane kaetongi yale okangoi.
JHN.7.14	Seli Kise wane taboŋine metpi, keuwo okangi Yesuŋo Bakom urumgo waki, paki kiyeke ŋei ŋerep kisi maep kito edange. 
JHN.7.15	Pakiso, Yuda ŋei ŋetne eŋe zok manerop oŋaene qaeki rakoi, “Ŋei iwa eŋe kibi urumgo mi wake, ŋo daleo okane more, kisi maep wane kine zok detlukmaike?”
JHN.7.16	Rauso Yesuŋo edane rake, “Na kisi maep wane kine kito ŋidan maile, yemo naewo ŋine mida. Iwamo talenangi ketkole, Kaisale wano ŋine sarimaike. 
JHN.7.17	Ŋei mane eŋe eweke more, Kaisale wane don dere tewekeyakane, naso eŋe baŋ na kisi maep don kito ŋidanmaile, eya wane kine iwa desiyake, na don kito ŋidanmaile, yewa mo Kaisale wano ŋine sarimaike, me na nae dereretko ŋine sarimaike. 
JHN.7.18	Ŋei mane eŋine dereretino ŋine don ŋidaniyake, eŋe oŋomka eŋine eŋet biŋekine ora mawakaikei wane okaniyake, ŋo ŋei mane eŋe talekaki ketke, eŋane eŋet biŋekine ora mawa kayake, ŋei yewa eŋe wawaineine midaine. So eŋano isi don mane mi pamaike. 
JHN.7.19	Ŋine sogino Moseŋo ra rokop don ŋibonge, ŋo siluŋ ŋinane keuwo ŋine maneŋo ra rokop don yewa mane mi tewek okanmaike, paki mo ŋine onoka wane na nekukei wane okanmami me?”
JHN.7.20	Ŋei ŋerep magu eŋe mainge olale rakoi, “Ge asu qotkoineŋo koto ŋono ket gemaike, maŋo gekuki seukkenane okanmaike me?”
JHN.7.21	Yesuŋo edane rake, “Na urata kakapa weku ŋei mane ma menaŋ kakole, paki mo ŋine korop oŋaŋine qaeke. Pakimo, eya wane ŋine na nekukei wane okanmami? 
JHN.7.22	Onoka wane Moseŋo gipolekop ŋine solaene sisine kitatkei wane ra ŋunge mane, yemo Moseŋo mida, yemo ŋinŋine aso ŋabokopŋine edo masi eya mo kiyekkoi, eya wane ŋine baŋ medewekopŋine baŋ zonom ma taboŋ met met naso yewao solaene sisine kitasikei. 
JHN.7.23	Medep mane zonom ma taboŋ met met naso yewao solaine sisine kitasikeiwo, Mose wane ra rokop don yewa baŋ mi qe barakkei me? Paki mo ŋine onoka wane noŋo zonom mama nasoo ŋei mane mawe menaŋge, eya wane ŋine naŋane sotŋine osimaike? 
JHN.7.24	Ŋine deŋineŋo kine kine one more, misuk one wanok onikei, ŋine kine kine one wanok onikei, yemo masi tanik bile me koboboine gege, eyaŋo wele okaniyake.”
JHN.7.25	Ŋei ŋerep natne Yerusalem ŋine eŋe kau Yesuŋo kine kine make so okange, eya wane eŋe rakoi, “Ŋei iwa ŋei ŋetne edo suwaine qekei wane zok ra okanmami, iwa mo daleo? 
JHN.7.26	Kau! Eŋe lewa lewago don ra okanmaike, paki mo eŋe don olale mi rawetka okanmami! Eya welekatne ŋei ŋetne eŋe detkamami, eŋe Mesiya kaki wane? 
JHN.7.27	Ŋo ŋei iwa wane wako wakon matinane kine ŋene koropŋo detka waremaine, ŋo Waomŋo ŋeiwa Mesiya birakaki sariyakane ra rokop donine rake, eya wakongi, ŋei maneŋo eŋane kine eya maine mi desiyake.”
JHN.7.28	Yesu eŋe Bakom Urumgo kisi maep don kito edane okora don suwaineka iwa yale ra edange, “Ŋine welekatne na detnanmami, so na matne diya ŋine sarikole eya detmami me? Ŋo siluŋ na noŋomka mi sarikole, na maganeŋo talenangi sarikole, eya mo welekatne, ŋo ŋine eya mo maine mi detluk kamami. 
JHN.7.29	Ŋo na yemo, na eŋe detluk kamaile, onoka wane, na eŋerop gema gewe mo, oŋo talenangi sarikole.”
JHN.7.30	Paki, eŋe don eya dere more ma lukkakei wane okangoi, ŋo siluŋ ŋei maneŋo metine bira solaino mi uwakake, onoka wane makei wane nasoineŋo mi bomileke. 
JHN.7.31	Ŋo siluŋ ŋei ŋerep magu suwaine eŋano ŋine loutneŋo malipka rakoi, “Mesiya sariyakane, Kaisaleŋo nasoine mo sogino ra more ra rokop donine rake, wane yewaŋo sariyakeo, eŋe ŋei iwaŋo masi kine kine togogole mamaike, eya korop baŋ oŋo yuwanka more, masi kine kine natne wawaineka ma wareyake me?”
JHN.7.32	Ŋei ŋerep magu eŋe Yesu wane don kine kine loutne saŋepka auye qeuye okane ramageu, Parisi eŋe detkoi, paki eŋe so Pris ŋetne Suwaine, eŋe au more tebe ŋei natne taleongoi, eŋe ari Yesu ma lukkakei wane. 
JHN.7.33	Pakiso Yesuŋo rake, “Na nasomde nigatne bamgoka ŋinerop gekale, ŋo na baŋ zinge Magak talenangi ketkole, eŋano koso arikale. 
JHN.7.34	Ŋine baŋ zuwaŋnanikei, ŋo ŋine baŋ mi marat nanikei, onoka wane na mat gekale, yewao ŋine mi arikei.”
JHN.7.35	Yuda ŋei ŋetne eŋe edomka auye rakoi, “Eŋe diyawao ariki ŋene zuwaŋka mi marat kaikene? Eŋe Grik eŋane mat suwaine pa arimaike, yewao Yuda ŋei gemami eŋano ariyake, paki mo Grik ŋei kisi maep don kito edaniyake me? 
JHN.7.36	Eŋe ramaike, ‘Ŋine baŋ zuwaŋ nanikei, so ŋine baŋ mi marat nanikei,’ so, ‘Na mat gekale, yewao ŋine mi arikei,’ Kine daleo wane don yewa ramaike?”
JHN.7.37	Taboŋ mere eŋet kisi maep oka okan naso yewa kaiwe qoi qoine metkoi. Naso yewaŋo naso suwaine okanmaike. Kaiwe yewao Yesuŋo wiye okoraki paki, suwaineka boka rake, “Ŋei mane eŋe dokuinane seukki paki naŋano sari doku neyake. 
JHN.7.38	Kaisale wane ekapko iwa yale ramaike, ‘Ŋei mane eŋe na malip naniyakeo, yemo eŋane kotino ŋine gege togon wane doku deine matkine qake ket sik salalak qe payake.’ ” 
JHN.7.39	Yesu malip kakoi, ŋei yewa edo Asu maikei wane don iwa rake, naso yewao Asu mi ebonge, yemo onoka wane mida, Yesuŋo don eya rake, eŋe qeli ewe zonomine kotino mi wake, so Asu mi birakaki ketke, mida, baŋ seukki paki qeliwo wake, naso yewao, Asuŋo doku tau tau magu eŋano ket zonom ebonge.
JHN.7.40	Ŋei ŋerep magu suwaine eŋano ŋine loutne edo don iwa raki detkoi, paki eŋe rakoi, “Ŋei iwa, eŋe welekatne propet Kaisaleŋo birakaki, kepo sariyakane rake, tomaka gemaine, eŋe mo iwa!”
JHN.7.41	Natne eŋe rakoi, “Iwa mo Mesiya welekatne!”
JHN.7.41	Ŋo natne eŋe rakoi, “Mesiya eŋe baŋ Galili kepeo mi wakoniyake! Eŋe mat yauwine okanmaikane, eya maine mi wakoniyake, midakaka. 
JHN.7.42	Kaisale wane ekapŋo ramaike, yemo baŋ Mesiya eŋe Dawit wane ŋosa wili wiliine eŋane keuwo ŋine, so eŋe baŋ Betlehem matko, Dawit mat geke, yewao wakoniyake.” 
JHN.7.43	Eso ŋei ŋerep eŋe wetene wiri poripke magu etke okangoi, yemo Yesu wane rau paki, 
JHN.7.44	natne eŋe ma lukkakei wane okangoi, ŋo siluŋ ŋei maneŋo metine bira solaine mi uwakake.
JHN.7.45	Tebe ŋei eŋe koso zinge Pris ŋetne Suwaine so Parisi eŋano arikoi. Pakiso, eŋe qeson one rakoi, “Ŋine onoka wane mi ma sarimami?”
JHN.7.46	Tebe ŋei eŋe mainge edane rakoi, “Ŋei maneŋo sogino ŋei iwa don ramaike, yalewa mi rake!”
JHN.7.47	Rauso, Parisi eŋe qeson one rakoi, “Eŋe ŋine yale waka wet masiuk okanŋunike me? 
JHN.7.48	Ŋine detpi, ŋenano ŋine ŋetne mane, me Parisi maneŋo eŋane don dere malip kamaike me? I, Midakaka! 
JHN.7.49	Ŋei ŋerep magu eŋe malip kamami iwa, eŋe Mose wane ra rokop don yewa mi detmami, eya wane eŋe Kaisale wane sowa yewa wane bano waketmami!”
JHN.7.50	Eŋano ŋine mane Nikodima, ŋei yewa oŋo alakan Yesu kayakane arike, oŋo edane more rake, 
JHN.7.51	“Ŋenze ra rokop don wane rokopko, ŋene ŋei mane yaup dongo mi birakaikene, ŋene mikepka kineine detkaikene, so eŋe sot okange yewa kaulukkene.”
JHN.7.52	Eŋe mainge rakoi, “Eya maine, ŋo ge yale waka Galili ŋine me? Ekap dapot lukenom paki, kine desikene, propet mane Galili kepeo ŋine sari sarine, eya mo mane mi pamaike.”
JHN.8.1	Ŋei ŋerep korop eŋe mateno ariwarekoi, ŋo Yesu eŋe Oliwa Bonagao wake. 
JHN.8.2	Kepe qaeki sakoka eŋe koso zinge ari Bakom Urumgo wake, ŋei ŋerep korop eŋe sari qeyatkakoi, pakiso, Yesu eŋe pese ket mere so kiyeke kisi maep kito edange. 
JHN.8.3	Ra rokop don kito ebo ebon so Parisi eŋe bailalaŋ ŋerep mane yau yaup geki marat kakoi, yewa Yesu wano ma ari birakau keuweno ŋei ŋerep deeno okorake. 
JHN.8.4	Pakiso, Yesu olale rakoi, “Kito ŋebo ŋebon, ŋerep iwa eŋe bailalaŋ maki kakoi, 
JHN.8.5	so ŋenze ra rokop dongo Moseŋo mo ra togole ŋebonge, ŋerep mane yaline okangi, eŋe maine wesiŋo qeu seukeyake. Paki mo goŋo daleo ramaine?” 
JHN.8.6	Eŋe don iwa rakoi yemo liwekkakoi, don mataliki dongo bira kaikei wane, ŋo siluŋ Yesu eŋe kuge ket more metineŋo kepo kibi qeke.
JHN.8.7	Eŋe yewaka okorau paki, qeso qeson zok qesonkau eŋe kaŋ qae wiyeki paki edane rake, “Ŋinane keuwo ŋine maneŋo borikine mi ma okanmaike, oŋo maine mikep alakane more wesiŋo qeyake.” 
JHN.8.8	Eŋe koso kuge ket kepo metineŋo kibi manerop qeke. 
JHN.8.9	Eŋe yale detpi paki, korop saket weku weku ariwarekoi, ŋetne edo alakane saketpi so, ŋei natne eŋe ŋado saket ari warekoi, biraka ari wareu Yesu eŋineka okorake, ŋo ŋerep eŋe yewa eŋineka Yesu wane kaitko okorake. 
JHN.8.10	Yesu eŋe kaŋ qae wiyeki paki ŋerep qesonka rake, “Ŋerep, ŋei iwa eŋe diyao ari waremami? Maneŋo mi qeliŋkau, iwa okora dongo mi bira ganmaike?”
JHN.8.11	Ŋerepŋo rake, “Suwaine, maneŋo iwa mi okoramaike.”
JHN.8.11	Raki so Yesuŋo olatke, “Eya maine, noŋo yale waka sot turuŋŋonane dongo mi bira ganikale. Arinom paki, borikine koso manerop misuk maikene.”
JHN.8.12	Yesu eŋe koso manerop ŋei ŋerep edane rake, “Na kepe baŋem eŋane kiwa qelaŋaninerop, mane eŋe naŋane ŋadeno mogatnane sariyake, eŋe gegeinane kiwa togogole marat kayake, so eŋe panamango mane mi geyake.”
JHN.8.13	Raki so Parisi eŋe Yesu olale rakoi, “Ge goŋomka geŋone kineŋone eya ra wakone, urata so tanik manikŋone, eya ra qelaŋanmaine, yalinane ŋei eŋe geŋane don ramaine, yewa maine mi malip kaikei.”
JHN.8.14	Yesuŋo mainge edane rake, “Mida, ŋo na noŋomka nae kinene welekatne ra wakone ramaile, yemo wele, eya wane ŋei ŋerep eŋe naŋane don dere maine malip kaikei, onoka wane, na diyao ŋine wiye sarikole, yewa detmaile, so diyao arikale, yewa weneŋ detmaile. Ŋine yemo diyao ŋine sarikole, me diyao arikale, yewa mo mi detmami. 
JHN.8.15	Ŋine yemo kepe ŋei eŋane kine tile tilek urata yewa ma okanmami, ŋo na yemo ŋei mane wane kine mi tilek okanmaile. 
JHN.8.16	Na ŋei mane wane kine tile tilek urata makaleo, ŋei eŋe naŋane don ramaile maine, eya malipkaikei, eya yemo, naŋane kine tile tilek urata yewa wele okaniyake, onoka wane, na noŋomka urata iwa mi mamaile, Magak talenangi ketkole, eŋe weneŋ narop ge more qesiŋ nanmaike. 
JHN.8.17	Ŋinŋine ra rokop dongo iwa yale qekoi pamaike, ŋei etkeŋo don wekuka dere raikeik, yewaŋo don wele. 
JHN.8.18	Na noŋomka nae kine ra wakonmaile, paki, Magak talenangi ketkole, eŋe yale waka naŋane kine ra wakon okanmaike, so ŋere etkeŋo don wele wekuka ra wakonmaite yewaŋo wele.”
JHN.8.19	Yale raki Parisi eŋe qesonka rakoi, “Magaŋone ramaine, eyamo eŋe diyao gemaike?”
JHN.8.19	Yesuŋo mainge iwa yale edange, “Ŋine na mi detluk nanmami, wane ŋine yale waka Magak weneŋ mi detluk kamami, ŋo ŋine na detluk nanikei, yemo ŋine Magak yale waka detluk kaikei.”
JHN.8.20	Yesu eŋe Bakom Urumgo wesi katapa metkoi, urum yewao kisi maep kito edangi paki, don iwa korop rake, pakiso eŋano ŋine maneŋo mi ma lukkake, onoka wane, eŋe ma lukkaikei wane nasoineŋo mi bomilekane yeine qeliŋ kakoi.
JHN.8.21	Yesu eŋe koso manerop ŋei ŋerep edane rake, “Na biraŋune arikale, ŋo ŋine baŋ zuwaŋ nanikei paki, borikine ŋinerop ge mage baŋ seukeu paki, sora gerep wane biŋek okanikei. Na arikale, mat yewao ŋine maine mi arikei.”
JHN.8.22	Raki so Yuda ŋei ŋetne eŋe edomka enŋene au rakoi, “Eŋe ramaike, ‘Na arikale mat yewao ŋine maine mi arikei,’ eŋe oŋomka solaine yaku seukeyakane ra ramaike me?”
JHN.8.23	Yesuŋo mainge edange, “Ŋine qei kepe wane kutno ŋine wakongoi, ŋo na yemo weti qeli welaine qeliwo ŋine ketkole. Ŋine kepe iwa ŋine sarikoi, ŋo na yemo kepe iwa ŋine mi sarikole. 
JHN.8.24	Kine yale wane na ŋidane ramaile, ŋine baŋ borikine ŋinerop ge mage seuk warekei. So na mat yewa ŋine ra more mi dere malip kaikeiwo, yemo ŋine baŋ borikine ŋinerop ge mage seuk warekei.”
JHN.8.25	Pakiso eŋe qesonka rakoi, “Ge ma?”
JHN.8.25	Rauso Yesuŋo edane rake, “Na ma? Yemo qei kino ŋidangole, ŋeiwa yewa yemo na iwa, 
JHN.8.26	na ŋinane sot kine kine zok loutne, eya wane don ra okanmaile, so na sot kine kine ŋine yewa dere wanok okangale, so na maine mi ra wakon warekale, Magakŋo talenangi ketkole, eŋe wekuku, eŋane don yemo wele, na eŋane piino ŋine don kine kine korop detkole, na don weku yewa kepeo ŋei ŋerep korop ra edan okanmaile.”
JHN.8.27	Magainane don yalewa ra edangi, eŋe mi detlukkoi. 
JHN.8.28	Eya wane, Yesuŋo takotke edane rake, “Baŋ ŋado ŋine Ŋei Wawainane Gipole kibego mawa qe kaikei, naso yewao, ŋine iwa yale desikei, na noŋomka Magakŋo biranangi ketkole, na noŋomka yalewa gemaile, eya baŋ detlukkei, so na nae dereretko ŋine kine kine mi ra ma okanmaile, eya midakaka! ŋo siluŋ kine kine ra ma okanmaile, yemo Magakŋo kito ninge, yewa ra wakon okanmaile. 
JHN.8.29	So magakŋo talenangi ketkole, eŋe narop ge okanmaike, eŋe qeliŋnangi naeka mi ge okanmaile, midakaka, eŋe naso baŋem urata kine kine ma okanmaile, yewaŋo Magak wet pesek ma okanmaike.”
JHN.8.30	Yesu eŋe don yale raki, ŋei ŋerep loutne eŋe dere malip kakoi.
JHN.8.31	Eya wane Yesu eŋe Yuda ŋei donine dere malip kakoi, yewa edane rake, “Ŋine naŋane don dere togogoleka tewekkei, yemo ŋine naŋane dokone aposolo wele okanikei. 
JHN.8.32	Paki mo ŋine don welekatne eya wane kine desikei, detpi don welekatne yewaŋo siwot ŋungi, sot wane mulap midaine gekei.”
JHN.8.33	Raki mo, eŋe don iwa yale mainge olale rakoi, “Ŋene Abraham wane doko ŋosa ŋabokoune, ŋene ŋei mane wane qelit qeqe mane mi okane gekone, wane ge onoka wane don iwa yale ramaine, ‘Ŋine mulap midaine gekei?’ ”
JHN.8.34	Rauso, Yesuŋo edange, “Na ŋidanbe detpi, ŋei korop eŋe borikine ma okanmami paki, eŋe borikinane qelit qeqe yauwine okan okanmami. 
JHN.8.35	Qelit qeqe ŋei yauwineŋo Magak wane mat koto naso baŋem mi geyake, midakaka, Gipole eŋine kotino ŋineŋo yemo naso baŋem yewa ge okanmaike. 
JHN.8.36	Eya wane Gipoleŋo siwot ŋungi, mulap midaine gekei, yemo ŋine mo welekatne sot wane mulap midaine gekei. 
JHN.8.37	Ŋine Abraham wane ŋosa ŋabokoune na yewa detmaile, ŋo ŋine koso siluŋ nekukei wane okanmami, onoka wane, naŋane don ŋidan okanmaile, yewaŋo ŋinane koto ŋino mi ketmaike, eya wane. 
JHN.8.38	Na maganeŋo kine kine sikannange, eya wane done ra wakon okanmaile, ŋo ŋine yemo maga ŋineŋo don so kine kine ŋidange, yewa okan okanmami.”
JHN.8.39	Raki so Yuda eŋe Yesu wane don mainge olale rakoi, “Ŋenane asoze yemo Abraham,”
JHN.8.39	Yesuŋo mainge edane rake, “Ŋine welekatne Abraham wane ŋosakoune ra, yemo ŋine Abraham wane numa mogare urata make, eya wane rokop okanbi rap. 
JHN.8.40	Na Kaisale wano ŋine don welekatne detkole, don yewa ŋine ŋidan okanmaile, paki mo, ŋine nekukei wane okanmami, Abraham wane masi mane yaline mi okange, midakaka! 
JHN.8.41	Ŋine yemo magaŋinano masi tanik manik pa okanmaike, yale waka okanmami.”
JHN.8.41	Eŋe mainge rakoi, “Ŋene Magaze Kaisale eŋe weku, ŋene eŋine gipole koune wele.”
JHN.8.42	Yesuŋo edane rake, “Kaisale eŋe welekatne ŋinane magaŋine ra, yemo ŋine naŋane simileŋungi rap, onoka wane na Kaisale wano ŋine ketkole, so ukude na iwa gemaile, na nae wetno mi ketkole, Kaisaleŋo talenangi ketkole. 
JHN.8.43	Na don ŋidan okanmaile, yewa mo onoka wane detpi koto ŋino mi ketpa okanmaike? Kine yemo iwa yale wane, ŋine naŋane don dere tewekkei wane mi ewek okanmami. 
JHN.8.44	Ŋine magaŋine Ŋei Borikine eŋane dokoine eya wane ŋine magaŋinane simile yewa dere, eŋane tanik manik yewa mogare arikei wane ŋun okanmaike. Mokaka qei kino eŋe ŋei matali matali geke, eŋe don welekatne yewa ŋadekkake, eya wane eŋane kotino don welekatne yewa mane mi pamaike, eŋe isi don ra okanmaike, yewa yemo eŋane don, eŋe isi ŋei so isi don eya wane magaine. 
JHN.8.45	Na don welekatne ŋidan okanmailane, ŋine naŋane don dere mi malipka okanmami. 
JHN.8.46	Ŋinane keuwo ŋine ŋei maneŋo naŋane sot maine marat kayake me? Ŋo na don welekatne ŋidan okanmaileo, yemo onoka wane donne yewa dere mi malipka okanmami? 
JHN.8.47	Mane eŋe Kaisale wano ŋine sarikeo, yemo ketine motki paki, Kaisale wane don desiyake, ŋo ŋine yemo Kaisale wano ŋine mi sarikoi, eya wane ŋine ket ŋine motpi paki, Kaisale wane donine eya mi detokanmami.”
JHN.8.48	Yuda ŋei eŋe don mainge Yesu olale rakoi, “Ge Samariya ŋei, Yuda ŋadino qelaŋ gemaine, asu qotkoine yewaŋo geŋane kotoŋono ket gemaike, eya welekatne me?”
JHN.8.49	Yesuŋo mainge edane rake, “Na asu qotkoine yewaŋo kotono mi gemaike. Na Magane ewine kitomaile, ŋo ŋine yemo naŋane ewene mi nitomami. 
JHN.8.50	Na nae eŋet biŋekne ra mawa nagu kalane urataine mi mamaile, eŋet biŋekne ra mawa naniyakane ŋei gemaike, ŋei Weku, eŋe wano wanok ŋei. 
JHN.8.51	Na ŋidanbe detpi, mane eŋe naŋane don dere teweke mageyake, eŋe mane mi seukeyake, midakaka!”
JHN.8.52	Yale raki mo, Yuda ŋei eŋe olale rakoi, “Ŋene ukude mo detlukmaine, ge asu qotkoineŋo kotoŋono gemaike! Abraham mo seukke, so propet eŋe yale waka mo seukkoi, ŋo ge iwa yale ramaine, ‘Mane eŋe naŋane don dere teweke mageyake, eŋe mane mi seukeyake.’ 
JHN.8.53	Ŋenane magaze Abraham seukke, goŋo Abraham wane rokop yuwan kakenane ramaine me? So propet eŋe yale waka seukkoi, ge daleo okangenane ramaine me?”
JHN.8.54	Rauso, Yesuŋo mainge edane rake, “Na noŋomka eŋet biŋekne ra mawa naguwe, naŋane mawa mawaneŋo wele midaine okaniyake, Weku mawa nan okanmaike, eŋe yemo naŋane Magane, eŋe wekuku, ŋine eŋane Kaisale ra okanmami. 
JHN.8.55	Ŋine eŋe mi detkakoi, ŋo na yemo eŋe mo detka okanmaile. Ŋo na eŋe mi detkamaile, yale rawe rap, yemo na isi ŋei yale ŋinane kimaŋine okanbe rap. Ŋo na welekatne eŋe detluk kamaile paki, eŋane don dere aŋaine tewek okanmaile. 
JHN.8.56	Ŋinane ŋaboŋine Abraham eŋe naŋane nasone bomileki kayakane batne okange, wane nasone bomileki yewa kake, so wet pesek suwaine detke.”
JHN.8.57	Yale raki Yuda ŋei eŋe rakoi. “Ge komaŋone 50 mi okange, ŋo ge Abraham mo kakone me?”
JHN.8.58	Yesuŋo mainge rake. “Na rawe detpi, mokaka Abraham eŋe mi wakone geke, naso yewao na mo ge sari gekole.”
JHN.8.59	Yale raki, so eŋe wesi ma more qekei wane okanbiso, siuke more Bakom Urumgo ŋine saket arike.
JHN.9.1	Yesu eŋe numa ariki paki ŋei mane nagainane kotino ŋine depilik wakonge, eŋe maratkake. 
JHN.9.2	Eŋine dokoine edo qesonka rakoi, “Kito ŋebo ŋebon, maŋane sotŋo maki, ŋei iwa eŋe de pilik wakonge? Eŋine sotŋo me naga magaine erane sotŋo maki de pilik wakonge?”
JHN.9.3	Yesuŋo mainge edane rake. “Eŋe deine pilikke, yewa eŋine sot wane me naga magaine erane sot wane mida. Eŋe de pilik wakonge, yemo Kaisale wane zonom togogole, eya wane kine de pilik yewa wane solao wakongi kaikei wane yale wakonge. 
JHN.9.4	Ukude mo kepe qaemaike, eya wane ŋene Waom wane urata maikene, na oŋom tale nangimo, na sarikole, ruwo kereyakane okanmaike, ŋeiŋo ruwo urata maine mi maikei. 
JHN.9.5	Na kepo gemaile, naso yewaoka noŋom kepe baŋem eŋane kiwa okane qelaŋan onikale.”
JHN.9.6	Yesu eŋe don iwa raki paki eya wane ŋadino mekatine kepo sopotkeke paki, mekatine yewa keperop manigingi, nalek okangiso, nalek yewa mawa de pilik ŋei wane deino qedeŋge. 
JHN.9.7	Pakiso, olale rake, “Ari kaitŋone Siloam Namugo saukenom.” Doku namuŋ wane eŋet eya wane kine Ono dongo, “Talekake.” Raki so, ŋei yewa eŋe ari dokuwo kaitine saukke, paki zinge sariki, deine toeki potki lotkeki, kine kine korop kawareke.
JHN.9.8	Eŋine kimakoune so ŋei natne mo alakan kau mere, ŋei ŋerep wesi aboŋ kine kine mangei wane meŋen one geke, eŋe rakoi, “Ŋeiwa mere wesi wane ŋei ŋerep meŋen one geke, iwa me? Eŋe daleo?”
JHN.9.9	Natne eŋe rakoi, “Eŋe weku eya,” ŋo natne eŋe rakoi, “Mida eŋe midakaka, iwa mo eŋe qou qouka, ŋei mane kamaine, eŋe eŋine mida!”
JHN.9.9	Yale rauso ŋei yewa eŋe oŋom edane rake, “Na welekakatne, nae iwa.”
JHN.9.10	Eŋe qesonka rakoi, “Deŋone daleo okane lotkike?”
JHN.9.11	Rau so eŋe edane rake, “Ŋei eŋetne Yesu oŋo nalek liwage more mawa deno qedeŋgi paki, nolale reke, ‘Ari Siloam doku lomgo kaitŋone saukenom.’ Raki so na arile, ari kaitne saukewe, yewaka dene iwa toeki pot lotke porile.”
JHN.9.12	Eŋe qesonka rakoi, “Ŋei yewa eŋe diyao gemaike?”
JHN.9.12	Eŋe edane rake, “Na mi detmaile.”
JHN.9.13	Pakiso, eŋe ŋeiwa de pilik geke, eŋe ma Parisi eŋano arikoi. 
JHN.9.14	Yesu eŋe nalek liwage more, de pilik wane deine qedeŋgi lotkeke, kaiwe eya yemo zonom ma taboŋ met met naso yewao. 
JHN.9.15	Parisi eŋe koso daleo okangi paki deine lotkeke, eya wane manerop qesonkakoi, qesonkau edane rake, “Eŋe nalekŋo deno qedeŋgi, na namugo ari kaitne saukile, eya wane na dene iwa maine pore kamaile.”
JHN.9.16	Parisi natne eŋe rakoi, “Ŋei yewa urata iwa meke, eŋe Kaisale wano ŋine mi sarike, yalinane eŋe zonom ma taboŋ met met, eya wane ra rokop don yewa mi mogatmaike.”
JHN.9.16	Ŋo natne eŋe rakoi, “Ŋei mane eŋe borikine mamaŋo kait masi togogole iwa yaline Kaisale midaine daleo makirapŋ eya midaka!” Pakiso eŋe edomka poripke magu etke okangoi.
JHN.9.17	Eso Parisi eŋe ŋeiwae deine pilik pilipine geke, eŋe koso manerop qesonka rakoi, “Ŋeiwa yewa geŋane deŋone maki menagike, ge eyamo eŋane daleo wetkemaine?”
JHN.9.17	Pakimo eŋe doneene turuŋine mainge edane rake, “Eŋe propet mane.”
JHN.9.18	Eya welekatne Yuda ŋei ŋetne eŋe ŋei yewa eŋe welekatne de pilik wakone gekeŋo, koso deine maine potki lotkeke, eya eŋe kau paki, eya wane eŋe detpi wele mi okangi malipkakoi. Paki eŋe ŋei yewa de pilik wane naga magaine etorau sarikoik. 
JHN.9.19	Pakiso qeson ore rakoi, “Iwa ŋirane medep me? Ŋire ramamik, eŋe de pilik wakonge, eya mayakatne, ŋo eŋe daleo okangi paki mo, koso iwa deine maine potmaike?”
JHN.9.20	Eŋane naga magaine ere rakoik, “Ŋere detmaite, eŋe ŋerane giponse, so ŋere detmaite, eŋe de pilik wakonge, 
JHN.9.21	Ŋo daleo okangi paki, deine maine pore kamaike, eya yemo ŋere mi detmaite, me maŋo deine ma lotkike, yewa ŋere yale waka mi detmaite. Eŋine qesonkau, eŋe mo medep suwaine, so eŋe oŋom kineine maine ŋidaniyake!” 
JHN.9.22	Naga magaine ere Yuda ŋei ŋetne eŋane kaet otki, don yewa rakoik, onoka wane, Yuda ŋei eŋe doneene iwa yale rau paki, mo ra togolekoi, “Ŋei mane eŋe Yesu wane eŋe Mesiya Kaisaleŋo kepe ŋei turuŋze qekokeyakane ra birakake rayakeo, eŋe Yuda Bakom Lewa Lewaŋ urumgo ŋine esop-kaŋem sen ŋadino kesiyake.” 
JHN.9.23	Kine yalinane naga magaine ere rakoik, “Eŋe mo medep suwaine okangane, eŋe eŋine qesonkau!”
JHN.9.24	Eŋe koso atak mane qesonkau atakine etke (2) okange, eŋe ŋei eya de pilik wakonge eŋe orau, sariki olale rakoi, “Ge ra togolenom, Kaisale wane kaitko, so ge don welekatne raikene! ŋene detmaine, ŋei iwa eŋe borikine mama.”
JHN.9.25	Ŋeiwa eyaŋo mainge edange, “Na mi detmaile, eŋe borikine mama, me mida. Na weku detmaile, yemo na dene pilik pilikine gekole, ŋo ukude mo dene pore kamaile.”
JHN.9.26	Eŋe qesonka rakoi, “Eŋe daleo okanganike? Eŋe daleo okane more deŋone malotkike?”
JHN.9.27	Eŋe mainge edane rake, “Na mo ŋidanile, ŋo ŋine don eya desikei wane bauŋine wamaike. Pakimo ŋine koso onoka wane don manerop loutne desikei wane ramami? Ŋine yale waka eŋane dokoine okangei me?”
JHN.9.28	Parisi eŋe sorinka rakoi, “Ge geŋoneka ŋei yewa wane medepine mane, ŋo ŋene yemo Mose wane dokoine. 
JHN.9.29	Kaisaleŋo Mose don olatke, eya mo ŋene detmaine, ŋo ŋei yewa eya mo ŋene mi detkamaine, eŋe diyao ŋine sarike!”
JHN.9.30	Ŋeiwa de pilikŋo deine menaŋge, eyaŋo doneene turuŋine mainge edane rake, “Iwa mo ŋine don kine mane ramami! ŋei eyaŋo naŋane dene malotkeke, ŋo ŋine ramami, ŋene mi det kamaine, eŋe diyao ŋine wakonge. 
JHN.9.31	Ŋene iwa yale detmaine, Kaisale eŋe ŋei borikine mama eŋane doneene mi det okanmaike, ŋo ŋei maine eŋe eŋane ewine kitoki paki, eŋane aŋaine teweke more, eŋe modat kayakeo, eŋe Kaisaleŋo donine maine desiyake. 
JHN.9.32	Mokaka qei kino kepe wakonge naso yewao ŋineka pa sake gemage ukude naso iwao eŋe yale waka, ŋei mane nagaine kotino ŋine de pilik wakone geki, ŋei maneŋo deine malotkeke, eya wane don kisi mane mi paki, det okanmaine. 
JHN.9.33	Eya wane, ŋei yewa eŋe Kaisaleŋo mi birakake me Kaisale wano ŋine mi ketke ra, eŋe urata yaline mane mi makirap.”
JHN.9.34	Eŋe Parisi eŋe don eya dere more mainge olale rakoi, “Eya daleo? Ge nagaŋoneŋo borikinerop geukane, ge borikine mama gekone, ge sari ukude weneŋ yale waka gemaine, paki mo ge ŋene kito ŋedangenane okanmaine me? Midakaka!” Yale rau paki, Yuda wane kisi maep lewa lewaŋ urumgo ŋine ma birakau qeinat ketke.
JHN.9.35	Ma birakau qeinat ketki, Yesu eŋe detke, paki ari maratka more olale rake, “Ge Ŋei Wawainane Gipole detka more, malip kamaine me mida?”
JHN.9.36	Raki ŋeiŋo mainge rake, “Suwaine, Ŋei Wawainane Gipole yewa ma? Nolatnom detpe paki, na eŋe maine malip kaikale!”
JHN.9.37	Yesuŋo olale rake, “Ge eŋe mo kamaine, ge eŋerop don iwa aumamik.”
JHN.9.38	Ŋei yewaŋo rake, “Waom, na malip ganmaile!” Yale raki pakiso, Yesu wane kino wawetine kepo qe umi ketke.
JHN.9.39	Pakiso Yesuŋo rake, “Na ŋei kineene ma wakonikalane kepo ketkole, eya wane, de pilikŋo deene potpi maine lotkeyake, ŋo deene maine pore gemamiŋo, weteenane deine pili pilikine okangei.”
JHN.9.40	Parisi natne eŋe wene? Yesu osino okorau paki detpi, Yesu eŋe don yewa rake, paki eŋe qesonka rakoi, “Ge ŋenane weneŋ de pilik ramaine me?”
JHN.9.41	Yesuŋo edane rake, “Ŋine sot wane de pilik gege ra, yemo borikine midaine geu rap, ŋo ŋidom ramami, ‘Ŋene deze weneŋ maine potmaine,’ yewa wane kine yemo ŋine sot korop gemami.”
JHN.10.1	Yesuŋo koso takotke more rake, “Na welekakatne ŋidanbe detpi, ŋei mane eŋe lama eŋane sen koto madetkoka mi wakesiyake, eŋe yaup tewinoka sen yuwane wakesiyake, eŋe kobu ŋei so ŋei mane wane aboŋ kine kine kobu teba waraŋ ŋei. 
JHN.10.2	Ŋo ŋei mane eŋe madetkoka wakesiyake, eŋe yemo lama eŋane ware ware. 
JHN.10.3	Madet wane ware ware eŋe oŋom ŋei yewa wane madet eya lalageyake paki, eŋine lamakoune eŋe eŋine donine eya maine desikei paki, eŋe eŋeteene eya maine weku weku edora iwenongi, inat sakesikei. 
JHN.10.4	Eŋe lamakoune koropka inat ebu saket ware more, oŋom ŋetne kisage alakangi, lamakoune eŋe welaenane don mo det okanmami, wane ŋadino mogare arikei. 
JHN.10.5	Eŋe ŋei mane wane ŋadino mi arikei, midakaka, eŋe ŋei maneŋo edorayakeo, yemo lama eŋe ŋei yewa kakakka ari warekei, onoka wane, eŋe ŋei natne eŋane doneene mi det okanmami, eya wane, eŋe donine kuneŋine dere more, kaetongi rakake arikei.” 
JHN.10.6	Yesu eŋe don naŋengo kito edange, ŋo eŋe kine onoka wane don yalewa ra ŋedanmaike, eya wane kine mane dere kaŋem, eŋe yalewa ra mi dere qelaŋangoi.
JHN.10.7	Paki, Yesu eŋe koso manerop edane rake, “Na ŋidanbe detpi, welekakatne na noŋom lama eŋane madet, 
JHN.10.8	Ŋei korop naŋane numa alakane sarikoi, ŋei yewa eŋe korop kobu mama so kobu teba teba, paki eya wane lama eŋe doneene mi detkoi. 
JHN.10.9	Na madet, eya wane ŋei mane eŋe naŋanoka sariki paki, sen koto wakesiyake, eŋe baŋ Kaisaleŋo mayake, paki eŋe baŋ ululuŋ sari sakesiyake, so waket ariyake, yale okane, Asu wane ŋara moriyan maine marat kayake. 
JHN.10.10	Kobu mama ŋei eŋe yemo kine kine mane bile mayakane mi sarimaike, eŋe yemo lama kobu ebu more enguyakane, so matali qetali ebuyakaneka sarimaike. Na yemo lama eŋe gegeene wakongi, gege togon so Asu Koboboine eŋano wat watko paki geulukkei, eya wane na sarikole.
JHN.10.11	“Na noŋom yemo lama eŋane ware ware maine, lama ware ware maine eŋe lama eŋane raki paki, gegeine maine qaisikka more seukeyake. 
JHN.10.12	Ŋo ŋei eŋe lewine qolekaikei wane raki paki, eŋe lama maine mi ware oniyake, so oŋo lama eŋane magak maine zok mida, yewa wane eŋe kaki, kasi zubaine mane sariyakeo, eŋe kakakka more, lama qeliŋongi paki, kaet ariyake paki, kasi zubaine eŋe lotke more, lama eya korop edore more esopongi, yau yaup ket giŋ qiririŋ ari warekei. 
JHN.10.13	Ŋeiwa yewa eŋe yale okaniyake, eŋe yemo onoka wane mida, eŋe yemo lewine mayakaneka urata ma ge okanmaike, eya wane eŋe kaet arimaike paki, eŋe lama ware-oniyakane mi desiyake. 
JHN.10.14	Na lama eŋane ware ware maine, na lama magukopne na eŋe detluk onmaile, ŋo lama magukopne eŋe yalewaka na maine detluk nanmami. 
JHN.10.15	Rokop yale waka Magak eŋe na detluk-nanmaike, eya wane na lama eŋane ra more gegene qik kaikale, so lamakopne qesiŋ-onikale. 
JHN.10.16	Na lamakopne natne gemami, eŋe Yuda wane sen iwa wane kotino mi gemami, na eŋe weneŋ yale waka ebu sarikale, paki eŋe naŋane donne desikei paki, eŋe lama magu weku okanbi, ware wareene eyamo weku noŋomka baŋ ware-onikale.
JHN.10.17	“Magak eŋe naŋane okan-kamaike, onoka wane yemo na gegene kepe ŋei eŋane ra more, qaisik-kawe paki, seuseu makale paki, na koso wiye gege manerop makale, eya wane. 
JHN.10.18	Ŋei maneŋo naŋane gege maine mi maki mida leleyake, midakaka, na nae similenane noŋomka gegene qaisikka ebonikale. Na gegene qaisik kakalane zonom pa ninmaike, so na gegene koso manerop makalane zonom weneŋ pa ninmaike. Magakŋo na yale wa okangalane raki paki nolatke.”
JHN.10.19	Yesu eŋe don iwa rakane, Yuda ŋei eŋe koso manerop wiri magu etke okangoi, 
JHN.10.20	paki eŋe ŋei loutneŋo iwa yale rakoi, “Eŋe asu qotkoine magemaike! Eŋe qelaŋ! ŋine onoka wane done raki ket more detmami!”
JHN.10.21	Ŋo natne eŋe rakoi, “Ŋei mane eŋe asu qotkoineropŋo don iwa yale maine mi rayake! Asu qotkoineropŋo ŋei deene pilik pilikine eŋane deene daleo ma lotkekei? Eya midakaka!”
JHN.10.22	Iwamo Yerusalem matko Bakom Urum mosop kakoi, eya wane peyada me zonom ma mesikei wane naso mo bomileke, eŋe sogino Bakom Urum Kaisale wane biŋek qe eŋane eŋetko rakokkoi, eya wane wetke metmaŋkoi, eya wane nasoine bomileke, naso yewa mo momo nasoo. 
JHN.10.23	Yesu eŋe Bakom Urum koto waket Solomon wane Tougo arike. 
JHN.10.24	Ariki Yuda ŋei eŋe sari lolikkau paki olale rakoi, “Ge naso dango ŋene ra qelaŋane ŋedangene, ge welekakatne ma? Ge Mesiya me? Kaisaleŋo ŋei ŋerep ebukenane biragange, yemo ge ŋene ra qelaŋane ŋedannom.”
JHN.10.25	Yesuŋo mainge edane rake, “Na mo ŋidan okanmaile, ŋo ŋine siluŋ naŋane don yewa dere mi malipka okanmami, na urata kine kine ma okanmaile, yewa yemo Magak wane don teweke ma okanmaile, yewaŋo naŋane kine ra wakon okanmaike. 
JHN.10.26	Ŋo ŋine yemo naŋane lama magu midakaka, eya wane ŋine na wetŋineŋo mi malip nanmami. 
JHN.10.27	Naŋane lama eŋe naŋane donne detokanmami, na eŋe detonmaile, eŋe na mogatnane ŋadeno sari okanmami. 
JHN.10.28	Na gege togon ebon okanmailane, eŋe mi seukkei, eŋe gege togon ge arikei, geu ŋei maneŋo naŋane meteno ŋine mi neuma ebu ariyake. 
JHN.10.29	Maganeŋo ŋei magu more ninge, eya yemo manerop kakapa suwaine kine kine natne korop yuwanka waremaike, wane ŋei maneŋo Maganane metino ŋine maine mi oma nane ebu ariyake. 
JHN.10.30	Magane so na ŋere mo kinese weku, ŋere koso wiri etke mi okanmaite.”
JHN.10.31	Yale raki, so Yuda ŋei eŋe koso manerop wesi peikeu paki qeu seukeyakane okangoi, 
JHN.10.32	okanbi, Yesuŋo edane rake, “Na Maganane urata maine loutne sikan-ŋunbe kemi, paki mo ŋine urata mane diyawa wane rau paki, mo na wesiŋo nekukei wane okanmami?”
JHN.10.33	Yuda ŋei eŋe mainge olale rakoi, “Ge urata maine mamaine, eya wane ŋene ra more wesiŋo gekukenane mi okanmaine, midakaka, ŋo yemo ge goŋom Kaisale wane numa ma okora ewe mabaik okan kamaine, kine eya wane raŋem paki, wesiŋo gekukenane okanmaine, ge ŋei yauwine, ŋo ge siluŋ geŋonane iwa yale ramaine, ‘Na Kaisale!’ ”
JHN.10.34	Yesuŋo mainge edange, “Ŋinŋine ra rokop don bonepŋino don mane qekoi, yewao Kaisaleŋo iwa yale rake, ‘Na iwa yale ramaile ŋine Kaisale.’ 
JHN.10.35	Eŋet eyamo sogine Kaisaleŋo ŋei eŋano ra wakonge, eŋe rake, ‘Ŋine Kaisale,’ paki mo Kaisale wane ekapko don eya mo mane mi koso qein geke paki tanik mane okanmaike 
JHN.10.36	Ŋo na yemo Maganeŋo ma wakon nange paki talenangi iwa kepo ketkole, eya wane na Kaisale wane Gipole yale ramaile, paki mo, ŋine numa dalino kau, na Kaisale ewe mabaik okankamaile? 
JHN.10.37	Ŋo na Maganane urata mi makaleo, yemo ŋine naŋane donne dere misuk malip kaikei. 
JHN.10.38	Ŋo na urataine mawe, ŋine naŋane donne dere mi malip kaikeiwo, yemo ŋine urata mamaile yewa kaso, malip kaikei, yale okanbi paki, naso baŋem iwa yale detlukkei, Magakŋo narop gemaike, so noŋo Magak korop gemaile.”
JHN.10.39	Yale raki, eŋe koso manerop ma lukkaikei wane okangoi, ŋo eŋe keuweno ŋine siuke sau saungo saket arike.
JHN.10.40	Yesu eŋe koso zinge ari, Yordan doku yuwane erinat wa ari mage, Yohaneŋo ŋei ŋerep doku tauone geke, yewa lotkeso eya geke. 
JHN.10.41	Gekiso, ŋei ŋerep loutneŋo eŋano sarikoi, sari olale rakoi, “Yohane eŋe masi togogole mane mi make, ŋo eŋe ŋei iwa wane don kine kine korop rake, yemo wele mo welekatne wakon waremaike.” 
JHN.10.42	Eso yewao ŋei ŋerep loutneŋo Yesu wane done dere malip kakoi.
JHN.11.1	Ŋei mane eŋetne Lazarus, Betani matko geke, eŋe zomakake, Betani eya mat suwaine Mariya so tatine Marta ere yewa gekoik. 
JHN.11.2	Mariya ŋerep yewa oŋo kelok qoune teine yewa Waom wane kiyeretkino qakki, taukaki so, lewine zouneŋo ratokke, ŋerep yewa wane ŋole Lazarus eŋe zoma kake, eŋe mateene Betani yewao gekoi. 
JHN.11.3	Tati qa ere Yesu wano don iwa yale ra motpik arike, “Waom, geŋane kima maepŋone eŋane naso baŋem simingan mageyake, mo zoma kamaike.”
JHN.11.4	Yesu eŋe don yewa dere more rake, “Lazarus wane zoma eya wane wele yemo seuseu midakaka, zoma yewa wakonmaike, yemo waraŋkaki, ŋei ŋerep eŋe Kaisale wane zonom kau paki, bakomine kitokei, paki numa yewaoka Kaisale wane Gipole eŋe qeli ewe zonomine mayake.”
JHN.11.5	Yesu eŋe Marta so qaine so Lazarus eŋane zok simile kaki wetineŋo malipon lukke. 
JHN.11.6	Yesu eŋe Lazarus zoma kake, eya wane donkisi ariki detki paki, mat geke yewaka koso takotke kaiwe etke metke. 
JHN.11.7	Mere so, dokoine edane rake, “Ŋene koso Yuda kepeo zinge ariŋem.”
JHN.11.8	Raki dokoine eŋe olale rakoi, “Kito ŋebo ŋebon, nasomde bamgo yewaoka Yuda ŋei eŋe wesiŋo gekukei wane okanimi, pakimo, ge koso yewaka zinge arikenane wetkemaine me?”
JHN.11.9	Yesuŋo doneene mainge more edane rake, “Kaiwe mama wane auwa 12 pamaike, pakimo yewao qelaŋan mi okaniyake me? Eso ŋei mane eŋe kepe qelaŋane paki numa ariyake, eŋe kineŋo daŋaŋ qeki paki, mi ket qeyake, onoka wane, eŋe kepe kine kine korop deinane qelaŋano maineeka ka more arimaike. 
JHN.11.10	Ŋo eŋe ruwoo numa ariyake, eŋe daŋaŋ qeki paki, ket qeyake, onoka wane eŋano qelaŋan mane mi pamaike, eya wane qeyake.” 
JHN.11.11	Yesu eŋe don iwa raki paki, koso mane takotke rake, “Ŋenane kimaze Lazarus eŋe yaup kulu peke, wane na mo eya ari more ma wirikkawe wisikae wiyeyake.”
JHN.11.12	Dokoine eŋe don eya dere more iwa yale olale rakoi, “Waom, eŋe kulu pamaikeo, eŋe baŋ menaŋ kayake.”
JHN.11.13	Ŋo iwa yale mi detkoi, Yesu eŋe Lazarus mo seukke, eya wane don yewa ramaike, pakimo, eŋe mi dere qelaŋane more yaup wetke rakoi, Lazarus eŋe yaup kulu paki, mo welekatnane mane ramaike. 
JHN.11.14	Eso Yesu eŋe didiwo ra qelaŋane more edane rake, “Lazarus eŋe mo seukike, 
JHN.11.15	Ŋo na ŋinane rawe paki, wetne pesemaike, yemo na eŋerop yewa weneŋ mi gile, eya wane ŋine baŋ mali malip korop okanikei, ŋene eŋano ariŋem.”
JHN.11.16	Tomas, eŋetine wase wase Atiksipo, oŋo kimakoune natne edane rake, “Ŋene korop weneŋ kito ŋebo ŋebon gorop ariŋem paki, eŋinerop maine weneŋ seukkene!”
JHN.11.17	Yesu eŋe ari lotkeki paki detke, Lazarus eŋe mo dukkau deŋesereo paki, kaiwe mama etke so etke (4) okange. 
JHN.11.18	Betani eya mo Yerusalem mat osino metke, 3 kilomitaka eya wane rokop. 
JHN.11.19	Yuda ŋei ŋerep loutneŋo Marta so Mariya ŋon etne seukkane nasoine mere more, qom etne romatkekei wane arikoi.
JHN.11.20	Marta eŋe detki Yesu sariki, eŋe marat kayakane numao arike, ŋo Mariya eŋe yemo matko metke. 
JHN.11.21	Martaŋo Yesu olale rake, “Waom, ge iwa merine ra, yemo naŋane ŋonne eŋe maine mi seukkirap! 
JHN.11.22	Ŋo siluŋ na detmaile, ge ukude iwa Kaisale kine kine eya me eya wane meŋen kaikene, eŋe donŋone maine dere more giniyake.”
JHN.11.23	Rakiso Yesuŋo olatke, “Geŋane ŋonŋone eŋe baŋ maine wisikae wiyeyake.”
JHN.11.24	Martaŋo olale rake, “Na detmaile, eŋe baŋ qeli so kepe naso etne qoeyake, yewao wisikae wiyeyake.”
JHN.11.25	Yale raki, Yesuŋo olale rake, “Na wisikae wiye wiye so gege eya wane welaine, ŋei mane eŋe na malipnane geyake, eŋe seukeyakeŋo siluŋ koso wisikae wiye geyake.”
JHN.11.26	Ŋo mane eŋe wisika geki paki, na malip nane gemaike, eŋe baŋ mali malipinane mi siukluke more, qeli gege togon marat-kayake, ge don iwa maine detluke malip kamaine? 
JHN.11.27	Martaŋo mainge olale rake, “O, Waom, na mo wetneŋo malip-ganmaile, ge Mesiya, Kaisale wane Gipole, Kaisaleŋo ketkenane rakane ge kepo ketkone.”
JHN.11.28	Marta eŋe don yalewa raki paki, koso zinge ari, qaine Mariya eŋineka oraki sarike paki, eŋe iwenka kere eretneka olale rake, “Kito ŋebo ŋebon mo sarike iwa, so eŋe geŋane ramaike!” 
JHN.11.29	Mariya eŋe don eya dere kaŋzaŋ wiyeki paki, biririke Yesu marat kayakane arike. 
JHN.11.30	Yesu eŋe matko mi sari lotkeke, eŋe mikep metki Marta ari maratkake, yewaoka yewa metke. 
JHN.11.31	Yuda ŋei Mariyarop weneŋ matko wetne kito pese metkoi, eŋe kau kaŋzaŋ wiye biririke qeinat ket arikiso, eŋe ŋadino mogare arikoi, eŋe wetke rakoi, “Mariya eŋe deŋesereo mane arokeyakane arimaike.”
JHN.11.32	Mariya eŋe ari mat wazaino Yesu metke, yewa lotke more Yesu maratkake, pakimo kino umi qe ketki paki olale rake, “Waom, ge iwa ginera, yemo naŋane ŋonne eŋe mi seukkirap!”
JHN.11.33	Yale raki paki arokki, Yesu eŋe kake, so Yuda ŋei eŋerop sarikoi, eŋe weneŋ yale waka arokkoi, paki eŋane qomino maki qom borik zok make, so manerop qiseke. 
JHN.11.34	Paki qeson one rake, “Ŋine diyawao dukkemi?”
JHN.11.34	Eŋe olale rakoi, “Waom sari kanom!”
JHN.11.35	Yesu eŋe kaki paki arokke. 
JHN.11.36	Yale okangi, Yuda ŋei eŋe kau paki rakoi, “Kau, eŋe ŋeiwae wane simileine zok manerop pake!”
JHN.11.37	Ŋo natne edo rakoi, “Oŋo ŋei loutne de pilik deene malotkeke, eŋe onoka wane weneŋ maine mere Lazarus warekaki, mi seukkirap me?”
JHN.11.38	Yesu eŋe wetne koso manerop tabaeki, qom borik okangi paki, deŋesereo arike. Deŋesere yewa yemo weti bonagao wesi aŋaino, kemgo maulukkoi, aŋaine yewa mo wesiŋo kito wongeu metke. 
JHN.11.39	Eya wane Yesuŋo rake, “Wesi yewa mau arikep!”
JHN.11.39	Marta, ŋei seuseunane kiyarine, oŋo olale rake, “Waom yewa baŋ qoune borikine ŋenguyake, eŋe seukki dukkaŋem, kaiwe etke so etke okanmaike!”
JHN.11.40	Yale rakiso Yesuŋo olatke, “Ge malip nannom paki, Kaisale zonominane kibi maine suwaine wakongi kaikenane, done na mi golalile me?” 
JHN.11.41	Eŋe wesi mau masikange, pakiso Yesuŋo deine potki qeliwo waki rake, “Magak, ge meŋe meŋenne mo derine, eya wane na eweŋone kitomaile. 
JHN.11.42	Na detmaile, ge naso baŋem ketŋone more, naŋane meŋe meŋenne det okan maine, ŋo na don iwa ramaile, yemo yaup mida, ŋei ŋerep iwa okoramami, edo goŋo talenannom ketkole, naŋane yale detluke malipkaikei wane, eŋane rawe paki ramaile.” 
JHN.11.43	Don iwa raki qoeki, eya wane ŋadino Yesuŋo suwaineka togogole bokaki paki rake, “Lazarus, ge wiye sari saketnom!” 
JHN.11.44	Yale rakiso, ŋei seuseuneŋo aŋaine teweke wiye sari saketke, meteretkine so kiyeretkine eya mo deŋesere wane lap lapŋo kawe kawetne, so lap lap mane de kaitine kawe kawetne, pakiso Yesuŋo edane rake, “Lap lap yewa lalageu paki, birakau, eŋe oŋom saketkep.”
JHN.11.45	Yuda ŋei loutne eŋano ŋineŋo Mariya kakei wane weneŋ sarikoi, eŋe Yesuŋo masi kine kine make, yewa kakoi paki eŋe malip kakoi. 
JHN.11.46	Ŋo natne edo yemo zinge Parisi eŋano ariu paki, Yesuŋo masi kine kine make, yewa edangoi. 
JHN.11.47	Eso Parisi so Yuda ŋei suwaine eŋe kepe ware ware ŋetne natne eŋerop qeturage lewageu paki, eŋe edane rakoi, “Ŋene daleo okanikene? Ŋei iwa eŋe masi togogole korop mamaike! 
JHN.11.48	Ŋene qeliŋ kaŋem, eŋe numa tanik iwaka okane ariyakeo, ŋei ŋerep loutne manerop eŋe baŋ eŋe malipka warekei, paki eŋe naso eyao Roma ŋei qelaŋ edo gavaman okane, ware ongoi, eya wane rakoi, Roma kawali ŋei eŋe sariu paki, Bakom Urumze kitopokeu paki, ŋei ŋerep magu kopze weneŋ korop matali qetali ŋebu ma ket biraŋongei.”
JHN.11.49	Eŋane keuweno ŋine ŋei mane eŋetine Kaiyapas, eŋe koma yewao Bakom Kito Kito wane Pris ŋetne Suwaine geke, oŋo rake, “Ŋine dereretŋine midaine, ŋine kine kine mane mi detluk kamami! 
JHN.11.50	Ŋine kine kine mane iwa yale eyamo mayakakatne, ŋine eyamo mi detmami, ŋei ŋerep korop matali ŋonbi mida warekenane, turuŋine yemo ŋei weku mau, oŋo maine seukki paki, ŋei ŋerep mapik ŋongirap me?” 
JHN.11.51	Kaiyapas eŋe eŋine wetino ŋine mi rake midakaka, eŋe koma naso yewao Bakom Kito Kito Pris Suwaine geke, eya wane eŋe propet don saeŋine yewa Yesuŋo baŋ seukki paki, Yuda ŋei mapik oniyakane rake. 
JHN.11.52	So eŋe seukki paki, Yuda ŋei eŋeka bonep mi mapik oniyake midakaka, eŋe seukeyake, yemo Kaisale wane dokoine korop kepe baŋem yeo yeo ket ari ge waremami, eŋe ebu more qe waraŋgi, magu so wet dereret weku okane gekei wane rake.
JHN.11.53	Kaiwe mama yewaoka Yuda ŋei ŋetne eŋe numa mane maratka more, Yesu qeu seukeyakane don kiyeke rakoi. 
JHN.11.54	Eya wane, Yesu eŋe Yuda kepeo Yuda ŋei eŋane kaitko didiwo ari sari mi okange. Eŋe mat yewa qeliŋgi paki, ari kepe mat mane ŋei midaine kepe yaup papaine eya wane osino metke, mat suwaine mane, eŋetine Epraim, yewao dokoine eŋerop weneŋ gekoi.
JHN.11.55	Yuda ŋei Kaisaleŋo Loloŋonge, so qeliŋongi weku mane solaene peseki metkoi, eya wane detsoroke metmet eya wane peyadaine mesikei wane naso mo bomileke, eso ŋei ŋerep korop mat nigatno ŋine qelige, Yerusalem matko ariwarekoi. Eŋe Mose wane ra rokop don mogare, sot kine kineene sauke masuluk naguwi paki, Kaisale wane kaitko koboe more, ŋadino peyada mesikei. 
JHN.11.56	Eŋe bakom urumgo lewage mere, Yesu zuwaŋkau paki, auye rakoi, “Ŋine daleo wetkemami? Eŋe peyadao sariyake me mida?” 
JHN.11.57	Bakom Kito Kito Pris Suwaine so Parisi, eŋe donene mo ra togolekoi, ŋei maneŋo Yesu wane met met wiye wiyeine desiyakeo, yemo ikop ari ra wakone edangiso, eŋe maine ma lukkaikei.
JHN.12.1	Peyada bano kaiwe 6 paki, Yesuŋo Betani matko Lazarus geke, yewa arike, ŋei yewa mo alakan Yesuŋo seuseuwo ŋine ma wirikkaki, wisikae wiyeke. 
JHN.12.2	Eŋe yewa Yesu wane ŋara maulukkoi, Marta eŋe qesiŋone ŋara suluke zakeo motke, Lazarus eŋe Yesurop zakeo metke. 
JHN.12.3	Pakiso, eŋe Yesu wet pesek oi bakom okan-kaikei wane ŋara surok mau zeke, naso yewao Mariya eŋe doku beloŋ mane, lewine suwaine, sanda libekaŋo mamaine, yewa ma qakki, Yesu wane kiyeretkine tau kaki paki, eŋine lewine zouneŋo ratokke, doku maine qoune simimile teine, eya wane qouneŋo mat yewa wane kotino korop pise watke rokopke pake. Paki Martaŋo ŋara motki, Yesu so Lazarus eyao ŋei natne eŋe wekuwoka weneŋ mere ŋara nekoi. 
JHN.12.4	Yesu dokoine eŋane keuweno ŋine ŋei mane Yudas Iskariot, oŋo weku baŋ siron qeki, ŋaba edo Yesu maikei, oŋo rake, 
JHN.12.5	“Ŋene onoka wane mi doku qounerop iwa motŋem, ari wesi 300 kina kiyatki sariki, wesi yewaŋo ŋei aboŋene midaine madu wanap, eya maine ebonŋem rap me?” 
JHN.12.6	Eŋe don iwa rake, yemo eŋe madu wanap qesiŋ oniyakane midakaka, eŋe kobu mama geki paki, wesi kite mageke, wane yewa ŋine maki paki, eŋine qesiŋnagu okaniyakane wetke more rake.
JHN.12.7	Ŋo Yesuŋo yemo rake, “Ŋine ŋerep yewa qeliŋkau! Eŋe kelok yewa ma geke, yemo naŋane solane taukaki duk nangei wane ra more mageke. 
JHN.12.8	Madu wanap aboŋene midaine eŋe ŋinerop naso baŋem ge arikei, ŋo na yemo ŋinerop naso baŋem mi gekale.”
JHN.12.9	Ŋei ŋerep magu suwaine eŋe detpi, Yesu eŋe Betani matko metke, eso eŋe yewa arikoi. Eŋe arikoi, yemo weku Yesu kaikei waneka mi wetke arikoi, eŋe Lazarus seuseuwo ŋine ma wirikkaki wiyeke, eŋe weneŋ yalewaka kaikei wane arikoi. 
JHN.12.10	Eso Bakom Kito Kito Pris Suwaine ŋei eŋe Lazarus weneŋ qeu seukeyakane don urata makoi, 
JHN.12.11	onoka wane, eŋane rau paki Yuda ŋei loutneŋo suwainekopene qeliŋ one, Yesu detlukka malipkakoi, eya wane.
JHN.12.12	Kepe qaeki kaiwe maneo ŋei ŋerep magu suwaine Kaisaleŋo Loloŋongane Peyada mesikei wane sarikoi, eŋe detpi, Yesu mo Yerusalem matko sarimaike. 
JHN.12.13	Eso, eŋe don yale detpi paki, marat kaikei wane geleqat metine, rubi so komu so geru metine korop rutupke, eyaŋo eŋet kito risu birakei wane numao peike arikoi, paki boka rakoi, “Kaisale ma wakaŋem! Kaisaleŋo mosopkakep, eŋe Waom wane eŋetko sarimaike, Kaisaleŋo Israel eŋane Ŋei Waom mosop-kakep!”
JHN.12.14	Yesu eŋe doŋki mane maratka eŋane kutno metke, Kaisale wane ekapŋo iwa yale ramaike, eya wane rokopko okangoi,
JHN.12.15	“Mi kaet gangep, mat suwaine Zion, iwa sarimaike, geŋane Ŋei Waom, doŋki medeunane kutnoka umaike.”
JHN.12.16	Eŋine dokoine eŋe naso yewao masi yewa wane kine mi detlukkoi, ŋo ŋado Yesu eŋe Magaineŋo qeli ewe zonominane kotino mawa birakake, naso yewao eŋe kine detkoi, yemo Kaisale wane ekapŋo don eya mo yalewa wakoniyakane ra wakone more rake, eso eŋe eya wane rokopka eŋe okankakoi.
JHN.12.17	Ŋei ŋerep magu eya Yesurop weneŋ ge more ka okorau, Lazarus deŋesereo ŋine ora ma wirikkaki, seuseuwo ŋine wiyeke, eŋe eya wane don kisiine ŋei ŋerep natne kine kine wakonge, eya wane ra wakone edan warekoi. 
JHN.12.18	Yesu eŋe masi togogole maki kisiine detkoi, kine eya wane ŋei ŋerep magu yewa eŋe ari numao maratkakoi. 
JHN.12.19	Eya wane Parisi eŋe edomka auye rau kere pora okange, iwa yale rakoi, “Ŋine kamami, ŋene don urata ma more, korop mabotop onwaremaine! Kau, ŋei ŋerep korop mo eŋane ŋadino ariwaremami!”
JHN.12.20	Grik natne eŋe peyada nasoo ŋei magu Yerusalem matko Kaisale meŋen kaikei wane arikoi, eŋerop keuweno weneŋ mere meŋenkakoi. 
JHN.12.21	Eŋe Pilip wano sarikoi, eŋe Betsaida matko Galili kepeo ŋine, paki qesonka rakoi, “Suwaine, ŋene Yesu kaikenane ŋonmaike.”
JHN.12.22	Rauso, Pilipŋo ari Andreya olatke, olatkiso eretnarek ari Yesu olatkoik. 
JHN.12.23	Pakiso, Yesuŋo mainge etane rake, “Ŋei Wawainane Gipolane qeli ewe zonomine suwaine mayakane nasoine mo bomilemaike. 
JHN.12.24	Na ŋidanbe detpi, wit woune kepo mi ketki paki wekuwoka witaino mere, eŋe weku yewaŋoka mesiyake. Ŋo eŋe kepo kesiyake, yemo solaineŋo gotosiyake, ŋo kotino woune eyamo yemo komine qelotke saki paki suwa more, wele loutne qeyake. 
JHN.12.25	Mane eŋe eŋine gegeinane siminkaki kima maki siuke maniyake, ŋo mane eŋe eŋine gegeine naŋane ra more kepe iwao geki paki ŋabaka more ŋade-kayake eŋe baŋ Magakŋo warekaki, gege togon wane biŋek pamaniyake. 
JHN.12.26	Mane eŋe naŋane qelit mama geyakane okaneso, naŋane ŋadeno sariyake, eso naŋane qelit mama eŋe baŋ narop na gekale yewao weneŋ gekete. Mane eŋe naŋane urata mageyake eŋe baŋ naŋane Maganeŋo eŋetine manerop mawa kayake.”
JHN.12.27	Yesu eŋe koso iwa yale rake, “Qomne qiseki zonomne oremaike, eso na daleo raikale? Na maine iwa yale rakale, ‘Magak, naso iwa misuk wikileŋo detkanom sari kutno wayake’? Yale mida. Naso iwao mo na wikile koto waket arikale, na yalinane sarikole. 
JHN.12.28	Magak, manom eŋet biŋek ŋoneŋo qeli ewe zonom gorop wakone arikep!”
JHN.12.28	Yesuŋo yale rakiso qeliwo ŋine don mane iwa yale raki ketke, “Na mawe eŋet biŋeknane so qeli ewe zonomne mo wakone suwa arimaike, wane koso manerop mawe suwa ariyake.”
JHN.12.29	Ŋei ŋerep magu yewa okorakoi, eŋe don yewa dere rakoi, “Eya quruŋŋo mane kitomaike!” ŋo natne eŋe rakoi, “Aŋelo maneŋo don olatmaike!”
JHN.12.30	Rauso, Yesuŋo edane rake, “Don iwa noŋo desikalane raki paki mi wakonike, midakaka, yemo ŋido desikei wane, ŋinane raki paki ŋine qesiŋŋune more wakonmaike. 
JHN.12.31	Ukude yemo kepeo ŋei ŋerep kineene Kaisaleŋo dere wanokeyakane naso, ukude yemo kepe iwa wane Ŋei Waom mo mainka la pelekkaki ketmaike. 
JHN.12.32	Na kepeo ŋine neu wiyekei, naso yewao na baŋ ŋei ŋerep korop waraŋonbe naŋano lotke warekei.” 
JHN.12.33	Eŋe don eya rake, yemo seuseu daleo seukeyake, eya wane don naŋengo motki paki rake.
JHN.12.34	Raki ŋei ŋerep magu eŋe mainge olale rakoi, “Ŋenane ra rokop donŋo ŋedanmaike, yemo ŋei yewa Kaisaleŋo birakayake, yemo ŋei ŋerep magukoune ebu naso baŋem naso baŋem wareoniyake, so Mesiya eŋe mi seuke more, banine ge ariyake. Daleo wane ge ramaine, Ŋei Wawainane Gipole eŋe yemo baŋ ma wiye birakau kibego seukeyake? Ŋei Wawainane Gipole eyamo ma?”
JHN.12.35	Rauso Yesuŋo edange, “Qelaŋan eŋe nasomde nigatne kiro kirop ŋinane keu ŋino geyake, eya wane ŋine takotke numaŋine qelaŋangoka gekei, pakiso panamanŋo misuk sari koraut ŋuniyake. Onoka wane, ŋei mane panaman togolane, kotino ari more diyawao arikale, eya mo mi detmaike. 
JHN.12.36	Naso iwao mo qelaŋanŋo ŋinerop gemaike, eya wane ŋine detlukka malipkaikei, qelaŋan pa ŋibonmaike, eyaŋo mo ŋine baŋ qelaŋan wane ŋei ŋerep magu so dokoine okanikei.”
JHN.12.36	Yesu eŋe don iwa raki qoeki, eya wane ŋadino yemo qeliŋone ari siuke geke. 
JHN.12.37	Yesu eŋe masi kine kine togogole eya korop eŋane deene kutno maki deene qomineŋo kamaŋkoi, ŋo siluŋ mi malipkalukkoi. 
JHN.12.38	Yale okanbiso, propet Isaiyaŋo don qeke eya wele okange,
JHN.12.38	“Waom, kisi maep donŋone ŋene edanŋem maŋo donze detluke malipkake? Eya mane midakaka! Waom eŋe oŋom zonomine sikanonge, ŋo maneŋo mi malipkake.”
JHN.12.39	Kine iwa yale wane eŋe maine mi detluke malipkakoi, onoka wane Isaiya eŋe yale waka iwa yale qeke,
JHN.12.40	“Kaisale noŋo iwa yale ramaile, na ŋei ŋerep deene ma pilikale, so dereretene leŋongale, eso eŋe deeneŋo kine kine mane misuk kaulukkaikei, so wet derereteneŋo don wane kine maine mi detlukkaikei. Kaisale noŋo yalewa ramaile.”
JHN.12.41	Isaiya eŋe don iwa rake, yemo onoka wane eŋe Yesu wane qeli ewe zonom gorop kaki paki, eŋane rake.
JHN.12.42	Yewaoka Yuda ŋei ŋetne loutneŋo Yesu malipkakoi, ŋo siluŋ Parisi eŋane kaet ongi mali malipene yewa didiwo mi rawakongoi, yemo onoka wane, eŋe detpi paki Yuda lewa lewago ŋine so eŋane tego yewa ŋine esoponbi qeinat sen ŋadino qelaŋ tegoo kesikei wane rau paki kaetongi motkekoi. 
JHN.12.43	Eŋe Kaisaleŋo eŋetene edora mawa oniyakane yemo zok mi simile ongi sorin gekoi, ŋo ŋei edo edora mawa ongei wane yemo zok simile detkoi, so wetene suwaine pake.
JHN.12.44	Yesu eŋe suwaineka bokaki paki rake, “Mane eŋe na malip naniyakeo, eŋe naka weku mi malip naniyake, eŋe siluŋ Magak talenangi ketkole, eya eŋe weneŋ yale waka malip kayake. 
JHN.12.45	Mane eŋe na nan okanmaikeŋo Magak talenangi ketkole eŋe yale waka weneŋ ka okanmaike. 
JHN.12.46	Na qelaŋanŋo kepeo ketkole, eyamo ŋei ŋerep koropŋo na malip nanikei wane, ŋo mane eŋe na malip naniyakeo, eŋe panaman koto mi geyake. 
JHN.12.47	Mane eŋe naŋane don detki paki mi tewekeyake, mo na eŋe turuŋine mi manikale so eŋano noŋo wano wanok urata mi maikale. Na kepeo ŋei turuŋine ebonikalane mi ketkoleso eŋano wano wanok urata makalane mi ketkole, na ebuwe menaŋgei wane ketkole. 
JHN.12.48	Mane eŋe na ŋadeknangi paki donne mi desiyake, eŋe maneŋo turuŋine baŋ maniyake. Na don ra okanmaile yewaŋo baŋ gemage naso qoeki turuŋine rakoke maniyake so eŋane yewaŋoka baŋ wano wanok urata mayake! 
JHN.12.49	Na don iwa nae wetno ŋine mi ra okanmaile. Midakaka. Yemo Magak talenangi ketkole, oŋom don rawe paki ra wakonikalane so ra qelaŋanikalane matoke ninge. 
JHN.12.50	So na detmaile, eŋane pi donŋo gege togon ma wakon okanmaike, na don korop ra okanmaile, yemo Magakŋo ra matoke nolale ninge, rokop ra okanmaile.”
JHN.13.1	Kaiwe weku mere mo Waomŋo Yuda ŋei Loloŋonge, eya wane Peyada mesikei wane naso mo bomileke. Yesu eŋe iwa yale detke. Eŋine nasoine mo bomile maikane eŋe kepe iwa qeliŋgi paki, Magak wano koso ariyake. Oŋo naso baŋem eŋine ŋei ŋerep magukoune iwa kepeo gekoi, eŋane zok okankake. So eŋe dokoine eŋane okankake, eyamo baŋ arimage, eŋine seuseu yewao sikan-ongi qoeke.
JHN.13.2	Yesu eŋine so dokoine eŋe rarapko ŋara mire ne metkoi. Ŋei Borikineŋo, Yudas, Saimon Iskariot, eŋane gipole eŋe Yesu liweka don isisi okanka more ŋaba eŋane meto birakaki maikei wane kotino don mo motke. 
JHN.13.3	So Yesu eŋe iwa yale detke, Magakŋo zonom korop mo nae meteno ninge, eya eŋe mo detke. So eŋe koso iwa yale weneŋ detke, eŋe Kaisale wano ŋine ketke, so eŋe koso Kaisale wano zinge wayake. 
JHN.13.4	Eso Yesu eŋe zakeo ŋara qelige wiyeki paki momo takotine solaino suwaine yewa kito qokke. Pakiso sola rato ratok kebaŋino piseke. 
JHN.13.5	Pakiso doku qakki simen kude maneo ketkiso kiyeke dokoine eŋane kiyeene saukki paki sola rato ratokine kebaŋino pake yewaŋo makoke ratokonge. 
JHN.13.6	Yale okan one Saimon Petoro wano sariki oŋo olale rake, “Waom, ge naŋane kiyene yale waka saukkenane okanmaine me?”
JHN.13.7	Rakiso Yesuŋo mainge olale rake, “Ge ukude na masi iwa okanmaile eya mi detmaine, ŋo siluŋ baŋ ŋado detlukkene.”
JHN.13.8	Petoroŋo rake, “Ge naŋane kiyene mi saukkene, eya mida so midakaka togogole!”
JHN.13.8	Rakiso Yesuŋo mainge olatke, “Na geŋane kiyeŋone mi saukkale, yemo ge naŋane medep so ge narop maine mi gekene.”
JHN.13.9	Olatkiso Saimon Petoroŋo rake, “Waom, kiyeneka weku misuk saukkene! Meteretkene so lewene weneŋ saukenom!”
JHN.13.10	Yesuŋo olale rake, “Mane eŋe doku tauyakeŋo yemo koso misuk takotke, tauyake so eŋe kineŋoka tauyake, ŋo solaine eya korop mo qelaŋan wareyake, pakimo diine mida leleyake, ŋine koropŋo diŋine midadaine. Korop ŋine maine, ŋo ŋei wekuŋo yemo maine mida.” 
JHN.13.11	Yesu eŋe ŋei maŋo isikaki maikei, eya mo detke, yalinane eŋe rake, “Korop ŋine diŋine midaine libeka. Wekuŋo dirop.”
JHN.13.12	Yesu eŋe dokoine eŋane kiyeene saukki qoeki eya wane ŋadino momo takotine solaino eya koso biraki waki zinge ari zakeo metmetino pese ket metke. Metki paki qeson one rake, “Ŋine na musele iwa kine kine okanŋunmaile eya wane kine maine detmami me? 
JHN.13.13	Ŋine kito ŋibo ŋibon so Waom nora okanmami, eya yemo maine. Onoka wane, ŋo na yeŋina gemailane maine nora okanmami. 
JHN.13.14	Na ŋinane Waom so Kito ŋibo ŋibon, eso eya wane na kiyeŋine saukmaile, eya wane ŋine ŋidomka yale waka kiye sau sauk okannagu gekei. 
JHN.13.15	Noŋo numaine okanbe paki sikan-ŋunmaile, ŋine yale waka eya wane rokop okane gekei. 
JHN.13.16	Na ŋidanbe detpi, qelit medep maneŋo ŋei Waominane rokop yuwanka gege eya mo mi pamaike, me qelit urata mayakane biraka birakaine, maneŋo talekake eŋane rokop mi yuwan kayake. 
JHN.13.17	Ukude ŋine kine kine na okanmaile, eya wane kine welekatne iwa mo detkamami, ŋine yewa okan nagu gekeiwo yemo ŋine baŋ wet pese maratkaikei!
JHN.13.18	“Na korop ŋinane mi ramaile, na ŋei diyawa mo ma wakon ongole eŋe detonmaile. Ŋo Kaisale wane ekapko iwa yale ramaike eya wane weleine welekatne wakoniyake, ‘Ŋeiwa narop mere ŋara nike, oŋo zinge koso kine ma wiye ŋabanane more ebene lagulok naniyake.’ 
JHN.13.19	Na don iwa kine kine eya mi wakongi, na ukude ŋidanmailane ŋado wakoniyake. Eso ŋado baŋ welekatne wakoniyake, naso yewao ‘Ŋine na ma, eya mo detluknanikei, yemo iwa yale, na noŋomka yalewa gewakale!’ 
JHN.13.20	Na welekatne ŋidanbe detpi, ŋei mane eŋe noŋo talekawe ariki, eŋe ma kima okan kayakeŋo, na yale waka kima okannaniyake, so mane eŋe na kima okan naniyakeŋo, talenangi ketkole eŋe weneŋ kima okaniyake.”
JHN.13.21	Yesu eŋe don iwa raki qoeki, eya wane ŋadino asuineŋo zok manerop umareke. Paki suwaineka didiwo ra wakone rake, “Na rawe detpi, ŋinane keuwo ŋine maneŋo na neu ŋei ŋaba nanmami, eŋano bira naniyake.”
JHN.13.22	Yale raki dokoine eŋe deeneŋo weku weku aekeu kere pora okangi, don iwa maŋane ramaike rau paki ŋaŋae metkoi.
JHN.13.23	Dokoine eŋane keuwo ŋine medep mane Yesuŋo eŋane simile kamageke, eya mo Yohane eŋe Yesu wane osino metke. 
JHN.13.24	Eŋe Saimon Petoroŋo eŋe lewetineŋo qesikane kait masi okanka rake, “Qeson-kanom, eŋe don iwa ŋei maŋane ramaike.”
JHN.13.25	Rakiso Yohane eŋe sorodoge kere Yesu wane osino mere qesonka rake, “Waom ŋei yewa ma?”
JHN.13.26	Qesonkakiso Yesuŋo rake, “Na kasap suroko qe muruge manbe neyake, ŋei yewa wane ramaile.” Yale raso kasap sisine mane maso suroko qe muruŋgi paki Yudas, Saimon Iskariot wane gipole mange. 
JHN.13.27	Mangi nekiso, yewaoka Ŋei Borikeneŋo Yudas wane wetino ketke. Pakiso Yesuŋo olale rake, “Kine kine okangenane wetkemaine, yewa esatkamde okannom!” 
JHN.13.28	Ŋara zakeo metkoi, eŋano ŋine maneŋo Yesu eŋe daleo wane don iwa Yudas olatke eya wane kine eŋe mi detkoi. 
JHN.13.29	Yudas eŋe wesi kite ware geke, yalinane dokoine natne eŋe wetke rakoi, eŋe ari peyada wane ŋara mane qole sariyakane Yesu eŋe olatmaike, me kine kine natne ŋei ŋerep aboŋene midaine eboniyakane olatmaike.
JHN.13.30	Yudas eŋe kasap neki paki, yewaka wiye arike. Pakiso ruwo kereke.
JHN.13.31	Yudas eŋe biraone ariki, eya wane ŋadino Yesuŋo rake, “Ukude ŋei Wawainane Gipolane kibi qelaŋanine wakonmaike, Paki eŋane ramo Kaisale wane kibi qelaŋan ukude wakonmaike. 
JHN.13.32	So eŋane ramore Kaisale wane kibi qelaŋan wakonmaikeo yemo Kaisale oŋom ŋei Wawainane Gipolane kibi qelaŋanine wakoniyake, mi azoŋgi ikopka ma wakoniyake. 
JHN.13.33	Medewekopne, na naso kiroine ŋinerop zok mi gekale. Ŋine na baŋ zuwaŋnanikei, Yuda ŋei edangole yewaka koso siluŋ iwa ŋine ŋidanbe, ‘Na arikale yewaka ŋine maine mi sarikei. 
JHN.13.34	Na ra rokop don mane musele ŋine ŋibonmaile, wet maep okannagu gekei, noŋo wet maep okan ŋungole yale waka ŋidomka wet maep okan nagukei.’ 
JHN.13.35	Ŋine wet maep oka okan nagu geu, ŋei ŋerep korop eŋe ŋune detpi naŋane dokone okanikei.”
JHN.13.36	Saimon Petoroŋo Yesu qesonka rake, “Waom, ge diyao arikene me?” Rakiso Yesuŋo olatke, “Na arikale numa yewao ge maine mi mogatnane sarikene. Ŋo baŋ ŋado yemo mogatnane sarikene.”
JHN.13.37	Yale olatki Petoroŋo qesonka rake, “Waom, na onoka wane iwaka geŋane ŋadeŋono mi sarikale? Na geŋane rawe paki seuk-kalane mo ewekmaile!”
JHN.13.38	Yesuŋo donine turuŋine mainge olatke, “Ge welekatne naŋane ranom paki seukkenane ewekmaine me?
JHN.14.1	Yesuŋo edane rake, “Ŋine misuk qiseu paki oŋaŋine qaeyake, ŋine Kaisale malipkaikei, so na yale waka malip-nanikei. 
JHN.14.2	Naŋane Maganane matko urum kotine loutne pamaike, eya wane na mo eya ariwe paki ŋinane numa ma sulukkale. Yewaŋo mi pakirap yemo na don iwa yale mi ŋidanberap. 
JHN.14.3	Na ari ŋinane numa ŋine ma sulukewe qoeki, ŋado zinge sariwe paki ŋibu iwenŋune ariwe, ŋine na gekale, yewaoka gekei. 
JHN.14.4	Mat na arikale, yewao ari lotke lotke wane numaine yemo ŋine mo detmami.”
JHN.14.5	Tomasŋo olale rake, “Waom, ge diyao arikene, ŋene yewa mi detmaine. Ŋene mat yewa ari lotke lotke wane numa daleo detkaikene?”
JHN.14.6	Rakiso Yesuŋo olatke “Numa, so don welekatne, eya wane kine na, so gege welaine, ŋei mane eŋe numa maneoka Magak wano sari sari, eyamo numa mane mi pamaike, midakaka, naŋanoka wekuku. 
JHN.14.7	Iwa yemo ŋine mo det nanmami, wane Magane baŋ yale waka detkaikei. Ukude mo ŋine kiyeke more, eŋe welekatne detkemi, so ŋine mo kamami.”
JHN.14.8	Pilipŋo olale rake, “Waom, Magak sikan ŋonnom kaŋem. Pakimo yewaŋo dereret so simileze rokopke warekep, ŋene eya wane korop zok ŋaŋaemaine.”
JHN.14.9	Rakiso Yesuŋo mainge olatke, “Pilip, na naso kiroroine ŋinerop zok ge sarimaile, ŋo ŋine siluŋ na mi detluknanmami me? Mane eŋe na nan okanmaike, eŋe Magak kamaike. Paki mo ge onoka wane ramaine, ‘Sikanŋonnom Magak kaŋem’? 
JHN.14.10	Ge na mi mane malip nanmaine, Pilip, noŋo Magak wano gemaile, eso Magakŋo naŋano gemaike. Na don ŋidan okanmaile, yewa nae wetnoŋine mi ŋidan okanmaile, Magak, eŋe naŋano gemaikeŋo eŋine urataine ma okanmaike. 
JHN.14.11	Ŋine don iwa dere malipnanikei, na Magak wano gemaile, eso Magak eŋe naŋano gemaike. Ŋo midao yemo na urata kine kine korop ma okanmaile, yewa eya detsoroke so malip nanikei. 
JHN.14.12	Na welekakatne ŋidanbe detpi, ŋei mane eŋe naŋane don dere malip kayake, eŋe baŋ na urata mamaile yewa mayake. Welekatne, eŋe baŋ urata kakapa suwaine, na mamaile eya wane rokop yuwane mayake. Onoka wane na Magak wano arikale eya wane. 
JHN.14.13	Ŋine kine kine yewa me yewa wane rau paki naŋane eŋetne nora meŋenkau na baŋ maikale, paki Magak wane qeli ewe zonom so qelaŋan Gipolano baŋ ma wakoniyake. 
JHN.14.14	Ŋine kine kine mane wane rau paki naŋane eŋetne nora meŋenkau na detŋune more makale.”
JHN.14.15	Ŋine naŋane simile dere wetŋine naŋane motmamiwo, yemo ŋine naŋane don mogare aŋane tewekkei. 
JHN.14.16	Paki na Magak meŋenka more olatpe, eŋe Qesi Qesiŋ mane baŋ ŋiboniyake, yemo don welekatne eya wane Asu, oŋo naso baŋem ŋinerop banine ge ariyake. 
JHN.14.17	Qesi Qesiŋ yewa yemo don wele so mainane Asu Koboboine, kepe ŋei ŋerep eŋe maine mi maikei, onoka wane eŋe maine mi kaikei, me mi detkaikei. Ŋo ŋine yemo eŋe det kamami, yalinane eŋe ŋinerop metmaike, so ŋinane kotoŋino baŋ geyake.
JHN.14.18	“Na maine mi biraŋune more qeliŋunbe, ŋinŋineka bonep ŋerep medep naga magaene seuseune magak midaine, wanap yale ŋinŋineka gekei, midakaka, na baŋ koso zinge ŋinano sarikale. 
JHN.14.19	Nasomde bamgo nigatne ŋei ŋerep kepeo ŋine eŋe koso na manerop takotke more, mi nanikei, ŋo ŋine yemo baŋ nanikei, so na gege togon gemaile, yale waka ŋine baŋ gege togon gekei. 
JHN.14.20	Naso yewao ŋine na Magak wano gemaile, yewa ŋine baŋ desikei, so na Maganano gemaile, so ŋine naŋano gemami, ŋo noŋo yale waka ŋinano gemaile. 
JHN.14.21	Mane eŋe naŋane pi so ra rokop donne dere malip kayake so teweke ma geyake, ŋei yewa oŋo na wet maep okannaniyake. Mane eŋe na wet maep okannan okanmaike, eŋe naŋane Maganeŋo baŋ wet maep okan kayake, Na yale waka eŋe baŋ wet maep okankaikale, so nae kinene sikanka more, ra wakone manikale.”
JHN.14.22	Yesu eŋe don yalewa raki, Yudas mane, Yudas Iskariot, eya mida, eŋane wasine oŋo Yesu qesonka rake, “Waom, ge daleo wane geŋone kineŋone eya ŋenanoka ma wakonikene, ŋo ge geŋone kineŋone yewa mo kepe ŋei ŋerep natne eŋano yemo maine mi ma wakonikene?”
JHN.14.23	Pakimo, Yesuŋo donine turuŋine eya mainge olatke, “Mane eŋe na wet maep okannan okanmaike, eŋe baŋ naŋane don dere teweke mageyake, paki naŋane Maganeŋo eŋe baŋ ŋei yewa wane siminkaki, wet maep okan kayake. Eso naŋane Magane so na, ŋere baŋ eŋano sarite eŋerop naso baŋem weneŋ mere kito okane gekene. 
JHN.14.24	Mane eŋe naŋane simile dere wet maep mi okan nanmaike, eŋe naŋane don dere tewek mi okanmaike. Don ŋidanbe det okanmami, yewa mo naewo ŋine midakaka, yemo Magakŋo talenangi ketkole, eŋano ŋine sari okanmaike.
JHN.14.25	“Na ŋinerop gewe paki don kine kine iwa yemo mo ŋidan warekole. 
JHN.14.26	Qesi Qesiŋ ŋine, Asu Koboboine eŋe Magakŋo baŋ talekaki naŋane eŋetko zonom ŋiboniyakane kesiyake, oŋo baŋ kine kine korop ŋidane kito ŋibon okaniyake, so wetŋine malotkeki noŋo don kine kine korop ŋidan okanmaile, yewa detwarekei.
JHN.14.27	“Na biraŋunbe wet pesek ŋinano payakane na qikka ŋibonmaile, na nae wet pesek ŋine ŋibon maile. Na peyam wet pesekŋine ŋibonmaile yemo kepeo ŋei ŋerep edo ŋibon okanmami yale okane mi ŋibonmaile. Ŋine qiseu paki oŋaŋine misuk qaeyake, ŋine misuk kaet okanikei.
JHN.14.28	Na don iwa yale ŋidanbe ŋine mo derimi, ‘Na mo biraŋune arimaile, ŋo siluŋ ŋinano baŋ koso zinge sarikale.’ Ŋine wet maep okan nanbirap, yemo na Magak wano arikale, eya wane ŋine wetpese detpirap, onoka wane Magakŋo naŋane wawainene gemaike eya wane eŋe wet pese suwaine ŋiboniyake.
JHN.14.29	Kine kine iwa wele korop mi wakongi, na don iwa alakane ŋidanmailane welekatne wakongi ŋine maine malipnanikei. 
JHN.14.30	Na don kiroine zok ŋine mi ŋidanikale, onoka wane, kepe iwa wane ŋei waom mo sarimaike, eŋe zonomine midaka, naŋane kutno maine mi wayake. 
JHN.14.31	Ŋo siluŋ kepe ŋei ŋerep eŋe na Magak wet maep okanka okanmaile, yewa detluk warekei. Kine yalinane na urata don ra ninge, eya wane korop ma waremaile.
JHN.14.31	“Eso maine ŋine wiyeu, ŋene mat iwa qelige ariŋem.”
JHN.15.1	“Na welekatne wain ekiine, ŋo nae Magane eŋe wain eu welaine. 
JHN.15.2	Qogine kopne me mulaune me metine bori worine natne naŋano seuseune wele midaine okane pau, eyamo yeine magakŋo kitare qakki arikei, ŋo mulaune natne wele maine, eyamo wareongi, wele manerop qekei. 
JHN.15.3	Ŋine yemo kisi maepdon mo ŋidanbe detkoi, paki yewaŋo ŋibuki qelaŋangoi gemami, 
JHN.15.4	Ŋine wet mali malipŋineŋo na ma qotnane gekei, eso na ŋine baŋ yale waka wetneŋo ma qotŋune gekale. Ŋo wain qogine mane eŋe eŋineka pa more wele mi qeyake, eŋe wain kinerop takot nagu pa more, yemo wele maine qeyake. Rokop yale waka ŋine weleŋine maine mi qekei, na wetŋineŋo neu ma qotnane, narop tako rakot geu paki, yemo weleŋine maine qekei.
JHN.15.5	“Na wain ekiine, ŋo ŋine qogine kopne, mane eŋe narop takorakot geyake, eso na eŋerop takorakot gekale, eŋe weleine zok manerop wakoniyake. Ŋine na midaine geu, paki kine kine mane maine mi maikei. 
JHN.15.6	Mane eŋe na wetŋo mi ne qotnane geyake, eŋe eki qogine yale kitare biraki ari seukeyake. Eki qogine yaline yemo korop meik ware gerepko peikki wau gerepŋo zeki sololokki paki, korop mida lelekei. 
JHN.15.7	Ŋo ŋine na wetŋo ne qotnane geu, naŋane donŋo ŋinane koto ŋino payakeo yemo ŋine kine kine mane wane ŋungi meŋenkau paki ŋine maine maratkaikei. 
JHN.15.8	Yale waoken okane more naŋane Maganane eŋet biŋek mawa sikan onikei, so ŋine weleŋine zok manerop qekei. Numa yalewa okanikei yemo ŋine naŋane dokone okangei. 
JHN.15.9	Magakŋo na wet maep okannan okanmaike yale waka noŋo ŋine wet maep okanŋun okanmaile, eya wane ŋine naŋane wet maepkoka gekei. 
JHN.15.10	Na Maganane aŋa donne so ra rokopine tewekewe paki eŋane wet maepko gemaile, ŋine naŋane aŋa don so ra rokop donne tewekeu paki, naŋane wet maepko gekei,
JHN.15.11	“Na don iwa ŋidan waremaile, yemo naŋane wetpeseŋo ŋinane kotoŋino maine kesiyake, paki ŋinano wetpeseŋo maine watwatko rokopke payake. 
JHN.15.12	Naŋane aŋa donne me ra rokop donne, yemo iwa yale, noŋo wet maep okanŋun okanmaile, yale waka ŋine ŋidomka wet maep okan nagu gekei. 
JHN.15.13	Sogino daleo wet maep okan nagu gekoi? Iwa yale, ŋine ŋinŋine simile eya misuk mogatka gekei. Ŋine doku tau tau magu kima kopŋine eya eŋane simile zok manerop dere gekei, ŋinano ŋine maneŋo kimakoune eŋane ra more gegeine qaisikkaki paki, seukeyakeo, eŋe kimakoune wetŋo ma qotone more malipone okarayake, eya mo menageyake. 
JHN.15.14	Na don ŋidanmaile yewa tewekkeiwo, yemo na ŋunbe naŋane kimakopne okangei, 
JHN.15.15	qelit mama eŋe suwaineineŋo kine kine onokaka mamaike, eya mo mi detlukmaike, eya wane turuŋine yemo na ŋine urata medep mi ŋidora more, na kimakopne ŋidoramaile, onoka wane na Maganano ŋine don kine kine detkole, yewa korop mo ŋidan-waremaile, eya wane na kimakopne ŋidoramaile. 
JHN.15.16	Ŋido na mi ma wakonnangoi, noŋo ŋine ma wakon-ŋungole, so ari geu paki wele loutne maratkau baninine payakane uratao bira-ŋungole. So ŋine kine kine yewa me yewa Magak wanoŋine maikei wane rau paki naŋane eŋetne nora meŋenkau eŋe baŋ ŋiboniyake. 
JHN.15.17	Iwa yemo na ra rokop me aŋa donne iwa yale ŋidanmaile, ŋine ŋidomka wet maep okan nagu gekei.”
JHN.15.18	“Kepe ŋei kisi maepene midaine eŋe qaisik-ŋunbi ŋine iwa yale desikei, eŋe alakan na yale waka qaisiknangoi. 
JHN.15.19	Ŋine kepe iwa wane biŋek ra yemo kepeo ŋine ŋei eŋe enŋene biŋek wane kima maine okan ŋunbirap, yemo noŋo ma wakonŋunbe kepe iwa wane tanik manik qeliŋgoi wane ŋine eya wane biŋek mi gemami. Kine yalinane kepeo ŋine ŋei ŋerep eŋe qaisikŋunmami. 
JHN.15.20	Na iwa yale ŋidangole yewa detmami, ‘Qelit mama maneŋo suwaineine mi yuwan kayake,’ eŋe na ŋaba okan nangoi kop, yemo ŋine baŋ yalewaka okanŋungei. 
JHN.15.21	Eŋe siluŋ tanik kine kine iwa baŋ okanŋun warekei, onoka wane, na Magakŋo ŋinane ra biranangi ketkole, ŋine naŋane biŋek gemami, eya wane kine eŋe mi detkamami. 
JHN.15.22	Na eŋano sariwe paki, kine kine mane mi edangole ra, yemo eŋe borikine midaine geurap. Iwa yemo eŋe koso borikineene manerop motkekei wane numaine mane mi pamaike. 
JHN.15.23	Mane eŋe na qaisiknan okanmaike, eŋe Magane yale waka qaisikka okanmaike. 
JHN.15.24	Na eŋane keuweno masi kine kine, ŋei maneŋo mi mamaine, yewa mawe mane mi kaurap yemo eŋe borikineene midaine geurap. Iwa yemo mawe eŋe mo kauluk warekoi, ŋo koso siluŋ na so Magak weneŋ qaisik-ŋot okanmami. 
JHN.15.25	Yale okanbi, enŋene Ra Rokop Dongo don mane qekoi, eya wane wele wakonge, ‘Eŋe kine midaine naŋenka qaisik-nangoi.’
JHN.15.26	“Qesi Qesiŋ baŋ sariyake, don wele eya wane Asu, oŋo Magak wanoŋine sariyake. Noŋo baŋ Magak wanoŋine talekawe ŋinano sariyake. Sariki paki naŋane kine ra suwayake. 
JHN.15.27	So ŋine weneŋ yale waka naŋane don ra qelaŋanikei, onoka wane ŋine mo qei kino kiyeke narop gekoi, ge sarimage iwa gemami.
JHN.16.1	“Ŋine wet mali malipŋine mi qororogeyakane na don iwa ma togole ŋune ŋidanmaile. 
JHN.16.2	Eŋe baŋ Yuda lewa lewaŋ urumeno ŋine esopŋunbi qeinat kesikei, so baŋ ŋado naso bomileki, ŋei maneŋo ŋingu more iwa yale desiyake, na tanik yale okanbe paki Kaisale wane urata qesiŋka mamaile, yale desiyake. 
JHN.16.3	Eŋe masi tanik iwa ŋine korop baŋ okanŋun warekei. Onoka wane eŋe Magak me na mi det lukŋot okanmami eya wane. 
JHN.16.4	Ŋo na don iwa ŋidanmaile, yemo baŋ ŋado eŋe masi tanik iwa korop okanŋungei wane nasoine bomileki, ŋine baŋ don ŋidanmaile iwa, wetkekei.
JHN.16.4	“Na sogine mikep kiyeke ŋinerop gekole, yalinane kine kine iwa korop mi ŋidanwarekole. 
JHN.16.5	Ŋo iwa yemo maŋo talenangi sarikole eŋano arimaile, paki mo, ŋinano ŋine maneŋo mi qesonnane ramaike, ‘Ge diyawao arikene?’ 
JHN.16.6	Wane iwa yemo noŋom don iwa ŋidanmailane, ŋinano zok wet borikŋo qom ŋine watkemaike. 
JHN.16.7	Na siluŋ ŋidanbe detpi, iwamo mayakatne na ŋinane arikale, onoka wane na mi arikale yemo Qesi Qesiŋŋo ŋinano mi sariyake. Ŋo na welekatne arikaleo, yemo na eŋe baŋ talekawe ŋinano sariyake. 
JHN.16.8	So eŋe sariki paki, ŋei ŋerep kepe baŋem ge arimami, eŋe kine ma qelaŋane ebongi iwa yale desikei, eŋe borikine mau paki sotkorop okangei, so koboboine gege pamaike, so borikineene turuŋine Kaisaleŋo ma wesake wanokeyake eya pamaike. 
JHN.16.9	Eŋe borikine mau paki sotkorop okangei, eya wane kine iwa yale desikei, eŋe na mi malip nanluk okanmami. 
JHN.16.10	Koboboinane kine iwa yale desikei, na Magak wano ariwe ŋine koso manerop mi nanikei. 
JHN.16.11	Kaisale wane turuŋ mako makok wane kine iwa yale desikei, kepe iwa wane ŋei waomine eŋe turuŋinane don zonomine mo rakoke ma ket birakaki zonomine mida leleke.
JHN.16.12	Na don loutne ŋidangalane ma gemaile, ŋo naso iwaoka ŋidanbe ŋine maine mi malipka more det warekei. 
JHN.16.13	Ŋo naso iwao don wele eya wane Asu sarimaike, yewao oŋo baŋ iwenŋungi don wele korop eya wane kotino waket warekei. Eŋe eŋine wetkoŋine don mi ra wakoniyake, midakaka. Eŋe oŋomoka detmaike yewa ra wakoniyake, so kine kine ŋado wakoniyake yewa wane ŋidaniyake. 
JHN.16.14	Oŋo na qeli ewe zonomine niniyake, onoka wane eŋe don yewa yemo nae wet dereretnane torango ŋine maki paki ŋidaniyake. Masi so tanik yewa okane more naŋane zonom so eŋet biŋekne maki suwayake. 
JHN.16.15	Kine kine korop Magakŋo ma gemaike, yemo naŋane, na eya wane rele, Asu eŋe naŋane torangoŋine maki paki ra qelaŋane ŋidaniyake.”
JHN.16.16	Yesu eŋe koso rake, “Nasomde nigatneka ŋine na koso manerop mi nanikei, eso koso nasomde nigatne mane wane ŋadino ŋine koso nanikei.”
JHN.16.17	Eŋine dokoine natne edo natne edane rakoi, “Don iwa wane kine daleo? Eŋe ŋedane ramaike, ‘Nasomde nigatneka ŋine na mi nanikei, eso koso nasomde nigatne mane wane ŋadino ŋine koso na nanikei’, eso eŋe koso yale waka ramaike, onoka wane na Magak wano arimaile.” 
JHN.16.18	Eŋe qesone rakoi, “Nasomde nigatneka mane, eya wane kine daleo? Ŋene mi detmaine eŋe eya onoka wane ramaike!”
JHN.16.19	Yesu eŋe qeson kakeiwane okangoi, eya mo detongi paki edane rake, “Na rele, ‘Nasomde nigatne ŋine koso na mi nanikei, eso koso nasomde nigatne mane wane ŋadino ŋine koso na nanikei. Ŋine don iwa na rawe eya wane ŋine ŋidomka qeson nagumami?’ 
JHN.16.20	Na ŋidanbe detpi, ŋine suwaine arokkei so posik aro arokkei, ŋo kepeo ŋei ŋerep eŋe yemo batneka gekei, ŋine yemo baŋ wet borik desikei, ŋo ŋinane wet borikŋo qein geki batneka so wet pesek kutno gekei. 
JHN.16.21	Ŋinane wet borikŋine yemo iwa yale wane kop, ŋerep mane eŋe medep mayakane nasoine bomileki, wikile detmaike, onoka wane eŋane naso mo bomilemaike eya wane, eŋe wikile desiyake, so eŋe nasoine medep mayake eya mi detmaike. Ŋo baŋ medep wakonmaike, yewao ŋerep eŋe wikileine yewa mo nigetkakimo, wetine pesemaike, onoka wane medepŋo inat sari wakonmaike, eya wane. 
JHN.16.22	Ŋinanoken numa yale waka pamaike, ukude ŋine wikile detmami, ŋo na baŋ koso manerop ŋine ŋunikale, eso yewao yemo ŋinane qomŋine wet pese so batneka gege yewaŋo watke payake. Pakimo batneka gege yewa ŋei maneŋo ŋinano ŋine maine mi maineŋo omakŋune ariyake.
JHN.16.23	“Kaiwe naso yewa sariyake, yewao ŋine kine kine mane wane maine mi qeson nanikei. Na ŋidanbe detpi, ŋine kine kine yewa me yewa ŋiboniyakane naŋane eŋetko meŋenkau Magakŋo baŋ ŋiboniyake. 
JHN.16.24	Ŋine alakan kine kine mane naŋane eŋetko maikei wane mi meŋenkakoi, ŋine meŋenkau paki, baŋ kine kine makei, yale okanbi, ŋinane wet peseŋo suwa more, wat watko payake.”
JHN.16.25	Yesu eŋe koso rake, “Na don kine kine iwa korop yemo yaup naŋengo more ŋidane sarikole. Ŋo baŋ ŋado naso bomile sariyake, yewao na koso don naŋengo manerop mi rakale, midakaka, na baŋ siluŋ Magak wane kine didiwo ra wakone ŋine ŋidanwarekale. 
JHN.16.26	Kaiwe naso yewao ŋine baŋ naŋane eŋetko eŋe meŋenkaikei, so noŋo ŋinane rawe paki Magak meŋen-kakalane mi ramaile, midakaka, 
JHN.16.27	onoka wane, Magak eŋe oŋom ŋine wet maep okanŋun okanmaike, eya wane. Ŋine wet maep okannan okanmami, so na Kaisale wanoŋine sarikole ŋine don yewa detluke malipnan okanmami eya wane eŋe wet maep okanŋun okanmaike. 
JHN.16.28	Sogino na Magak korop gekole, wane na Magak wano ŋine kepo ketkole, so na kepeo sarikole, wane iwa yemo na kepe mo qeliŋ-kamaile paki, koso Magak wano arimaile.”
JHN.16.29	Eŋine dokoine eŋe olale rakoi, “Kanom, ge iwa yemo ukude don naŋengo mane mi ramaine ge didiwoka ramaine. 
JHN.16.30	Iwa yemo ŋene mo detmaine, ge ŋei maneŋo ra qeson okaniyakane, mi ganmaike, midakaka, ge goŋomka kine kine korop mo det waremaine, masi yalewa wane mo ŋene malipgane more, ramaine, ge Kaisale wano ge more, yewa ŋine sarikone, ŋene yewa detlukmaine.”
JHN.16.31	Rauso Yesuŋo doneene turuŋine mainge more edange, “Ŋine ukude mo malip nanluke more detlukmami me? 
JHN.16.32	Ŋine detmami, naso mo bomileyakane okanmaike, mo iwa bomile sarimaike, ŋine korop baŋ bira nagu yeo yeo ket weku weku wela wela, matŋino matŋino ariwarekei. Biranane ari wareu naeka baŋ gekale, ŋo siluŋ na naeka zok mi gekale, onoka wane, Magakŋo baŋ narop weneŋ gemaike, eya wane naeka mi gekale. 
JHN.16.33	Na don iwa ŋidanmailane ŋine naŋano qeturageu wet menaŋŋo ŋinano baŋ payake. Kepeo liwe liwek pamaikane baŋ ŋibuki umat so wikile manerop desikei. Ŋo ŋine siluŋ wet mali malip ŋine togogole okorakei! Na kepe iwa wane ŋetne kine kine yemo mo qe ari mage yuwanka waremaile!”
JHN.17.1	Yesuŋo don iwa rawareki qoeki eya wane ŋadino deine potki qeliwo waki iwa yale rake, “Magak, naso mo bomilemaike, ge Giponŋonane qeli ewe zonomine mannom, eya wane Giponŋoneŋo ge yale waka qeli ewe zonomine maine giniyake, 
JHN.17.2	Onoka waneŋo goŋo kepe baŋem ŋei ŋerep korop eŋane welaene geyakane eŋet biŋek mo ra mangone, eya wane eŋe ŋei ŋerep korop geŋone biŋek sunka mangone, yewa eŋe maine gege togon ma wakone ebongi, naso baŋem ge wakei. 
JHN.17.3	Eso gege togon wane kine yemo iwa yale, geŋone biŋek sunka mangone, ŋei magu yewa maine geŋone kine koboboine detluk ganikei, ge Kaisale wele weku, so ge talekanom ketke, Yesu Kristo, eŋe weneŋ detkaikei. 
JHN.17.4	Na geŋane eŋet biŋek so qeli ewe zonomŋone mo kepeo ŋei ŋerep korop sikan onwaremaile, na urata makalane ra ningone, yemo mo mawe qoe waremaike. 
JHN.17.5	O Magak! Kepe mi wakonge, naso yewao, na gerop gewe paki, na eŋet biŋek korop okangole, na geŋone qeli ewe zonomŋone yewa ukude kaitŋono koso iwa ninnom. Paki na qeli ewe zonom wekuka mokaka gerop ge more magekole, eya koso ninom mawe paki, na koso gerop gekale.
JHN.17.6	“Na geŋane eŋet biŋekŋone yewa kepeo ŋei magu suwaine eŋane keuwo ŋine ŋei sikan one more rawakone, kepeo ŋei magu suwaine edanbe, ge ebu wanok okane ningone, eŋe mo sikan one more, ra wakone geŋone kine edan-waremaile. Eŋe ebu wanok okannom, geŋane biŋek okane more, eŋe geŋane donŋone dere tewekkoi. 
JHN.17.7	Eso ukude eŋe iwa detmami, yemo iwa yale, kine kine korop na ninwarekone, yemo geŋano ŋineka sari waremaike. 
JHN.17.8	Biŋek donŋone na ningone, yewa korop eŋe ebonwarewe eŋe dere malipka okangoi. Paki kisi maep don eya wele okange, yewa detlukkoi, so eŋe goŋo welekatne talenannom ketkole yewa weneŋ dere malip kakoi.
JHN.17.9	“Na eŋe qesiŋ ongenane rawe paki eŋane meŋen ganmaile, na kepeo ŋei ŋerep eŋe qesiŋ onikenane me eŋane rawe paki mi meŋen ganmaile, ge ŋei ebu wanok okane ningone, yewa eŋaneka meŋen ganmaile, yemo onoka wane, eŋe mo geŋane biŋek. 
JHN.17.10	Naŋane ŋei ŋerep magu ebu gemaile yewa yemo korop geŋane, so geŋone ŋei ŋerep magu ge ma gemaine, yewa yemo korop naŋane, eso eŋe naŋane qeli ewe zonomne kepe ŋei ŋerep sikan onbi kamami. Paki kepe ŋei ŋerep eŋe ŋei ŋerep tego yewa one more, eŋe naŋane eŋet biŋekne mawakei. 
JHN.17.11	Na koso kepeo manerop mi gekale, eso iwa yemo geŋano umaile, ŋo eŋe naŋane magu kepo gekei, eŋane ra more meŋen ganmaile. Magak ge koboboine eŋet biŋek ŋonane zonomineŋo wareonnom maineka gekei, eŋet yemo goŋo na ningone, eya wane eŋe wet so magu weku okanikei, ge so na ŋere wet weku eya wane rokop. 
JHN.17.12	Na eŋerop gekole, naso yewao na geŋane eŋet biŋek ŋonane zonomineŋo wareonbe eŋe maineka gekoi, eŋet yewa yemo goŋo na ningone. Na kawet ongole, eso eŋano ŋine maneŋo mi siukke, ŋei weku Yudas eŋe gerep sora wane biŋek raraine. Yemo Kaisale geŋane ekapko don qeqine yewa wane wele wakoniyakane yale okange. 
JHN.17.13	Na iwa mo geŋano umaile, eya mo naŋane wet peseŋo eŋane kotoeno ket more maine naewo wat watko pamaike, rokop eyaka eŋano payake. 
JHN.17.14	Na geŋane don ebonbe mageu kepe wane biŋek ŋei edo qaisikon okanmami. Onoka wane, na kepe wane biŋek me wet dereret mane mi magemaile, eya wane, eŋe yale waka kepe wane biŋek, me wet dereret mane mi magemami wane eŋe yale okanonmami. 
JHN.17.15	Na kepeo ŋine ebukenane rawe paki mi ramaile, me eya wane mi meŋen ganmaile, ge qesiŋone more ware-onnom, maineka geu, ŋei borikineŋo mi matali oniyake, na eya wane ra more meŋen ganmaile. 
JHN.17.16	Eŋe kepe wane biŋek me wet dereret mi magemami, na yale waka kepe wane biŋek me wet dereret mane mi magemaile. 
JHN.17.17	Geŋane don yemo welerop na eya wane ramaile, donŋone yewaŋo weteno motnom, eŋe koboine geŋone biŋek okangei, geŋane don yewaŋo yemo wele. 
JHN.17.18	Goŋo na talenannom kepeo sarikole, so na ŋei ŋerep eŋane keuweno urata makalane ketkole, yale waka noŋo eŋe kepeo ŋei ŋerep eŋane keuweno ge urata mau, geŋane eŋet biŋekŋone wakoniyakane taleonmaile. 
JHN.17.19	Ŋo na qesiŋ ongalane na noŋomka eŋane rawe paki, gegene geŋano motmaile, eya yemo eŋe welekakatne yale waka don wele yewaŋo ebuki geŋane biŋek ŋei wele, okane gekei.
JHN.17.20	“So na ŋei yewa eŋaneka rawe paki mi meŋen ganmaile, midakaka, na meŋen ganmaile yemo geŋone kisi maep donŋone kepe ŋei ŋerep edanbi eŋe don eya dere more na malipnanikei wane ra more weneŋ meŋen ganmaile. 
JHN.17.21	Na eŋe wetene koropka weku more, ge Magak weku yalewa ra gekei wane meŋen ganmaile. Magak! Goŋo na wetŋoneŋo qotnan okanmaine, ŋo noŋo ge yale waka wetneŋo qot gan okanmaile, yale waka eŋe ŋere ŋetsarek weteneŋo qotŋosikei wane meŋen ganmaile. Eŋe wet weku okane gekei, yale okane kepeo ŋei ŋerep kito edanbi eŋe goŋo na tale nannom ketkole, yewa baŋ detluke malip nanikei. 
JHN.17.22	Ge qeli ewe zonomŋone so eŋet biŋek suwaine na ningone, na qeli ewe zonom weku yewaka eŋe ebongole, eya wane eŋe wet dereret wekuka gekei, ge so na ŋere wet dereret wekuka gemaite yale waka eŋe gekei. 
JHN.17.23	Na eŋano ge more, wetŋo qot onmaile, eso goŋo na yale waka qotnan mainane eŋe weteneŋo edomka yale waka siwap nagu weku okanbi paki, eŋe kepeo ŋei ŋerep kito edanbi, eŋe goŋo talenannom ketkole, eya maine desikei, so goŋo na wet maep okan ongene, yale waka eŋe wet maep okan onmaine.
JHN.17.24	Magak! ŋei ŋerep yewa eŋe goŋo na ningone, edo na gekale mat yewaoka narop weneŋ gekei wane nanmaike, paki eŋe naŋane qeli ewe zonom qelaŋan maine kaikei, qeli ewe zonom qelaŋan so kibi maep ge na ningone yewa, onoka wane, ge kepe mi ma wakongone, naso yewao na wet maep okan nangone. 
JHN.17.25	Magak ge koboboine! Kepe baŋem ŋei ŋerep eŋe ge mi det ganmami, ŋo noŋo yemo ge detganmaile, so dokone iwa eŋe detmami, goŋo na talenannom ketkole. 
JHN.17.26	Na geŋane eŋet biŋek so don kisiŋone ra qelaŋane edanbe detkoi, so na baŋ koso eŋerop takotke ge more, ma wakon lukkale. Paki eŋe edomka kimakopene wet maep okan nagukei, onoka wane, geŋone wet maepŋone naŋano pamaike, eyaka sikanonbe, eŋano pa wareyake, so na wetneŋo qotone more eŋerop gekale.”
JHN.18.1	Yesu eŋe meŋe meŋen iwa meŋenkaki qoeki mat yewa qelige dokoine eŋerop arikoi. Eŋe ari Kidron doku roino yuwane ket kito erinat wakoi. Kepe yewao eu mane pake, eso Yesu eŋine so dokoine eŋe eu yewa wane kotino waketkoi. 
JHN.18.2	Yudas Yesurop kima isi isi okangi makei, eŋe eu yewa mo detke, onoka wane naso baŋen Yesu eŋe eu yewa ari dokoine marat onmaŋke. 
JHN.18.3	Yalinane Yudas eŋe eu koto arike. Eŋerop ebuki arikoi, yemo kawali ŋei magu mane so bakom urum wane diyam gege tebe ŋei, eŋe pris suwaine edo biraonbi arikoi, so Parisi natne, eŋe kawali aboŋ weneŋ peike arikoi, eso lam so kiwa weneŋ makoi. 
JHN.18.4	Yesu eŋe masi kine kine korop daleo wakon kayake eya mo korop detwareke. Eso eya wane eŋe osoeno ari qesonone rake, “Ŋine ma zuwaŋkamami?”
JHN.18.5	Eŋe donine mainge more rakoi, “Ŋene Yesu Nasaret welaine zuwaŋ kamaine.”
JHN.18.5	Yesu eŋe doneene turuŋine mainge edane rake, “Na iwa.”
JHN.18.5	Ŋo Yudas, balip matiwan, kima isisi ŋei, eŋe yewa eŋerop weneŋ okorake, 
JHN.18.6	Eŋe dere okorau, Yesu eŋe edane rake, “Na iwa.” Raki eŋe ŋade ŋade ari more kepo ket rasu pakoi. 
JHN.18.7	Yale okanbi Yesu eŋe koso manerop qeson one rake, “Ŋine ma zuwaŋkamami?”
JHN.18.7	Eŋe rakoi, “Yesu Nazaret mat welaine.”
JHN.18.8	Yesuŋo edange, “Na mo ŋidanile, na iwa. Ŋine na zuwaŋ nanmamiwo yemo natne iwa eŋe qeliŋonbi ariu.” 
JHN.18.9	Yesu eŋe iwa rake yemo alakan meŋenka rake, eya wane wele wakoniyakane iwa rake. “Magak, ge ningone eŋano ŋine weku mane mi qeliŋkawe siukke.”
JHN.18.10	Saimon Petoro eŋe pilaŋ mageke, Eya wane eŋe maki paki Pris Suwainane qelit medep qe more ketne woninoken yewa kito qokke. Qelit medep eya eŋetine Malkus. 
JHN.18.11	Yale okangi, Yesuŋo Petoro olatke, “Pilaŋŋone yewa koso biranom kaweuno wetekep! Ge Maganeŋo wikile naso more ninike, yewa mi makalane wetkemaine me?”
JHN.18.12	Kawali ŋei magu enŋene so ware wareene weneŋ so Yuda ŋei eŋane tebe ŋei edo Yesu ma muga mugaŋo lukkakoi. 
JHN.18.13	Pakiso mikepka Anas wano ma arikoi. Eŋe Kaiyapas wane atpine, eŋe koma yewao Pris Wawaine geke. 
JHN.18.14	Kaiyapas oŋo Yuda ŋei edane rake, “Ŋei weku oŋo maine ŋei ŋerep korop eŋane turuŋene seukeyake.”
JHN.18.15	Saimon Petoro so medepine mane ere Yesu ŋadino mogare arikoik, medepine mane yemo Pris Wawaineŋo eŋe mo det lukkake, eya wane ere Yesurop Pris Wawainane sen koto waketkoik. 
JHN.18.16	Ŋo Petoroŋo yemo mat ŋadino madet osino metke, medepine mane, Pris Wawaineŋo detlukkamaike, eŋe koso zinge sari sen ŋadino saket more madetko ŋerep mane okorake, eŋe olatki paki Petoro wetinat senkoto iwenka waketke. 
JHN.18.17	Ŋerep madet ware ware oŋo Petoro olale rake, “Ge ŋeiwa eri wat na eŋane dokoine eŋano ŋine mane iwa ge me?” Petoroŋo rake, “Midaka, na mida.”
JHN.18.18	Kepe momoine okangane qelit medep so tebe ŋei eŋe koropŋo gerep puwanbi zeki, lolikka more qenagare okorakoi, Petoro eŋe waketki pakiso, eŋerop okora gerep qenagatke.
JHN.18.19	Pris Wawaine eŋe Yesu dokoine eŋane so ŋei ŋerep don dereret natne kito ebo okanmaŋke, yewa wane qesonkake. 
JHN.18.20	Qesonkaki, Yesuŋo iwa yale mainge olatke, “Na naso baŋen don didiwo ra ŋei ŋerep edan okanmaŋkole, naŋane kito ebo ebonne yemo korop lewa lewaŋ urumgo so bakom urumgo Yuda ŋei sari qeturaŋ-maŋkoi, yewao didiwo edan maŋkole. Na don mane sanka qe wazae mane siu siuko mi ramaŋkole. 
JHN.18.21	Paki mo ge onoka wane na qeson-nanmaine? Ŋei ŋerep pa don edanbe det okangoi, eŋe qeson onnom, na don ra okangole yemo korop edo mo detmami.”
JHN.18.22	Yesu eŋe don iwa raki, diyam gege eŋano ŋine tebe ŋei mane yewa okorake, oŋo mete tabeŋo qeki paki rake, “Goŋo Pris Wawaine don yaline olatmaine me?”
JHN.18.23	Yesuŋo mainge olale rake, “Na don qotkoine ramaileo, yemo ŋei ŋerep iwa daleo ramaile eya edannom. Ŋo siluŋ na don rele yemo don maine, Paki mo ge onoka wane nekumaine?”
JHN.18.24	Eso Anasŋo taleongi, Yesu mulap wokom kakoi, siloke more so iwenka Kaiyapas, Pris Wawaine eŋano ma arikoi.
JHN.18.25	Petoro eŋe yewaka gerep qanagare okorake, eso natne eŋe qesonka rakoi, “Ge ŋeiwa eriwat wane medep mane iwa ge me?”
JHN.18.25	Ŋo Petoro eŋe bisopkeki paki rake, “Midaka, na eŋane medep mida.”
JHN.18.26	Pris Wawainane qelit mama medep mane, eŋane weŋem sotak ŋei mane, eya Petoroŋo ketne nat pilaŋŋo kito qokke, oŋo rake, “Ge eŋerop euwo genom na mi ganile me?”
JHN.18.27	Koso manerop Petoroŋo rake, “Midaka, na mida.” Yale rakiso yewaka tiyak mane bokake.
JHN.18.28	Eŋe Yesu Kaiyapas wane matko ŋine mau paki Pailat wane matko ma arikoi, eya mo tutupko so sakoka yewao, Yuda ŋei eŋe ware ware wane matkoto mi wakoi, onoka wane eŋe edomka sauke mauluknaguwi paki Kaisaleŋo loloŋ onge eya wane Peyadaino ŋara weneŋ maine mere nekeiwane yale okangoi. 
JHN.18.29	Eso Pailat eŋe qeinat ketki paki qeson one rake, “Ŋine ŋei iwa onoka wane dongo birakamami?”
JHN.18.30	Eŋe iwa yale mainge rakoi, “Eŋe sot mane mi okangirap yemo ŋene eŋe geŋano mi ma sariŋem rap.”
JHN.18.31	Pailatŋo edane rake, “Ŋine ŋidomka mau paki ŋin ŋine ra rokop Don ŋinane rokopko dongo birakau.”
JHN.18.31	Yuda ŋei eŋe mainge rakoi, “Ŋene ŋei mane mi qeŋem seukeyakane mo rawet ŋonge.” 
JHN.18.32	Masi iwa wakonge, yemo Yesu eŋe seuseu daleo seukeyakane rake, don eya wane weleine wakoniyakane yale wakonge.
JHN.18.33	Pailat eŋe mat koto zinge waketke, paki Yesu oraki waki qesonka rake, “Ge Yuda ŋei eŋane ŋei Waom me?”
JHN.18.34	Yesuŋo mainge olatke, “Qeso qeson iwa geŋono ŋine sarimaike me ŋei natne edo naŋane ra golatmami?”
JHN.18.35	Raki Pailatŋo olatke, “Ge naŋane ramaine eŋe Yuda ŋei? Iwa yemo geŋone ŋei kopŋone so ŋetne kopene pris edo ge naŋano geu sari biraganimi. Ge onokaka makone?”
JHN.18.36	Yesuŋo rake, “Naŋane ŋei waom gegene eyamo kepe iwa wane biŋek mida, naŋane ŋei waom gegene eyaŋo kepe iwa wane biŋek ra yemo ŋei-kopne eŋe mapit-nanbi, Yuda eŋe baŋ na maine mi neuwi-rap, yemo midaka, ŋo iwa yemo na kepe iwa wane waom midakaka!”
JHN.18.37	Eso Pailatŋo qesonka rake, “Paki mo ge ŋei waom me?”
JHN.18.37	Yesuŋo mainge olatke, “Mo goŋom ramaine, na ŋei waom. Na wakonbe paki kepeo sari lotkekole, yemo kine weku iwa yale wane, don wele ra qelaŋan galane ketkole. Ŋei mane eŋe don wele kima okanka okanmaikeŋo yemo naŋane don det okanmaike.”
JHN.18.38	Pailatŋo qesonka rake, “Don wele eya mo onokaka? Kepe ŋeika eya wane don wele mane daleo det kayake? Don korop wele midaine!”
JHN.18.38	Pakiso Pailat eŋe koso qeinat Yuda ŋei eŋano ketki paki edane rake, “Na eŋane sot mane dongo birakaikenane mi marat kamaile.” 
JHN.18.39	Ŋo ŋinane masiŋine mane ma ge okan okanmami, yemo na loloŋon loloŋon Peyadao naso baŋem mulap ŋei mane ŋinane siwotka ŋibon okan okan maŋkale. Wane ŋine Yuda ŋei waom siwotka ŋibonikalane ŋunmaike me?
JHN.18.40	Eŋe aro koli boka kito kaŋ kuroŋ suwaine manerop kakapa okane more, qazom romatkeu dumengi mainge olale rakoi, “Mida, eŋe midaka! ŋene Barabas siwotka ŋebonikene!” Barabas eŋe ŋei enguki paki aboŋene kobu mamaŋke.
JHN.19.1	Pakiso Pailatŋo raki, Yesu ma ari kumunamŋo qekoi. 
JHN.19.2	Kawali ŋei eŋe sitman wakelerop, yewaŋo ŋei waom marok oŋaine mane mau pakiso lewino birakau ketke, eso takot suwaine kiroine weŋemka mane ma birakau ketke. 
JHN.19.3	Paki eŋe Yesu wano sari rakoi, “Yuda ŋei eŋane ŋei Waom naso kiroroine ge arinom!” Eso eŋe wau paki metetabeŋo qekoi.
JHN.19.4	Pailat eŋe koso manerop zinge qeinat ŋei ŋerep magu eŋano waketki paki edane rake, “Kau, na eŋe baŋ iwa ŋinano ma saketpe ŋine kaikei, na dongo birakaikei wane kine mane mi maratkamaile.” 
JHN.19.5	Eso Yesu eŋe mat koto ŋine inat ketke, marokine sitman wakelerop so takotine weŋemka yewaŋo biraso, Pailatŋo edane rake, “Kau! ŋeimde iwa!”
JHN.19.6	Pris ŋetne so tebe ŋei diyam gege eŋe kau paki qazom mane rakoi, “Kibeŋ qabego qenom seukkep! Kibeŋ qabego qenom seukkep!”
JHN.19.6	Pailatŋo edane rake, “Ŋidom ma ariu paki, kibeŋ qabego qeu, na sotine mane mi marat kamaile.”
JHN.19.7	Yuda ŋei eŋe mainge olale rakoi, “Ŋenane ra rokop don mane pamaike. Yewaŋo ramaike yemo ŋei yewa eŋe seukeyake, onoka wane eŋe eŋinane na Kaisale wane Gipole ra okanmaike eya wane.”
JHN.19.8	Pailat eŋe don iwa rau detongi paki zok manerop kaetkake. 
JHN.19.9	Paki eŋe koso matkoto zinge waket Yesu qesonka rake, “Ge deoŋine sarikone?”
JHN.19.9	Ŋo Yesu eŋe don mane mi mainge olatke. 
JHN.19.10	Pailatŋo olale rake, “Ge mi nolasikene me? Detmaine, na siwot ganbe arikenane, so rakok ganbe kibeŋ qabego gekuwi okorake nane zonom weneŋ kutno pamaike.”
JHN.19.11	Yesuŋo mainge olatke, “Ge zonom yewa weku, yemo onoka wane Kaisaleŋo gingane na maket bira nanmaine, eya wane ŋei waom maŋo na neuki paki, geŋane meto bira nanike, eŋane sotine yemo zok suwaine.”
JHN.19.12	Pailat eŋe don iwa detki paki numa mane maratka Yesu siwotkayakane okange. Ŋo Yuda ŋei eŋe mo qazom okane mainge rakoi, “Ge ŋei yewa siwot kanom ariyakeo, yemo ge Sisa wane kimaine mi gekene! ŋei mane eŋe na ŋei waom rayake, eŋe Sisa wane ŋabaine!”
JHN.19.13	Pailat eŋe don iwa korop detwareki paki, Yesu ma qeinat waketke. Paki ket don wano wanok wane kito met met mane eŋetne “Wesi Surawet” yewao metke, Hibru eŋane dongo eŋetne “Gabata.” 
JHN.19.14	Kepe deine mo oŋabango okaniyakane okange qaekimo Yuda ŋei eŋe Loloŋon Loloŋon Peyada mesikei. Pailatŋo Yuda ŋei edane rake, “Iwa ŋinane ŋei Waom!”
JHN.19.15	Eŋe qazom manbi paki mainge rakoi, “Eŋe qenom seukkep! Eŋe qenom seukkep! Eŋe kibeŋ qabego biriŋŋo rasukanom!”
JHN.19.15	Pailatŋo qeson one rake, “Ŋine ŋei waomŋine noŋo kibeŋ qabego biriŋŋo rasu kakalane ŋunmaike?”
JHN.19.15	Pris ŋetne eŋe mainge rakoi, “Ŋene ŋei waomze weku gemaike, yemo Sisa!”
JHN.19.16	Pakiso Pailat eŋe Yesu kibeŋ qabego qekei wane eŋane meteeno birakake.
JHN.19.17	Eso eŋe Yesu mau paki, warekau erinat waket more, eŋine kibeŋ qabeŋ tewekke, paki ari kepe mane, eŋetne “Lewe Setne”, yewa lotkekoi, Hibru eŋane dongo “Golgota.” 
JHN.19.18	Yewa eŋe kibeŋ qabego rasukakoi paki, eŋe yale waka ŋei etke kibeŋ qabego weneŋ rasuotkoi, mane nat, mane nat, ŋo Yesu eŋe keuwetno. 
JHN.19.19	Pailatŋo don mane iwa yale dapore desikei wane qeki paki, kibeŋ qabego rasuki okorake, “Yesu Nazaret matko ŋine, Yuda eŋane ŋei waom.” 
JHN.19.20	Yuda ŋei loutneŋo don yewa dapore det okangoi, onoka wane Yesu kibeŋ qabego qekoi, kepe yewa yemo mat suwainane osino pakane, eŋe yale okangoi. Don qeke yewa yemo Hibru dongo, Latin so Grik dongo. 
JHN.19.21	Yuda ŋei ŋetne eŋe Pailat olale rakoi, “ ‘Yuda eŋane ŋei Waom’ yale mi qenom, ge iwa yale qenom, ‘Ŋei iwa eŋe rake, na Yuda eŋane ŋei waom.’ ”
JHN.19.22	Pailatŋo mainge rake, “Na don mo qile, wane siluŋ don yewaŋoka payake.”
JHN.19.23	Kawali ŋei eŋe Yesu kibeŋ qabego qeu paki, ŋadino eŋe takotine ma more, mapokeu sisine etke so etke okange, kawali ŋei eŋe weku weku makoi, eŋe takot suwaine lap lap wekuŋo mamaine, samapine midaine eya yaleka makoi. 
JHN.19.24	Pakiso kawali ŋei eŋe auye rakoi, “Ŋene takotine suwaine iwa misuk kito barak-kene, ŋene wezu qeŋem paki kaŋem, baŋ maŋo maine mayake.”
JHN.19.24	“Eŋe naŋane sola qekatne damo qe ama nagukoi so naŋane takotne suwaine yewa wane wezu qekoi.”
JHN.19.24	Eso kawali ŋei eŋe eya mo yalewa okangoi.
JHN.19.25	Yesu wane kibeŋ qabeŋ osino okorakoi yemo Yesu eŋine nagaine, qaine, Mariya, Kelopas ŋanomine, so Mariya Magdalena. 
JHN.19.26	Yesu eŋe eŋine nagaine so medeune eŋaneka simile kamageke, yewa okorakoik paki, Yesuŋo nagaine olale rake, “Ŋerep, iwa geŋane giponŋone.”
JHN.19.27	Paki koso medepine olale rake, “Iwa geŋane nagaŋone.” Naso yewaoka medepine eŋe Mariya ma ari eŋine matko biraka more warekake.
JHN.19.28	Yesu eŋe mo detke, ukude wamo urata kine kine mo korop qoe waremaike, eso Kaisale wane ekapko don mane pamaike, eya wele okaniyakane Yesuŋo rake, “Na doku wane seukmaile.”
JHN.19.29	Lase mane eya metke, kotine wain lewine ketkeleŋo watke metke, eŋe wain doku yewa lap lapŋo qe muruge more, eki qogino piseu paki, ma wiye piino kitokoi. 
JHN.19.30	Yesu eŋe wain yewa neki paki rake, “Mo qoemaike!”
JHN.19.30	Yale rakiso, ebine qasiyeki so seukke.
JHN.19.31	Pakiso Yuda ŋei eŋe Pailatŋo detongi, ŋeiwa kibeŋ qabego engukoi, eŋane kiyeene rutupkeu paki, kibeŋ qabego ŋine makok one kesikei wane olatkoi, eŋe yewa okangoi, yemo onoka wane eya nagapko, eso yalinane eŋe pareŋene yewa Peyadao taboŋ met met nasoo, kibeŋ qabego okorakei wane mi onge. Peyada naso yewa mo naso koboboine. 
JHN.19.32	Eso kawali ŋei eŋe ari more, ŋeiwa mane wane alakane kine rutupkekoi, pakiso koso ŋeiwa mane Yesurop weneŋ etkukoi, eŋane kine rutupkekoi. 
JHN.19.33	Paki eŋe Yesu wano sari kakoi, eŋe mo ikopka seukke, eya wane eŋe kine mi rutupkekoi. 
JHN.19.34	Kawali ŋei maneŋo bozamineŋo Yesu wane ŋorok ŋorokino qebarakkiso yewaoka weŋem so doku qake saketke. 
JHN.19.35	Ŋei mane weneŋ naso yewao okora deineŋo masi iwa kaki wakonge, oŋo don iwa detluke ra wakonmaikane, ŋine yale waka detluke maine malip kaikei, eŋe don rake yemo welekatne, so eŋe detmaike, eŋe don wele ra okanmaike. 
JHN.19.36	Masi iwa wakonge, yemo Kaisale wane ekapko don mane iwa yale pamaike, eya wele okaniyakane wakonge, “Eŋane setne weku mane baŋ mi rutupkekei.” 
JHN.19.37	Eso Kaisale wane ekapko don mane iwa yale weneŋ ramaike, “Ŋei ŋerep eŋe potpi waki, ŋeiwa ŋorok ŋorokine qe barakkoi, eŋe baŋ kaikei.”
JHN.19.38	Yewa wane ŋadino Yosep, Arimateya matko ŋine, oŋo Pailat wano ari Yesu wane pareŋine mayakane olatke. Yosep eŋe Yesu wane medep geke, ŋo eŋe didiwo mi geke, onoka wane eŋe Yuda ŋei ŋetne eŋane kaet-kaki, siu siuko geke. Pailatŋo olale rake, Yesu wane pareŋine maine mayake, eso Yosep eŋe ari Yesu wane pareŋine makoke ma arike. 
JHN.19.39	Nikodima, eŋe mo alakanka ruwo Yesu kayakane arike, oŋo Yosep korop weneŋ arikoik. Eŋe doku mane qoune teine, eki etke erane weŋem etneŋo maturage mamaine, umatneine 30 kilogram, yewa weneŋ ma arike. 
JHN.19.40	Ŋei etke ere Yesu pareŋine maut paki, lap lap libekaŋo doku qoune teine eya mo Yesu pareŋine Yuda edom okan-maŋkoi yale okane so kawet kakoik. Yuda ŋei eŋe pareŋ duk onikei wane yalewa okane gekoi. 
JHN.19.41	Yesu qeu seukke, kepe yewaoka eu mane pake, yewao kem mane musele mau kuneneŋ pakane ŋei etke ere Yesu pareŋine eya yewao mosikei wane wet weku okane so kem yewao ŋei mane mi dukongoi, wane ere yewao dukkeik wane rakokkoik. 
JHN.19.42	Yuda eŋane peyada taboŋ met met naso mo bomileke, eya wane so kem eŋe ososop pake, yalinane ere Yesu wane pareŋine eya motkoik.
JHN.20.1	Sodao sakoropka, kepe mi qaelukke, eŋe panamanka paki, Mariya Magdalena eŋe deŋesereo arike, paki kaki wesi kem aŋaine numa wake, waketko kito wongeu metke, yewa mo ma qe rodigeu arike. 
JHN.20.2	Eŋe yale kaki paki biririke, Saimon Petoro so Yesu medeune mane eŋaneka simile kamaŋke, erano ari etane rake, “Eŋe Waom mo kemgo ŋine ma arimi, paki mo ŋene mi detmaine, eŋe diyawao ma ari birakemi!”
JHN.20.3	Yale etangiso, Petoro so medep kimaine ere mat qelige deŋesereo arikoik. 
JHN.20.4	Ŋei etke eretnarek biririkkoik, ŋo medeppa mane oŋo yemo togogoleka biririke, Petoro biraka ari deŋesereo esatka lewine lotkeke. 
JHN.20.5	Paki eŋe kuge ket pore kaki, laplappa eya ka metke, ŋo eŋe kem koto mi waketke. 
JHN.20.6	Eŋane ŋadino Saimon Petoro arike, eŋe oŋo wa yemo koboboineka ariso, kem koto waketke. Waket kaki lap lappa kawet kakoi, eyaka yewa pake, 
JHN.20.7	so lap lap mane Yesu wane lewino kawetkakoi, yewa pake. Lap lap yewa yemo lap lap natne kawet kakoi, yewarop mi pake, midaka, eŋe oŋomka walipkawareso pake. 
JHN.20.8	Pakiso medeune mane mikepka deŋesereo lotkeke, eŋe yaleka kem koto waketke, waket kaki paki detluke malip kake. 
JHN.20.9	Ere Kaisale wane ekapko don mane iwa yale rake, yewa mi detkoik, “Eŋe seuseuwo ŋine wisikae wiyeyake.” 
JHN.20.10	Pakiso medewetkine ere zinge matko arikoik.
JHN.20.11	Mariya eŋe deŋesere wazaino. Arokma arokmaso kuge ket kem koto potki waketke. 
JHN.20.12	Eso eŋe pore otki aŋelo etke ere yewa metkoik, takot etne libekaŋo auwik paki, Yesu wane pareŋine pake yewa metkoik, mane eŋe lewine pake yewao metkiso, mane eŋe kine pake yewao metke. 
JHN.20.13	Ere qesonka rakoik, “Ŋerep, ge onoka wane arokmaine.”
JHN.20.13	Eŋe etane rake, “Eŋe naŋane Waom mo ma arimi, paki mo na mi detmaile, eŋe diyao ma ari birakemi!”
JHN.20.14	Mariya eŋe don iwa raki paki, zinge pore kaki Yesu yewa okorake, ŋo eŋe Yesuŋo okorake, eya mo mi detke. 
JHN.20.15	Yesuŋo qesonka rake, “Ŋerep, ge onoka wane aroke gemaine? Ge maŋane zuwaŋka gemaine?”
JHN.20.15	Ŋerep eŋe wetke rake, eŋe eu ware wareŋo mane, raki paki mo qesonka rake, “Suwaine, goŋo naŋane pareŋ iwa ma arineo, yemo ma ari diyao birakene, eya mo nolatnom detpe paki mo baŋ ari mawe.”
JHN.20.16	Yesuŋo olale rake, “Mariya!”
JHN.20.16	Eŋe zinge Yesu wanoken ari Hibru dongo rake, “Raboni!” Kine eya “Kito ŋebo ŋebon.”
JHN.20.17	Yesuŋo olale rake, “Solano misuk neukene, onoka wane na zinge Magak wano mane mi wele, eya wane ge naŋane kimakopne eŋano arinom paki, naŋane edannom, na mo zinge eŋano wamaile, eŋe naŋane Magane so ŋinane Magaŋine, naŋane Kaisale.”
JHN.20.18	Eso Mariya Magdalena matko ŋine eŋe ari Waom marat kaki don iwa olatke, eya wane dokoine edange.
JHN.20.19	Soda rarap yewao Yesu dokoine eŋe wekuwenoka ari qeturage more, mat mane wane kotino wa madet togole mau kiki metkoi, onoka wane eŋe Yuda ŋei ŋetne eŋane kaet ongi, yale okangoi. Pakiso Yesu eŋe sariki paki keuweno okora edane rake, “Peyamŋo ŋinano payake.” 
JHN.20.20	Don iwa raki paki, eya wane ŋadino meteretkine so ŋorok ŋorokine eya sikanonge. Paki dokoine eŋe Waom kau paki, oi bakomŋo kotoene watkeke. 
JHN.20.21	Pakiso Yesu eŋe koso manerop edane rake, “Peyamŋo ŋinano payake, Magakŋo na talenange, eso noŋo ŋine yaleka tale-ŋunmaile.” 
JHN.20.22	Eŋe don iwa raki paki, asuine puwangi kotoeno ketki rake, “Ŋine Asu Koboboine mau. 
JHN.20.23	Ŋine ŋei eŋane borikineene ra mataliu, eŋe mo siuke eboniyake, ŋo mi ra matalikeiwo, eŋe pa eboniyake.”
JHN.20.24	Dokoine 12 eŋano ŋine mane Tomas, eŋetine mane Atiksipo, eŋe eŋerop mi metki, Yesu eŋe wakononge. 
JHN.20.25	Eso dokoine natne eŋe Tomas olale rakoi, “Ŋene Waom mo kene!”
JHN.20.25	Tomasŋo edane rake, “Na deneŋo biriŋ lopotne meteretkino mi kaikale, so zolipneŋo lopot yewa mi uwakakale, so meteneŋo ŋorok ŋorokino mi ma desikaleo, na baŋ mi malip kaikale.”
JHN.20.26	Kaiwe mama sewen (7) qoeki ŋadino soda mane, Yesu dokoine eŋe koso sari mat koto lewage metkoi, eso yewao wamo Tomas weneŋ metkoi. Eŋe madet togole kitokoi, ŋo siluŋ Yesu eŋe sariki paki, keuweno okora more rake, “Peyamŋo ŋinano payake.” 
JHN.20.27	Pakiso Tomasŋo olale rake, “Zolipŋone iwa motnom paki, naŋane mete-retkene uwa-nane more makanom, paki meteŋone bira more koso ŋorok ŋorokno motnom, wetŋone etkeka yewa qeligenom paki, wetŋine weku okangi malip nannom!”
JHN.20.28	Tomas olale rake, “Naŋane Waomne so naŋane Kaisale ne!”
JHN.20.29	Yesuŋo olale rake, “Ge malip nanmaine, yemo onoka wane mida, yemo ge mo nanmaine, eya wane me? Ŋei ŋerep eŋe mi nanbi paki, malipnan okanmami, eŋe wetpese desikei!”
JHN.20.30	Yesu eŋe urata togogole loutne natne dokoine ŋenane kaitzo ma okange, yewaekapiwa wane kotino mi qewarekole. 
JHN.20.31	Qekole, iwa korop yemo ŋine Yesu eŋe Mesiya, eŋe Kaisaleŋo ŋei ŋerewekoune borikino ŋine ebuyakane birakaki sarike, eŋe Kaisale wane Gipole, ŋine don iwa maine detluk kaikei, paki malipkakei ŋine eya wane ra more, ŋine maine eŋine eŋetko gege togon marat kaikei.
JHN.21.1	Eya wane ŋadino Yesu eŋe koso atak mane Galili Namuŋ osino dokoine wakon onge. Eŋe iwa yale okange. 
JHN.21.2	Saimon Petoro, Tomas, eŋetine mane Atiksipo, Nataniyel, eŋe weku Kana matko, Galili kepeo ŋine, Zebedi wane gipoletkine, so Yesu medewetkine etke eŋe korop metkoi. 
JHN.21.3	Saimon Petoroŋo natne edane rake, “Na zawon tebakalane arimaile.”
JHN.21.3	Natne eŋe rakoi, “Ŋene baŋ gerop weneŋ arikene.” Eso eŋe mo eya ariu paki seki kutno wawarekoi, ŋo ruwo yewao korop eŋe kine kinemde mane mi marat kakoi. 
JHN.21.4	Kepe deine pintike waki waki yewaka kau, Yesu eŋe doku mezeno okorake. Ŋo dokoine eŋe Yesuŋo okoramaike, eya mo mi detkoi. 
JHN.21.5	Pakiso eŋe edane rake, “Medep, dokone, ŋine zawon mane mo ebumi me?”
JHN.21.5	Eŋe mainge rakoi, “Midakaka, manemde mane mi mene.”
JHN.21.6	Eŋe edane rake, “Kamaga ŋine seki wazaine wongoken birau ketkep, ŋine yewaoken zawon natne baŋ maine marat kaikei.” Eso eŋe kamaga birau yewaka ketki warageu, seki osino maine mi sarike, so eŋe mau sekiwo kesiyakane zok manerop qekake, onoka wane, eŋe zawon zok loutne manerop ebukoi, eya wane umareke.
JHN.21.7	Yesu eŋe medep mane wane siminka okan mageke, oŋo Petoro iwa yale olatke, “Iwa yemo Waom oŋom!” Saimon Petoro eŋe takotine kito qoke more, ge urata make paki, baŋ eŋe don yalewa detke, yewa mo Waom oŋom. Eŋe mo yale takotine biraki ketki sontake namugo rasu more, logone gemage qalako tagan weti lotkeke. 
JHN.21.8	Dokoine natne edo wamo seki woka kamaga zawon watke pake, yewa warage ari qalakko wakoi. Eŋe tagalo ŋine kiwetko eyamo kiroine mi gekoi, eŋe 100 mita, eya wane rokopka gekoi. 
JHN.21.9	Wane eŋe qalakko ketpi paki kau gerep kine zezine mane yewa zawon weneŋ kutno ze pake, so kasap natne weneŋ. 
JHN.21.10	Yesuŋo edane rake, “Ŋine zawon yewa ukude ebumi, yewa ŋine natne iwa ma sariu.”
JHN.21.11	Saimon Petoro eŋe seki kutno wake paki, kamaga waraŋgi saki, zawon suwaine watke pake yewarop qalakko maki ketke. Zawon korop yewa 153. Yewa eŋe loutne ŋo siluŋ kamaga yewa mi toeke. 
JHN.21.12	Paki Yesuŋo yale rake, “Ŋine sari neu.” Dokoine eŋe mane mi qesonka rakoi, “Ge ma?” Onoka wane eŋe kaetonge, ŋo maneŋo mane mi qesonka rake, ge ma? Eŋe mo detkoi, eŋe Waom. 
JHN.21.13	Eso Yesu eŋe kere biraki ketki, kasap mane maki paki ebonge, eŋe zawon yale waka maki paki ebonge.
JHN.21.14	Iwa yemo seuseuwo ŋine wisikae wiye ge more, eya wane ŋadino dokoine oŋom atak karewe wakononge.
JHN.21.15	Yesu eŋine so dokoine ŋara neu qoeki, ŋadino Yesuŋo Saimon Petoro olale rake, “Saimon, Yohane gipole, ge iwa eŋane simileene eya yuwane more, wetŋone so simileŋoneŋo naŋane zok okan ganmaike me?” Saimon Petoroŋo mainge rake, “O, Waom, ge detmaine, na geŋane okan nanmaike.” Yesuŋo olale rake, “Ge lamakopne medeune ware onikene.” 
JHN.21.16	Atak etke Yesuŋo koso olale rake, “Saimon, Yohane gipole, ge wetŋoneŋo naŋane ganmaike?”
JHN.21.16	Saimon Petoroŋo mainge rake, “O, Waom, ge detmaine, na wetneŋo geŋane nanmaike.”
JHN.21.16	Yesuŋo olale rake, “Ge lamakopne wareonikene.”
JHN.21.17	Atak karewe Yesuŋo koso rake, “Saimon, Yohane wane gipole, ge wetŋoneŋo naŋane ganmaike?”
JHN.21.17	Petoro eŋe wetne boriki, so dere umareke, onoka wane eŋe Yesuŋo atak karewe qesonka rake, “Ge naŋane ganmaike?” Eso Petoro eŋe mainge rake, “Waom, ge kine kine korop det waremaine, so ge detmaine, na geŋane nanmaike!”
JHN.21.17	Rakiso Yesuŋo olatke, “Ge lamakopne ware onikene.”
JHN.21.18	“Na welekatne golatpe detnom, ge qaluwit gekone yewao letŋone ramu gekone paki, diyawao arikenane gangi arimaŋkone, ŋo baŋ ŋei sele okanikene, naso yewao yemo ge baŋ meteretkeŋone yewa birakene paki, mo ŋei maneŋo letŋone ramu gane more, geu numa mi arikenane wetkekene, yewa ariyake.” 
JHN.21.19	Yesu eŋe don iwa rake, yemo Petoro eŋe seuseu baŋ dale oken seukki paki, Kaisale eŋet biŋekinane so qeli ewe zonom so qelaŋan ma wakoniyake, eya wane don iwa naŋengo more rake. Pakiso olatke, “Ŋadeno sari modat nannom!”
JHN.21.20	Petoro eŋe zinge ŋadino pore kaki, Yesu medepine mane arike, Yesu eŋe medep eŋane manerop simin kamaŋke. Medep weku yewa oŋo ŋara nekoi, yewao Yesu wane osino weneŋ usumka mere qesonka rake, “Waom, ŋei maŋo siron qeki geukei?” 
JHN.21.21	Petoro eŋe medep eya kaki paki, Yesu qesonka rake, “Waom, ŋei iwa wane mane daleka?”
JHN.21.22	Raki Yesuŋo mainge olatke, “Ŋo siluŋ eŋe baŋ geki, na koso zinge sarikalane naniyakeo, ge daleo wane ramaine? Ŋadeno sari mogat nannom!”
JHN.21.23	Eso don yewaŋo Yesu magukoune eŋano iwa yale rokopke arike, medep iwa eŋe baŋ mi seukeyake, ŋo siluŋ Yesuŋo eŋe mi seukeyake yale mi rake, eŋe rake, “Ŋo siluŋ eŋe geki, na koso zinge sarikalane naniyakeo, yemo ge daleo wane ramaine?”
JHN.21.24	Medep yewa oŋo don iwa korop ra wakonwareke, medep weku oŋoka don iwa yaleka qe wareke. Eso ŋene detlukmaine, eŋe don rake, yewa don wele.
JHN.21.25	Don iwa, yemo kine kine natne korop yewa Yesuŋo okan wareke. Yewa eŋe korop ekapko bonep bonep qekoi ra, yemo na yale wetkemaile, kepe baŋem eŋe ekap yewa korop mi maurap.
ACT.1.1	O Thiopilus, na ekap alakan qe gingole, eya mo Yesuŋo urataine kiyekki paki, urata kine kine korop make, so kisi maep don kito edange, eya wane don kisiine okan gangole. 
ACT.1.2	Yesu eŋe urataine kiyeke ma ari mageki, nasoine bomileki Asu Koboboineŋo talekaki, Aposolo koune ebuke, eŋe don zonomine qoi qoine urata ŋei koune edane ebon wareke, qoeki Kaisaleŋo qeliwo ma wake, don kisi yewa korop qe gin warekole. 
ACT.1.3	Eŋe wikile dere ari mage seukki paki koso wisikae wiye more urata ŋeikoune Aposolo, edo kineine ka more Yesu eŋe welekatne wisikae wiyeke, yale det-lukkaikei wane eŋe kaiwe 40 wakon ongi kakoi, qoekiso eŋe Kaisale wane qeli ewe zonominane kine ra qelaŋane edange. 
ACT.1.4	Pakiso eŋe wekuwoka lewage metpi Yesuŋo edane rake, “Ŋine Yerusalem mat misuk qeliŋ kaikei, Magakŋo ŋinane kine kine mane biŋek qe rake, eya wane wele wakoniyake wane ŋine yewa toma gekei. Na eya wane don kisi mo ŋidanbe detkoi. 
ACT.1.5	Yohane eŋe dokuka tau-ŋunge, ŋo noŋo yemo geu mi azoŋgi Asu Koboboine qe wat ŋunikale.”
ACT.1.6	Eso naso yewa Aposolo eŋe wekuwoka lewage mere Yesu qesonka rakoi, “Waom, ge naso dango zinge more, Israel ŋei ŋene qedugu ŋone more, ŋei waom okan ŋonnom, ŋene naso yewao koso kepe wane ŋei waomzerop okanikene me?”
ACT.1.7	Raumo Yesuŋo edane rake, “Magakŋo eŋine zonominane naso so kaiwe urata mama kiroine me bamgo motke, eyamo ŋido desikei wane rokop midaka. Eyamo eŋe oŋomka ware kamaike. 
ACT.1.8	Ŋo ŋine yemo baŋ Asu Koboboineŋo kutŋino ket more zonom qewatke ŋibongi ŋine naŋane don kisi ra wakonikei. Pakimo ŋine baŋ Yerusalem matko ŋine kiyeke don kisine korop ra wakone edane more Yuda kepeo so Samariya kepeo korop ra edane ari mageu kepe sotakino qoewareyake.” 
ACT.1.9	Eŋe don iwa raki qoeki, dokoine eŋe ka okorau, so eŋe yewaka qeliwo kere wake, pakiso kezoŋŋo kawet kaki eŋe koso mi kakoi. 
ACT.1.10	Yesu eŋe wa ariki, dokoine eŋe deene qeliwoka pore kalilipka okorau, yewaka ŋei etke takotetne libekaŋo eŋane osoeno wakone okorakoik. 
ACT.1.11	Paki eto edane rakoik, “Galili ŋei ŋine onoka wane deŋine qeliwoka pore okoramami? Ŋine ukude Yesu iwa kau, Kaisaleŋo qeliwo mawamaike, eŋe zinge sariyake naso yewao, eŋe ukude kau qeliwo wamaike, eŋe eya wane rokopka koso zinge sariyake.” 
ACT.1.12	Pakiso aposolo eŋe Oliwa Bonagaoŋine zinge ket more, koso Yerusalem matko arikoi. Oliwa bonaga eyamo Yerusalem mat wane osino, kilomita weku, sabat nasoo maine ari lotkekei eya wane rokop. 
ACT.1.13	Eŋe ari Yerusalem matko lotkeu paki, mat koto waket more urum kutno weti wa mere ge okan maŋkoi, yewao wakoi. Eŋane eŋetene yem iwa yale, Petoro, Yohane, Yakop so Andreya, Pilip so Tomas, Bartolomu so Matayo, Yakop Alpaiu wane gipole, Simon Zelot so Yudas, Yakop wane gipole. 
ACT.1.14	Ŋei magu yewa edo wet weku okane more, meŋe meŋen urata tako rakot ma gekoi. Yale okanbi ŋerep natne, so Yesu nagaine Mariya, so Yesu ŋolekoune, eŋe weneŋ qesiŋ onbi meŋe meŋen urata ma gekoi.
ACT.1.15	Eso naso Yewao Petoroŋo kimakoune so ŋei ŋerep zaleene 120 eŋane keuweno wiye okora more don iwa yale edange, 
ACT.1.16	“Kimakopne, Asu Koboineŋo Dawit wane wetne ma eweke more aŋaino don motki Yudas wane don mane mokaka rake, ekapko pamaike, don eya wane wele wakoniyakane Yudasŋo ŋaba iwenone more sikanongi, Yesu makoi. 
ACT.1.17	Yudas eŋe alakan ŋenerop geke, eŋe ŋenane maguwo ŋine, so kisi maep urata iwa, eŋe weneŋ mayakane ra mange.” 
ACT.1.18	Yudas eŋe siron raki Yesu makoi, paki lewine wesi mangoi, sot wesi, yewaŋo kepe mane qoleke, eŋe yewao ari more, wouineŋo alakangi mapilage ket qeki, woune quluŋgi kaine korop qake saket wareke. 
ACT.1.19	Pakiso, Yerusalem matko ŋei ŋerep gekoi eŋe korop don kisi yewa dere more kepe eya wane eŋetine enŋene dongoka “Akeldame” orakoi, don eya wane kine yem, “Weŋem kepe.” 
ACT.1.20	“Eya wane kibi yemo Sam Eŋet ekapko Dawitŋo iwa yale qeke.
ACT.1.20	‘Eŋane mat yewa maine yaup okorayake, ŋei maneŋo yewao misuk geyake.’
ACT.1.20	Eso Sam maneo iwa yale ramaike,
ACT.1.20	‘Ŋei maneŋo eŋane tungo urata yewa mayake.’ 
ACT.1.21	“Eso eya wane mo ŋene ŋei mane Waom Yesu eŋe ŋenerop geki, ge okanŋem ŋabaŋonmaŋkoi, so ŋene naso baŋem eŋerop ari sari okane gekone, ŋei magu yewa ŋenze keuzo ŋine mane ma wakonka birakaŋem. 
ACT.1.22	So alakan mo Yohaneŋo ŋei ŋerep doku tau one ge samaŋki, koso Yesuŋo doku yale waka tau more urata kiyekke. Paki ma ge sari mageki ukude kaiwe iwa okanmaike, so Kaisaleŋo Yesu ŋenano ŋine koso ma more qeliwo mawake, ŋei yaline keuzo ŋine mane kaŋem paki, ma wakonka birakaŋem, eŋe ŋene qesiŋŋongi urata ma more, Yesu seuke more wisikae wiyeke, eya wane kisi maep yewa weneŋ ŋenzarek ra qelaŋanikene.” 
ACT.1.23	Petoro eŋe yale rakiso eŋe ŋei etke ma wakon-otkoi. Mane Yosep, eŋe Basabas ramami, so eŋetine mane Yustus. So ŋei mane yemo Matiyas. 
ACT.1.24	Ma wakon ore more eŋe yewaka meŋenka rakoi, “O Waom, ge ŋei ŋerep eŋane kotoenane kine det luk waremaine. Ŋei etke iwa erano ŋine mane ma wesakka more ma wakonkamaine, eya sikanŋonnom kaŋem. 
ACT.1.25	Oŋo Yudas wane tungo aposolo urata iwa takotke ŋenerop mageyake. Yudas eŋe urata iwa mo qelige eŋe eŋine numaine maneo arike.” 
ACT.1.26	Eŋe yale ramore wezu qeu Matiyas wakonge. Pakiso eŋe ma wakonka birakau aposolo 11 eŋano takotkeke.
ACT.2.1	Pentikost peyada naso suwaine mo bomileki, ŋei ŋerep Yesu malipka lukkoi, eŋine magukoune eŋe korop sari, mat maneo waket qeturage metkoi. 
ACT.2.2	Meregeu so yewaka qeliwo ŋine momo togogole puwangi, ukatne suwaine wakon okanmaike, eya wane rokop weti ŋine aroke ketke. Ket more sari mat metkoi, kotine yewa korop watkeke. 
ACT.2.3	Pakiso eŋe kau gerep bolamine yale lawe tiŋ tuŋ matokki toe ari ŋei ŋerep kuteno kuteno kito more lawe arike. 
ACT.2.4	Eso eŋe korop Asu Koboboineŋo kotoeno ket ŋei ŋerep yewa qe watongi paki ma ewek ongi aŋaene ewekki kiyeke don kine kine pa arimaike, eya Asu Koboboineŋo welaine welaine weteeno motki, eŋe yewaoka don ra edangoi. 
ACT.2.5	Naso yewao Kaisale meŋenkakei wane Yuda ŋei kisi maep dereret natne korop eŋe kepe baŋem eya ŋine sari qeqe lewa lewaŋ okangei wane qeturage Yerusalem matko gekoi. 
ACT.2.6	Eso eŋe ukat suwaine yewa wakongi dere more ŋei ŋerep zok maneropŋo sari lewage more oŋaene qaeke. Pakimo detpi, aposolo magu edo kepe baŋem don kine kine pa arimaike, yewaoka ŋei weku weku eŋe enŋene donenoka ra edan okanbi, eŋe detkoi. 
ACT.2.7	Paki Yuda ŋei eŋe zok manerop welelepke more, dereret urata ma rakoi, “Ŋei ŋerep iwa don ramami, eŋe korop Galili ŋineka! 
ACT.2.8	Daleo wane, ŋene koropŋo det onŋem, eŋe koropŋo ŋenze dongoka koboboine welaine welaine, ŋene ŋedom welaineŋo rarainane, rokop ra ŋedanbi, ŋene welaineŋo detmaine? 
ACT.2.9	Ŋene iwamo Patiyaŋine, Mediyaŋine, so Elam ŋine, Mesopotamiyaŋine, Yudaŋine, so Kapadosiya ŋine, Pontusŋine, so Isaiyaŋine, 
ACT.2.10	Prigiyan ŋine, so Pampiliya ŋine, Izip ŋine, so Libiya nat parom Sairini osino ŋine, natne ŋene Roma ŋeiŋo iwa kulit sari gemaine. 
ACT.2.11	Ŋene Yuda ŋei, mat welaine so lobo sari sarine, Yuda ŋei eŋane tanik manik ma gemaine. So natne ŋene Kerataŋine, so Arabiyaŋine. Ŋene yalewaŋo ge more, donzane rokopko Kaisale masiine kakapa meke eya wane don kisiine ra qelaŋanbi detmaine!” 
ACT.2.12	Ŋei eŋe yale ramore oŋaene qaeki, dere qeka okane au rakoi, “Iwa onokaka masi?” 
ACT.2.13	Ŋo natne eŋe aposolo don masirakinerop okan one more edane rakoi, “Eŋe wain musele loutne neu paki qelaŋ qe more don yaup qazaŋ ramami.”
ACT.2.14	Pakiso Petoroŋo wiye more, kimakoune aposolo elewen (11), eŋerop okora togoleka boka ŋei ŋerep magu yewa korop ra qelaŋane edane rake, “Yuda ŋei kimakopne, so Yerusalem gemami, so ŋei lobo, ŋine korop ketŋine motpi na masi iwa wakonmaike eya wane kine ra qelaŋane ŋidanbe detpi.
ACT.2.15	Ŋine dere ramami, ŋei iwa eŋe doku ne more qelaŋ qemami, Yale midaka. Kepe yekuwat 9 kilok sako rokop okanmaike. 
ACT.2.16	Ŋo masi iwa yemo propet Yoelŋo don mane mo qeke, eya wane wele wakonmaike.
ACT.2.17	‘Kaisaleŋo iwa yale ramaike, gemage kepe wane naso dagoine qoe yakane okangi, na baŋ Asune ŋei ŋerep korop qe watŋun warekale. Ŋinane gipolekopŋine so borasokopŋine, eŋe baŋ naŋane don propet yale ra wakonikei, ŋo ŋei qaluwit kopŋine eŋe baŋ deene lotkeki kine kine kuneŋine kulu kulu yale kaikei, so ŋei sele eŋe baŋ kulu kaikei. 
ACT.2.18	So, naso yewao Na Asunane zonom motpe ket more qelit ŋeikopne wikile urata ma okanmami, ŋei so ŋerep, ma ewek ongi, eŋe baŋ propet yale don ra qelaŋanikei. 
ACT.2.19	Pakimo na masi kuneŋine so tanik mane qeli kebago mawe wakoniyake, so qela kepeo masi natne oŋa qai qaine wakoniyake. Yewao weŋem, so gerep, so kezoŋ umatne sayake. 
ACT.2.20	Eso kepe deine eŋe panamaniyake, so meso eŋe weŋe weŋem qe more weŋemka okaniyake. Pakimo ŋado Waom wane naso maep bomileyake. Naso Maepine eyamo qelaŋane zok manerop kakapa suwaine. 
ACT.2.21	Eso naso yewao ŋei ŋerep eŋe Waom wane eŋetine ora malipka newanka gemami, eŋe borikinane ŋetne ŋetnane kotino ŋine mapik oniyake, so baŋ Waom oŋom ebuki, koso eŋine ŋei okane weku mane gekei.’ ” Yewa yemo propet don Yoelŋo mo ra wakonge.
ACT.2.22	“Israel ŋei, na don iwa ŋidanbe ŋine ket more detpi, Yesu Nazaret matko ŋine eŋe Kaisaleŋo nabok okanka more, qesiŋkaki keuŋino ge more, zonomine kakapa yewaŋo masi so tanik manik kine kine de kune ŋine maki paki, Kaisale wanoŋine ketke, eya wane kineine ma qelaŋangi ŋine korop kawarekoi. 
ACT.2.23	Eŋe Kaisaleŋo mokaka detki paki, don mo ra togoleka mange, eya wane rokopko ŋinane meteo birakaki paki, numa mangi, ŋine mau paki, masi kine kine korop okanka more, borikine mama eŋano birakau edo ma more kibeŋ qabego qeu seukke. 
ACT.2.24	Ŋo Kaisale ŋo yemo Yesu seuseuwoŋine ma wirikkaki wisikae wiyeke paki, seuseu wane wikile qotkokoine eyaŋine mainka more makokkake, onoka wane seuseuŋo eŋe maine mi ma qorokkake. 
ACT.2.25	Eya wane Dawitŋo iwa yale Yesu wane ra qelaŋan don rake,
ACT.2.25	‘Na Waom kakole, eŋe naŋane kaitno naso baŋem ososop okora okanmaike Eŋe naŋane wonno okora okanmaike, eya wane kine kine maneŋo na maine mi mapap nangi qise more, kaet okangale. 
ACT.2.26	Eya wane na qomne menaŋmaike, so na belakamneŋo bakom kitomaile. Na kepe ŋei, ŋo solaneŋo yale waka kine kine maine eya wane tomaka more pa wiye okaniyake. 
ACT.2.27	Ge asu oŋa oŋane mi qikka qeliŋkanom ŋei seuseune eŋane kepeo payake, me ge Ŋeiŋone Koboboine Wekumane eŋe mi qeliŋ kanom gotosiyake. 
ACT.2.28	Ge wisika gege wane numa yewa na mo sikan nangone, wane ge baŋ narop genom na geŋane kaitŋono oi bakom zok manerop okanikale.’ Dawitŋo yale rake. 
ACT.2.29	Kimakopne, na ŋaboze Dawit, ŋenze ware ware suwaine, eŋane kine ra wakone ŋidanbe. Eŋe mo seukki dukkakoi, deŋesereine ŋenze keuzo mere sa gemageki ukude naso iwa okanmaike. 
ACT.2.30	Eŋe propet geke so eŋe Kaisaleŋo don mane iwa yale ratogole olatke yewa detke, ‘Dawit, na geŋane ŋabokopŋone eŋano ŋine mane baŋ ma birakawe oŋo geŋane tungo ŋei Waom metmet yewa ma more mesiyake.’ 
ACT.2.31	Dawit eŋe Kaisaleŋo kine kine daleo mayake, yewa mo kake, pakiso eŋe Kristo wisikae wiye wiyeinane don iwa yale rake,
ACT.2.31	‘Kaisale eŋe pareŋine mi qeliŋkaki, ŋei seuseune natne yale kepo pa more gotosiyake.’
ACT.2.32	Pakimo Yesu eŋe Kaisaleŋo ma wirik kaki, wisikae wiyeki, ŋene korop weneŋ deze weleŋo kauluk kakone. Eso ŋene yewa wane kisi ine ramaine. 
ACT.2.33	Eŋe mo zinge wa more, Kaisale wane wonino metmaike. Eŋe Magakŋo Asu Koboboine mo biŋek qeke, yewa sunka mangi, Magak wane meteo ŋine Asu Koboboine ma more, qe wat ŋongi, ŋine mo iwa kineine kamami, so detmami. 
ACT.2.34	Onoka wane, Dawit eŋe oŋom qeliwo mi wake, eŋe iwa yaleka yemo rake,
ACT.2.34	‘Waomŋo naŋane Waom olale rake, “Ge iwa naŋane wazano wonno metnom, 
ACT.2.35	Met magenom na ŋabakopŋone baŋ ebu ket biraonbe, geŋane kiyetabe ŋonane bano gesoke togole togoleŋone okane waket mesikei.” ’ 
ACT.2.36	“Eya wane Israel ŋei, ŋene korop iwa yale detluk warekene, ŋine Yesu ma more kibeŋ qabego qeu seukke, pakimo Kaisaleŋo maki paki Waom so Kristo birakaki gemaike.” Petoroŋo yalewa ra edange.
ACT.2.37	Ŋei ŋerep eŋe don yewa detpi korop qomene kitopokke. Pakiso Petoro so aposolo natne ra qeson okane edane rakoi, “Kimakop, ŋene daleo okanŋem menageyake?” 
ACT.2.38	Rauso, Petoroŋo edane rake, “Ŋine ŋei ŋerep bonep bonep wetŋine maingeu paki, Yesu Kristo wane biŋek okane more, eŋane eŋetko peyam doku tauwi mo, Kaisaleŋo sotŋine yewa qelige ŋibone more, mataliki siukwareyake. Pakimo, Kaisale wano ŋine bakom, Asu Koboboine ŋiboniyakane biŋek qeke, eya ŋibongi maikei. 
ACT.2.39	Kaisale eŋe mokaka Asu Koboboine, yewa ŋiboniyakane mo rake, ŋo ŋine ŋinŋine so ŋosa ŋabokopŋine, so ŋei ŋerep natne suwaine korop ŋine abaran eri eri zok ge sarimami, ŋine korop Waomze Kaisaleŋo ŋidora newan ŋungi eŋino sariu Asu Koboboine ŋiboniyakane biŋek yemo mo qe ŋibonge.” 
ACT.2.40	Petoro eŋe yale ra more don natne loutne edane qebin mabin okanonge, paki girem don edane rake, “Ŋine ŋei ŋerep matali qetaliyenerop eŋane maguwo ŋine kakakone zinge sariu ŋibuyake.” 
ACT.2.41	Pakiso, ŋei ŋerep eŋe Petoro wane kisi maep don dere detluke malipkau paki, kaiwe naso yewaoka ŋei ŋerep 3 tausen peyam doku tau-onbi, Yesu wane magu eŋano takot-kekoi. 
ACT.2.42	Eŋe sorin borin okane aposolo eŋane don detkoi, paki kito qesiŋ okane weteneŋo malip nagu more gege weku nene weku okane gekoi. So wetene qeturage more meŋe meŋen urata ma gekoi.
ACT.2.43	Pakimo, Kaisaleŋo aposolo qesuŋongi, eŋe masi kine kine loutne mau ka more oŋaene qaeki, ewe kito kito okane gekoi. 
ACT.2.44	Pakiso, ŋei ŋerep loutneŋo Yesu malipkakoi, paki doku tau tau magu mali malip korop gekoi, eŋe weteneŋo malip nagu more aboŋ kine kineene korop owoeno pa ebongi magekoi. 
ACT.2.45	Eŋe kepeene so yeye kine kineene natne ŋei natne sunka ebonbi, eyaŋo wesi kiyare ebongi, kine kine wane zuwage gemaŋkoi, rokop eŋe wesi yewa damo qe ebonmaŋkoi, paki yewaŋo ŋara doku qole ne okanmaŋkoi. 
ACT.2.46	Eŋe wet weku okane more kaiwe baŋem Bakom Urumgo lewage gekoi, so gege ŋara yemo enŋene mateno maneo maneo lewage mere ne gekoi, paki solaoken ŋara eya yemo wetene ketkele paki, batneka mapoke bororom rokopko ne gekoi. 
ACT.2.47	Paki naso baŋem eŋe Kaisale eŋetine ora mawakakoi, pakiso, ŋei ŋerep korop eŋe eŋane tanik manikene kau simileonge, eso Waom eŋe kaiwe baŋem ŋei ŋerep mali malipenerop ebu takoton mageki, zaleene kirowone manerop weti weti wake.
ACT.3.1	Kaiwe maneo Petoro so Yohane ere kepe zinge (3 kilok) rarapko, meŋe meŋen naso okangi, Bakom Urumgo wakoik. 
ACT.3.2	Pakimo ŋei mane kine bori worine nagaine kotino ŋine mo yaline wakonge, eŋe naso baŋem ma ari birakau, Bakom Urum wane madetine mane eŋetne “Madet Tasigaine,” yewa met mageke. Metki, ŋei ŋerep eŋe Bakom Urumgo wawa ketket okanbi, eŋe wesi aboŋ manikei wane ra meŋen okan one met maŋke. 
ACT.3.3	Ŋei yewa eŋe otki, Petoro so Yohane ere Bakom Urumgo wakesikeik wane okanbik, eŋe kine kine natne manikeik wane qeson otke. 
ACT.3.4	Eso Petoro ŋo Yohane ere deetneŋo qoŋ qoŋ rora papapka okorakoik, pakimo, Petoroŋo olale rake, “Ge deŋone ŋere ŋotnom!” 
ACT.3.5	Rakiso, ŋei eŋe kine kine mane ninikeik ra more erano deine potke. 
ACT.3.6	Pakimo, Petoroŋo olale rake, “Na wesi aboŋ mi pa ninmaike, ŋo na kine kine weku ma gemaile, iwa ginikale, yemo Yesu Kristo, Nazaret ŋine, na eŋane eŋetko golatmaile, Ge wiye gesoke arinom.” 
ACT.3.7	Yale ra olale more, metine wongoka ma qesiŋ kaki wiyeke, pakiso eyaka ŋei yewa wane kiye metine qeluetine eya koropka koliki menage more, togoleki maine wiye okorake.
ACT.3.8	Eso eŋe sontake wa more, ket kineŋo gesoke okora more lolike arike, pakiso, eŋe ererop Bakom Urum koto weneŋ ari waket more, Kaisale bakomine kito eŋetine ora mawakake, so batne basi wasine okane more gesoke det okangi menaŋgi wet pese detke. 
ACT.3.9	Ŋei ŋerep korop eŋe kau Kaisale wane eŋetine ora mawaka bakomine kito more, eyaka numa arike. 
ACT.3.10	Pakimo, eŋe mo detkakoi, “Ŋei iwa oŋoka Bakom Urum wane ‘Madet Tasigaino’ mere naso baŋem wesi aboŋ wane ra meŋen okane met mageke, oŋo mo iwa menaŋmaike.” Yale ra more oŋaene qaeki, welelepkekoi.
ACT.3.11	Eso ŋei yewa eŋe Petoro so Yohane erano makatake more malilip otki, ŋei ŋerep eŋe one oŋaene qaeki, korop eŋano ari Bakom Urum kotine mane eŋetne, “Solomon Wane Touŋ,” ora okanmami, yewa ŋei ŋerep magu loutneŋo biririke sari qeturage lewaŋgoi. 
ACT.3.12	Yale okanbi, Petoro eŋe one more ŋei ŋerep yewa edane rake, “Israel ŋei ŋine onoka wane iwa ka more oŋa ŋine qaemaike, pakimo, ŋine ramami, ŋere ŋetze zonomgo mate, ŋei iwa eŋe menaŋmaike, ŋine yale ramami me? Midakaka! 
ACT.3.13	Abraham wane Kaisale, Isak wane so Yakop wane Kaisale, eŋe ŋenane sakon qerakopze eŋane Kaisale, oŋo Qelit ŋeiine Yesu wane kibi so zonom qelaŋan ŋei iwa wane kutno ma wakongi, ŋine kamami. Ŋine yemo ŋei yewa qaesikkau paki, ma more ŋaba eŋane meteeno birakakoi. Pakimo, Pailat eŋe loloŋka more birakaki ariyakane raki, ŋine eŋane kaitko qik kakoi. 
ACT.3.14	Ŋine Kaisale wane ŋei Koboboine so Maine Weku, mane yewa mogare iwenŋonge paki, ŋine eŋe qaisik kakoi so ŋadekkakoi paki, eŋane tungo ŋine Pailat boka olatpi, eŋe ŋei mane yewa, eŋe ŋei mane mo qeki seukki mulap urumgo birakaki metke, yewa seseka more siwotka ŋibonge. 
ACT.3.15	Pakimo, ŋine Ŋei Maine, gege togon numao iwenŋonge, eŋe gege togon wane Ŋetne, yewa qeu seukke. Ŋo Kaisaleŋo yemo seuseuwo ŋine ma wirik kaki wisikae wiyeke. Pakimo, ŋere ŋetom deseŋo kakote, eya wane eŋane don kisi iwa ra qelaŋanmaite. 
ACT.3.16	Ŋere yemo Yesu Kristo malipka lukka more, detluk kamaite, eya wane ŋei iwa yemo Yesu wane zonom so eŋane eŋetŋo ŋei matko met met wawetine qoiqoine, iwa zonom mangi togolemaike. Ŋere Yesu Kristo malipka more, eŋe detluk kamaite, eya wane ŋei iwa eŋe Yesu eŋetine detlukkaki, eŋane eŋetinane ra more, mali malipineŋo ŋei ŋerep korop ŋinane deŋino qesiŋka more maki menaŋmaike. 
ACT.3.17	“Welekatne kimakop, na mo detmaile, ŋine so ŋetne kopŋine ŋine wet qelaŋŋinane mi detluke more, masi yewa Yesu wano okangoi. 
ACT.3.18	Ŋo siluŋ ŋine yale okanbi mo, mokaka Kaisale eŋe propet koune eŋane weteno don motki, dere ra qelaŋangoi, eya wane rokopko maki, wele wakonge. Paki Kristo eŋe baŋ wikile dere more seukke, wane ŋine don so numa yewa mo Kaisale oŋom rake, rokop okanwarekoi. 
ACT.3.19	Eya wane ŋine wetŋine maingeu paki dereret ŋine qotkoine, eya matalikei, so wetŋine maingeu, Kaisaleŋo baŋ koso borikine ŋine eya korop sauk wareyake. 
ACT.3.20	Pakimo, ŋine yale okanbi, Waom eŋe koso zonom musele ŋine maine ma wakone ŋiboniyake, so Yesu eŋe Kristo ŋine, Kaisaleŋo mokaka ma wakonka biraka ŋibonge, eŋe talekaki ŋinano sariki, maine gege wane naso bomile ŋiboniyake. 
ACT.3.21	Iwa yemo Yesu eŋe qeliwo toma gema geki, Kaisaleŋo yeye kine kine musele korop ma wakon wareyakane nasoine bomileyake, mokaka Kaisaleŋo qelit ŋeikoune koboine, propet eŋane aŋaeno don motki ra qe okangoi, eya wane kop. 
ACT.3.22	Moseŋo mo iwa yale rake, ‘Waom eŋe ŋinane Kaisale oŋo na biranange, eya wane rokop ŋinŋine keu ŋino ŋine propet mane na yale ma birakaki, Kaisale wane qelit ŋei okane mere more, don kine kine ra ŋidan okaniyake. Yewa ŋine korop dere tewek okan warekei. 
ACT.3.23	Ŋei mane eŋe propet yewaŋo don rayake, eya dere aŋaine mi tewekeyake, yemo Kaisale wane ŋei ŋerep magu Israel eŋane keuwo ŋine mapokka more, eŋineka bira kayake, paki qeki seukeyake.’ 
ACT.3.24	So propet Samuel so propet natne wakone ge sarikoi, eŋe, onokaka wakonge, eya iwa ra qelaŋan-warekoi, koropŋo Kaisale wane don rakoi, so ukude naso iwao pamaike 
ACT.3.25	So ŋine propet gekoi, eŋane gipon boraso me ŋosa ŋabokopene, so Kaisaleŋo sakon qerakopŋine eŋerop tako rakot so ra rokop don ra mot okange, eya wane welakoune ŋine. Kaisaleŋo Abraham gorop tako rakot okane iwa yale olatke, ‘Na geŋane ŋosa ŋabokopŋone mosop onbe, mosop mayakatne yewaŋo kepe baŋem ŋei ŋerep korop rokop onwareyake.’ 
ACT.3.26	Eso eya wane Kaisale eŋe qelit ŋeiine ma wiye birakaki, mikep ŋinano sari wakonge, ŋibuki ŋine korop weku weku gege mageŋine borikine yewa ŋadek kawareu mauluk ŋune more, mosop ŋuniyakane birakaki sari wakonge.”
ACT.4.1	Petoro so Yohane ere ŋei ŋerep don yeka edane okorauk, pris so Bakom Urum wane tebe ŋei ware wareene so Sadusi ŋei eŋe erano sarikoi. 
ACT.4.2	Eŋe sot osi osi okangoi, yemo onoka wane mida, Petoro so Yohane ere ŋei ŋerep kisi maep edane more Yesu eŋe seuseuwo ŋine wisikae wiyeke, eya wane kine, so ŋei seuseune eŋe baŋ ge mage korop wisikae wiye warekei, eya wane kine korop ra qelaŋane edan warekoik, eya wane eŋe erane detpi borike. 
ACT.4.3	Pakiso eŋe epu lukore more, dongo biraotkoi, ŋo kepe mo qoekane mulap urumgo bira otpi pauk, kepe qaeke. 
ACT.4.4	Ŋo Petoroŋo kisi maep don edangi detkoi, eŋano ŋine ŋei ŋerep loutneŋo don yewa detluke malipka warekoi, ŋei ŋerep yewa eŋane zaleene 5 tausen.
ACT.4.5	Kepe qaeki, Yuda ŋei wawaine, ŋei ŋetne, so ra rokop don wane kine dereret ŋei, eŋe Yerusalem lewaŋgoi. 
ACT.4.6	Pris suwaine eŋetene Anas so Kaiyapas, Yohane so Alekzander, so natne Pris Suwaine eŋane magu, eŋe weneŋ korop lewaŋgoi. 
ACT.4.7	Paki rau, aposolo etke ere epu ari kaiteno biraotpi okorauk, so qeson ore rakoi, “Ŋire ma zonomgo kine kine yewa okanmamik? So ma eŋetko masi yewa mamamik?” 
ACT.4.8	Pakiso, Petoro eŋe Asu Koboboineŋo kotino watkeki edane rake, “Yuda ŋei wawaine, so ŋei ŋetnekopze korop rawe detpi, 
ACT.4.9	Ŋere ŋei mane kine boriworine iwa qesiŋka more mate menagike, eya wane ŋine iwa ŋere qeson ŋotmami, ŋei yewa eŋe daleo okane menage numa gegeine wakonike, ŋine eya wane kine desikei wane zok pidiŋ-ŋotmami. 
ACT.4.10	Eya wane yemo rawe ŋine so Israel magu korop detwareu, ŋei iwa ŋinane kait ŋino okoramaike, yemo Yesu Kristo Nazaret matko ŋine, eŋe ŋido kibeŋ qabego qeu seukke, pakimo, Kaisaleŋo ma wirik kaki, wisikae wiyeke, eŋane eŋetinane zonomŋo maki menagike. 
ACT.4.11	Yesu eŋe weku, mokaka Dawitŋo Yesu wane ra more Kaisale wane ekapko iwa yale qeke,
ACT.4.11	‘Mat mama ŋei ŋine Yesu eŋe bosiŋ qotkoine ra qikkau, eyaŋo qeinge more bosiŋ togogole okange okoramaike.’
ACT.4.12	Qesi qesiŋ yemo eŋano weku paki kamaine, kepe baŋem eya ŋine Kaisaleŋo eŋet kuneŋine mane mi ma wakone sikan-ŋonmaike, oŋo koso ŋebuyakane. Kisi maep don yemo ŋeiwo mi pamaike, me ŋei mane wane eŋetko lipaŋka more mena menaŋ eyamo kepeo mi pamaike.”
ACT.4.13	Kaunsol eŋe otpi, Petoro so Yohane ere ŋei yauwine, ere kibi urumgo mi gekoik ŋo kaet etne midaine don togoleka ra qelaŋane edanbik, eŋe dere more ze qokonge, so ere Yesurop mo weneŋ gekoi, yewa eŋe mo detluk otkoi. 
ACT.4.14	So ŋei solaine mauk menaŋgi, numa gegeine wakonge, eŋe mo yewa ererop okoraki kakoi, ŋo siluŋ eya wane don turuŋine mainge etanikei wane numa zuwaŋgoi. 
ACT.4.15	Zuwage more, Petoro so Yohane ra otpi, ere Kaunsol urum qelige qeinat ketpik so eŋe enŋeneka don urata suwaine zok auye more rakoi, 
ACT.4.16	“Ŋene ŋei etke iwa daleo okan osikene? Ere masi kine mane memik, eya wane don kisiineŋo mo Yerusalem ariki, ŋei ŋerep koropŋo detwaremami, eya ŋene maine mi motkekene. 
ACT.4.17	Ŋo ge mage don yewaŋo suwa ŋei ŋerep eŋano yau yaup ariyakane, ŋene togoleka ra togole otŋem ere koso ŋei ŋerep natne Yesu wane eŋet mane mi ra qelaŋane edane arikeik.” 
ACT.4.18	Eŋe yale rau paki, koso etorau, ere urum koto wauk, eŋe Yesu wane don kisi mane mi ra qelaŋane edanikeik wane, so eŋet yewa ŋei ŋerep natne koso mi kito edanikeik wane ra togole otkoi. 
ACT.4.19	Ŋo Petoro so Yohane eto yemo mainge edane rakoik, “Ŋine ŋidom ra detpi, ŋere ŋinane don tewekete paki, Waom wane don qeligete Waomŋo detki menageyake me? 
ACT.4.20	Iwa yale wane, ŋere kine kine mayakatne mo wakongi, deseŋo kakote, so ketseŋo det warekote, yewa ma waluke ma gege eyamo mi okanikete.” 
ACT.4.21	Paki, Kaunsol eŋe don togoleka etane more bira otpi arikoik, iwa yale wane, ŋei ŋerep eŋe masi wakonge, Waom bakomine kitokoi, eya wane etkukei wane numaine zuwage more qeliŋgoi 
ACT.4.22	Ŋei kine borikine Petoro ŋo Yohane eto mauk menaŋge, eŋe komaine mo 40 yuwange.
ACT.4.23	Petoro ŋo Yohane ere zinge kimakopetne eŋano ari more pris suwaine so ŋei ŋetne edo donba etangoi, yewa wane don kisi korop edan warekoik. 
ACT.4.24	Pakiso, eŋe detwareu qoeki, wetene qeturage more, iwa yale rau paki, Waom meŋenkakoi, “O Waom, ge qeli so kepe so kiwet so yeye kine kine eya wane kotino pamaike, korop ma wakon warekone! 
ACT.4.25	Goŋo Asu Koboboine tale kanom oŋo ŋaboze Dawit, geŋane qelit ŋei, eŋane wetino don motki, iwa yale rake,
ACT.4.25	‘Qelaŋ ŋei eŋe onoka wane koto gerep zok okane gekoi, ŋei ŋerep eŋe onoka wane wet yau yaup motkoi? 
ACT.4.26	Kepe baŋem ŋei waom eŋe mo aboŋene makoi, ware ware eŋe mo wekuwoka qeturaŋgoi, Waom so Mesiyaine ŋaba osikei wane.’
ACT.4.27	Welekatne, Herot so Potius Pailat ere mo mat suwaine yewao qelaŋ ŋei so Israel ŋei ŋerep eŋerop qeturage more, Yesu geŋane qelit ŋei koboboine, ge Mesiya bira kakone, eŋe ŋaba kakei wane lewaŋgoi. 
ACT.4.28	Eŋe qeturage lewaŋgoi, yemo ge mokaka geŋone zonomŋonane so wetŋonane don togonŋone ra togole motkone, wele ŋado wakoniyakane, yewa korop ma wakon wareke. 
ACT.4.29	O Waom, iwa yemo ge eŋane qom suwa don gereunerop ramami, yewa dere ma papap kaikene, paki, qelit medewekopŋone ŋene qesiŋ ŋonnom togole more, don kisiŋone kaet midaine ra qelaŋanikene. 
ACT.4.30	Okanŋem, ge meteŋone ma wiye more, zoma ŋei ŋerep ebunom menaŋgei, so masi kine kine togole korop qelit ŋeiŋone koboboine, Yesu wane eŋetko ma warekene.” 
ACT.4.31	Yale ra meŋenkau qoeki, matpa lewage metkoi, yewa qiseke, pakiso, Asu Koboboineŋo ket more korop qe watone rokop ongi, Waom wane don kisi yewa kaet midaine togole more ra qelaŋane arikoi.
ACT.4.32	Doku tau tau magu mali malip korop eŋe wetene so dereretene wekuku motpi paki gekoi, maneŋo kine kineine mane eya wane iwa nae bonepne yale mi ramaŋke, midakaka, eŋe yeye kine kineene bonep bonep yewa korop qeturaŋene pa ebongi, ma poke amanagu okane gekoi. 
ACT.4.33	Pakimo, aposolo eŋe Waom Yesu seuseuwo ŋine wisikae wiyeke, eya wane don kisiine zonom gorop ra qelaŋane ariu, enŋene don so dereretene eya manerop suwa ariki paki, Waomŋo doku tau tau magu yewa eŋane zok manerop siminkaki, qesiŋone more mauluk one mosoponge. 
ACT.4.34	Eŋane keuweno ŋine ŋei maneŋo aboŋ kine kineine midaine ma zuwaŋ mane mi okane geke. Ŋei natne kepe saiyenerop me matenerop, eŋe ŋei natne sunonbi, edo eya wane lewine wesi ebon okangoi. 
ACT.4.35	Pakimo, eŋe wesi yewa mainge ma sari aposolo ebon okangoi, eso aposolo edo wesi yewa mage more ŋei ŋerep yeye kine kine mane wane zuwaŋgoi, yewa ma poke qesiŋone gekoi. 
ACT.4.36	Eso ŋei mane geke, eŋetine Yosep, aposolo eŋe Barnabas oramaŋkoi, ŋenze dongo, “Ŋei wetze ma togole,” eŋe Lewi, Yuda wane magu maneo ŋine, Saiprus Siyao wakonge, 
ACT.4.37	eŋe kepeine sisine nat ŋei mane mangi, oŋo lewine wesi mangiso, wesi yewa koropka mainge ma sari aposolo ebonge.
ACT.5.1	Ŋei mane geke, eŋetine Ananiyas, ŋanomine eŋetine Sapira. Ananiyas eŋe kepeine natne ŋei mane mangimo, oŋo lewine wesi mange. 
ACT.5.2	Pakimo, eŋe wesi natne eŋine ma walukki metke, yewa ŋanomine eŋe mo weneŋ detke, Ananiyas eŋe wesi natneka ma ari isi one more rake, “Na wesi mo iwa korop ma sarimaile,” yale ra more aposolo ebonge. 
ACT.5.3	Pakimo, Petoroŋo olale rake, “Ananiyas ge onoka wane Ŋei Borikineŋo detkanom, wetŋone waket more ma siukki, Asu Koboboine isika more kepeŋonane lewine natne geŋone motkenom metmaike? 
ACT.5.4	Ge alakan kepe yewa ebonine, yemo geŋone simileŋonane, ŋo wesi mene, eya eŋe geŋane biŋek, paki onoka maikenane wetke simileŋone yewa mogare maine manom rap, ŋo onoka wane dereret qotkoine yewa mene? Ge misuk raikene, na ŋeika isionmaile, midakaka, ge yewa mo Waom eŋine isikene!” 
ACT.5.5	Yale raki, Ananiyas eŋe don dere, eyaka ket rasu more seukke, pakiso ŋei ŋerep korop eŋe Ananiyas wano masi wakonge, eya detwarekoi paki, oŋaene qaeki zok kaet onge. 
ACT.5.6	Pakimo, ŋei medep edo wiye sari more, pareŋine yewa lap lapŋo kawetka wokomge so tewekka ma ari dukkakoi. 
ACT.5.7	Naso nigatne auwa karewe (3) wane rokop qoeki, ŋadino Ananiyas ŋanomine Sapira eŋe sari saketke, eŋe tanik manik pa daleo ŋaunano wakonge, yewa mi detke. 
ACT.5.8	Pakimo, Petoroŋo iwa yale qesonka rake, “Ge nolatnom, kepe eya wane lewine ge so ŋaoŋone ŋire memik, mo korop rokouno iwa me, mida?” Ŋerepŋo rake, “O, mo korop rokouno yewa.” 
ACT.5.9	Eso Petoroŋo olale iwa yale rake, “Ge so ŋaoŋone ŋire onoka wane Waom wane Asu liwek kaikeik wane wet qeturage don ma togolimik?
ACT.5.10	Rakiso, eyaka ŋerep eŋe Petoro wane kino ket rasu more seukke, pakiso ŋei medep eŋe mat koto wa kau, eŋe mo seuke pake, eso eŋe ma teweke ari more ŋaunane wazaino dukkakoi. 
ACT.5.11	Eso doku tau tau magu so ŋei ŋerep natne korop eŋe don kisietne yewa korop dere, kaet suwaine zok manerop okangoi.
ACT.5.12	Aposolo eŋe masi togole kine mane kine mane ŋei ŋerep eŋane keuweno makoi, pakiso doku tau tau magu mali malip korop wet qeturage more, Solomon wane Touŋ, Bakom Urum wane kotino, yewao lewage gekoi. 
ACT.5.13	Lewage geu, ŋei ŋerep natne eŋane tegoo mi takotke gekoi, eŋe ewe kito kitoinerop okane mawa one gekoi, ŋo ŋei ŋerep yewa eŋe kaet okangoi, yalinane eŋe eŋerop lewa lewaŋ wane mi sariu weneŋ lewaŋ maŋkoi. 
ACT.5.14	Pakiso, ŋei ŋerep zok manerop eŋe Waom detlukka malip kakoi, eŋe sari eŋane maguwo takotkekoi. 
ACT.5.15	Aposolo eŋe masi kine kine ŋei ŋerep keuweno makoi, eya wane ŋei ŋerep eŋe zoma ŋeikopeene tewekone sari numao yaup tewino uwam kine kineene lameke mauluke biraonbi pa arikoi, so eŋe wetke rakoi, Petoroŋo eŋane osoenoka sa ariki, so oŋa lulupineŋo qoe ket eŋane kuteno wa rokop ongi, so menaŋgei eŋe yale rau paki okangoi. 
ACT.5.16	So Yerusalem mat loli lolik yewao ŋei ŋerep gekoi, eŋe korop yaleka sari aposolo eŋano watkekoi, eŋe zoma ŋei so asu borikineŋo kotoeno ket matali ongi gekoi, yewa ebu sariu, korop solaene koso menaŋ onwareke.
ACT.5.17	Ŋo Pris Wawaine so eŋane magukoune Sadusi korop, eŋe onbi, aposolo edo kine kine eya korop mau, eŋe manerop dere worikongoi, paki mulapko bira onikei wane rakoi. 
ACT.5.18	So eŋe wiye more, aposolo malip one ebu ari mulap urum suwaino, ŋei borikine eŋerop biraongoi. 
ACT.5.19	Ŋo ruwo yewao yemo Waom wane aŋelo maneŋo mulap urum wane madetine lalage more, inat ŋadino ebu saket biraone more, edane rake, 
ACT.5.20	“Ŋine ari Bakom Urum koto wa okorau paki, ŋei ŋerep korop gege musele iwa wane don tanik manikine ebu kito edanbi.” 
ACT.5.21	Aposolo eŋe don yewa dere more kepe qaeki ruworopka Bakom Urumgo wa more ŋei ŋerep kisi maep don ra qelaŋane edangoi. Pris Wawaine eŋine so kimakoune, eŋe sari Israel suwaine so Kaunsol korop edorau sariu qeturage lewaŋgoi, paki don edane qebinonbi, mulap urumgo ari edanbi aposolo ebu eŋano sarikei wane arikoi. 
ACT.5.22	Ŋo tebe ŋei eŋe mulap urumgo ari lotke more, onbi aposolo eŋe mi metkoi, eŋe zuwaŋonbi boriki, eŋe koso zinge sari more Kaunsol edane rakoi, 
ACT.5.23	“Ŋene ari mulap urumgo lotke more kaŋem, madet mo togoleka ki okora warike, so diyam ŋei eŋe korop madetko diyam okora warimi, ŋo ŋene madet lalagine naso yewao ŋei mane urum kotino mi metpi onine!” 
ACT.5.24	Bakom Urum wane diyam gege tebe ŋei suwaine, so pris ŋetne suwaine, eŋe don yewa dere more, dereret urata loutne mau paki rakoi, “Iwa daleo wakonmaike? Ŋei eya eŋe daleo siukmami?” 
ACT.5.25	Pakimo, ŋei mane oŋo wa more edane rake, “Detmami! Ŋine ŋei eya mulap urumgo bira onimi, eŋe mo Bakom Urum kotino okora ŋei ŋerep kisi maep don ra qelaŋane edanmami!” 
ACT.5.26	Yale edanbiso, Bakom Urum wane diyam gege, tebe ŋei suwaine so ŋeikoune eŋe ari koso aposolo ebu sarikoi, eŋe engu kito mi okangoi, onoka wane eŋe ŋei ŋerep edo wesiŋo engukei wane kaetonge.
ACT.5.27	Tebe ŋei eŋe aposolo ebu ari biraonbi Kaunsol eŋane kaiteno okorakoi, pakiso, Pris Wawaine maneŋo edane rake,
ACT.5.28	“Ŋine ŋei yewa wane eŋetine ŋei ŋerep eŋano mi ra qelaŋane kito edanikei wane, ŋene mo togogoleka rawetŋune more, mi ra togole ŋungone me? Ŋo ŋine yemo siluŋ don yewa Yerusalem matko ra suwae motpi, suwa arimaike, pakimo, ŋenane solazo qe more, ŋei yewa ŋedo qeŋem seukkane weŋeminane turuŋ so sot yewa baŋ ŋenane kutzo payake, yale ra ŋei ŋerep edanmami.” 
ACT.5.29	Rakimo, Petoro so aposolo natne eŋe iwa yale mainge olatkoi, “Lewine, Kaisale wane don tewekkene! Ŋei don yewaŋo ŋado kitomaike! 
ACT.5.30	Ŋine Yesu kibeŋ qabego rasukoi so qeu seukki, ŋenze ŋabokopze eŋane Kaisaleŋo ma wirikkaki wisikae wiyeke. 
ACT.5.31	Wiyeki, Kaisaleŋo mawa more, eŋine metine wonino Ŋetne so Mapi Mapit Ŋeize birakake, oŋo Israel ŋene qesiŋ ŋongi, wetze maingeŋem borikineze ŋebu mayake. 
ACT.5.32	Ŋene kaŋem, Waomŋo urata eya mamaike, paki ŋene kisi maep don eya ra qelaŋanmaine, so Asu Koboboine eŋe yale waka kine kine korop eya wane ra qelaŋanmaike, so Kaisale eŋe mo eŋane don tewek okanmami, eŋe Asu Koboboine sunka ebon okanmaike.”
ACT.5.33	Kaunsol magu eŋe Petoroŋo don yale edangi detpi, qomene kito poke ebu ket biraongi, dere worik suwaine okane more, aposolo ebu engukei wane okangoi. 
ACT.5.34	Ŋo Kaunsol eŋane keuwo ŋine ŋei mane eŋetine Gameliyel, eŋe Parisi, ra rokop don wane kito ebo ebon, eŋe ŋei ŋerep koropŋo ewine kitou geke, oŋo Kaunsol eŋane keuwo wiye okora more ra ongi, aposolo ebuwi nigatne qeinat waketkoi. 
ACT.5.35	Eŋe qeinat ŋadino ketpiso, Gameliyelŋo Kaunsol natne edane rake, “Israel ŋei, ŋine ŋei iwa kine kine daleo okan ongei, wane rau paki, ŋine siluŋ mikep detluke more kauluke okan onikei. 
ACT.5.36	Ŋine mo detmami, naso natne mo arike, eya wane bano qei, Teudas eŋe wakone more rake, na ŋei waom eŋane suwaineene, yale raki, ŋei 400 eŋe eŋano takotke ŋadino mogare arikoi, ŋo gavaman eŋe qeu seukki, ŋeikoune eŋane don detpi wele okangi aŋaine teweke gekoi, eŋe korop din bun wiri ket yeo yeo ari wareu, urataene wele midaine okange. 
ACT.5.37	So eya wane ŋadino ŋei mane Yudas, Galili ŋine, oŋo kepe ware wareŋo ŋei ŋerep natne ebu waraŋ ongi, eŋane don teweke ŋadino mogare arikoi, paki kepe ware ware esopkaikei wane kawali ma wakone qekoi. Ŋo eŋe yaleka qeu seukki, so ŋeikoune aŋaine teweke ŋadino mogare gekoi, eŋe kakakone ket yeo yeo ari warekoi. 
ACT.5.38	Eso na kine yalewa, wane na ukude don iwa ŋidanmaile, ŋine ŋei yewa sulu kine kine mane misuk okanongei, midakaka, ŋine qeliŋonbi enŋeneka geu, onoka wane dereret so urata yewa ŋei enŋene dereretko ŋine sarimaikeo, yemo baŋ bori more siukeyake. 
ACT.5.39	Ŋo Kaisale oŋom eya wane kine okangi paki wareki, eŋano ŋine sarimaikeo, yemo ŋine maine mi kitat onikei, pakimo ŋine kawali qekeimo, ŋine Kaisale ŋaba kamami, yale okaniyake!”
ACT.5.40	Kaunsol eŋe Gamelielŋo yale ra edangi detpi menaŋgi, so eŋane don dere, aposolo edorau sariu, ŋei edo kumunamŋo dime ongoi. Pakiso, Yesu wane eŋetine ora don kisiine ŋei ŋerep koso manerop mi ra edanikei wane togoleka rawet one more biraonbi arikoi. 
ACT.5.41	Aposolo eŋe Kaunsol qeliŋ one more qeinat mat ŋadino ketkoi, paki, eŋe Kaisaleŋo detongi, Yesu wane eŋet wane ra more wikile so gamu marat kakoi, eya wane wetene peseki, bakom kitokoi. 
ACT.5.42	So kaiwe baŋem Bakom Urumgo me enŋene mateno eŋe ŋei ŋerep kisi maep don kito eda edan urata eya mane mi qeliŋgoi, midakaka, eŋe Yesu Mesiya wane kisi maep don, yewaŋo tako rakot iwa yale ra qelaŋane edane gekoi. Kaisale eŋe ra rokop donine mo rake, yewa teweke more, Yesuŋo birakaki, ŋei okangi paki, ŋei ŋerewekoune koso borikino ŋine mainone sa biraonge.
ACT.6.1	Naso yewao Yesu wane dokoine doku tau tau magu zok loutne wakone suwa loule okane arikoi, Yuda doku tau tau magu natne eŋe Grik don ra gekoi, eso Yuda natne eŋe Hibru doku tau tau magu enŋene don ra gekoi, eya wane Grik don ra gekoi, eŋe Hibru don ra gekoi, eŋane detpi boriki rakoi, “Ŋine naso baŋem Yuda ŋei ŋerep ŋara wane seuke ma zuwaŋ okanmami, eŋe ŋara maine qesiŋon okanmami, ŋo Grik ŋenane ŋerep mala iwa ŋaokopene seuseune, eŋe yemo ŋara mi qesiŋon okanmami.” 
ACT.6.2	Eso eya wane aposolo 12, eŋe doku tau taune magukopene korop edorau sari lewageu edane rakoi, “Ŋene Kaisale wane don kisi maep rara yewa qelige more solaoken ŋara mato matok urata maŋem mi menageyake, 
ACT.6.3	eya wane kimakop, ŋine ŋei sewen (7) ŋinŋine keuŋino ŋine, eŋe eŋet biŋekene maine, kisi maeprop so Asuŋo kotoeno watke pamaike, so eŋe dereretene maine, onbi menaŋgi ma wakon onbi. Pakimo, ŋene ŋei yewa eŋe bira onŋem urata yewa naso baŋem warekei, 
ACT.6.4	Ŋo ŋedom yemo naso baŋem meŋe meŋen urata maikene so Waom wane kisi maep don yewaka ŋei ŋerep ra edan okanikene.” 
ACT.6.5	Don yewa rau, ŋei ŋerep korop eŋe aposolo eŋane don yewa detpi menaŋ wareke, pakiso, eŋe Stiwen ma wakonka bira kakoi, eŋe mali malipine togogole so Asu Koboboineŋo kotino waket pake, so Pilip, Prokorus, Nikanor, Timon, Parmenas so Nokolaus, eŋe Antiok matko ŋine, eŋe lobo, ŋo eŋe mo sogino sari Yuda doku tau taune eŋane maguwo takotkeke. 
ACT.6.6	Eŋe ŋei eya ma wakon one more, aposolo eŋane kaiteno bira onbi okorakoi, paki eŋe meteene leweteno ma wa motpi paki, meŋenka mosop ongoi. 
ACT.6.7	Pakiso, Kaisale wane kisi maep donŋo ket suwa nat nat rokopke arike, eso ŋei ŋerep maguine maguine, eŋe Yerusalem yewao aposolo eŋane ŋadeeno doku tau tau magu loutneŋo ari takotke warekoi, so Yuda wane pris magu suwaine natne eŋe kisi maep don dere teweke malip kakoi.
ACT.6.8	Stiwen eŋe Kaisaleŋo qesiŋka more, mosop zok manerop mosopkake, so zonomine manerop wat watko qe watke mange, eya wane eŋe ŋei ŋerep eŋane keuweno masi kine kine suwaine so togogole zok make. 
ACT.6.9	Ŋo ŋei natne eŋe wiyeu paki, Stiwen gorop donŋo yakukoi, ŋei yewa eŋe Yuda eŋane lewa lewaŋ urum eya wane magu, eŋetene, “Yuda Ŋei Yaup gegine eŋane Lewa Lewaŋ Urum,” yale orakoi. Ŋei yewa eŋe Sairin matko ŋine, Alekzandriya matko ŋine, Silisiya kepeo ŋine so Isaiya kepeo ŋine. 
ACT.6.10	Ŋo Asuŋo yemo Stiwen dereret maine so koboboine zok manerop mangane, eŋe don raki, ŋei eŋe donŋo qekei wane zok manerop makararapkakoi. 
ACT.6.11	Paki, eŋe isiu paki, ŋei natne sanka wetko ket okanonbi rakoi, “Ŋei yewa eŋe Mose so Kaisale don qotkoine ra etoraki, ŋene det kakone.” 
ACT.6.12	Eŋe tanik yale okane ŋei ŋerep magu so ŋetne mama, so ra rokop don kito ebo ebon wane ŋei, wetene qe pokkoi, pakiso, eŋe Stiwen wano ari kitatka malipka tebaka Kaunsol eŋano ma arikoi. 
ACT.6.13	Eso eŋe ŋei natne isi don Stiwen wane aŋao more raikei wane bira ongoi, eŋe iwa yale rakoi, “Ŋei iwa eŋe naso baŋem ŋene detkaŋem Kaisale wane Mat Kobekine iwa so ra rokop don erane don borikine eya naso baŋem qik ore more ra okanmaike, 
ACT.6.14	Ŋene detkaŋem, eŋe iwa yale rake, ŋeiwa yewa Yesu Nazaret welaine, oŋo mat Kobekine iwa baŋ mataliki siukeyake, so Moseŋo ra rokop donba ŋebonge, yewa baŋ weneŋ ma papkayake, yale rake!” 
ACT.6.15	Pakiso, ŋei korop Kaunsol urum kotino metkoi, eŋe deene Stiwenka kalilip kakoi paki, eŋe kau de kaitine yewa korop aŋelo mane wane de kait yale qelaŋane arike.
ACT.7.1	Pakimo Pris Ŋetne Suwaineŋo Stiwen qesonka rake, “Don iwa ŋei eŋe geŋano qe more ramami, eya welekatne me?” 
ACT.7.2	Paki mo Stiwen eŋe donine mainge more iwa yale rake, “O, magakop tarekop, ŋine detpi, sogino ŋaboze Abraham eŋe Haran mi ari ari Mesopotamiya kepeo metke, naso yewao Kaisale qelaŋan gorop qeli welaine so Kaisale zonomine kakapa suwaine eŋe Abraham wano sarike, 
ACT.7.3	Kaisale eŋe sari more iwa yale olatke, ‘Ge kepe matŋone so ŋon tarekopŋone iwa qeliŋone more, noŋo kepe mane sikan ganikale, yewao wiye arikene.’ 
ACT.7.4	Yale wane Abraham eŋe Kaladiya kepeine yewa qelige more wiye ari Haran metke. Paki mo magaine seukki so ŋado baŋ Kaisaleŋo birakaki sari kepe iwa ukude gemami, iwao metke. 
ACT.7.5	Kaisale eŋe Abraham eŋine kepe biŋek mane malipka geyakane wan (1) mita, eya wane rokop nigatnemde mane mi mange. Me kepe sisikatnemde mane mi sunkake, midakaka, ŋo Kaisale eŋe rake, Abraham eŋe ŋado eŋine kepe biŋekine malipka geyake, eya manikale. Pakimo ŋado ŋosa ŋabokoune eŋe yaleka wiye more kepe yewa malipka gekei. Abraham eŋe medeune midaine geke, ŋo naso yewao Kaisale eŋe don yewa siluŋ rake. 
ACT.7.6	Kaisale eŋe don mane iwa yale rake, ‘Doko ŋosa ŋabo tegokopŋone eŋe ŋei tego natne eŋane kepeo gekei. Pakimo ŋei tego natne yewa edo geŋane doko ŋosa ŋabokopŋone, eya biraonbi eŋe eŋane qelit qeqe okane eŋane urata ma gekei, paki, eŋe koma 400, eya wane rokop, manerop matalione gekei. 
ACT.7.7	Ŋo baŋ ŋado, na ŋei ŋerep tego masi yewa okanmami, eya wane na dongo biraonikale, doko ŋosa ŋabo tegokopŋone, eŋe eŋane qelit qeqe gekei, paki eŋe kepe yewa qelige more sa arikei, eŋe sari naŋano kepe iwa wane bakom kito qelitne qe gekei.’ 
ACT.7.8	Paki Kaisale eŋe Abraham doko ŋosa ŋaboine eŋe Waom gorop tako rakot okane gekei wane, rara togon don ra more, eŋe yaene solaine kitasikei wane rakoke mange. Wane ŋado Abraham eŋe gipole Isak wakongiso, eŋe kaiwe mama 8 yewao, yaine solaine kitatke. Isak eŋe Yakop wane magaine, ŋo Yakop eŋe ŋei waomkopze 12 eŋane magaene.
ACT.7.9	“Yakop wane gipolekoune eŋe Yosep wane dere worik okane more, eŋe ŋei natne eŋano biraka more urata medep yauwine yale wesi makoi, pakimo, eŋe Izip kepeo ma arikoi. Ŋo, Kaisale eŋe weneŋ eŋerop geke. 
ACT.7.10	Wane oŋo mapitka more umat kine kine korop eyao ŋine ma birakaki saki, wet maep so dereret wekumane mangi, eŋe Izip ŋei waom Parao wane kaitko kine kine okangi menaŋ menaŋine okan mageke. Parao, eŋe Izip wane ware ware suwaine, wane Yosep mawakonka birakaki, Izip wane kepe ware ware ŋetne okange, pakimo, eŋe Parao wane matkotino kine kine korop eya wane ware ware okange. 
ACT.7.11	Ŋado ŋara wane bodi suwaine Izip kotino so Kanan kotino korop wakongi, ŋei ŋerep eŋe umat suwaine zok maratkakoi, pakimo, aso ŋabokopze eŋe ŋara maine mi maratkakoi. 
ACT.7.12	Ŋo Yakop eŋe yale detki ŋara eri Izip metke, paki Yakop eŋe aso ŋabokopze biraongi, mikep atak weku arikoi. 
ACT.7.13	Ŋado koso ariu atak etke okange, pakimo, Yosep eŋe tarekoune eŋine kineine ra qelaŋane edane rake, ‘Na Yosep’ Naso eyao Parao eŋe Yosep wane tego eya eŋe eŋine tarekoune, yale detonge. 
ACT.7.14	Wane ŋado Yosep eŋe magaine Yakopŋo eŋano sariyakane don raki ariki, magaine eŋe eŋine so, ŋei ŋerewekoune 75 eya wane rokopŋo sarikoi. 
ACT.7.15	Paki Yakop eŋe Izip ket ge more eya seukke, wane gipolekoune aso ŋabokopze eŋe weneŋ yalewaka yewa ket ge more seukwarekoi. 
ACT.7.16	Pakiso pareŋene eya ebu tewe one zinge koso Sekem ari dukongoi, deŋesere yewa mo sogino Abraham eŋe wesiŋo Hamor wane dokoine, Sekem matko, qole one more ebu make.
ACT.7.17	“Kaisale eŋe ŋado eŋine nasoo kine kine baŋ mayakane sogino Abraham rara togon don olatke, eya togoleyakane okangi, nasoine bomile sariki, Izip kepeo Israel wane tego eŋe zok manerop wakone suwa loule okangoi. 
ACT.7.18	Pakimo, ŋado Izip wane ŋei Waom mane wakonge, ŋo eŋe Yosep eya mi detkake. 
ACT.7.19	Ŋei yewa eŋe ŋenane tego eya isione masi borikine okan one geke, eŋe raki dokoene ŋei abubuwo wakonbi, qela ŋadino touko me doku namugo biraonbi yeine seukmaŋkoi me engumaŋkoi. 
ACT.7.20	Paki Mose eŋe naso yewao wakonge, eŋe medep wekumane paki Kaisale eŋe eŋane siminkake, naga magaine eto meso karewe (3) eya wane rokop wareka gekoik. 
ACT.7.21	Paki eŋe ŋadino tomoko birakau, Parao wane borasineŋo ma more eŋine medep yale bororom mauluke wareka geke.
ACT.7.22	Paki, Mose eŋe Izip eŋane ekap urumgo wa more eŋane dereretene korop manerop detwareke, wane eŋe don togole zonom gorop raraino me urata mamaine, yewao ŋei ŋerep eŋe ka more eŋet biŋekine ora bukeu manerop wake.
ACT.7.23	Ŋado Mose eŋe komaine (40) qoeki, eŋe Israel ari tegokoune oniyakane wetkeke, 
ACT.7.24	eŋe kaki, Izip maneŋo Israel mane qe matali kake, paki eŋe Israel yewa qesiŋkake, paki eŋe Izip ŋeiŋo Israel ŋei yewa komu komune zok qe matalikake, eya wane Mose eŋe kimaine Israel ŋei yewa ka more, Izip ŋei yewa qeki seukke. 
ACT.7.25	Paki, Mose iwa yale detke, ‘Naso iwa naŋane tego edo dere raikei, “Kaisaleŋo Mose qesiŋ kaki, ŋene qelit qeqe wikile uratao ŋine makok ŋonmaike.” ’ Ŋo Israel edo yale mi detkoi, so eŋe yale mi dere qelaŋangoi. 
ACT.7.26	Eya wane ŋadino kaiwe maneo Israel ŋei etke yakuwik, Mose eŋe erane osoetno sari otki paki, kito pese ma momoe osiyakane okane more rake, ‘Ai, kimatke, ŋire tati ŋon, eyamo onoka wane ŋiritne matali nagumamik me?’ 
ACT.7.27	Ŋo ŋei mane kimaine matali kake, eŋe Mose kito papkaki zinge arike paki, eŋe rake, ‘Yai, ge maŋo ŋenane ware ware ra biragangi okoramaine? 
ACT.7.28	Ge yatne Izip ŋei mane qenom seukike, yalewa koso na nekukenane okanmaine me?’ 
ACT.7.29	Eŋe yale raki, Mose eŋe don eya dere kaet okane wiye arike, eŋe ari mage Midiyan eŋane kepeo lotke more yewa lobo ŋei okane geke. Ŋado eŋe ŋerep mane make, paki medewetkine ŋei etke wakongoik.
ACT.7.30	“Pakimo koma 40 ari qoeki, kepe yaup papaine ŋei midaino aŋelo maneŋo wakonkake, eyamo Sainai Bonaga osino, eki nigatne mane wakelerop, eya wane naune kotino gerep bolamine yale laweke, eya wane kotino aŋelo eyao metke, 
ACT.7.31	Mose eŋe eya ka more dereret urata ma mage rake, ‘Iwa onokakaŋo wakonmaike,’ yale ra osinoka kaulukeyakane ra arike, pakimo Waom suwaineŋo boka iwa yale olale rake, 
ACT.7.32	‘Na geŋane aso ŋabokopŋone eŋane Kaisale, na Abraham so Isak so Yakop eŋane Kaisale,’ raki, Mose eŋe qomine poradaŋgi qise more kayakane kaetkake. 
ACT.7.33	Pakimo, Waom suwaineŋo olatke, ‘Kiyeŋonane kaweune kiye kulitŋone, eya makokenom, kepe yewa okoramaine, eya kepe kobekine, eŋe naŋane kepe biŋek. 
ACT.7.34	Na masi kine kine qotkoine Izip edo ŋei ŋerewekopne eŋano mamami, na niya eya mo korop ka waremaile, na Yuda ŋei ŋerep aroene mo derile, pakimo na ukude iwa Izip eŋane meteeno ŋine qesiŋ onikalane ketmaile, so umatene yewa ma birawe ariyake, eya wane ge wiyenom, na biraganbe Izip arinom.’
ACT.7.35	“Eŋe sogino Mose kito papka more olale rakoi, ‘Ge maŋo ŋenane ware ware so wano wanok ŋeize ra more biraganike?’ Pakimo, ŋei wa yewa Mose, eŋeka Kaisaleŋo aŋelo birakaki, eŋano ket more olatke. ‘Na ge bira ganbe, Israel wane ŋetne okora more tegoŋone zonom gorop qesiŋone more qelit qeqe wikile uratao ŋine makok one more ebu sakene.’ Waom eŋe aŋelo wane metino more gerep bolamino eki nigatno wakonkake 
ACT.7.36	Mose eŋe ebu ari more, masi tanik kine kine togogole Izip make, so Kiwet Takitne so kepe yaup papaine ŋei midaino eŋe masi korop mawareke, eŋe koma 40 yale, kepe ŋei midaino geke. 
ACT.7.37	So Mose eŋe oŋoka Israel ŋei ŋerep ra edange, ‘Baŋ Waomŋo ŋei kimaŋine mane ma birakaki, na yale propet okane mesiyake.’ 
ACT.7.38	Baŋ Mose eŋe aso ŋabokkopze Israel ŋei ŋerep eŋerop kepe yaup papaine, ŋei midaino gekoi, ŋado koso Mose weku oŋoka, eŋe ŋabokopze eŋerop gekoi, paki eŋe Sainai Bonagao yewa waki aŋeloŋo don olatke, naso yewao aŋeloŋo Mose Kaisale wane ra rokop don togoninerop olatke, wane Moseŋo don yewa ekapko qeke, wane ukude ŋene don yewa dapore detmaine.
ACT.7.39	“Ŋo ŋabokopze eŋe Mose wane don desikei wane bauwene waki mi detkoi, midaka, eŋe ma papka more wet mali malipeneŋo koso Izip kepeo zinge arikei wane simile zok detkoi. 
ACT.7.40	Eŋe Aron olatkoi, ‘Ŋene mi detmaine, Mose wano mo daleo wakonike, ŋei oŋo Izip kepeo ŋine iwen ŋone sarike, yale wane ge ŋenane waomkopze natne ebunom, pakimo edo ŋene alakane ŋebonbi, ŋene numa arikene.’ 
ACT.7.41	Aron eŋe aŋaene teweke naso yewao bulamaka ŋei oŋa oŋaine maki motpi okoraki, eŋe waom isisine edom meteeneŋo makoi, eya wane kino ŋara soep engu mire mau zeki, eya wane epa kebu suwaine ma more bulamaka oŋainane ewine kitokoi. 
ACT.7.42	Eŋe yale okanbi, Kaisale eŋe eya wane ra more ŋadekongi, eŋe kepe deine so meso serekin eya bakom kito meŋenone gekoi, wane propet eŋane ekapŋo iwa yale ramaike,
ACT.7.42	‘Israel magu ŋine sogino koma 40 yale kepe yaup papaine ŋei midaino ge more, ŋine bulamakau so lama engu ŋara soep mire epa kebu suwaine mama eya ŋine maŋano ŋine dere more makoi? Naŋano ŋine, yem midakaka, 
ACT.7.43	Ŋine Molek waom isisinane seli kise eya ma tewekkoi, eyamo naŋane seli kisi midakaka, eya yemo nemu Rapan wane serekin oŋaine eya bakom kito tewekkau paki, meŋenkamami, ŋine oŋa oŋa eya makoi so ŋine wet dereret ŋine waom isisine eŋano motpi paki, ŋine wetŋineŋo naŋane ewene mi kitokoi, eya wane na ŋibu biraŋunbe kepe mat ŋinŋine eya qelige more Babilon eŋane kepe mat nat paromino ari yewa gekei.’
ACT.7.44	“Sogino mokaka aso ŋabokopze eŋe kepe mat ŋei midaino gekoi, naso yewao eŋe Kaisale Wane Seli Kise magekoi, Seli Kise yewa mo Kaisale eŋe donine wele ma wakonge, Seli Kise yewa makoi, naso yewao yemo Kaisaleŋo maikei wane rake, rokop eŋe makoi, eya yemo Moseŋo oŋa oŋa mo kake, eya wane rokop makoi, Kaisale eŋe mo Mose yalewaka mayakane olatke.
ACT.7.45	Ŋado aso ŋabakopze eŋane dokoene eŋe Seli Kise eya ma more Yosuwarop sari, ŋei tego natne eŋane kepe mat natne makoi, pakimo Waomŋo aso ŋabokopze eŋane kaitko ŋine esoponge. Naso yewao Kaisale wane Seli Kise birau ket kepe yewao metke, mere sari mageki, ukude Dawit wane naso okanmaike. 
ACT.7.46	Waomŋo Dawit wet maep okankake, paki Dawitŋo meŋenkaki, oŋo detkaki, Yakop wane dokoŋosaine eŋane urum mayakakatne mane maine mayakane, okange. Eŋe baŋ eya wane kotino waket Kaisale meŋenka gekei wane, 
ACT.7.47	pakiso Solomonŋo eŋane Bakom Urum eya baŋ make.
ACT.7.48	“Ŋo propet maneŋo iwa yale ramaike, Waom suwaine wetika weti, eŋe ŋei meteŋo urum mamaine, eyao mi waket met okanmaike, 
ACT.7.49	Waom suwaineŋo iwa yale ramaike,
ACT.7.49	‘Qeli eyaŋo naŋane ŋei waom met metne okanmaike, ŋo kiyene yemo kepe kutno gesoke more mere zonom makale, yale wane mo, ŋine naŋane mat dalino maikei wane okanmami? Na diyawao mere zonom maikale? 
ACT.7.50	Eya yemo na noŋom meteneŋo kine kine yewa korop ma warekole.’
ACT.7.51	Ŋo Stiwen eŋe Kaunsol korop koso edange, “Ŋine wawaine ŋei, ŋine ket wetŋine midaine, qelaŋ magu eŋane rokop, naso baŋem ŋine ketŋine wongeki, Waom wane don mi det okanmami, ŋine Asu Koboboinane don mi dere, eya ma papka okanmami, ŋine aso ŋabo kopŋine eŋe okane gekoi, gegeŋine weku eyaka okanmaike. 
ACT.7.52	Sogine propet mane maŋo geki, eŋe masi maine okankakoi? Eya midakaka, ŋinane aso ŋaboŋine, eŋe Kaisale wane don naŋene rara ŋei, propet korop wikile ebone more, natne enguwi seukkoi, ge mage koso Kaisale eŋine qelit ŋei koboboine sariyakane ra wakongoi, ŋei yewa weneŋ enguwi seukkoi, pakimo, ŋine koso eŋine Waom Koboboine wetko ket okan nagu more qeqe eya ŋido okangoi. 
ACT.7.53	Ŋine Waom wane ra rokop don, eya aŋelo eŋane meteo ŋine makoi, ŋo ŋine eya mi mogat kamami.”
ACT.7.54	Kaunsol magu korop eŋe don eya detpi, qomeno qeki begiriŋgi, eŋe koto so sola weneŋ ŋet kitipke more, Stiwen wane koto gerep yemo manerop zok okangoi. 
ACT.7.55	Ŋo Stiwen eŋe Asu koboboineŋo watka okorakane, eŋe qeliwo pore togoleka kalilipka okora pot lotke, Kaisale qelaŋane kake, so Yesu eŋe Kaisale wane wazaino wonoken qeli ewe zonom so kibi maepine weneŋ metke, eya weneŋ kake. 
ACT.7.56	Paki Stiwen eŋe rake, “Ŋine detmami, na qeliwo pot lotke Ŋei Welaze, Ŋei Wawainane Gipole, eya Waom wane wazaino wonoken metki kamaile.”
ACT.7.57	Eya wane eŋe togoleka boka kuroge more, ketene qewonge orodoŋ wiye biririke ari Stiwen malip kakoi. 
ACT.7.58	Pakimo eŋe esopkau, mat suwainane ŋadino erinat ari waketki, eŋe kiyeke more wesi lewino seukeyakane birakoi, mikep eŋe qesat don ra olale more, takotine eya kito qoke more, ŋei medep qaluwit mane eŋetine Sauloo eŋane kino magukkeu metke. 
ACT.7.59	Paki, eŋe wesiŋo Stiwen kiŋ quŋ qekoi, Stiwen eŋe iwa yale meŋen kake, “O Waom Suwaine Yesu, ge asu oŋa oŋane manom!” 
ACT.7.60	Koso pese ket wawetine qe mere more, togoleka manerop boka rake, “O Waom suwaine ge eŋane sot eya qelige ebonnom niget ganiyake!” Stiwen eŋe yale ra more, so eyaka seukke. Masi tanik eya mo Sauloo wane deino koboboineka eŋe Stiwen wano okangoi.
ACT.8.1	Stiwen qeu seukke, eya wane doku tau tau magu eŋe Yerusalem osino metkoi, wane naso yewaoka kiyeke ŋabakopene edo zok manerop matali qetali okan ongoi, eya wane doku tau tau magu eŋe korop kaet ket nat nat Yuda so Samariya ari warekoi, pakimo aposolo enŋeneka Yerusalem metkoi. 
ACT.8.2	Ŋei natne eŋe Waom wane masi koboine mogare gekoi, Waomŋo eŋane detki menaŋge, eya edo Stiwen dukka more, eŋe aro suwaine zok manerop eŋane arokkoi. 
ACT.8.3	Ŋo Sauloo eŋe doku tau tau magu zok manerop yeka matali oniyakane geke, eŋe mat koto ari waket more, ŋei so ŋerep ebu waraŋ one sari, mulap urumgo bira onmaŋke.
ACT.8.4	Doku tau tau magu eŋe ŋaba eŋane kaetongi, kakakone ket mat maneo maneo ari more kisi maep ra qelaŋangoi, 
ACT.8.5	Pilip eŋe Samariya wane mat mane suwaine yewao ket more, Kristo wane eŋetine ora more, eya wane kisi maep, eya ra qelaŋan onge.
ACT.8.6	Ŋei ŋerep loutne manerop eŋe Pilip wane don detkoi paki, eŋe masi tanik togogole maki kakoi, eya detka more, eŋe ketene eŋanoka more metpi edange. 
ACT.8.7	Ŋei ŋerep loutne manerop eŋe asu qotkoine kotoeno pake, wane asu qotkoine yewa eŋe togoleka aroke more, qeliŋ one saket arikoi. Paki ŋei loutne setene seuseune me kiye meteene qotkoine, eya eŋe korop mo maine menaŋ warekoi. 
ACT.8.8	Eya wane ŋei ŋerep eŋano bakom suwaine zok manerop mat suwaine yewa eŋano wakonge. 
ACT.8.9	Ŋei mane mat suwaine yewao metke, eŋetine Simon, eŋe sogino suŋa qare kine kine ma okanmaŋke, eŋe yale okangi, Samariya ŋei ŋerep korop eŋe wet dereret loutne detkoi, yale okangi so Simon eŋe ramaŋke, “Na, nae ŋei suwaine mane.” 
ACT.8.10	Paki, ŋei ŋerep eŋetenerop, so ŋei ŋerep eŋetene midaine, eŋe korop Simon wane don desikei wane sorin gekoi, eŋe rakoi, “Ŋei yewa eŋe Kaisale wane zonom gorop gemaike, eŋe, ‘zonomine suwaine’,” eŋe yale ramaŋkoi. 
ACT.8.11	Pakimo, eŋe eŋane don desikei wane sorin gekoi, onoka wane, naso loutne eŋe masi kine mane maki, eŋe kau masi togogole yale okangi, eŋe wet dereret loutne detkoi. 
ACT.8.12	Ŋo baŋ Pilipŋo kisi maep, Kaisale wane qeli ewe zonom wane kisi maep don eya so Yesu Kristo wane kisi maep, eya ra qelaŋane edangi, eŋe naso yewao malipka more ŋei so ŋerep doku tau warekoi. 
ACT.8.13	Pakiso, Simon eŋe yaleka malipka more, doku tau more, Pilip korop gekoik, eŋe kaki masi tanik kine kine togogole Pilipŋo maki wakongi, ka more oŋaine qaeki, dereret urata zok manerop make. 
ACT.8.14	Aposolo eŋe Yerusalemka mere detpi, Samariya eŋe Waom wane don mo mamami, eya dere more, eŋe Petoroŋo Yohane biraotpi, ere eŋano ketkoik. 
ACT.8.15	Ere ket more, Waomŋo qesiŋongi, Asu Koboboine makei, eya wane meŋen kakoik. 
ACT.8.16	Eŋe Yesu wane eŋetko doku taukoi, ŋo Asu Koboboineŋo eŋane kuteno mi ket kitoke, 
ACT.8.17	eya wane ere meteetne kuteno motpik, so eŋe Asu Koboboine korop makoi. 
ACT.8.18	Simon eŋe otki aposolo etke, ere meteetne kuteno motpik, eŋe Asu Koboboine makoi, eya wane eŋe wesi erano ma sari more rake. 
ACT.8.19	“Ŋire zonom yewa naŋano weneŋ motpik, pakimo na yale waka metene ŋei mane wane kutino motpe so, eŋe yale waka Asu Koboboine eya, eŋe maine mayake” 
ACT.8.20	Yale rakimo Petoroŋo olatke, “Waomŋo kine kine eya wet pesek wane ŋebonmaike, eya ge maine wesiŋo mi qolekene, eya midakaka, eya wane wesiŋone eya mo geŋonerop sola gerepko weneŋ ŋisoki rap. 
ACT.8.21	Geŋane wet dereretŋone eya Waom wane deino koboboine zok mi okanmaike, eya wane ge zonom so urata iwa wane kotino maine mi wakesikene, eya midakaka, 
ACT.8.22	eya wane ge siluŋ wetŋone mainge more, masi tanikŋone qotkoine eya qelige more ŋadekkanom, paki, ge Waom suwaine meŋen kanom, oŋo maine wet dereret ŋonane bailalaŋ so sot turuŋŋone eya ma biraki ariyake. 
ACT.8.23	Na yalewa ramaile, onoka wane na ganbe, ge naso baŋem Waom wane zonom iwa maikenane bailalaŋ det maŋkene, eya wane umat suwaine kaukmaine, so dereretŋonane zoma qotkoine eyaŋo borikine ma wakone more walip ganmaike.” 
ACT.8.24	Pakimo, Simonŋo don iwa yale ra more main geke, “Ŋire siluŋ Waom suwainano naŋane meŋenkauk, eŋe wet Maep okane more qesiŋnangi, ŋire kine kine eya ramamik, eya naŋano koso mi wakoniyake.” 
ACT.8.25	Pakiso aposolo etke ere Waom Suwainane kisi maep don ŋei ŋerep ra edanbik paki, Waomŋo kine kine erano make, eya wane ra wakone edane more, so ere koso zinge Yerusalem arikoik, ere numao Samariya wane mat loutne eya kisi maep don ra edane arikoik.
ACT.8.26	Pakimo, Waom Suwainane aŋeloŋo Pilip iwa yale olatke, “Ge wiye more, kepe nat paromino rai woken arinom, numa yewa Yerusalem yuwane qei Gaza ketmaike.” Numa eya ŋei midaine, yaup togole pamaike. 
ACT.8.27+ACT.8.28	Eso Pilip eŋe wiye more ari numao Etiopiya ŋei mane kake, ŋei eya eŋe kepe ware ware suwaine mane, eŋe Etiopiya ware ware ŋerep waom Kwin eŋane wesi mat ware ware, eŋe labine mo kitokoi, oŋo Yerusalem sari Kaisale ewine kito more, koso zinge Etiopiya ariyakane numao horsi kare kutno mere more propet Isaiya wane ekap, eya dapore arike. 
ACT.8.29	Pakimo Asuŋo Pilip olatke, “Ge horsi kare yewa wane osino ari ikop maratkanom.” 
ACT.8.30	Paki, Pilip eŋe biririke osino ari more detkaki, eŋe propet Isaiya wane ekap dapore metke, eŋe yale okangi, Pilipŋo rake, “Ge don yewa dapore kineine maine detkamaine me mida?” 
ACT.8.31	Pakimo, ŋei yewa eŋe don iwa yale mainge rake, “Na ŋei maneŋo numa mi ra wakone sikan nangi, na noŋomka eya wane kineine dalino desikale? Ge sanom narop weneŋ horsi kare kutno mette.”
ACT.8.32	Waom Wane kibi nat parom dapotke, eya yemo iwa yale weneŋ ramaike,
ACT.8.32	“Eŋe don mane mi rake, eŋe aŋaine kilipkeki, lama yale qeu seukeyakane ma sarikoi, eŋe lama medeune zoune kitatpi mi arok maŋkei, yale waka ŋei yewa eŋe aŋaine mi aŋaŋge 
ACT.8.33	Eŋe maket biraka more zok manerop mabaik kakoi, paki eŋe dongo biraka more eŋano don mane koboine mi rakoi, so eŋine tego me dokoine mane maŋo ŋei ŋerewekoune eŋano kisi maep don okangi rap? Midakaka, eya wane eŋe gegeine mau siukke, paki eŋe kepeo gegine eya koso mi geke.” 
ACT.8.34	Ŋei yewa eŋe ekap eya dapotki qoeki, eŋe Pilip olatke, “Na qeson ganbe, propet eŋe maŋane ra more don yewa rake? Eŋe eŋinane rake, me eŋe ŋei mane wane rake?” 
ACT.8.35	Eya wane Pilip eŋe ŋei yewa don dapotke, eya wane kine ra wakone olatke, eya wane ŋadino yemo eŋe Kaisale wane kisi maep ra qelaŋane more, Yesu wane kine natne kito olat wareke. 
ACT.8.36	Eŋe numaka ari mage doku mane yewao ari lotkekoik, paki ŋei yewaŋo rake, “Doku kanom pamaike, ŋo na onokaŋo numane leŋnangi, na peyam doku mi taumaile?” 
ACT.8.37	Pakimo Pilipŋo rake, “Ŋo ge wetŋoneŋo korop malip kakeneo, eya yemo ge maine taugangale.” Eŋe don mainge rake, “Na Yesu Kristo malip kamaile, eŋe Waom wane medep.” 
ACT.8.38	Pakimo, eŋe horsi kare ware ware olatki, ma walukkaki okorake, paki Pilip so ware ware ŋei yewa ere dokuwo ket more so Pilipŋo eŋe taukake. 
ACT.8.39	Pakimo, ere doku qeliŋka more sauk, eyaka ikop Waom suwainane Asuŋo Pilip ma arike, so ŋei ware ware eŋe koso mi kake, eŋe bakom kito more so numaine eyaka mogare arike. 
ACT.8.40	Ŋo Pilip eŋe Asdot matko lotke more, mat suwaine loutne yewa ari korop Yesu wane kisi maep don ra qelaŋane ari mage ŋado baŋ Sisariya matko ari lotkeke.
ACT.9.1	Naso yewao Saulo eŋe Waom suwainane dokoine engu mataliongi, seukkei wane don togogole rake, eya wane eŋe Mosop Ŋei Ŋetne Suwaine eŋano ari, 
ACT.9.2	olale rake, “Ge kibi mane Yuda magu Damaskus matko gemami, eŋane qe ninnom, ge iwa yale qekene, ‘Ŋene Saulo iwa bira kaŋem ŋinano umaike, eŋe ŋei so ŋerep magu Yesu mogat kamami, eya ziyage ebu ma waraŋone, Yerusalem sari mulap urumgo biraoniyake, eya wane birakamaine.’ ” 
ACT.9.3	Eso Saulo eŋe Yerusalem mat qelige more, moeya Damaskus arike, eŋe ari Damaskus osino lotkeki, ikop eyaka qelaŋan mane qeliwo ŋine yewaka eŋano ket more qelaŋan kake. Qelaŋan yewa mo zok manerop togogole. 
ACT.9.4	Paki Saulo eŋe mo eyaka kepo ket rasu pa more, detki ŋei maneŋo don mane iwa yale olale rake, “Saulo, Saulo, ge onoka wane na neku matali qetali okan nanmaine me?” 
ACT.9.5	Saulo eŋe rake, “Waom, ge maŋo?” Pakimo eŋe rake, “Na Yesu, ge na zok manerop matali qetali okan nanmaine. 
ACT.9.6	Ŋo ge siluŋ wiye more, Damaskus mat suwaino waketnom, pakimo baŋ ŋado ŋei maneŋo ge kine kine mane onokaka makene, eya eŋe golasiyake.” 
ACT.9.7	Ŋo ŋei natne eŋe Saulorop weneŋ arikoi, eŋe doneene midaki, zonomene ketki okorakoi, so eŋe don rake, eya detkoi, ŋo eŋe ŋei eŋine mane mi kakoi, 
ACT.9.8	Saulo eŋe wiye deine pore kaki, deine zok mupke panamange, eya wane eŋe qesiŋka more, metino malipka ma ari Damaskus matko waketkoi. 
ACT.9.9	Eŋe kaiwe karewe yale deine yeka mupke metki, eŋe ŋara doku mi neke yaupka pake. 
ACT.9.10	Yesu wane qelit ŋei mane eŋe Damaskus matko geke, ŋei eya eŋetine Ananiyas, eŋe kulu kulu mane kaki, Waomŋo Ananiyas orake, paki eŋe olale rake, “Ananiyas!” Ananiyas eŋe dere more mainge rake, “Waom, na iwa metmaile.” 
ACT.9.11	Waom eŋe Ananiyas olale rake, “Ge wiye, numa eŋetine, ‘Numa Koboine,’ yewaka ari Yudas wane matko wa more, ŋei mane eŋetine, Saulo, eŋe Tarsus matko ŋine, eŋe ka more, eŋine eŋetinane qesonnom, so eŋe yewa meŋenka metmaike, eya marat kam paki, eŋine kanom, 
ACT.9.12	Saulo eŋe kepe sola deine eya mo welekatne mupkeke, ŋo eŋe kulu kulu mane iwa yale kake, eŋe kaki ŋei mane eŋetine, Ananiyas, eŋe sari saket metine mawa eŋane kutno motke, paki eŋe deine eya koso mo maine menaŋkake.” 
ACT.9.13	Ananiyas eŋe Waom wane don dere mainge rake, “Waom, ŋei ŋerep loutne eŋe ŋei eya wane donkisi nolatkoi, eŋe Yerusalem mat kotino geŋane ŋei ŋerep magu masi kine kine qotkoine okan one more zok manerop matalionge, so koso, 
ACT.9.14	Mosop Ŋei Suwaine eŋano ŋine rako rakok kibi maki, ŋei eya iwa Damaskus birakake, eŋe ŋei ŋerep iwa geŋane eŋet gora magemami, ŋei yewa oŋo geŋone magu eya ebu ari mulap urum togole bira oniyakane sarimaike.” 
ACT.9.15	Pakiso Suwaineŋo iwa yale olatke, “Ge arinom, na ŋei eya naŋane qelit qeqe uratane mayakane mo birakakole, oŋo Israel kotino ŋei ŋerep, so ŋei ŋerep Israel ŋadino qelaŋ gemami, so kepe ware ware suwaine, eŋane kaiteno naŋane eŋetne ra qelaŋan oniyake, eya wane ge arinom, 
ACT.9.16	eŋe naŋane ra more wikile desiyake, na noŋom wikile kine kine mo eya sikan kaikale.”
ACT.9.17	Waomŋo yale raki, Ananiyas eŋe ari more mat eya wane kotino waket more, metine mawa Saulo wane kutno more rake, “Saulo kimane, ge iwa sari dumao Yesu kene, Waomze Yesu oŋomka na geŋano bira nanmaike, eya wane Yesu eŋe deŋone ma menaŋgane more, Asu Koboboine qe watke more rokop ganiyake.” 
ACT.9.18	Ananiyas eŋe don olatki qoekiso, ikop yewaka kine kine natne, zawon lesoine yaleŋo Saulo wane deino ŋine qoe qake ketpi, deine menaŋge, so eŋe wiye okoraki mo Ananiyasŋo doku taukake. 
ACT.9.19	Saulo eŋe ŋara neki ŋado zonomine koso motke.
ACT.9.19	Saulo eŋe mali malip ŋei ŋerep eŋerop Damaskus matko kaiwe kareweka geke, 
ACT.9.20	so eŋe Yuda lewa lewaŋ urumgo koboine ari more, Yesu eŋe Kaisale wane gipole eya ra qelaŋange. 
ACT.9.21	Ŋei ŋerep korop eŋe Saulo wane don eya dere more, oŋaene qaeki, auye rakoi, “Ŋei yewaŋo ŋei ŋerep loutne eŋe Yesu wane eŋet ora bukeu wake, yemo korop mo Yerusalem mat kotino ŋine enguki seuke siukwarekoi, wane eŋe koso ŋei ŋerep eya yaline eŋe ebu more Mosop Ŋei Suwaine, eŋano bira oniyakane matzo iwa sarike.” 
ACT.9.22	Ŋo Saulo wane don raraineŋo yemo zok manerop zonominerop, eya Yuda eŋano Damaskus matko ra qelaŋange, so Yesu eŋe Kristo eŋe kepe ŋei magu borikino ŋine makok ŋoniyakane, Magakŋo birakaki ketke, eŋe Saulo wane don eya dere more Yuda ŋei Damaskus gekoi, oŋaene qaeki qiseu paki, don natne ra maket birakakei wane mi okangoi. 
ACT.9.23	Kaiwe loutne qoekiso, Yuda edo lewage more Saulo qeu seukeyakane don numaine ra ma togolekoi, 
ACT.9.24	Ŋo ŋei maneŋo Saulo don dereret eya mo olatke, paki Yuda ŋei eŋe mat suwainane madet baŋem eya mo korop warekoi, eya mo ruwoo so kaiweo Saulo qeu seukeyakane ra more yale okangoi. 
ACT.9.25	Ŋo ruwo mane Saulo wane dokoine, eŋe Saulo ma more mat wane wesi sen aŋaine mau lotkeki iwenka ari rosa suwaine kotino birakau waket metki, so dokoine eŋe rosa mulapŋo bororom bororom mau qoroŋ qoroŋ ket kepo kitoki, Saulo eŋe saket arike.
ACT.9.26	Saulo eŋe Damaskus qelige more, Yesu wane dokoine marat oniyakane Yerusalem arike, eŋe Yesu dokoine eŋerop weneŋ lewaŋgei wane ra arike, ŋo Yesu wane dokoine eŋe Saulo mo Yesu wano takotkike, eya wane donkisi yewa dere mi malip kakoi, yemo eŋe koropŋo manerop zok kaetonge. 
ACT.9.27	Pakiso, Barnabasŋo Saulo qesiŋka more, aposolo eŋano iwenka ari edange, “Waomzeŋo Saulo Damaskus matko numao maratka more olatke, Saulo eŋe Yesu wane eŋetko Damaskus kaet midaine ra qelaŋange.” 
ACT.9.28	Yale raki, so Saulo eŋe aposolo eŋerop weneŋ geke, eŋe Yerusalem mat korop ari sari ge more, Waomzane eŋet kaet midaine ra qelaŋange, 
ACT.9.29	eya wane Yuda ŋei natne eŋe Grik don rakoi eya Yerusalem gekoi, Saulo eŋe ŋei eya don ra kitat okane aukoi, ŋo ŋei eyaŋo Saulo qekei wane ra numa daleo maratka more qeŋem seukeyake ra okangoi. 
ACT.9.30	Pakimo, doku tau tau magu eŋe don kisi eya dere more, Saulo Sisariya matko iwenka ari more birakau, Tarsus matko arike.
ACT.9.31	Saulo eŋe ariki, so doku tau tau magu korop Yuda kepeo, Galili kepeo so Samariya kepeo eŋe ŋei maneŋo mi borikine kine kine mane okanongi, eŋe korop peyamine gekoi, Asu Koboineŋo doku tau tau magu qesiŋongi togolekoi, maguwo ŋei ŋerep zaleene suwakiso ŋei ŋerep korop eŋe Waomze ewino kito gekoi.
ACT.9.32	Petoroŋo matko matko ari ari sari sari okange, so Kaisale wane ŋei ŋerep natne Lida matko gekoi, atak mane Petoroŋo ŋei ŋerep eya eŋano ari geke. 
ACT.9.33	Naso yewao eya ge more, ŋei mane eŋetine, Ainiyas maratkake, Ainiyas wane kiye metine yemo zok seuseune pake, eya wane Ainiyas eŋe koma eit (8) yaline kulu papainoka naso baŋem pageke. 
ACT.9.34	Petoroŋo Ainiyas olatke, “Ainiyas, Yesu Kristoŋo ma menaŋ ganmaike, ge wiye kulu papaŋone maulukenom!” Raki, ikopka Ainiyas eŋe aŋaine teweke, yewa kamde eweke more wiyeke. 
ACT.9.35	Lida matko ŋine ŋei ŋerep korop so Saron kepe mat digin togogole ŋei ŋerep yewa gekoi, eŋe Ainiyas kau, mo menage wekumane okange, yale ka more, eŋe wet maingeu paki, zinge Waomze mogat kakoi. 
ACT.9.36	Naso yewao, mali malip ŋerep mane, eŋetine Tabita Hibru dongo, Yopa matko geke, eŋane eŋetine mane Grik dongo eya mo Dorkas, eŋet eya wane kineine, yemo noniŋ zuba, ŋerep eya Yesu mogat ka more naso baŋem naso baŋem masi weku mane ma more, ŋei ŋerep aboŋene midaine qesiŋonge, 
ACT.9.37	naso yewao Petoro eŋe Lida matko geke, naso maneo yemo Tabita zoma suwaine zok manerop kaki pa eyaka seukke. Seuki so kimakoune eŋe pareŋine eya saukka more, mat aŋaune mane kutno weti yewao birakau pake. 
ACT.9.38	Yopa eya mat amaŋ mida, bamgo Lida osino metke, eya wane doku tau tau ŋei ŋerep Yopa gekoi, eŋe Petoro wane don kisi dere more don more more ŋei etke Yopa biraotpi, Petoro wano ari olatkoik, so eŋe rakoi, “Ge siluŋ mi mesikene, ge ikop ŋenano sarinom, ŋerep mane eŋe mo seukeyakane okanmaike, ge siluŋ ikop mide biririke sarinom!” 
ACT.9.39	Petoro eŋe aboŋine mauluke more, ererop weneŋ ari Yopa matko lotkeke, pakiso eŋe Petoro iwenka ari mat kutno weti aŋaine mane yewao wakoi. Ŋerep mala loutne eŋe urum eyao watke rokopkekoi, Dorkas eŋe wisika geke, naso eya eŋe takot suwaine so nigatne loutne ma more, ŋei ŋerep aboŋene midaine ebonge, ŋerep mala yewa eŋe takot eya Petoro sikanka more arokkoi. 
ACT.9.40	Petoroŋo ŋerep korop urumgo ŋine raongi ket wareu eŋe wa wetine qe meŋenka more zinge pareŋ olatke, “Tabita wiyenom!” Yale raki so deine pore Petoro kaki paki mo eyaka wiye more metke. 
ACT.9.41	Petoroŋo metino ma qesiŋkaki wiye okorake, pakiso, eŋe doku tau tau ŋei ŋerep so ŋerep mala edora more, Tabita mo wisikae wiye more, koso gege maratkamaike, eya edane sikanongi pakiso, birakaki metke. 
ACT.9.42	Don kisi yewa Yopa matko Petoroŋo masi make, eya wane kisiŋo lolike watke rokopkeke, eya wane ŋei ŋerep loutne eŋe Waom detlukka malipka more mogat kakoi. 
ACT.9.43	Pakiso, kaiwe loutne Petoro eŋe Yopa matko geke, so ŋei mane, eŋe bulamakau so osom solaine natne ma urata natne eyaŋo mamaŋke, ŋei yewa wane eŋetine Saimon, eŋe ŋei eya eŋerop eŋane matko geke.
ACT.10.1	Ŋei mane Sisariya matko geke, eŋetine Kornilius, eŋe Roma kawali ŋei magu (100) eŋane ŋetne. Kawali ŋei magu eya eŋane eŋetene “Italiyan wane kawali ŋei magu.” 
ACT.10.2	Kornilius eŋe Kaisaleŋo onokaka wane simin kamaike, eya malipka more ewine kitoke, eŋine so dokoine korop eŋe Kaisale wane bango tamge more, eŋetine ma bukeu wake, so eŋe Yuda ŋei aboŋene midaine qesiŋ onmaŋke, ŋo meŋe meŋen yemo Kaisale wano meŋenka mageke.
ACT.10.3	Rarap maneo 3 kilok, kepe qoe qoe naso, eyao eŋe kulu kuluwo yale kine kine mane kake, eŋe Kaisale wane aŋeloŋo tingo kaki, ŋei yale sari mat koto saket more olale iwa yale rake, “Kornilius!” 
ACT.10.4	Pakimo, Kornilius eŋe eŋano pore kalilipka more, kaetkaki siluŋ rake, “Waomne daleo?”
ACT.10.4	Aŋelo eŋe donine mainge rake, “Kaisaleŋo geŋane masi weku mane ŋei ŋerep wesi aboŋene midaine geu, ge qesiŋ onmaine so kine kine wane qekau, ge mapik onmaine, eya mo Waomŋo ka more meŋen meŋenŋone dere more, siminkaki qesiŋ ganiyake. 
ACT.10.5	Ge nasomde iwaka ŋei mane bira onnom ari, ŋei mane eŋetine Saimon, ŋo maneine Petoro, eŋe Yopa gemaike, iwa iwenka sarikei wane bira onikene. 
ACT.10.6	Petoro eŋe Saimon osom solaineŋo kine kine mama eŋane matko kulit gemaike, Saimon eŋe matine yemo kiwet mezeno gemaike.” 
ACT.10.7	Aŋelo, eŋe yale ra more Kornilius don olatki qoeki arike,
ACT.10.7	Pakimo Kornilius eŋe ŋei etke etoraki sarikoik, ŋei mane eŋe Kaisale ewine kito more Kornilius wane matino geke, eŋe Kornilius maulukka mageke. Kornilius eŋe ŋei eya so kawali ŋei mane so qelit qeqe ŋei etke edoraki sarikoi. 
ACT.10.8	Sariu so Kornilius eŋe kine kine wakonge eya wane done edane more mauluke, so Yopa biraongi arikoi.
ACT.10.9	Korniliusŋo ŋei biraonge, eŋe ari mage numao pakoi, kepe qaeki, ŋei etke so etke eya eŋe Yopa osino ariuso, kepe deine mo oŋa bango okangi, mo Yopa matko lotkekoi, pakiso naso yewao Petoro eŋe tiri woka mat bakino kutno meŋen kayakane wake.
ACT.10.10	Yewa meŋenka more ŋara wane seuke more, qelit qeqe ŋei mane ŋara maulukeyakane olatke. Qelit ŋei eŋe ari ŋara maulukki, so Petoro eŋe kulu kulu yale kine kine mane de kuneŋine kake. 
ACT.10.11	Petoro eŋe kaki qeli aŋaŋgi, kine kine mane ketke, eya yemo lap lap kakapa suwaine mane yale wakonge, eyamo wazaine etke so etke pise pisiine eya yale waka metki, laplap eya bira qesuŋkaki, kepeo qere dege ket sarike. 
ACT.10.12	Osom kine mane kine mane, koma, logum, parewa, naŋi zubaine, eya eŋe korop laplap eya wane kotino watke pakoi. 
ACT.10.13	Ŋei maneŋo Petoro olatke, “Petoro, ge wiye qe nenom!”
ACT.10.14	Pakimo, Petoroŋo mainge rake, “Waomne, na maine mi okanikale, Mose eŋe osom kine kine iwa pamami, eya korop qotkoine, Yuda tegoŋo mi nenine rake, sogino na osom yaline mane mi nekole.”
ACT.10.15	Ŋei eyaŋo Petoro koso olatke, “Kaisaleŋo kine kine ra sauk okangi libeka okange, ge maine misuk raikene, ‘mi nenine’.
ACT.10.16	Laplap eya atak karewe ket wakongiso, koso ikopka qeliwo mainge more waraŋgi kerewake.”
ACT.10.17	Waki, so Petoro eŋe dereret urata so dere qeka okane more rake, kulu kulu iwa kele, eya wane kine yemo daleo? Eŋe dereret urata yale ma metkiso, ŋei magu natne Korniliusŋo biraonge, eŋe lotkekoi, eŋe sari lotke more, ra qeson okane rakoi, Simon wane mat, eyamo diyawao metmaike? Eŋe yale ra qesone ari mageso, madetko lotke more yewa okorakoi. 
ACT.10.18	So eŋe qesone more iwa yale rakoi, “Ŋei mane eŋetine Simon Petoro eŋe iwa kulit gemaike, ŋei eya eŋe iwa metmaike me mida?”
ACT.10.19	Ŋo Petoroŋo yemo eŋe kulu kulu kake eya wane kine desiyakane ziyaŋka mat kutno weti metke, naso yewao Asu Koboboine eŋe Petoro olatke, “Detnom, ŋei karewe eŋe qelawa sari ge ziyaŋ ganmami. 
ACT.10.20	Yale wane ge wiye ketnom, na ŋei eya biraonbe sarimami, eya wane ge aboŋone mauluke more ikop ket eŋerop arinom, ge dereret urata koso misuk maikene, ŋei yewa noŋom biraonbe sarimami.”
ACT.10.21	Rakiso, Petoro eŋe ŋei eya eŋano ket ŋei eya edange, “Ŋei iwa ŋine ziyaŋ kamami, yemo na iwa, ŋo ŋine onoka wane sarimami?”
ACT.10.22	Yale rakiso, ŋei eya eŋe mainge olatkoi, “Kawali ŋei magu (100) eŋane ŋetne, eŋetine Kornilius, oŋo bira ŋongi sarimaine, oŋo ŋei wele, eŋe Kaisale eŋetine ora mawa kamaike, so Yuda ŋei ŋerep Kornilius ewine kito okanmami. Kaisale wane aŋelo mane oŋo Kornilius olatke, eŋe goŋo don mane daleo ra qelaŋane olatnom desiyakane newan ganmaike.” 
ACT.10.23	Petoro eŋe don eya dere more, ŋei eya eŋe mat yewao ruwoo eŋerop paikei wane newanonge.
ACT.10.23	Kepe qaeki, Petoro eŋe aboŋ mauluke more, eŋerop arike, doku tau tau ŋei ŋerep natne, Yopa ŋine eŋe eŋerop weneŋ arikoi. 
ACT.10.24	Petoro so ŋei magu eya eŋe ari mage numao pakoi, qaekiso kaiwe maneo Petoro eŋe Sisariya matko lotkeke, Kornilius eŋe weŋem sotakkoune so kimakoune natne newan ongi, sari matino Petoro toma kakoi.
ACT.10.25	Petoro eŋe matko wayakane okoraki, Korniliusŋo maratka more Petoro wane kino kepo ket rasu more, umi ket kaitne kepe uwakake. 
ACT.10.26	Ŋo, Petoro eŋe maki wiyeki olatke, “Wiyenom! Na kepe ŋeika.”
ACT.10.27	Petoro eŋe Kornilius don olatki, ari mat koto wakoik, ŋei ŋerep loutne lewage more erane toma metkoi. 
ACT.10.28	Petoro eŋe yale edange, “Ŋidom detlukmami, Yuda ra rokop don togonŋo iwa yale ramaike, Yuda ŋei mane eŋe Yuda tego ŋadino, qelaŋ ŋei, eŋerop maine kulit mi geyake, so Yuda mane eŋe tego eya eŋane osoeno mi ariyake, ŋo na yemo Kaisale oŋom mo sikan nanike, Kaisale wane deino me kaitko, na mi raikale, Kaisale wane zonom me deinane qelaŋanŋo ŋei mane wane sot turuŋ me panaman mane mi mataliki siukeyake, eya midakaka. 
ACT.10.29	Eya wane na ŋinane don dere mi qile, na ŋinane don boka woka eya dere iwa sarile, eya wane na qeson ŋunmaile, ŋine onokaka wane rau na sarile? Eyaka rau na detpe.”
ACT.10.30	Pakimo, Kornilius eŋe mainge iwa yale rake, “Kaiwe karewe bano, naso yewao, 3 kilok na matne koto mere meŋen kawe so, ikopka ŋei mane laplapine qelaŋaninerop eŋe naŋane kaitno okora more, 
ACT.10.31	nolatke, ‘Kornilius! Kaisaleŋo geŋane meŋe meŋen dere more geŋane masi weku mane kake, 
ACT.10.32	eya wane ge ŋei mane Yopa bira kanom, eŋe ari Saimon Petoro maratka more, iwa sariyakane olatkep, Petoro eŋe Saimon, osom solaine mama eŋerop metmaike, eŋe matine kiwet osino kulit gemaike’.
ACT.10.33	Yale raki, so na ikopka ŋei natne biraonbe sariu mo, ge masi weku mane okane more sarimaine. Naso iwao, ŋene korop Kaisale wane kaitko mere geŋane don desikenane tomamaine. Kaisaleŋo ge kine kine ginge, ge eya korop ra qelaŋannom desikene.”
ACT.10.34	Kornilius eŋe yale rakiso, Petoro eŋe kiyeke rake,
ACT.10.34	“Na iwa mo detlukmaile, Kaisaleŋo ŋei ŋerep korop eŋano masi tego wekuka raki paki detongi, magu weku okanmami. 
ACT.10.35	Ŋei ŋerep kepe baŋem maguine maguine, eŋe Kaisale ewine kitokeiwo, so koboine ge okanikeiwo, Kaisaleŋo ŋei ŋerep eya eŋane simin kaki qesiŋ oniyake. 
ACT.10.36	Ŋine don iwa yale eyamo detmami, Kaisaleŋo Israel tego ŋebonge, eŋe kisi maep don iwa yale ra qelaŋange, Yesu Kristo eŋe kepe baŋem ŋinane Suwaine, oŋo ŋebuki, ŋene Kaisale rop wet weku okangone, ŋine eya korop detlukmami.
ACT.10.37	Ŋine ŋidom kine kine korop wakonge, eyamo detka waremami, eyamo Israel kepeo Yohaneŋo ŋei ŋerep doku tau-onge, so kisi maep ra qelaŋange, eya wane ŋadino mo korop wakon wareke, Yesuŋo urata eyamo Galili kepeo kiyeke more, maki takotke kepe baŋem rokopke ari wareke, ŋine eyamo korop detlukmami. 
ACT.10.38	Kaisaleŋo Yesu, Nasaret ŋine Asu Koboboine zonominerop qe watke rokopkake, Yesu eŋe kepe baŋem lolike korop masi weku mane ma more, ŋei ŋerep Ŋei Borikinane asu qotkoinerop eya ma menaŋ onge. Kaisaleŋo Yesurop geke, eya wane, eŋe kine kine maki, eya wakonge, ŋine eya mo korop detlukmami. 
ACT.10.39	Yesu eŋe kine kine Israel eŋane kepeo so Yerusalem kotino make,
ACT.10.39	Ŋene eya korop kakone, pakiso eŋe Yesu kibego qeu seukke. 
ACT.10.40	Ŋo, kaiwe mama karewe kutno Kaisaleŋo eŋe ma wisikaekaki, wiye more ŋei ŋerep eŋano wakonge. 
ACT.10.41	Ŋei ŋerep korop eŋe mi kakoi, Yesu eŋe seuseuwo ŋine koso wisikae wiyeke, Kaisaleŋo ŋene bira ŋongi, ŋene koso Yesurop weneŋ doku so ŋara nekone.
ACT.10.42	So Yesu eŋe ŋene urata don ŋebone more ŋedange, ŋene ŋei ŋerep eŋano kisi maep don iwa yale ra qelaŋanikenane ra ŋedange, Kaisaleŋo Yesu eŋe ŋei ŋerep wisikaune so seuseune kineene ma wanokoniyakane birakake, ŋene don eya ŋei ŋerep edangene. 
ACT.10.43	Kaisale wane qelit ŋei propet eŋe korop Yesu wane don ra qelaŋangoi, paki, eŋe iwa yale rakoi, ŋei mane eŋe Yesu wane don dere mogat kayakeo, eŋe Kaisaleŋo ŋei eya wane sot turuŋine eya mo korop Yesu wane eŋet malipka maikane, qeliŋka maniyake.”
ACT.10.44	Petoro eŋe kisi maep don ra okoraki, eyaka Asu Koboboineŋo ŋei ŋerep korop Kaisale wane don dere metkoi, eŋane kuteeno ketke. 
ACT.10.45+ACT.10.46	Yuda tegoo ŋine doku tau taune Petororop weneŋ sarikoi, yewa eŋe detpi don kuneŋine kine mane kine maneoka, Kaisale bakom kito eŋetine ore ma wiyekoi, paki eŋe dereretene qeyauki qise more, iwa yale rakoi, “Kau, Kaisale eŋe qelaŋ ŋei ŋerep Asuine Koboboine ebone more, mainongi eŋane biŋek mo okanmami.”
ACT.10.45+ACT.10.46	Pakimo, Petoroŋo iwa yale rake, 
ACT.10.47	“Ŋei ŋerep tego iwa Asu Koboboine mo mamami, eŋe mo ŋenze rokop okanmami, eya wane mo koso maŋo mane doku taukei wane rawetoniyake?” 
ACT.10.48	So Petoro eŋe koso ŋei ŋerep yewa eŋe edange, “Ŋine ukude mo iwa Yesu Kristo wane eŋetko doku taukei!” Eŋe doku tauwi qoekiso, eŋe koso eŋerop kaiwe mama natne weneŋ gekei wane ra olatkoi.
ACT.11.1	Petoro eŋe qelaŋ ŋei ŋerep Yuda ŋadino Kaisale wane don edange, aposolo natne so mali malip magu Yuda kepe korop Kaisale wane don kisi eya detkakoi. 
ACT.11.2	Naso yewao mali malip magu keuweno ŋine ŋei natne edo iwa yale rakoi, “Ŋei qelaŋ natne Yuda ŋadino eŋe Yesu mogat kakei wane, yaene solaine kitasikei.” Pakimo, Petoro eŋe Yopa ŋine zinge Yerusalem ari lotkeki paki, Yuda ŋei edo Petoro ra wetkakoi, 
ACT.11.3	Eŋe iwa yale rakoi, “Ŋei eya eŋe yaene solaine mi kitatkoi, ge eŋane matko arikone, ari ŋei yewa eŋe yaene solaene mi kitatkoi, ge eŋerop mere ŋara nekone!” 
ACT.11.4	Yale rau so Petoro eŋe kine kine wakonge, eya korop ra qelaŋane edange.
ACT.11.5	“Kaiwe mane na Yapa matko meŋenka more kulu kulu mane kakole, laplap suwaine wakonge, kine kine natne eŋe laplap eya nat parom etke so etke piseke so yale waka laplap qeliwo ŋine qere dege ket more, naŋane osono lotkeke, 
ACT.11.6	na mat osomine, osom zubaine, koma, logum, parewa so naŋi zubaine laplap kotino ongole. 
ACT.11.7	Pakiso, ŋei maneŋo nolatke, ‘Petoro, ge wiye more engu nenom!’ 
ACT.11.8	Ŋo, na mainge rakole, ‘Waom, na mi okanikale midakaka! Mose eŋe osom kine kine mi nenine rake, sogino na osom eya mi nekole’. 
ACT.11.9	Ŋei eya qeliwo ŋineŋo koso nolatke, ‘Kaisaleŋo kine kine eya mo raki libeka okange, ge maine misuk raikene, mi nenine.’ 
ACT.11.10	Atak karewe laplap ket wakongi kawe, so koso qeliwo wake. 
ACT.11.11	Naso yewao Kornilius wane ŋei karewe Sisariya ŋine Simon wane matko lotkekoi. 
ACT.11.12	Asu Koboboineŋo naŋano wakonnane rake, ‘Ge eŋerop ikop arinom.’ Ŋei 6 Ŋenze mali malip magu, Yopa ŋine eŋe narop weneŋ Sirariya arikoi, paki ŋene koropŋo Kornilius wane matko wa ketkone. 
ACT.11.13	Eŋe eŋine donkisi ŋedange, eŋe aŋelo maneŋo matine koto wakonkaki paki olatke, ‘Ge ŋei mane Yopa birakanom, eŋe ari Saimon Petoro maratka more, iwa iwenka sariyake. 
ACT.11.14	Petoroŋo don welerop ŋidaniyake, eya wane Kaisaleŋo ge so dokoŋone baŋ korop ma menaŋ ŋuniyake’ 
ACT.11.15	Pakiso, na eŋe don kiyeke edanbe, so Asu Koboboineŋo eŋane kuteno ketke, Asuŋo sogino ŋenane kutzo ketke, masi yaleka okane ketke. 
ACT.11.16	Ketki, so na don mane detsorokkole, Waomzeŋo rake, ‘Yohane eŋe ŋei ŋerep doku tau-onge, ŋo, noŋo ŋine Asu Koboboine ŋibonikale.’ 
ACT.11.17	Sogino ŋene Waomze Yesu Kristo mogatkaŋem so Kaisaleŋo ŋene Asu Koboboine ŋebonge, naso iwa na kaulukmaile, yalewaka, Kaisaleŋo qelaŋ ŋei ŋerep Yuda ŋadino, Asu Koboboine ebonge, na Kaisale maine mi rawetkakole!”
ACT.11.18	Petoro eŋe raki qoeki, mali malip magu eŋe dere more, Petoro mi rawetka more, Kaisale wane eŋetine mau waki rakoi, “Kaisaleŋo rake, ‘Ŋei ŋerep qelaŋ, Yuda ŋadino, eŋe sotene ŋadek kaikeiwo, na eŋe ebuwe gege togongo wakesikei.’ ”
ACT.11.19	Naso sogino Kaunsol eŋe Stiwen qeu seukki, so mali malip ŋei ŋerep wikile suwaine detkoi, eya wane kakak nagu arikoi, eŋe Yerusalem ŋine Ponisiya kepe, Saiprus siya so Antiok matko arikoi. Eŋe Yuda ŋei ŋerep eŋanoka kisi maep don ra qelaŋane edangoi. 
ACT.11.20	Ŋo mali malip ŋei natne, Saiprus siya so Sairini matko ŋine eŋe qelaŋ ŋei ŋerep, Yuda ŋadino gekoi, eŋano yaleka ra qelaŋane edangoi, eŋe Waomze Yesu wane kisi maep don Antiok matko ra qelaŋane edangoi. 
ACT.11.21	Waomzeŋo ŋei eya zonom ebonge, eya wane ŋei ŋerep loutne eŋe Waom malipka more, Waom wano wetene maingekoi.
ACT.11.22	Mali malip ŋei magu Yerusalem kotino gekoi, eŋe donkisi eya dere more Barnabas, Antiok matko birakau arike. 
ACT.11.23	Barnabas eŋe Antiok ari lotke more, so Kaisaleŋo dalino ŋei ŋerep mosop onge, eŋe eya ka more bakomine kitoke. Eŋe ŋei ŋerep qebinone rake, “Ŋine Waomze wetŋineŋo naso baŋem malip kaikei.” 
ACT.11.24	Barnabas eŋe ŋei wele, mali malip so Asu Koboboineŋo eŋano watke rokop kake, eya wane ŋei ŋerep loutne eŋe Waom mogat kakoi.
ACT.11.25	Urata eya qoeki so Barnabas eŋe Tarsus matko ari Saulo ziyaŋkake. 
ACT.11.26	Barnabas eŋe maratka more, Saulo iwenkaki ere Antiok arikoik. Koma weku Saulo so Barnabas mali malip magu eŋerop lewaŋgoi, ere ŋei ŋerep magu suwaine kito ebongoik. Antiok mat welaine eŋe mali malip magu eŋane masi ka more, eŋetene “Kristen” (Doku Tau Tau Magu) edorakoi. Eŋet iwa sogino mi wakonge.
ACT.11.27	Naso yewao propet ŋei natne eŋe Yerusalem ŋine Antiok arikoi. 
ACT.11.28	Ŋei mane, eŋetine Agabus, eŋe mali malip magu keuweno wiye okora more, Asu Koboboine eŋane zonomineŋo olatki rake, “Ŋara wane bodi suwaine kepe baŋem wakoniyake”. Naso Klaudius, Roma kepe ware ware geke, naso eya ŋara wane bodi wakonge. 
ACT.11.29	Mali malip magu, eŋe lewage rau togoleke, “Ŋene bonep bonep wesi aboŋze pa ŋebonmaike kop qeturage more, mali malip kimakopze Yuda kepeo gemami, eŋe qesiŋ-ongene.” 
ACT.11.30	Yale ra more wesi aboŋ qeturage more, Barnabas so Saulo eponbi, so Barnabas so Saulo ere Yerusalem ma ari more, mali malip magu ŋei suwaine ebongoik.
ACT.12.1	Naso yewao kepe ware ware Herot eŋe mali malip magu wikile kiyeke ebonge. 
ACT.12.2	Eŋe kawali ŋei koune edangi eŋe Yakop, Yohane wane tatine pilaŋŋo qeu seukke. 
ACT.12.3	Herot eŋe masi eya maki, so Yuda ŋei ŋerep eŋe kau siminonge, eya wane eŋe kawali ŋei koune biraongi, so eŋe Petoro mulap urumgo birakakoi, Yuda eŋane zonom ma met met nasoo so mere kasap sap saune ne okangoi, naso yewao. 
ACT.12.4	Eŋe Petoro malipkaki paki, mulap urumgo birakaki waketke, paki kawali magu etke so etke, eŋe Petoro eya eŋane meteo birakake, paki eŋe eŋane diyam okorakoi, paki tego etke so etke (4) eya ŋine mapok ongi, kawali ŋei tego eya etke so etke okangoi. Paki Herot eŋe detke, ŋado Aŋelo Loloŋon Loloŋon Naso qoeki, eyao Petoro ma ari more ŋei ŋerep eŋane kaitko qewe seukeyake. 
ACT.12.5	Herot eŋe Petoro mulap urum koto birakaki metke, ŋo mali malip ŋei ŋerep eŋe Petoro wane ra more Kaisale wano togole meŋenkakoi.
ACT.12.6	Qaeki Herot eŋe Petoro iwenka ari dongo birakayakane wetkeke, ŋo qei kino mi okangi, ruwoo Petoro eŋe kawali ŋei etke erane keuwetno kulu pake, eŋe mulap senŋo lukkakoi, ŋo kawali ŋei eŋe mulap ŋei eŋane mat madetko diyam okorakoi. 
ACT.12.7	Ikopka, Kaisale wane aŋelo maneŋo mulap urum koto okoraki, so qelaŋaneŋo mulap urum koto qelaŋange. Aŋelo eŋe Petoro wokino ma wirikaki wiyeki olatke, “Ikop! Wiyenom!” Raki eyaka ikopka mulap metino ŋine qoe ketke. 
ACT.12.8	Pakiso aŋeloŋo olatke, “Ge radepŋone ramu more kiye kulitŋone bira makatakenom.” Petoro eŋe yale okangi, aŋeloŋo koso olatke “Ge momo takotŋone bira more na mogat nanikene”. 
ACT.12.9	Petoro eŋe aŋelo mulap urumgo ŋine mogatka saketke. Kine kine iwa wakonge, Petoro eŋe mi detlukkake. Eŋe wetke rake, “Kulu kulu mane kamaile,” yale ra wetkeke. 
ACT.12.10	Ere kawali ŋei magu mane eya yuwan ongoik. Paki ere koso ari kawali ŋei magu mane eya yuwanone more, mulap urum wane madet suwaino lotke more, mat suwaino wakesikeik wane ariuk, so madet eya oŋomka qoe lalaŋgi, mat ŋadino waketkoik. Ere numa maneo ketpik paki, ikopka aŋelo eŋe Petoro qeliŋkake.
ACT.12.11	Pakiso, kine kine wakonge, eya Petoro eŋe detlukka more rake, “Welekatne, Herot so Yuda ŋei ŋerep eŋe na wikile ninikei wane detkoi, ŋo Waomnane aŋeloineŋo birakaki, ket na mulap urumgo ŋine iwennane ketmaike, Herot so Yuda ŋei ŋerep eŋe mi matali nanikei.”
ACT.12.12	Petoro eŋe yale dere more Mariya wane matko arike, Mariya eŋe Yohane Mareko wane nagaine. Ŋei ŋerep loutne mat eyao lewage meŋenkakoi. 
ACT.12.13	Petoro eŋe mat madetko lotke more madet ŋadino yatoke. Paki so qelit ŋerep mane eŋetne Roda, oŋo don turuŋine maingeyakane sarike. 
ACT.12.14	Ŋerep eŋe Petoro wane done mo detkake, ŋo eŋe qom suwa so kaet ŋerep, eya wane eŋe Petoro wane nigetkaki, eŋe madet mi lalage, eŋe zinge ari don kisi eya ŋei ŋerep edange. 
ACT.12.15	Ŋei ŋerep eŋe dere more olale rakoi, “Ge qelaŋ okanmaine!” Ŋo eŋe koso sorinone edangi, ŋei ŋerep eŋe rakoi, “Aŋelo maneŋo sarimaike.”
ACT.12.16	Don yale auye rauso, Petoroŋo takotke edoraki, eŋe sari madet lalage more, kau paki, oŋaene qaeke. 
ACT.12.17	Petoro eŋe metineŋo ma zop onge, eya wane ŋei ŋerep eŋe donene midaine metkoi, yale metpiso Kaisaleŋo dalino okane more, eŋe mulap urumgo ŋine iwenka ketke, Petoro eŋe eya wane korop ra qelaŋane more edange paki rake, “Don kisi iwa Yakop so mali malip magu natne korop edan warekei.” Yale ra more eŋe Yerusalem qelige more mat maneo arike.
ACT.12.18	Kepe qaeki so mulap urum wane diyam gege ŋei eŋe kaet suwaine ongi, dere mezet okane qesonnagukoi. “Petoro eŋe diyao arike?” 
ACT.12.19	Herot eŋe ware ware ŋei loutne edangi, eŋe ari Petoro ziyaŋka more mi maratkakoi. Herot eŋe ware ware eya wanokone more kawali ŋei natne edoraki, so eŋe ware ware enguwi seukkoi.
ACT.12.19	Herot eŋe kine kine eya ma more Yuda kepeo qelige more Sisariya matko arike.
ACT.12.20	Herot eŋe Tire so Sidon mat welaine eŋane sotine osike, paki mat welaine eŋe Herot korop lewaŋgei wane arikoi. Mikepka eŋe Blastus mau eŋane ŋadeeno arike, eŋe Herot wane mat ware ware oŋo qesiŋoniyakane eŋe qesonkakoi. Pakiso, eŋe Herot wano ari peyam dume niyakane, eya wane eŋe Herot olatkoi. Onoka wane Sidon so Tire mat welaine eŋe Herot wane kepeo ŋine ŋara aboŋ korop qole okangoi, eya wane eŋe Herot sot osi osiine eya qoeyakane sorinka meŋenkakoi.
ACT.12.21	Herotŋo kaiwe naso mane motke, paki kaiwe naso yewao eŋe ware ware wane kibi auke, paki eŋe ari ware ware met met wane kutno pese metke, eŋe mere don suwaine edange. 
ACT.12.22	Ŋei ŋerep eŋe don dere more boka rakoi, “Iwa mo Waom mane wane aŋa don me ŋei mane wane aŋa don mida!” 
ACT.12.23	Ikopka Kaisale wane aŋelo maneŋo Herot qeke. Qeki koma koma eŋe Herot qomine ki lotke neu, so seukke. Onoka wane Herot eŋe Kaisale ewine mi kitoke, eya wane aŋeloŋo qeki seukke.
ACT.12.24	Naso yewao Kaisale wane donŋo takotke more suwa matko matko arike. 
ACT.12.25	Barnabas so Saulo ere urataetne Yerusalem matko mauk qoeke paki, ere koso zinge arikoik, ari Yohane Mareko mauk ererop arikoi.
ACT.13.1	Antiok mali malip ŋei ŋerep magu eŋane keuweno ŋine propet ŋei natne so kito ebo ebon ŋei natne eŋe gekoi. Eŋane eŋet tego iwa yale Barnabas, Simeon, eŋetine mane, “sigitne” orakoi, Lusius, eŋe Sairini matko ŋine, Manain, eŋe Herot Antipasrop matetne weku, so Saulo 
ACT.13.2	Mali malip ŋei ŋerep magu eŋe Waom qelitine qeu paki, so ŋara wane sawe gekoi. Naso yewao, Asu Koboboineŋo magu eya edane rake, “Na Barnabas so Saulo naŋane urata wane mo biraotkole, eya wane ŋine ere bira osikei.”
ACT.13.3	Don eya qoeki so eŋe ŋara sawe mere more meŋenkakoi paki, meteene kutetno more so Barnabas so Saulo biraotkoi.
ACT.13.4	Asu Koboboineŋo Barnabas so Saulo biraotki so ere seki zakeo Selusiya matko ari seki mane ma more Saiprus siyao arikoik. 
ACT.13.5	Ere Salamis matko lotke more, Kaisale wane don Yuda eŋane lewa lewaŋ urumgo wa more ra qelaŋangoik. Yohane Mareko eŋe urata qesiŋ osiyakane ererop metke.
ACT.13.6	Eŋe siya korop kitare ari more, Papos matko lotke more, ŋei mane eŋetine Baryesu marat kakoi, ŋei eya eŋe propet ŋei isisine, eŋe suŋa qare ŋei Yuda tego ŋine. 
ACT.13.7	Baryesu so siya ware ware ere kima okangoik. Ware ware eya, eŋetine Sergius Paulus eŋe dereretine suwaine eya wane eŋe Barnabas so Saulo ere eŋane kaitko sarikeik wane etorake, eŋe Kaisale wane don desiyakane detke. 
ACT.13.8	Ŋo suŋa qare ŋei mane, eŋetine Elimas oŋo kitat otke. Baryesu eŋetine mane Grik dongo rakoi, Elimas. Eŋe Sergius Paulus kitatka rake, “Ge erane don mi dere malip kanom.” 
ACT.13.9	Pakiso, Saulo, eŋetine mane Paulo, wiye okorake, Asu Koboboineŋo Paulo wane kotoo watke rokopkake, eya wane Paulo eŋe suŋa qare ŋei eya pore kalilipka 
ACT.13.10	olatke, “Ge Ŋei Borikinane gipole! Ge yeye kine kine mayakatne koboboine, eya wane ŋabaine ge matalion okanmaine, masi kine kine qotkoine, eyaŋo geŋano watke rokop ganmami. Ge Waom wane don welekatne koboboine, eya naso baŋem maingenom isisine wakon mageyake! 
ACT.13.11	Ge detmaine, ukude mo Waom wane meteŋo gekuyake paki, deŋone mo pilikeyake paki, ge kepe deine mane mi kaikene. Ge nasomde kirop kirop yale deŋone pilik pilikine gekene.”
ACT.13.11	Raki qoeki, so eyaka kine kine mane kezoŋ panaman yale, eyaŋo Elimas deine kawetkeke paki, eŋe yau yaup lolike more, ŋei mane maratkaki oŋo metino ma iwen kayakane ziyaŋkake. 
ACT.13.12	Pakimo, kepe ware ware eŋe Elimas, ka more Waom wane don detke, eya wane oŋaine qaeke paki, don eya dere malipkake.
ACT.13.13	Paulo so kimatkine eŋe Papos qelige more, seki kutno wa more Perga matko Pampiliya kepeo ari lotkekoi. Lotke so Yohane Mareko eŋe ere qeliŋore more, Yerusalem matko zinge arike. 
ACT.13.14	Ere Perga mat qelige more Antiok matko, Pisidiya kepeo ari lotke more, Yuda eŋane zonom mama naso yewao kaiweo Yuda eŋane lewa lewaŋ urumgo waket metkoik. 
ACT.13.15	Urum welaineŋo Mose wane ra rokop don so propet edo don qekoi, eya dapotpi qoeki, so eŋe Paulo so Barnabas erano don more more rakoi, “Kimatkeze, ŋire don natne ŋene togolekenane ŋedanikeik wane magemamikwo, yemo ŋire ŋei ŋerep maine edanikeik.” 
ACT.13.16	Paulo eŋe wiye more metine ma wake, pakimo, ŋei ŋerep eŋe don midaine metkoi. Yale metpi, Paulo eŋe kiyeke edange.
ACT.13.16	“Israel ŋei so Israel ŋadino qelaŋ gemami, ŋine korop Kaisale ewine kitomami. Ŋine korop naŋane don detpi! 
ACT.13.17	Israel wane Kaisale eŋe ŋenane ŋabokopze ma wakon ongi, Izip kepeo gekoi, Kaisale eŋe Israel mosop ongi, so ŋei ŋerep magu suwaine wakongoi, Kaisaleŋo eŋe eŋine zonominerop Izip kulit kepeo ŋine ebu iwenone sarike, 
ACT.13.18	paki, eŋe koma 40 eŋane masi qotkoine eya wane kepe yaup papaino tewekone geke. 
ACT.13.19	Kaisaleŋo ŋei ŋerep magu 7 Kanan kepeo mataliongi siukkoi, pakiso eŋe eŋine ŋei ŋerep Israel magu koune ebu biraongi, Kanan kepe eya wane welaine okangoi. 
ACT.13.20	Paki, kepe eya eŋe koma 450 yale malipkka gekoi.
ACT.13.20	“Naso eya qoeki, so Kaisale eŋe Israel eŋane wano wanok ŋei waom natne biraonge, paki eŋe ge sari mageu, propet Samuel wakonge. 
ACT.13.21	Naso yewao Israel ŋei eŋe Kaisaleŋo kepe ware ware suwaine mane mawakone birakaki ware oniyakane qesonkakoi. Kaisaleŋo dere more Saulo, Kis wane gipole, Benyamin wane tegoo ŋine ma wakone birakake, paki eŋe kepe ŋei waom eŋane ware ware geki koma 40 okange. 
ACT.13.22	Kaisale eŋe Saulo maki ketki so eŋe Dawit kepe ŋei eŋane ware ware ma wakonkake. Kaisale eŋe Dawit wane iwa yale rake, ‘Na Dawit, Yese gipole, detlukkamaile. Na ŋei yaline eŋane simin nanmaike, eŋe naŋane simile eŋe baŋ kine kine korop maki qoe wareyake, me na kine kine mayakane olatpe, eŋe korop tewek wareyake.’ 
ACT.13.23	Kaisaleŋo Yesu, Dawit wane ŋaboine, Israel ŋei ŋerep ma menaŋoniyakane birakake. Kaisaleŋo mo sogino eya ra togoleke. 
ACT.13.24	Yesu eŋe urataine mi kiyekke, naso yewao Yohane eŋe Israel ŋei ŋerep sotene ŋadekka more doku taukei wane ra edange. 
ACT.13.25	Eso Yohane urataine mo qoeyakane naso bomileki, Yohane eŋe ŋei ŋerep edange, ‘Ŋine naŋane ma ramami? Ŋine kine detmami me mida? Ŋine ŋeiwa toma kamami, na eŋe midaka, ŋine ŋei mane toma kamami. Ŋo, na yem ŋei bile mida, na daleo eŋane kiye kulit eya qekok kaikale, noŋo qekokkalane rokop mi okanmaike.’
ACT.13.26	“Kimakopne, Abraham wane ŋabokoune, so ŋei Israel ŋadino qelaŋ gemami, ŋine korop iwa Kaisale ewine kitomami, Kaisaleŋo dalino ma menaŋŋoniyake, eŋe don eya ŋenano motke! 
ACT.13.27	Kaisaleŋo Yesu ŋene ma menaŋ ŋoniyakane birakake, Yerusalem ŋei ŋerep so eŋane ŋetne eya eŋe mi detluk kakoi, eŋe propet eŋane zonom mama naso dapore more mi detlukkakoi. Ŋo eŋe Yesu qeu seukke, eya wane eŋe propet eŋane don, eya mau wele wakonge. 
ACT.13.28	Eŋe Yesu wane masi qotkoine mane mi maratkakoi, eŋe Yesu maine mi qeu seukke, ŋo eŋe Yesu Pailat wano biraka more, Pailatŋo Yesu qeki seukeyakane qesonkakoi. 
ACT.13.29	Kaisale wane ekapko eŋe yeye kine kine korop Yesu wane ra more qekoi pamaike, Yerusalem ŋei eŋe eya korop mau qoeki, Yesu wane pareŋine kibego ŋine makokka ket more deŋesere mane wesi aŋaune koto, eyao motkoi. 
ACT.13.30	Ŋo Kaisale eŋe Yesu ma wirirk kaki, wisikae wiyeke. 
ACT.13.31	Pakiso, kaiwe loutne Yesu eŋe eŋine dokoine eŋano wakononge, sogino eŋe Yesu eŋinerop Galili kepeo ŋine sari Yerusalem matko arikoi, Yesu eŋe masi kine kine make so seuseuwo ŋine wisikae wiyeke, dokoine eŋe eya korop ka more, Israel ŋei ŋerep edan okanmami. 
ACT.13.32+ACT.13.33	Na kine kine korop iwa ŋidanmaile, ŋere kisi maep don, eya ŋidaniketane sarimaite. Kaisaleŋo ŋenane ŋabokopze kine kine ra togole edange, eya korop ŋene ŋebon waremaike, eya wane eŋe Yesu ma wirikkaki, wisikae wiyeke, (Sam) Eŋet ekap 2 eyao yale ramaike,
ACT.13.32+ACT.13.33	‘Ge naŋane Giponne, na ukude geŋane Magaŋone lelemaile’
ACT.13.34	So Kaisale eŋe ra togoleke, eŋe Yesu seuseuwo ŋine maki wisikae wiye more koso manerop mi gotosiyake, eŋe takotke more rake,
ACT.13.34	‘Na Dawit mosopka more rawe togoleke. Mosop eya eŋe welerop, na yalewaka ŋine mosop ŋunikale.’ 
ACT.13.35	So Dawit eŋe ekap maneo ramaike, ‘Ge geŋone qelit ŋeiŋone koboboine maine mi qeliŋ kanom pa gotosiyake.’
ACT.13.36	Ŋene detmaine Dawit eŋe Kaisale wane simile korop mogare ŋei ŋerep keuweno geke, ge more seukki, pareŋine mari ŋosa ŋabokoune eŋerop dukkau pa more gototke. 
ACT.13.37	Ŋo, Kaisaleŋo Yesu seuseuwo ŋine maki wisikae wiyeke, eŋe mi gototke. 
ACT.13.38+ACT.13.39	Kimakopne, ŋine don kisi iwa desikei wane ŋere sarimaite, Kaisaleŋo Yesu seuseuwo ŋine maki wisikae wiyeke, eya wane ŋere sari don kisi eya ŋine ŋidanmaite. Don kisi eya wane kine iwa yale pamaike, Kaisaleŋo sotŋine qelige ŋiboniyake. Ŋine Yesu mogat kaikeiwo, Kaisaleŋo sotŋine eya mataliki siukki, ŋine koboboine sot midaine okanikei, ŋo Mose wane ra rokop donŋo sotŋine maine mi maki siukeyake. 
ACT.13.40	Sogino propet eŋe don saeŋine eyaŋo ŋinano maine mi wakoniyakane, eŋe iwa yale qekoi,
ACT.13.41	‘Ŋine wawaine ŋei, ŋine kaikei so manerop detkei, paki borikei, na ŋinane nasoo urata mamaile, ŋo ŋei maneŋo na urata mamaile, eya ŋidaniyakeŋo, ŋine eya mi dere malipkaikei.’ ”
ACT.13.42	Paulo eŋe yale raki qoeki, so eŋine so Barnabas ere Yuda eŋane lewa lewaŋ urumgo kesikeik wane arikoik, ŋei ŋerep erano ari newanore rakoi, “Ŋire zonom ma met met naso kutno, eyao zinge sari kine kine iwa koso ŋedanikeik.” 
ACT.13.43	Ŋei ŋerep eŋe lewa lewaŋ mat mo qeliŋka arikoi, Yuda ŋei ŋerep natne eŋe metkoi, so Yuda ŋadino qelaŋ ŋei ŋerep natne eŋe Yuda eŋane gege mage mogatkakoi, eŋe metkoi. Magu etke eya Paulo so Barnabas mogatotkoi, aposolo ere ŋei ŋerep eya mauk wet mali malipene togoleu rakoik, “Kaisaleŋo ŋine don maineŋo mosop ŋunge, eya wane mosop eya malipka gekei.”
ACT.13.44	Zonom ma met met naso kaiwe kutno mat welaine koropŋo Waom wane don desikei wane sarikoi. 
ACT.13.45	Pakimo, Yuda edo ŋei ŋerep magu suwaine one more, detpi boriki, ŋade don ra more Paulo ŋabaka don qotkoine olatkoi. 
ACT.13.46	Ŋo Paulo so Barnabas ere kaet mi okane more, don togole edangoik, “Kaisaleŋo rake, ŋere eŋane don ŋine alakane ŋidanmaite, ŋo ŋine don eya ŋadek kamami, eyamo ŋine gege togon wane mi simin-ŋungi eya okanmami. Eya wane ŋere ŋine qeliŋŋune more ŋei ŋerep Yuda ŋadino qelaŋ gemami, eŋano ari edanikete. 
ACT.13.47	Kaisaleŋo ŋene don iwa yale ra togole ŋebonge,
ACT.13.47	‘Na ge qelaŋ eŋane kiwa qelaŋan onikenane biraganmaile, ge ŋei ŋerep Yuda ŋadino qelaŋane sikanonikene, ŋei ŋerep korop kepe baŋem eŋe maine menaŋgei. Waomŋo eŋe maine ebuyake.’ ”
ACT.13.48	Paki, ŋei ŋerep Yuda ŋadino qelaŋ, eŋe don eya dere wetene peseki, Waom wane don wane bakom kitokoi, bakom kito, so Waom wane don weku mane detkoi. Kaisaleŋo ŋei ŋerep gege togon wane ma wesake mo biraonge, eŋe korop mali malip korop okane kisi maep don malip kakoi.
ACT.13.49	Pakiso, Waom wane donŋo kepe korop yewao suwa watke rokopke arike, 
ACT.13.50	so ŋerep ŋetne suwaine, Yuda ŋadino, eŋe Kaisale ewine kitokoi eŋe kepe eya gekoi, Yuda edo, ŋerep eya so mat ŋei ŋetne suwaine sori sorin edanbi, so magu etke eŋe Paulo so Barnabas ŋaba ore, wikile kiyeke epone more kepeeno ŋine esopotpi saket arikoik. 
ACT.13.51	Aposolo ere kepe qelige more, kiyeetno lube lube yewa sitogeut qoe ket metki so, ere kepe eya qelige more, Ikonium matko arikoik. Ŋei ŋerep eŋe masi eya ka more iwa yale desikei, borikineŋo ŋenano pamaike, Kaisaleŋo ŋenerop ŋaba okanŋonmaike. 
ACT.13.52	Doku tau tau magu Antiok matko gekoi, don kisi eya dere more, bakom suwaine kitokoi, so Asu Koboboineŋo watke rokop-onge.
ACT.14.1	Masi kine kine korop Antiok wakonge, yale waka Ikonium matko wakonge. Paulo so Barnabas ere Yuda eŋane lewa lewaŋ urumgo ari ŋei ŋerep edangoik, eya wane Yuda ŋei ŋerep so qelaŋ ŋei ŋerep Yuda ŋadino eŋe loutneŋo mali malip korop okane, Yesu mogatkakoi. 
ACT.14.2	Ŋo Yuda ŋei ŋerep Yesu mi mogat kakoi, eŋe qelaŋ ŋei ŋerep Yuda ŋadino mali malip ŋei ŋerep magu gekoi, eŋe kimakopene ŋaba okan onikei wane wetene qepoke qebinongoi. 
ACT.14.3	Aposolo ere soda loutne Ikonium ge more Waom wane ra more kaet midaine togoleka don maine edangoik. Waomŋo ere qesiŋotki so ere masi kine kine togole mauk, eya wane Waom eŋe ŋei ŋerep wetineŋo malipone more sikanonge, aposolo ere kisi maep Don eya ra qelaŋan-ongoik. 
ACT.14.4	Mat welaine eŋe wet etke okangoi, ŋei ŋerep natne eŋe wiri Yuda tego mogat ongoi, ŋo ŋei ŋerep natne eŋe aposolo ere mogat otkoi.
ACT.14.5	Pakiso, ŋei qelaŋ Yuda ŋadino, so Yuda ŋei tego natne eŋe suwaine kopene eŋerop aposolo matali ore more wesiŋo etkuwi seukkeik wane rau togoleke. 
ACT.14.6	Rauso aposolo ere don eya dere more Listra so Derbe matko, Likaoniya kepeo kaet arikoik. 
ACT.14.7	Ere kepe yewao Kaisale wane kisi maep don, eya ra qelaŋan ongoik.
ACT.14.8	Listra matko, ŋei mane kine qotkoine eŋe nabok kotino ŋine mo yaline sarike, paki eŋe numa mane mi geke. 
ACT.14.9	Eŋe met met ka mere Paulo wane don detke, Paulo eŋe ŋei eya detlukkake, ŋei eyaŋo Paulo wane don dere malip kake, eya wane Kaisaleŋo eŋe maine ma menaŋkayake, eya wane Paulo eŋe yale dere more ŋei kine qotkoine eya pore kalilipka, 
ACT.14.10	so boka olatke, “Ge wiye koboine kiyeŋone kutno okoranom!” Ŋei eya eŋe kaŋzage wiye more kiyeke gesoke lolike arike. 
ACT.14.11	Pakimo, Paulo eŋe masi eya maki wakongi, ŋei ŋerep eŋe ka more, enŋene Likaoniya donenoka kiyeke boka rakoi, “Kaisale eŋe ŋei yale lele more ŋenano sarimami!” 
ACT.14.12	Ŋei ŋerep eŋe Barnabas wane Waom mane Zeus orakoi, ŋo eŋe Paulo wane Waom mane Hermes orakoi, onoka wane Hermes eŋe Zeus wane don ra qelaŋangi detkoi, eya wane. 
ACT.14.13	Waom mane, eŋetine Zeus, eŋane matine mat suwaine ŋadino pake. Zeus wane mosop ŋei eŋine so ŋei ŋerep eŋe aposolo erano bulamakau ŋei so zariŋ peike, mat wane madetko ma sarikoi, eŋe so ŋei ŋerep magu eŋe aposolo bakom okan otkei wane.
ACT.14.14	Pakimo Barnabas so Paulo ere ŋei ŋerep eŋe daleo okangei wane okangoi, eya wane similene detluke more, ma waluk-ongeik wane, takot lap lap etne ma barake more, biririke ari ŋei ŋerep magu keuweno boka ari rakoik. 
ACT.14.15	“Onoka wane kine kine iwa mamami? Ŋere kepe ŋeika, ŋere ŋine yaleka! Ŋere ŋine kisi maep don, eya ŋidaniketane sarimaite, ŋine Waom isisine eya ŋadekka more, zinge Kaisale gege welaine eŋane kaitko gekei. Kaisale gege welaine eŋe qeli so kepe so kine kine korop ma wakonge. 
ACT.14.16	Mo sogino Kaisaleŋo ŋei ŋerep qeliŋongi yau yaup gekoi, 
ACT.14.17	Ŋo naso baŋem eŋe eŋine kine ŋei ŋerep sikanonge, eya wane eŋe masi weku mane ma mageyake, eŋe koya qeliwo ŋine qakki ket okanmaike, eŋe eki zaguk maki wele qe okanmami, eŋe ŋara ŋibon okanmaike, so koto ŋino wet peseŋo qe watkemaike, eŋe ŋinane bakomŋine kito okanmaike.” 
ACT.14.18	Paki ere don eya edankoik, ŋo ere ŋei ŋerep eŋe rawetonbik erane bakom kito soe soep mi maikei wane urata suwaine makoik.
ACT.14.19	Pakiso, Yuda ŋei natne, Antiok matko Pisidiya kepeo ŋine, so natne Ikonium ŋine, eŋe ŋei ŋerep magu eya ebuwi, eŋe Paulo wesiŋo qeu paki, waraŋka ma ket mat ŋadino birakau paki, rakoi Paulo mo seukmaike. 
ACT.14.20	Ŋo, mali malip ŋei ŋerep magu eŋe Paulo wano lewageu paki lolikka okorakoi, Paulo eŋe koso wiye more mat koto waketke, kepe qaeki eŋe so Barnabas ere Derbe matko arikoik.
ACT.14.21	Paulo so Barnabas ere kisi maep don eya Derbe matko ra qelaŋanbik eya wane ŋei ŋerep loutne eŋe Waom mogat kakoi, pakiso ere zinge Listra matko ari more, eya ŋine, Ikonium so Antiok matko, Pisidiya kepeo lolike arikoik. 
ACT.14.22	Ere mali malip magu zonom ebongoik, so mali malip wele eyao kito gekei wane, dokoetne mat eyao korop ma togole edangoik. Ma togole one rakoik, “Ŋine Waomze koboboine mogat kaikei, ŋene Kaisale wane gege maep kepeo wakesikene eya wane ŋene kepe iwao umat wikile loutne desikene.” 
ACT.14.23	Ere mali malip ŋei ŋerep maguine maguine eŋano ari more, sawe ge meŋenka more ware ware maguine maguine doku tau tau magu eŋane biraongoik, yale waka Aposolo ere ŋei ŋerep eya mali malip korop doku tau tau Waomzane meteo biraongoik.
ACT.14.24	Ere Pisidiya kepe korop lolike ari more sari Pampiliya kepeo lotkekoik. 
ACT.14.25	Ere Perga matko kisi maep don ra qelaŋane more Ataliya matko ari ketkoik. 
ACT.14.26	Eso yewa ŋine eŋe seki kutno wa more, kito zinge Antiok matko, Siriya kepeo arikoik, kepe yewao ere alakan doku tau tau magu edo ere Kaisale wane metino bira ore more, mosop ore wareotpi urata eya maikeik wane meŋen kakoi. Wane yekuwat namo urata eya mo mauk qoeki, ere zinge arikoik.
ACT.14.27	Ere Antiok matko lotke more mali malip magu qeturaŋ one more, Kaisaleŋo yeye kine kine erano maki wakonge, eya wane don kisi korop edangoik, so Kaisaleŋo qelaŋ ŋei ŋerep Yuda ŋadino gekoi, eŋe Kaisale malipkakoi, wane eŋane numa lalaŋge, eya wane ere korop edangoik. 
ACT.14.28	Ere naso kiroine mali malip ŋei ŋerep eŋerop eya metkoik.
ACT.15.1	Naso maneo ŋei natne Yuda kepeo ŋine eŋe Antiok matko sari mali malip ŋei ŋerep kiyeke kito edane rakoi, “Ŋine Mose wane ra rokop don ramaike, yale solaŋine kitasikei, ŋine mi kitasikeiwo, Kaisaleŋo ŋine mi ma menaŋ ŋuniyake.” 
ACT.15.2	Paulo so Barnabas eŋe Yuda ŋei eŋerop don eya wane zok sorin nagu togoleka aukoi. Antiok magu eŋe korop lewage more rau togoleke, Paulo so Barnabas so Antiok magu eŋane ŋei suwaine natne eŋe Yerusalem ari more, aposolo so mali malip magu ŋei suwaine eŋerop don auye makoboekei wane ari lewaŋgoi.
ACT.15.3	Antiok mali malip magu eŋe ŋei eya biraongoi, eŋe Ponisiya kepe so Samariya kepe kitare ari more, mali malip ŋei ŋerep edangoi, qelaŋ ŋei ŋerep Yuda ŋadino gekoi, eŋe Kaisale mogat kakoi, eya wane eŋe mali malip ŋei ŋerep edangoi. Mali malip ŋei ŋerep eŋe don eya dere more bakomene suwaine kitokoi. 
ACT.15.4	Antiok magu eŋe Yerusalem lotkeu, so Yerusalem doku tau tau magu suwaine so aposolo, so ŋei sele suwaine eŋe Antiok magu eya mateno newan ongoi. Antiok magu eŋe mateno waket mere more, Kaisaleŋo yeye kine kine okan onge, eya korop Yerusalem magu edangoi. 
ACT.15.5	Ŋo mali malip ŋei natne eŋe Parisi magu eŋane tego gekoi, eŋe wiye okora rakoi, “Qelaŋ ŋei ŋerep Yuda ŋadino gemami, eŋe solaene kitatpi, so Mose wane ra rokop don eya dere tewekkei!”
ACT.15.6	Eya wane aposolo so ŋei suwaine eŋe lewage more, Mose wane ra rokop don eya dere metkoi. 
ACT.15.7	Naso kiroine ŋei korop eŋe don auye kitat okan mageu, so Petoroŋo wiye okora lewa lewago edange, “Kimakopne, mo sogino Kaisaleŋo na qelaŋ ŋei ŋerep Yuda ŋadino gemami, eŋe don maine edanikalane biranange. Qelaŋ ŋei ŋerep Yuda ŋadino gemami, eŋe kisi maep don dere malipka more mogatkakei, eya wane Kaisaleŋo na biranange. 
ACT.15.8	Kaisaleŋo ŋei ŋerep wet dereretene korop detluk waremaike, eŋe ŋei ŋerep qelaŋine Yuda ŋadino gemami, eŋe Asu Koboboine ebonge, eya wane eŋe ŋei ŋerep eya eŋe siminongi, ŋene sikan ongone. Eŋe sogino ŋene Asu Koboboine ŋebonge, yale waka eŋe ŋei ŋerep eya, Asu Koboboine ebonge. 
ACT.15.9	Kaisaleŋo ŋene so ŋei ŋerep eya numa etke mi sikan onge, numa weku, ŋei ŋerep eya, eŋe Waom don malip kakoi, eya wane Kaisaleŋo eŋe sauk ongi libeka lelekoi. 
ACT.15.10	Pakimo, ŋine Kaisale onoka wane liwe liweko birakamami, paki ŋine misuk umat suwaine eya doku tau tau magu eŋane wokeo motkei, sogino ŋabokopze gekoi, so ŋene iwa ukude gemaine, ŋedo ŋosa ŋabo wane ra rokop don wane umat eya maine mi tewekkene. 
ACT.15.11	Welekatne, Yesu wane wet Maep, eya waneka Kaisaleŋo ŋene ma menaŋ ŋoniyake, yale waka Kaisaleŋo ŋei ŋerep eya ma menaŋoniyake.”
ACT.15.12	Yale raki qoeki, so magu korop eŋe don midaine mere more, Paulo so Barnabas erane don detkoi, ere Kaisaleŋo masi kine kine togole qesiŋotki, qelaŋ ŋei ŋerep Yuda ŋadino gekoi, eŋano makoik, eya wane korop ere magu edangoik. 
ACT.15.13	Ere rauk qoeki, so Yakopŋo wiye rake, “Kimakopne, naŋane don detpi! 
ACT.15.14	Kaisaleŋo qelaŋ ŋei ŋerep Yuda ŋadino gemami, wareoniyakane sikan ŋonmaike. Eŋe ŋei ŋerep eya Kaisale eŋine biŋek ebuke, eya Simon eŋe mo ra qelaŋan ŋonmaike. 
ACT.15.15	Propet eŋane don yemo eyarop orodoŋ okanmaike, eŋe iwa yale ra more ekapko qekoi,
ACT.15.16	‘Waomŋo rake, naso yewa qoeki, na baŋ zingekale, paki baŋ Dawit wane mat ket rasu pake, eya ma wiyekale, weŋem sotakine mawe togoleyake. Eŋane kine kine matalione pamaike, eya na baŋ mawe wiye musele okora togoleyake. 
ACT.15.17	Eso ŋei ŋerep natne korop eŋe baŋ Waom kaikei, ŋei ŋerep kepe baŋem kepe baŋem eŋe naŋano sarikei. Na ŋei ŋerep qelaŋine Yuda ŋadino mo edorakole, eya korop naŋane biŋek okanikei. 
ACT.15.18	Eso Waomŋo ramaike, oŋo kine kine iwa mokaka ra qelaŋan ŋonge, eŋe iwa koso ramaike’.
ACT.15.19	Propet eŋe yale rake, na iwa yale wetkemaile, ŋei ŋerep qelaŋine eya, eŋe wetene mainge more, zinge Kaisale mogat kamami, ŋene eŋe umat misuk ebonŋem tewekkei. 
ACT.15.20	Eya wane tungo yemo, ŋene kibi mane qe more edanikene, eŋe waom isisine eŋane aboŋ korop qeliŋ warekei. Eŋe wenip yau yaup mamami, eya maine qeliŋgei. Eŋe osom ebine mapokeu seukki, eya eŋe misuk nekei. So eŋe weŋem misuk nekei. 
ACT.15.21	Ŋene detmaine, zonom ma met met nasoo kaiwe baŋem ŋei edo Mose wane ra rokop don, eya Yuda eŋane lewa lewaŋ urumgo naso kiroroine dapore more, mat baŋem mat baŋem don eya ra qelaŋane edan warekoi.”
ACT.15.22	Yakop eŋe don raki qoeki, so aposolo so ŋei suwaine so mali malip magu korop eŋe rau togoleke, eŋe ŋei natne wanokone more, ŋei eya Paulo so Barnabas ererop Antiok biraonikei wane rakoi. Ra more eŋe ŋei etke ma wakon otkoi. Mali malip ŋei ŋerep eŋe ŋei etke yewa eweetne kitokoi, ŋei mane eŋetine Yudas, eŋet mane Barsabas. Ŋei mane eŋetine Silas. 
ACT.15.23	Aposolo eŋe kibi qe more, Paulo, Barnabas, so Barsabas so Silas ebone Antiok biraongoi, kibi eyaŋo iwa yale ramaike.
ACT.15.23	“Ŋene aposolo, ŋei suwaine so doku tau tau mali malip magu koropŋo kibi iwa qe more ŋine, qelaŋ ŋei ŋerep Yuda ŋadino gemami, Antiok matko, Siriya so Silisiya kepeo gemami, ŋinano motmaine. 
ACT.15.24	So ŋene mo detlukmaine, ŋei natne ŋenane keuzo ŋine sari more, umat ra ŋibongoi, so wet dereret ŋine mau qelaŋ qeke. Ŋene ŋei eya mi biraongone. 
ACT.15.25	Ŋene ŋei eya eŋane donkisi dere more, lewage ra togole more, ŋei etke ma wakone more, ŋinano bira osikenane, wet weku okangone. Ere kimatkeze Paulo so Barnabas eretnarek sarikeik wane. 
ACT.15.26	Paulo so Barnabas, ere Waomze Yesu Kristo wane ŋabakoune eŋane kaitko don ra qelaŋangoik. 
ACT.15.27	Ŋene Yudas so Silas eretnarek weneŋ bira otmaine, ŋene kine kine qemaine, ere don eya korop ŋidanikeik. 
ACT.15.28	Asu Koboboine so ŋene dereret okanmaine, ŋene umat suwaine eya maine mi ŋibonikene, rara togon don iwaka ŋine tewekkei. 
ACT.15.29	Ŋine waom isisine eŋane aboŋ korop qeliŋwarekei. Ŋine weŋem misuk nekei. Ŋei eŋe osom ebine mapokeu seukki, eya ŋine misuk nekei. Ŋine ra rokop don mogat kaikeiwo, ŋine koboboine gekei, ŋine wenip yau yaup misuk maikei, ŋine maine gekei.”
ACT.15.30	Kibi yale qe more ŋei etke Antiok matko biraotkoi, eŋe korop ari Antiok lotke more, mali malip ŋei ŋerep magu qeturaŋ one kibi ebongoi. 
ACT.15.31	Ŋei ŋerep eŋe kibi eya dapore dere more, bakom kito ma togole nagukoi. 
ACT.15.32	Yudas so Silas eretne ere propet, ere naso kiroroine doku tau tau kimakopetne edane urata ra qelaŋanone more, ŋei ŋerep ma togole one so zonom ebongoik. 
ACT.15.33	Soda natne ere yewa geuk so mali malip magu eŋe ere biraore rakoi. “Ŋirane kutko peyam pakep.” Yale rau paki, so ere aposolo eŋano koso Yerusalem zinge arikeik wane rakoi. 
ACT.15.34	Ŋo Silas eŋe eya mesiyakane raso, eya Antiok metke. 
ACT.15.35	Paulo so Barnabas ere naso natne eya Antiok gekoik, ere so ŋei natne korop eŋe ŋei ŋerep Waom wane don eya kito ebongoi.
ACT.15.36	Kaiwe mama natne qoe ariki, Paulo eŋe Barnabas olale rake, “Ŋere Waom wane don mo mat korop sogino ra qelaŋane edangote, ŋere koso maine zinge ari, kimakopse mat baŋem qeyare onte, eŋe maine gemami, me mida.” 
ACT.15.37	Barnabas eŋe okki paki, eŋe Yohane Mareko weneŋ mauk arikei wane rake, 
ACT.15.38	Ŋo Paulo eŋe rake, “Sogino eŋe urata mi maŋem qoeki, Yohane Mareko eŋe ŋere Pampiliya kepeo ŋine biraŋore Yerusalem zinge arike, eya wane eŋe ŋererop mi ariyake.” Yale ra more, Paulo eŋe bauine wake. 
ACT.15.39	Paulo so Barnabas ere eya wane don togole gereunerop au sorin nagu more, mapok nagukoik, Barnabas eŋe Mareko iwenkaki, sekiwo wa more, Saiprus siyao arikoik. 
ACT.15.40	Ŋo Paulo eŋe Silas maratkaki, ere arikoik, mali malip magu eŋe Waom wane uratao biraotkoi, eŋe Waomŋo ere wareore more mosop-osiyakane meŋen kakoi. 
ACT.15.41	Eŋe Siriya kepe so Silisiya kepeo ari more mali malip magu ma togole one bira-ongoik.
ACT.16.1	Paulo eŋe Derbe matko lotke more eya qelige, Listra matko ari lotkeke. Ŋei mane, eŋetine Timoti eŋe Waom mogatka more Listra geke. Timoti nagaine, Yuda ŋerep eŋe weneŋ Waom mogat kake. Ŋo magaine eŋe Grik ŋei. 
ACT.16.2	Listra so Ikonium mali malip magu korop, eŋe Timoti wane detpi menaŋgi, ewine kitokoi, 
ACT.16.3	Paulo eŋe Timoti iwen kayakane detke, eya wane eŋe Timoti solaine kitatke, kepe yewao Yuda ŋei eŋe Timoti magaine Grik ŋei geke, eya detkoi, eya wane solaine kitatke. 
ACT.16.4	Eŋe mat suwaino arikoi, paki donba aposolo so ŋei ŋetne suwaine Yerusalem matko ra togolekoi, don yewa eŋe doku tau tau magu edane more rakoi, ŋine korop don iwa dere more mogatkei. 
ACT.16.5	Eya wane doku tau tau magu eŋe mali malipko togole more, kaiwe baŋem ŋei ŋerep takotke Waom mogat kakoi.
ACT.16.6	Onoka wane Asu Koboboineŋo eŋe Isaiya kepeo peyam don mi ra qelaŋanikei wane rawetonge, eya wane eŋe Prigiya so Galatiya kepe kitare arikoi. 
ACT.16.7	Eŋe Maisiya kepe mezeno lotke more, Bitiniya kepeo arikei wane arikoi, ŋo Yesu wane Asuŋo rawetonge. 
ACT.16.8	Pakiso eŋe Maisiya kepe kitare more Troas matko ket ari lotkekoi. 
ACT.16.9	Ruwo yewao Paulo eŋe kulu kulu mane kake, ŋei mane Makedoniya kepeo ŋine, eŋe okora Paulo meŋenka rake, “Ge kiwet kitare Makedoniya kepeo sari more ŋene qesiŋ ŋonikene!” 
ACT.16.10	Paulo eŋe kulu kulu eya kaki ŋene rakone, maine ŋene mo eya ari kisi maep ra qelaŋani-kenane, Waomŋo ŋedoramaike. Ŋene yale raso numa maratka eya arikenane wetkekone so numa maratka arikenane ewekkone.
ACT.16.11	Eya wane ŋene Troas ŋine seki mane maratka wa more, koboboine ari Samotres matko lotkekone, paki ruwo mane mere more, qaeki ari Neyapolis matko lotkekone. 
ACT.16.12	Ŋene seki qelige more, kiyeŋo ari Pilipi matko lotkekone, Pilipi mat eya yemo Makedoniya kepe wane provins mane wane mat. Sogino Roma ŋei edo sari mat so gavaman wane kepe yewa makoi, ŋene mat yewao kaiwe natne gekone. 
ACT.16.13	Naso yewao Yuda ŋei ŋerep eŋe meŋen meŋen kepe mat ŋadino lewaŋ okangoi, zonom ma met met naso kaiweo, ŋene mat ŋadino ari doku wazaino lotke more, Yuda ŋei edane meŋen meŋen kepe mane marat kakenane ziyaŋkakone. Ŋerep natne eŋe kepe yewao lewage metpi, so ŋene eŋerop mere more don aukone. 
ACT.16.14	Ŋerep mane eŋetine Lidiya, Taiyataira ŋine, eŋe laplap weŋemka lewine suwaine qoleokange, eŋe Kaisale wane eŋet ora mawaka okange, so Waomŋo Lidiya wane wet dereretine qesiŋkake, eŋe Paulo wane don malip kake. 
ACT.16.15	Eŋine so matine kotino ŋei ŋerep magukoune gekoi, eŋe korop don eya malipka peyam doku taukoi, so Lidiya eŋe newan-ŋone rake, “Ŋine na Waomze koboine mogat kamaile, yemo detpi paki, ŋine sari naŋane matko mesikei.” Yale ra more, eŋe sorin-ŋongi, ŋene matino ari gekone.
ACT.16.16	Kaiwe maneo ŋene meŋe meŋen sobeŋino arikenane ari more, qelit ŋerep mane marat kakone. Eŋe Asu qotkoineŋo eŋane kotino ket okora more, maki ŋerep eŋe masi tanik ŋado daleo wakoniyake, eya wane don saeŋine edange. Ŋerep eŋe asu qotkoine eya kine kine qesonkaki, asu eya don mainge olatmaŋke, eya wane ŋerep eya wane suwainekoune, eŋe wesi suwaine eyaŋo kiyatki mamaŋkoi. 
ACT.16.17	Ŋerep eya eŋe Paulo so ŋene ŋenane ŋadezo mogat ŋone boka rake, “Ŋei yewa eŋe Kaisale Wawaine qeliwo eŋane qelit ŋei okanmami. Eŋe Kaisaleŋo daleo ma menaŋoniyake eya wane numaine ŋine rawakone ŋidanmami.” 
ACT.16.18	Ŋerep eŋe kaiwe loutne yaleka ra okanmaŋki, so Paulo eŋe bauine waki, zinge asu qotkoine olale rake, “Na Yesu Kristo wane eŋetko ramaile, ge ŋerep qeliŋka saketnom!” Yale raki asu qotkoine eŋe naso yewaoka ŋerep qeliŋkake.
ACT.16.19	Pakiso ŋerep welakoune eŋe kau, ŋerep eŋe don saeŋine raraine, eya mo mida leleke, paki koso mi ramaike, wesi mamaene mo siukke, pakiso eŋe Paulo so Silas epu waraŋore more, dongo bira osikei wane lewa lewaŋ mat sobego arikoi. 
ACT.16.20	Eŋe Paulo so Silas epu, Roma gavaman wano wanok suwaine eŋano iwen ore ari more rakoi, “Ŋei etke iwa ere Yuda ŋei, eŋe ŋenane matko wet masiuk okanmamik, ere ŋei ŋerep sorin onbik, eŋe sotene osike, 
ACT.16.21	ere masi qotkoine eya ŋenane rara togon don ŋabaka more ŋei ŋerep edanmamik. Roma rara togon donŋo ramaike, ŋene masi eya maine mi maikene.” 
ACT.16.22	Yale rau, so ŋei ŋerep eŋe sari takot nagu more, Paulo so Silas don ŋaba okanotkoi.
ACT.16.22	Pakiso, Roma gavaman wane wano wanok ŋei suwaine eŋe Paulo so Silas erane laplap ma barakeu ketke, pakiso eŋe qelit ŋei Paulo so Silas morapŋo etkukei wane edange. 
ACT.16.23	Morapŋo zok togogole etkuwi qoeki, eŋe mulap urumgo biraore more, mulap urum ware ware olatkoi, “Ge ŋei etke iwa togoleka malip osikene!” 
ACT.16.24	Mulap urum ware ware eŋe don eya dere more, ere urum aŋaune keuwo yewao biraore more, kiyeetno eki etke kutno bano more makatake pise otkoi.
ACT.16.25	Ruwo banino, Paulo so Silas ere Kaisale wano meŋenka more Kaisale bakom eŋet kito kakoik. Mulap ŋei natne eŋe Paulo so Silas detotkoi. 
ACT.16.26	Ikopka memeya togogole ma ruzakki, mulap urum wane bosiŋ qise more pelekke, so mulap urum wane madet edomka qoe aŋaŋ wareu, mulap ŋei eŋane mulap sein togole, eya qoe ket warekoi. 
ACT.16.27	Mulap urum ware ware eŋe poradage wiye more, madet korop qoe aŋago okorau kake, paki rake ŋei korop mo saket kaet ari waremami, yale detke. Yale dere more eŋe pilaŋ suwaine warage more, oŋomka yaku nagu more seukeyakane okange. 
ACT.16.28	Ŋo, Pauloŋo boka suwaineka rake, “Ge misuk matali nagukene! Ŋene korop iwa metmaine!”
ACT.16.29	Yale raki, so mulap urum ware ware eŋe qelit ŋei mane oraki, kiwa mane ma sarike, mulap urum ware ware eŋe Paulo so Silas erane urumgo biririke ari, zonomine oreki kaet kaki, Paulo so Silas kiyeetno ket umi qeke. 
ACT.16.30	Pakiso, eŋe ere urumgo ŋine iwenore more qesonotke “Waometkene, na daleo okane menaŋgale?”
ACT.16.31	Ere yale mainge rakoik, “Ge Waomze Yesu Kristo malip kaikeneo, Kaisaleŋo ge so ŋanom dokoŋone ma menaŋ ŋuniyake.” 
ACT.16.32	Pakiso ere Waom wane don eŋine so matine kotino ŋei ŋerewekoune gekoi, eŋe korop ra qelaŋane edangoik. 
ACT.16.33	Naso yewaka ruwoo, mulap urum ware ware eŋe iwenore ari more, kubetetne saukke. Saukkiso, eŋine so ŋanom dokoine so ŋei ŋerewekoune peyam doku taukoi. 
ACT.16.34	Paki so eŋe Paulo so Silas eŋine matine koto iwen-ore ari more, ŋara natne eponbi nekoik. Mulap urum ware ware eŋine so maguine korop eŋe wet peseŋo kotoeno korop watke rokop onge, eya wane eŋe Kaisale malip-kakoi.
ACT.16.35	Kepe qaeki, Roma gavaman wano wanok ŋei eŋe tebe ŋei biraone edangoi, “Ŋine ŋei etke yewa biraotpi ariuk.”
ACT.16.36	Mulap urum ware ware eŋe don eya dere more, Paulo olatke, “Gavaman ŋei suwaine eŋe don motpi sarimaike, ge so Silas ŋire maine qeliŋ ŋusikenane. Ŋire maine arikeik. Ŋire donŋitne midaine arikeik.”
ACT.16.37	Ŋo, Paulo eŋe tebe ŋei suwaine olale rake, “Ŋere Roma kepe welaineka ŋerane biŋek okange, ŋere masi qotkoine mane mi okante, ŋine ŋerane sot mane mi maratkakoi, ŋo siluŋ eŋe lewa lewago ŋere ŋei ŋerep kaiteno morapŋo ŋetkumi, paki mulap urumgo bira-ŋotpi waketite, pakimo iwamo sanka bira ŋotpi ariketane okanmami? Eyamo korop midakaka! Roma gavaman wano wanok ŋei suwaine eŋe edom iwa sari more, biraŋotpi sakesikete.”
ACT.16.38	Tebe ŋei suwaine don iwa dere more, Roma gavaman wano wanok ŋei suwaine eŋano ari edangoi, paki eŋe Paulo so Silas eŋe Roma kepe welatkine, yale dere more, eya wane kaetonge. 
ACT.16.39	Eya wane eŋe mulap urumgo ari more etane rakoi, “Ŋene masi borikine okan ŋurine, eya maine qeliŋkauk nigetŋusiyake.” Yale rau paki mulap urumgo ŋine iwenore saket more mat eya qelige arikeik wane etangoi, “Ŋire mat suwaine iwa maine qeliŋ kaikeik?” 
ACT.16.40	Paulo so Silas ere don eya dere more, mulap urum qeliŋka more Lidiya wane matko arikoik, mat yewao ere mali malip ŋei ŋerep magu kima kopetne maratone more, don togole edane ma togole one, mat suwaine eya qeliŋka arikoik.
ACT.17.1	Paulo so Silas ere Ampipolis matko so Apoloniya matko ari kitare more Tesalonaika matko lotkekoik, Yuda eŋane lewa lewaŋ urum mane eya Tesalonaika metke. 
ACT.17.2+ACT.17.3	Paulo eŋe Yuda eŋane lewa lewaŋ urumgo naso baŋem wa ket okan okan maŋke, eya wane eŋe Tesalonaika geke, naso eyao eŋe lewa lewaŋ urum yewao zonom ma met met nasoo atak karewe waket more, eŋe ŋei ŋerep eŋano Kaisale wane ekapko ŋine dapore sorin one more kito edange, eŋe so ŋei ŋerep ekap eya ra more don aukoi, Mesiya eŋe wikile dere more, koso wisikae wiyeke, eya Paulo eŋe ŋei ŋerep ra qelaŋan one more rake, “Na Mesiya iwa ra more mo ŋidanmaile, eŋe Kristo Yesu.” 
ACT.17.4	Ŋei ŋerep natne eŋe Paulo wane don malipka more, Paulo so Silas erano lewaŋgoi. Grik ŋei ŋerep so mat wane ŋerep ŋetne, eŋe mo Kaisale ewine kitokoi, eŋe weneŋ Paulo so Silas erano lewaŋgoi.
ACT.17.5	Ŋei ŋerep loutne eŋe erano ari takotkekoi, eya wane Yuda ŋei natne busu lele more, ŋei qotkoine natne qeturaŋ ongoi, magu yewa eŋe mat lolike more, ukat suwaine ma more, ŋei mane eŋetine Yason eŋane matko ari Paulo so Silas ziyaŋ ore more, epu ŋei ŋerep eŋane kaiteno waraŋ ore arikei wane, mat eya matalikoi, 
ACT.17.6	Ŋo eŋe ere mi maratore more, Yason so kimakopene mali malip magu natne eŋe waraŋone, mat wane ŋei ŋetne kaiteno biraone boka rakoi, “Ŋei etke eya ere masi qotkoine kepe baŋem kepe baŋem makoik, naso iwa ere matzo sari matali ŋonikeik wane sarikoik. 
ACT.17.7	Pakimo, Yasonŋo biraotki, eŋane matko metmamik eŋe ere matino newanotke. Ere korop Roma ware ware rara togon don eya qe barake more, ŋei ŋerep edane ramamik, ‘Ware ware mane gemaike, eŋetine Yesu’ yalewa ra edanmamit.” 
ACT.17.8	Yale rau so ŋei ŋerep magu so mat wane ŋei ŋetne eŋe dere more oŋaene qaeke, pake ukat suwaine makoi. 
ACT.17.9	Pakiso mat wane ŋei ŋetne eŋe Yason so kimakoune natne eŋe wesi qoleu so biraonbi mateno arikoi.
ACT.17.10	Ruwo kereki so eyaka mali malip magu eŋe Paulo so Silas Bereya matko biraotpi arikoik, ere ari Bereya lotke more Yuda eŋane lewa lewaŋ urumgo waketkoik. 
ACT.17.11	Yuda ŋei ŋerep Bereya matko gekoi, eŋe mayakakatne, edo Tesalonaika wane Yuda ŋei ŋerep magu dereret mayakatnane yuwan ongoi, eŋe Paulo wane don desikei wane simin onge, so Kaisale wane ekap dapotkoi, ekap eya so Paulo wane don eya naso baŋem dapore wele me isi eya wane kine etne detluk kakoi. 
ACT.17.12	Yale okane more, Yuda ŋei ŋerep loutneŋo don eya malip kakoi, eŋe yalewa okanbi, Grik wane ŋei ŋerep suwaine natne eŋe yalewa korop mali malip korop okanwarekoi, so don eya malip kakoi. 
ACT.17.13	Ŋo Yuda edo Tesalonaika ŋine, eŋe Pauloŋo Kaisale wane don Bereya ŋei eŋano ra qelaŋange, eya wane eŋe dere more, Bereya sari ŋei ŋerep kiyeke qebinone ukat suwaine mau wakongi, 
ACT.17.14	ikopka, mali malip ŋei ŋerep magu eŋe Paulo iwenka ari kiwet mezenoka birakau arike, ŋo Silas so Timoti ere Bereya metkoik. 
ACT.17.15	Ŋei natne eŋe Paulo iwenka ari, Atens matko biraka more, Bereya zinge arikoi. Pakiso, Paulo eŋe ŋei eya edange, “Ŋine Silas so Timoti iwa ikop sarikeik wane etanikei.” Rakiso, eŋe zinge ari etangoi.
ACT.17.16	Paulo eŋe Atens matko Silas so Timoti toma ore mat lolike ge more, lopio so kepe nemu nemu loutne ongi paki, bauine wake.
ACT.17.17	Eya wane eŋe ari Yuda lewa lewaŋ urumgo waketki paki, Yuda ŋei so Grik ŋei ŋerep eŋe Kaisale malipka ewine kito gekoi, kaiwe baŋem eŋe eŋerop don au sorin nagukoi, so mat sobeŋ suwaino ŋei ŋerep weneŋ lolikmaŋkoi, eya wane Paulo eŋe ŋei ŋerep eŋerop kaiwe baŋem don aukoi. 
ACT.17.18	Epikuriyan kito ebo ebon, so Stoik kito ebo ebon ŋei natne, eŋe Paulorop don sori sorin aukoi, ŋei natne qeson one rakoi, “Ŋei dereretine midaine eya eŋe onoka don ramaike?”
ACT.17.18	Ŋei natne eŋe weneŋ rakoi, “Iwa mo kamaine, eŋe mat natne eŋane lopio wane don ramaike.” Don iwa rakoi, yemo onoka wane Paulo eŋe Yesu seuseuno ŋine wisikae wiyeke so eŋine don kisiine ra qelaŋange, eya wane ŋei eŋe don eya rakoi. 
ACT.17.19	Pakiso eŋe Paulo ma more mat mane kaunsol, eŋetne Areopagus, eŋano iwenka lewa lewaŋeno ari more olatkoi, “Ge ŋei ŋerep don kine kine musele mo kito ebonmaine, eya korop ranom ŋene detlukkaikene. 
ACT.17.20	Ge kine kine natne ŋene detŋem ge ramaine, eyamo don kuneŋine okanmaike, so don eya wane kine daleo eya rau lukenom, ŋene desikene.” 
ACT.17.21	Atens mat welaine so lobo ŋei eya gekoi, eŋe naso kiroine korop kine kine musele wakonge, eyaka korop desikei wane don aumaŋkoi.
ACT.17.22	Yale rauso, Paulo eŋe mat ware ware kaunsol Areopagus wane lewa lewago ŋei kaiteno wiye more rake, “Atens mat welaine, na kawe ŋine lopio so kepe nemu nemu loutne togole eweene kitomami. 
ACT.17.23	Na matŋine lolike meŋenka okanmami, eyao ari lopio so kepe nemu nemu loutne ongole. Na yale lolike more, lopio so kepe nemu nemu wane arata mane kakole, kibiine iwa yale qekoi, ‘Waom kuneŋine mi dereretze’. Ŋine Waom kuneŋine eya mi dereretze, ewine kitomami, ŋo siluŋ ŋine mi detmami, na eŋane don iwa ra wakone ŋidanikale. 
ACT.17.24	Eŋe Kaisale koboboine, oŋo kepe so yeye kine kine iwa pamaike, eya make. Eŋe qeli so kepe wane Waom, so eŋe ŋeiŋo bakom urum mamaine eyao mi gemaike. 
ACT.17.25	Me eŋe kine kine natne ŋaŋaeki, ŋeiŋo urataine ma mi qesiŋkakene, eŋe oŋomka gege so asu, so eŋe ŋara aboŋ so kine kine korop ŋei ŋerep ebon okanmaike, eya wane ŋene maine mi mapik kaikene, 
ACT.17.26	eŋe ŋaboze ŋei weku ma wakonkake, eso ŋaboze wekuwo ŋine magu korop kepe baŋem gekei wane ebuki wakongoi. Eŋe oŋomka mokaka nasoene so zawoene koboine kepe diyawao gekei wane mauluke motke, Kaisaleŋo ŋei ŋerep kepe biŋek ra togoleke. 
ACT.17.27	Eŋe eya okange, yemo ŋei ŋerep eŋe Kaisale ziyaŋka ari more, marat kaikei, eya wane Kaisale eŋe yale okange, ŋo siluŋ Kaisale eŋe ŋene qeliŋŋone amaŋ mi gemaike, eŋe osozo met okanmaike. 
ACT.17.28	Ŋei maneŋo rake,
ACT.17.28	‘Ŋene eŋane kutno gemaine, so ari sari okanmaine so togolemaine, eŋe maki ŋene wakongone, iwa gemaine.’
ACT.17.28	Ŋinane ŋei natne kisi raraŋo ra okanmami, yale eŋe iwa yale rakoi, ‘Ŋene korop Kaisale wane medewekoune.’
ACT.17.29	Ŋene Kaisale wane medewekoune okane gemaine, eya wane ŋene misuk metke raikene, Kaisale eŋe gol me silwa me wesiŋo ŋei mete kibi mama edo ŋei oŋa mamami, kait toqaine yalewa misuk desikene. 
ACT.17.30	Mo sogino, ŋei ŋerep eŋe Kaisale wane kine mi det lukkakoi, eyao Kaisaleŋo loloŋonge, ŋo ukude yemo eŋe ŋei ŋerep korop yeo yeo numaene qotkoine ŋadek kaikei wane, don togole edanmaike. 
ACT.17.31	Eŋe kaiwe mane mo mauluke more ra togoleke, naso yewao eŋe ŋei mane mo birakake, ŋei eyaŋo ŋei ŋerep kepe baŋem kineene baŋ ma wakoniyake. Iwa yale Kaisaleŋo ŋene sikan ŋonge, kine kine eya wakonge, eŋe ŋei eya seuseuwo ŋine maki wisikae wiyeke!”
ACT.17.32	Ŋei maneŋo seuseuwo ŋine wisikae wiyeke, eya ŋei ŋerep eŋe dere more, natne Paulo ma sirak okankakoi, ŋo ŋei natne rakoi, “Ŋene ŋinane don koso desikene.” 
ACT.17.33	Yale rau so Paulo lewa lewaŋ qeliŋkaki, 
ACT.17.34	Ŋei natne eŋe Paulo mogatka more, eŋane don malip kakoi. Ŋei mane, eŋetine Dionisius, eŋe Kaunsol ŋetne mane, eŋe malipkake. Ŋerep mane, eŋetine Damaris, eŋine so ŋei ŋerep natne weneŋ eŋe malipkakoi.
ACT.18.1	Pakiso, eya wane ŋadino Paulo eŋe Atens mat qelige more, Korinti matko ari lotkeke. 
ACT.18.2	Yewao Paulo eŋe Yuda ŋei mane, eŋetine Akwila maratkake, eŋe Pontus kepeo wakonge, eyamo wakon wakon matine. Ŋei eya eŋine so ŋanomine Prisila, ere musele Itali kepeo ŋine sarikoik, onoka wane Roma kepe ware ware, Sisa Klodius, eŋe Yuda ŋei ŋerep korop Roma mat qelige arikei, eya wane edane more esoponge. 
ACT.18.3	Paulo eŋe ari ere otki, pakiso erane matko ari mere more, eŋerop urata make, onoka wane eŋe enŋene okanmaŋkoi, yale Paulo eŋe seli kise ma more, eyaŋo motki kiyatki gegeene qesiŋkake, eŋe so ŋei so ŋanomine, eŋe korop seli kise ma more, qolemaŋkoi, iwa yale eŋe ŋara aboŋ wane mamaŋkoi. 
ACT.18.4	Paulo eŋe zonom ma met met nasoo, naso baŋem Yuda lewa lewaŋ urumgo ari more, Yuda ŋei ŋerep so Grik ŋei ŋerep eŋe Yesu Kristo dere malip kaikei, eya wane dereretene kito wirike edange.
ACT.18.5	Pakiso, Silas so Timoti ere Makedoniya kepeo ŋine lotkeuk, yewao Paulo eŋe kaiwe korop kisi maep don eya ra qelaŋange, eŋe Yuda ŋei ŋerep lewageu, Yesu eŋe Mesiya eya wane don edange. 
ACT.18.6	Yuda edo Paulo rawetkau, Paulo eŋe wazaone okora edange, “Ŋine kine kine qotkoine maikeiwo, Kaisaleŋo ŋine esop-ŋuniyake, eya ŋinane simile, na maine mi mapik ŋunikale, naŋane sot mida! Naso iwa ŋine kiyeke wetela kutno arimaike, eyao na qelaŋ ŋei ŋerep Yuda ŋadino gemami, eŋano ari ra qelaŋane edanikale.” 
ACT.18.7	Ŋei mane Yuda ŋadino eŋetine Titius Yastus, eŋe Kaisale ewine kito more Korinti geke, mat yewao Yuda lewa lewaŋ urum osino Paulo eŋe ari geke. 
ACT.18.8	Ŋo Yuda ŋei mane, eŋetine Krispus, eŋine so ŋanom dokoine eŋe korop Waom mogat kakoi, ŋei eya eŋe Yuda lewa lewaŋ wane ŋetne okange, eŋe so Korinti mat welaine loutne eŋe Waom wane don dere malipka more, peyam doku taukoi.
ACT.18.9	Naso yewao, ruwo maneo Paulo eŋe kulu kulu mane kaki, Kaisaleŋo olale rake, “Ge misuk kaet ganiyake, ge maine takotke ra qelaŋane edanikene, ge urata eya misuk qeliŋgene. 
ACT.18.10	Onoka wane na gerop gemaile, ŋei maneŋo ge mi geku matali ganiyake, onoka wane ŋei ŋerep loutne mat iwa wane kotino gemami, eŋe naŋane biŋek okanmami.” 
ACT.18.11	Waomŋo yale olatki, so Paulo eŋe Korinti mat yewao koma weku so meso 6 takotke ge more, ŋei ŋerep Kaisale wane don edange.
ACT.18.12	Pakimo, ŋei mane, eŋetine Galio, eŋe Roma gavaman eya ŋine, eŋe Akaiya kepe ware ware birakakoi, naso yewao Yuda edo Paulo ma ari more dongo biraka rakoi, 
ACT.18.13	“Ŋei iwa eŋe ŋei ŋerep don mane Kaisale ewine kitokei wane edanmaike, eŋane don eyaŋo so ŋenze ra rokop don, eya ŋabakamaike!”
ACT.18.14	Paulo eŋe don rayakane wetke okorake, ŋo Galio eŋe Yuda ŋei edane rake, “Ŋei iwa eŋe masi qotkoine make, me sot mane okanikeo, na ŋinane don maine detŋunikale. 
ACT.18.15	Ŋo ŋine, Yuda ŋinŋine don wane so eŋet wane so ra rokop don eya wane ra more don auye kitat aumami, eya wane ŋine ŋidomka maulukeu, noŋo kine kine yaline eya maine mi ma wesake kaikale!” 
ACT.18.16	Eŋe yale ra more kot urumgo ŋine esopongi, qeinat ketkoi. 
ACT.18.17	Ŋei ŋerep magu eŋe korop busu lele more Sostenes, Yuda eŋane lewa lewaŋ wane ŋetne malipka, kot wane kaitko qekoi. Ŋo Galio eŋe eya wane dere mezet mane mi okange.
ACT.18.18	Pakiso, Paulo eŋe Korinti ŋei ŋerep mali malip magu eŋerop kaiwe loutne ge more qeliŋongi paki, eŋine so Prisila so Akwila, eŋe Senkriya matko kere more, seki maneo wa more, Siriya kepeo arikei wane arikoi. Paulo eŋe mi wake, Kaisale wane kaitko don natne ra togoleke, eya wane eŋe lewetine zoune korop kitat wareke, lewine setneka metke. 
ACT.18.19	Eŋe seki kutno Epeso matko lotke more, Prisila so Akwila qeliŋore more, Yuda lewa lewaŋ urumgo waketki, so eŋe so Yuda edo don ra kitoqok aukoi. 
ACT.18.20	Ŋei ŋerep eŋe Paulo newaliŋka more rakoi, “Ge maine takotke ŋenerop gekene.” Ŋo Paulo eŋe mi okke, 
ACT.18.21	so eŋe edange, “Kaisaleŋo siminkayakeo, na ŋinano koso zinge sarikale.” Eŋe yale ra more ari, seki mane wa more Epeso qeliŋkake.
ACT.18.22	Seki eya ari mage ari mage, Sisariya mat Yuda kepeo lotkeke, yewao, Paulo seki qelige more, Yerusalem ari mali malip magu maratone, wet pese don edane more Antiok zinge arike. 
ACT.18.23	Eŋe soda natne, naso kiro kirop Antiok matko ge more, qelige Galatiya kepeo so Prigiya kepeo lolike, mali malip magu yewa ma togole one arike.
ACT.18.24	Naso yewao, Yuda ŋei mane, eŋetine Apolos, eŋe Alekzandriya matko wakonge, eŋe Epeso sarike, eŋe don ewekine ramageke, eŋe Kaisale wane ekap wane kine korop detlukwareke. 
ACT.18.25	Apolos eŋe Waom wane numa eya kito manbi detke, eya wane Apolos eŋe ŋei ŋerep Yesu wane don kisi koboine eya kito edange, ŋo siluŋ eŋe Yohane wane doku tau tau masi eyaka detkake. 
ACT.18.26	Eŋe Yuda lewa lewaŋ urumgo ari more, kaet midaine don ra qelaŋane edange, naso yewao, Prisila so Akwila ere eŋe detka more, eŋe matetno iwenka ari more, ere Kaisale wane numa manerop koboboine det-kakoik eya mauluke ra qelaŋanka olatkoi. 
ACT.18.27	Apolos eŋe dere more, Akaiya kepeo ariyakane rake, eya wane Epeso wane mali malip magu eŋe mapitka more, ekap mane qe more Akaiya mali malip magu eŋano motpi paki, qebinone rakoi, “Ŋine Apolos maine newankaikei.” Eŋe yale dere newanka rauso, Apolos eŋe ari Akaiya kepeo lotke more, mali malip magu zok manerop mapikonge, Kaisaleŋo ŋei ŋerep mosoponge, eya wane eŋe Waom wane don malipkakoi. 
ACT.18.28	Eŋe Kaisale wane ekapko dapore more, eyaŋo ŋei ŋerep Yesu eŋe Mesiya eya wane ra wakone sikan on lukke, eŋe Yuda ŋei eŋerop lewa lewago don togole au sorin nagu more, eŋane don qelaŋine eya Aposolo wane don zonomineŋo Yuda ŋei eŋane don qeki ketki yuwan-onge.
ACT.19.1	Apolos eŋe Korinti geke, naso yewao Paulo eŋe Isaiya kepe bonagaine yuwane more, Epeso matko lotkeke, eŋe yewa dokoine natne doku tau taune magu maratonge, 
ACT.19.2	paki eŋe qesonone more rake, “Ŋine sogino, Yesu malipkakoi, naso yewao Asu Koboboine mo makoi me mida?”
ACT.19.2	Eŋe mainge rakoi, “Midaka, ŋene Asu Koboboine mane ye gemaike, don eya mane mo mi detkone.”
ACT.19.3	Paulo eŋe dere more koso manerop takotke qesononge, “Pakimo, ŋine doku tau tau wa mo tanikine daleo taukoi?”
ACT.19.3	Eŋe rakoi, “Ŋene Yohane wane doku tau tau eya taukone.”
ACT.19.4	Paulo eŋe ŋei ŋerep edane rake, “Yohane eŋe ŋei ŋerep sotene ŋadek kaikei wane doku tau-one more edange, ‘Ŋine ŋei mane naŋane ŋadeno sarimaike, eŋe malipkaikei,’ Yohane eŋe ŋei ŋerep ŋei eya mogatkaikei wane edange. Ŋei eya eŋe Yesu.”
ACT.19.5	Eŋe don eya raki detpi qoeki, so Epeso mat wane mali malip korop ŋei ŋerep magu yewa Pauloŋo Waom Yesu wane eŋetko doku tauonge. 
ACT.19.6	So Paulo eŋe metine mawa ŋei ŋerep kuteno motki, so Asu Koboboineŋo eŋane kuteno ketke, paki ŋei ŋerep eŋe don kait qetot kuneŋine ra more, Kaisale wane kisi maep don eya weneŋ ra qelaŋanbi suwa arike, 
ACT.19.7	Ŋei korop yale okangoi, eya eŋane zaleene wa 12 okangoi.
ACT.19.8	Naso yewao, Paulo eŋe Yuda lewa lewaŋ urumgo atak loutne meso karewe eya wane rokop waket more, kaet midaine kisi maep donŋei ŋerep edange. Paulo eŋe eŋerop don au more, wetene qe wirike more Kaisale wane qeli ewe zonom, eya wane don kito edange, so qomeene ma ewekke. 
ACT.19.9	Ŋo ŋei natne eŋe Paulo wane don mi detkoi, wet dereretene ma waluke more maine mi malipkakoi, paki, eŋe Waom wane numa eya borikine rau paki, magu eŋane kaiteno qeliŋgoi, eya wane Paulo eŋe ŋei eya Yuda lewa lewaŋ urumgo qeliŋ one more, mali malip ŋei ŋerep eŋe enŋeneka iwenongi, Tiranus wane kibi medep eŋane ekap urumgo kaiwe baŋem eŋerop lewage, Waom wane don auye qeuye okane gekoi. 
ACT.19.10	Eŋe koma etke yale lewage don au gekoi, eya wane ŋei ŋerep korop Isaiya kepeo gekoi, eŋe Yuda ŋei ŋerep so qelaŋ ŋei ŋerep Yuda ŋadino gekoi, eŋe korop Waom wane don detwarekoi.
ACT.19.11	Kaisaleŋo qesiŋkaki, Paulo eŋe masi mi mamaine, togogole eya korop mawareke. 
ACT.19.12	Paulo eŋe lap lap me takot solaino mageke, eya ŋei ŋerep eŋe zoma ŋei ŋerep eŋano ma ariu, eyaŋo ma me uwaka more zomaene waetne mida leleke, so zomaene qeliŋonge, paki asu qotkoine eŋe eŋano ŋine saket qeliŋone arikoi. 
ACT.19.13	Yuda ŋei natne eŋe mo sogino urata ŋei edo lolike ari more, asu qotkoine esopongoi, eŋe Yesu wane eŋetne dere more, ari asu qotkoine Yesu wane eŋetko esoponikei wane liwekkakoi, eŋe asu qotkoine iwa yale edangoi, “Na Yesu wane eŋetko, Pauloŋo eŋane kine ra qelaŋanmaike, yale waka na don togoleka ra more esopŋunmaile.” 
ACT.19.14	Tatiŋon sewen, eŋe ŋei mane eŋetine Skewa eŋane gipolekoune. Skewa eŋe Yuda wane Mosop Ŋei Pris Wawaine Suwaine mane. Eŋane gipolekoune eŋe asu qotkoine eya Paulo wane masi okane esopongoi.
ACT.19.15	Ŋo asu qotkoine mane eŋe Skewa gipole koune eŋane don mainge edane rake, “Na Yesu detkamaile, so na Paulo wane kine detmaile, ŋo ŋine ma?”
ACT.19.16	Ŋei eya asu qotkoinerop, eŋe Skewa gipole koune eya korop zok manerop engu more yuwan-onge, so eŋe ziwem engu so takot laplapene ma barakki, eŋe ŋei eya wane matko ŋine kakakka biririke ket sola-eneka arikoi. 
ACT.19.17	Yuda ŋei ŋerep so qelaŋ ŋei ŋerep Yuda ŋadino eŋe Epeso matko gekoi, eŋe don kisi eya detpi paki, manerop kaet suwaine onge, eya wane ŋei ŋerep koropŋo Waom Yesu wane eŋetine ora ewine manerop kitokoi. 
ACT.19.18	Mali malip ŋei ŋerep loutne eŋe sari more, masi qotkoine makoi, me okangoi, eya korop tingoka didiwo ra qelaŋan warekoi. 
ACT.19.19	Ŋei ŋerep natne eŋe sogino suŋa qare makoi, eŋe eya wane suŋa qare ekap, eya ma sari ŋei ŋerep kaiteno, ekap eya kuwakeu zewareke. Eŋe ekap eya wane lewine takotke dapotpi, so 50 tausen silwa wesi okange. 
ACT.19.20	Paki Waom wane zonom so numa tanik manik yewaŋo yalewa wakone wiyeke, wiye more manerop suwa togole rokopke yuwane ze arike.
ACT.19.21	Kine kine korop eya wakongi, Asu Koboboineŋo Paulo wiliŋaine ma mangi, ŋadino Paulo eŋe Makedoniya kepeo so Akaiya kepeo lolike ari more, Yerusalem zinge ariyakane ra more rake, “Na Yerusalem ari more, ŋadino Roma matko eya weneŋ ari kaikale.” 
ACT.19.22	Yale ra more eŋe qelit ŋeitkine etke, Timoti so Erastus, ere Masedoniya kepeo biraore more, oŋomka nigatnemde Isaiya kepeo takotke geke.
ACT.19.23	Naso yewao, Waom wane numa wane ŋaba qotkoine Epeso matko wakongi, eŋe ukat suwaine makoi. 
ACT.19.24	Mat suwaine yewa wane waom isisine lopio mane, eŋetine Artemis wane bakom urum pake, so ŋei mane, eŋetine Demitrius, eŋe silwa maulukmaŋke, mat yewao Demitrius eŋe bakom urumgo lopio nigatne silwaŋo mamage motki metki, ŋei natne eŋe qolekoi. Eŋe yale wa okane more, Demitrius so eŋane silwa mama urata ŋeikoune eŋe wesi suwaine maratka maŋkoi. 
ACT.19.25	Demitrius eŋe silwa mama ŋeikoune, eya edoraki lewageu edane rake. “Ŋine detmami, ŋene silwa urata mamaine, eya wane ŋene wesi aboŋze suwaine wakone ŋebonmaike, 
ACT.19.26	Ŋo ŋei iwa Pauloŋo masi kine kine mamaike, eya mo ŋine ŋidom maine kamami so detmami, eŋe ramaike, ‘Lopio ŋei meteŋo mamaine, eyamo Kaisale midakaka,’ eŋe yale ra, ŋei ŋerep korop edangi, eŋe don eya dere malip kamami, iwa Epeso matko ŋei ŋerep so Isaiya kepeo korop loutne don eya malip kamami, eŋe lolike don eya ra qelaŋanmaike. 
ACT.19.27	Paulo eŋe koso takotke, yale ŋei ŋerep edaniyakeo, ŋei ŋerep eŋe ŋenane urata iwa ra wetonikei. Naso kutno ŋei ŋerep eŋe Waom lopio ŋerepze Artemis, so eŋane bakom urum eya eweetne mi kitokei, eweetne siukeyake. Ŋei ŋerep Isaiya kepe so kepe baŋem Artemis ewine kito okanmami, ŋo Paulo wane donŋo yemo ŋerep waom wane eŋet biŋek matali mo maket bira kayakane okanmaike.”
ACT.19.28	Ŋei ŋerep eŋe don eya dere more, busu suwaine lele more kiyeke boka more, tako rakot yewaka rakoi, “Artemis, Epeso ŋine eŋe eŋet biŋekine suwaine so wawaine!” 
ACT.19.29	Ukat eya suwa mat korop rokopke arike, ŋei etke, eŋetetne Gaius so Aristarkus, ere Makedoniya ŋine, Paulorop weneŋ arikoi, ŋei ŋerep magu eŋe ŋei etke yewa epu waraŋ ore more, lewa lewaŋ sobego ket arikoi. 
ACT.19.30	Paulo eŋe oŋom ŋei ŋerep magu eŋane kaiteno ari edaniyakane rake, ŋo ŋei ŋerep mali malip korop magu yewa edo ma walukkakoi. 
ACT.19.31	Paulo wane kimakoune natne eŋe gavaman urata ma gekoi, eŋe weneŋ Paulo wano don more lewa lewaŋ sobego mi ari wakoniyakane rawetka more rakoi, “Ge lewa lewaŋ sobego misuk arikene!” 
ACT.19.32	Pakiso, lewa lewaŋ sobego don ukat suwaine wakonge, ŋei ŋerep magu suwaine, eya eŋe koropŋo wet dereretene siukki, qelaŋ qelaŋ qekoi, ŋei ŋerep natne eŋe don mane rau paki, bokakoi, ŋei ŋerep magu mane eŋe don mane rau paki, boka rakoi, ŋo ŋei ŋerep wele korop eŋe kine onoka wane sari lewaŋmami, eyamo mi detluk kakoi. 
ACT.19.33	Yuda ŋei natne eŋe ŋei mane eŋetine Alekzander, magu lewine alakane don edaniyakane birakau okorake, ŋo ŋei ŋerep natne eŋe Alekzander qebinka rau, so eŋe ŋei ŋerep don edaniyakane wetke more metine biraki wake. 
ACT.19.34	Ŋo magu natne eŋe Alekzanda detkau, eŋe Yuda maguwo ŋine okange eya wane magu, eya eŋe koropŋo orodoŋ don wekuka boka, weku yewaka boka okorau awa etke ari qoeki rakoi, “Artemis, Epeso ŋine, eŋe wekukuŋo wawaine!”
ACT.19.35	Yale rau, so mat ware ware mane eŋe wiye more, magu eya ŋei ŋerep korop ma peseone more rake, “Epeso welaine, ŋine detpi! Ŋei ŋerep kepe baŋem yewa me yewa eŋano ŋine maŋo mi detmaike, Epeso mat suwaine eyamo Artemis suwaine eŋane bakom urum metmaike, so wesi kobekine qeliwo ŋine ketke? 
ACT.19.36	Ŋei maneŋo eŋe kine kine iwa maine mi bisop kamaike, eso eya wane ŋine ma pese nagu ketpi paki, kine kine yaline kukka mi okanbi, 
ACT.19.37	Ŋine ŋei iwa ere yaup wane epu iwa sarimi, ere bakom urum wane aboŋ mane kobu mi makoik, me ŋerep waom oŋaine lopioze, eŋane don qotkoine mane mi rakoik. 
ACT.19.38	Demitrius eŋine so ŋeikoune, eŋe ŋei mane dongo bira kaikeiwo, eŋe maine don urata kot wane nasoine sari dongo birakaikei. Naso yewao don ware ware wane suwaine kepe ware ware mane eŋe maine donene mazakane desiyake. 
ACT.19.39	Ŋo ŋine don natne koso payakeo, eya maine lewa lewaŋ wane nasoo lewa lewaŋŋo makoboeyake. 
ACT.19.40	Ŋene umat maine marat kaŋem rap, ŋo onoka wane yem ŋedo ukude kawali kiyeke kaiwe iwao qine, so kine kine eya wane kineine mane koboboine yemo midakaka. Me Roma wane gavaman eŋe eya wane kineine desikei wane ra qeson ŋonikeiwo, ŋene maine mi ra qelaŋan onikene.” 
ACT.19.41	Mat ware ware eŋe don yale raki qoeki, biraongi ŋei ŋerep eŋe arikoi.
ACT.20.1	Ukat suwaine eya qoeki so Paulo eŋe mali malip korop ŋei ŋerep magu eya eŋe eŋano sariu lewaŋgei wane edorake, eŋe lewaŋbi, so Paulo eŋe doku tau tau magu wet dereret so mali malipenane don edane more, ŋei ŋerep ma togole onge, so Paulo eŋe takotke rake, “Ŋine mayakakatne bororom gekei.” Yale ra more, kaiwe maine ebone so mat eya qelige more, Makedoniya kepeo arike. 
ACT.20.2	Eŋe Makedoniya lolike kitare ari more, mali malip ŋei ŋerep don edane naŋ qe more ma togoleonge. Urata eya qoeki, so baŋ Akaiya kepeo ari lotkeke. 
ACT.20.3	Eŋe Akaiya kepeo meso karewe metke. Paki koso eŋe seki ma more Siriya kepeo ariyakane wetkeke, ŋo Yuda ŋei eŋe Paulo qeu seukeyakane rakoi, eya wane Paulo eŋe don eya dere more, Siriya numa koboine qelige more, seki mi make, Makedoniya kepe kitare Siriya zinge ariyakane wetkeke. 
ACT.20.4	Ŋei mane, eŋetine Sopater, Pirus wane gipole, Bereya matko ŋine, eŋe Paulorop arike, so Aristarkus so Sekundus, ere Tesalonaika matko ŋine, Gaius eŋe Derbe matko ŋine, Tikikus so Tropimus, ere Isaiya kepeo ŋine, so Timoti, eŋe weneŋ korop Paulorop arikoi. 
ACT.20.5	Ŋei tego eya eŋe korop alakane Troas matko ari, na so Paulo tomaŋotkoi. 
ACT.20.6	Ŋere Pilipi ari more, kasap Patpale eya wane soda mere more, seki mane ma more, kaiwe mama mete mane (5), eyao Troas matko lotke kimakopse maratonte, ŋene soda weku kaiwe mama 7 Troas metkone.
ACT.20.7	Soda ruwoo, ŋene so mali malip magu ŋei ŋerep ŋene gege ŋara nekenane lewaŋgone, Paulo eŋe ŋei ŋerep don edange, eŋe kepe qaeki ariyakane dere more takotke, ŋei ŋerep don edane gemaŋki, ruwoo kulu kesatno okange.
ACT.20.8	Mat yewa, lewa lewaŋ urum mat wane kutno, eya kiwa loutne lawe okorakoi. 
ACT.20.9	Ŋei qaluwit mane, eŋetine Yutikus, eŋe mat aŋaune maneo metke, Paulo eŋe takotke don edane okoraki, so ŋei eya eŋe umun turuk mere ari, kulu suwaine ŋik ŋototok pa ari more, mat kutno ŋine makake kepo ket qeke. Pakimo, ŋei ŋerep eŋe ket ari more, solaine ma wiye ka more rakoi, “Eŋe mo seukike.” 
ACT.20.10	Ŋo Paulo eŋe ket ari more, oŋomka pareŋine kutno ket rasu masatka rake, “Ŋine dere mezet misuk desikei, eŋe mo wisikae gemaike!” 
ACT.20.11	Yalewa ra more, mat kutno zinge wa more, gege ŋara mapoke neke, Paulo so ŋei ŋerep eŋe takotke don au metpi, so kepe qaeki Paulo eŋe ŋei ŋerep qeliŋone more arike. 
ACT.20.12	Ŋei ŋerep eŋe ŋei qaluwit eya matino iwenka arikoi. Ari more, wet pesek suwaine detkoi.
ACT.20.13	Ŋene seki ma alakane Troas wa more Asos matko Paulo marat kaikenane arikone, eŋe kiyeŋo Asos ariyakane ŋedange, eya wane ŋene sekiwo wakone. 
ACT.20.14	Paulo eŋe ŋene Asos maratŋone more, seki kutno waki so ŋenzarek Mitilini matko arikone. 
ACT.20.15	Ŋene Mitilini qelige more, qaeki Kios siya osino lotke more, Samosi siya osino qe yuwanka more, kaiwe maneo Miletus matko lotkekone. 
ACT.20.16	Yewao Paulo eŋe rake, “Naso midamaike, ŋene Epeso matko so Isaiya kepe maine yuwan ore, yewao mi mesikene.” Eŋe Yerusalem ikopka ari more, Asu Koboboine alakan ketke, peyada kaiwe eyao lotkeyakane rake.
ACT.20.17	Ŋene Miletus matko lotkekone, pakimo Paulo eŋe don motki, Epeso matko arike, eŋe doku tau taune asu magu eŋane ŋetneŋo eŋano sari kakei wane don motke. 
ACT.20.18	Pakimo, ŋei suwaine eya eŋe eŋano sariu so Paulo eŋe ra matogole don edange, “Na ŋinerop naso korop Isaiya kepeo gekole, na kine kine makole, eya ŋine kakoi, ŋine naŋane gege masi tanikine ŋine detlukmami. 
ACT.20.19	Na Waom wane qelit qeqe urata makole, naso natne urata eya wane na arokkole, na masi wawaine mi makole, Yuda ŋei eŋe wikile ninikei wane detkoi, eya wane na dere mezet detkole, paki nae eŋet biŋek maket more, so Waom wane urata koboine makole. 
ACT.20.20	Na matŋine kotino, so mat suwaine lewa lewaŋ sobego kito ŋibongole, na kaet midaine didi kebago Waom wane don korop ŋidangole, eya ŋine mo detmami. 
ACT.20.21	Na Yuda ŋei ŋerep so qelaŋ ŋei ŋerep Yuda ŋadino girem don togole ra edangole, eŋe sotene ŋadekka more Kaisale wano zinge ari more, Waomze Yesu malipkaikei wane. 
ACT.20.22	So iwa detpi, naso iwa na Asu Koboboineŋo luknangi eŋane don teweke Yerusalem arimaile, na kine kine Yerusalem yewao dalino wakon naniyake, eya mi detmaile. 
ACT.20.23	Asu Koboboine eŋe girem don iwa yaleka mat lotkekole rokop nolatke, ŋei ŋerep mat baŋem eŋe wikile nine more mulap urumgo birananikei wane toma nanmami, eya na detmaile. 
ACT.20.24	Ŋo, na gekaleo, me seukkaleo, eya wane dere mezet mi okanikale, midakaka na numa kine kine mo mogare arimaile, yemo Waom Yesu eŋe na kisi maep urata makalane ra ninge, ‘Kaisale eŋe ŋei ŋerep mosop oniyakane rake, kisi maep don, ge ŋei ŋerep don eya edanikene.’ Na urata eya ma warekalane ramaile.
ACT.20.25	“So mane rawe detpi, na ŋinane keu ŋino Kaisaleŋo daleo ware-ŋonmaike, eya wane don ra qelaŋane more, keu ŋino gewe nangoi, ŋine baŋ koso mi nanikei, eya na detmaile. 
ACT.20.26	Eso na ŋine ukude togoleka ra ŋidanmaile, ŋei mane ŋinane keuwo ŋine eŋe gege togon mi maratkayakeo, eya naŋane sot mida, 
ACT.20.27	eya wane Kaisaleŋo kine kine mayakane detke, eya korop na kaet midaine ŋidan warekole. 
ACT.20.28	Ŋine ŋidomka mauluke ware nagu more, magukop ŋine yalewaka mauluke wareonikei, ŋine Asu Koboboineŋo eŋane ware ware bira-ŋungane, ŋine Waom wane magu weŋemineŋo qole-onge, eya kauluke more wekumaneka wareone gekei. 
ACT.20.29	Na mo detmaile, na baŋ biraŋunbe, kasi zubaine ŋetnerop sari more lama magu mali malip korop maine mi loloŋone more mi seseonikei, magu matali onikei wane sarikei, eya na detmaile. 
ACT.20.30	Boaŋ naso bomileki, ŋei natne ŋinŋine maguwo ŋine eŋe isi don rau paki, kisi maep don matali more, mali malip magu edane isionbi, so eŋe eŋane numa isisine eya mogatkakei. 
ACT.20.31	Eya wane ŋine kauluke more diyamŋinerop gekei, na korop, koma karewe, ruwo kaiwe welaine welaine aroke more girem ŋida ŋidan, eyamo mi qeligewe ketke, ŋine eya wane weneŋ dere gekei.
ACT.20.32	“Eso iwa mo Kaisale wano biraŋunbe paki, wet maep so qom menaŋgo Kaisale eŋine donino maguk ŋunmaile. Eŋe zonom welaineŋo nau tomok maine ma ŋiboniyake, so baŋ ge mage, wet dereret koboineka mo ebu ebune, yewa eŋerop qeli wane awa aboŋ maine eya qe watke ŋiboniyake. 
ACT.20.33	Na ŋei mane wane silwa so gol, wesi aboŋine mane mi maikalane detkole so okanŋungole. 
ACT.20.34	Na meteretkene iwaŋo urata ma more yeye maratkakole, na seli kise urata ma gekole, yale waka na so kimakopne, ŋene ŋara aboŋ makone, eya ŋine detmami. 
ACT.20.35	Na ŋine sikan ŋungole, ŋene urata togole ma more, ŋei ŋerep zonomene midaine mapit onikene, eya wane Waomze Yesu eŋe rake, ‘Ŋei mane eŋe kimaine bakom mane maniyakeo, ŋei yewa eŋane bakomineŋo kimainane bakom yuwankayake.’ Don eya ŋine detsorokkei.”
ACT.20.36	Paulo eŋe raki qoeki, so wawetine qe more, ŋetne magu yewa eŋerop meŋen kake. 
ACT.20.37	Meŋenkau qoeki, so Epeso mali malip magu wane ŋei suwaine eŋe aroke garika lulu kiki more, oso waek okanka more birakakoi. 
ACT.20.38	Eŋe koso manerop Paulo mi kaikei wane rake, eya wane eŋe qom borik zok suwaine detkoi, eya wane eŋe Paulo iwenka sekiwo arikoi.
ACT.21.1	Ŋene oso waek okanone more, biraŋonbi arikone, ŋene kiwet namuŋ mane koboine kitare more, Kosi siya qe yuwanka more, kaiwe mane Rodes siya qe yuwanka more, Patara matko lotkekone. 
ACT.21.2	Ŋene seki mane Ponisiya kepeo ariyakane okangi, maratka more wa arikone. 
ACT.21.3	Ŋene ari mage Saiprus siya ka more, zinge raiwoken ari Siriya kepeo lotke more, Tire matko qalakko ket ari more so seki wane welaine eŋe aboŋene yewao qakakoi. 
ACT.21.4	Ŋene mali malip ŋei ŋerep natne maratone more, eŋerop soda weku gekone, Asu Koboboine eŋe zonomineŋo ŋei eya qebinongi, so eŋe Paulo olatkoi, “Ge Yerusalem maine mi arikene.” 
ACT.21.5	Ŋene eŋerop gekone, naso eya qoeki, so ŋene numaze Yerusalem arikenane biraongone, eŋe korop ŋei so ŋanom so medewekopene ŋenerop mat suwaine qeliŋka arikone, ŋene korop qalakko ari wawetze qe more meŋen kakone. 
ACT.21.6	Ŋene oso waek okan nagu biraone more, seki kutno waŋem so eŋe mateno zinge arikoi.
ACT.21.7	Ŋene Tire qelige more ari mage, Tolemes matko lotke more, mali malip ŋei ŋerep maratone, more kaiwe weku eŋerop metkone. 
ACT.21.8	Kepe qaeki, ŋene Tolemes qelige ari mage, Sisariya matko lotkekone. Yewa ŋene ari qelit ŋei Pilip wane matko gekone, sogino Yerusalem mali malip magu eŋe ŋei sewen magu kisi maep qelit urata maikei wane ma wakon ongoi, Pilip eŋe ŋei sewen yewa eŋane keuwo ŋine, eŋe Waom wane kisi maep don ra qelaŋan mageke. 
ACT.21.9	Pilip wane borasokoune natewen etke so etke eŋe Kaisale wane don ra qelaŋan maŋkoi. 
ACT.21.10	Ŋene yewa kaiwe natne gekone, naso yewao propet mane, eŋetine Agabus eŋe Yuda kepeo ŋine sari lotkeke. 
ACT.21.11	Eŋe ŋenano lotke more, Paulo wane waro ma more, wa oŋomka kiye metine pise wokom nagu more rake, “Asu Koboboine eŋe iwa yale ramaike, ‘Yerusalem matko Yuda ŋei edo waro iwa wane welaine baŋ iwa yale wokomka more qelaŋ ŋei ŋerep Yuda ŋadino eŋane meteeno bira kaikei.’ ”
ACT.21.12	Ŋene so natne yewa, ŋene don eya dere more, Paulo eŋe Yerusalem mane mi ariyakane rawet kakone. 
ACT.21.13	Ŋo, eŋe mainge rake, “Ŋine daleo okanmami, ŋine yale okanbi paki, qomne qepokmami? Na mo ewekmaile, Yerusalem matko wokom nangei waneka mida, yewa Waom Yesu wane ra more seukkalane weneŋ ewekmaile.”
ACT.21.14	Ŋene eŋane dereretine maine mi maingekone, eso yeine qelige more rakone, “Waom eŋine simile eyaka maine wakoniyake.”
ACT.21.15	Ŋene yewao naso natne ge more, aboŋze mauluke more qelige Yerusalem arikone, 
ACT.21.16	dokoine natne Sisariya ŋine eŋe ŋenerop arikoi, ŋei yewa eŋe ŋene Nason wane matko gekenane iwenŋongoi, Nason eŋe mo qei mikepka yewao naso kiroroine Waom malipkake, ŋei eya eŋe Saiprus siyao ŋine.
ACT.21.17	Pakiso, ŋene Yerusalem matko lotkekone, yewao kimakopze mali malip magu eŋe bakom kito ra iwen-ŋone ari more mauluk-ŋongoi. 
ACT.21.18	Kepe qaeki, Paulo eŋe ŋenerop Yakop kayakane arike, mali malip magu ŋei suwaine koropŋo yewa metkoi. 
ACT.21.19	Paulo eŋe ŋei korop kaiweo ebonwareke, paki Pauloŋo geki Kaisaleŋo yeye kine kine qelaŋ ŋei ŋerep Yuda ŋadino eŋano make, eya wane don korop edan wareke. 
ACT.21.20	Eŋe Paulo wane don dere more, ŋado eŋe korop Kaisale mawaka more bakom kitokakoi. Pakiso, eŋe Paulo olale rakoi, “Paulo kimaze, Yuda ŋei ŋerep tausen loutne eŋe Yesu detluk kamami, so eŋe korop Mose wane ra rokop don weneŋ togogole magemami. 
ACT.21.21	Ŋei natne eŋe sari geŋane ra more, don borikine Yuda ŋei ŋerep iwa yale edane rakoi, ‘Paulo eŋe Yuda ŋei ŋerep, so qelaŋ Yuda ŋadino eŋe iwa yale kito ebonmaike, “Ŋine maine Yuda gege masi qeliŋ warekei, ŋine gipolekopŋine solaene mi kitasikei.” ’ Geŋane yale ra more edangoi. 
ACT.21.22	Ge iwa lotkemaine, wane eŋe desikei, paki eŋe onoka mau wakoniyake, eya ŋene mi detmaine. 
ACT.21.23	Ge iwa yale maikene, ŋei etke so etke iwa eŋe Kaisale wane kaitko ra togolekoi, 
ACT.21.24	ge eŋerop Kaisale wane Bakom Urumgo ari more, Kaisale wane kaitko sauknagu more, eŋe kine kine Kaisale wane Bakom Urumgo mamami, eya qolekene. Pakiso, ŋei yewa eŋe eyaŋo lewetene zoune kitat nagu ware pudi setneka mesikei, pakiso ŋei ŋerep eŋe ge Yuda wane masi mamaine, eya ka more detlukkei, eŋe geŋane ra more kine kine sogino detkoi, eya detpi isi don okaniyake. Pakiso eŋe desikei, ge Mose wane ra rokop don mogat kamaine, ge mi yuwanmaine, eya desikei. 
ACT.21.25	Ŋo qelaŋ ŋei ŋerep mali malip Yuda ŋadino ŋine eŋane ra more, ŋene kibi mane mo eŋano qe more, iwa yale edangone, eŋe Waom isisinane soe soep mire neu, ŋine misuk nekei. So eŋe weŋem neu, ŋine misuk nekei. Me osom ebine mapokeu seukki, ŋine eya misuk nekei, ŋine ŋao ŋanom numa eya misuk matali more, wenip yau yaup maikei, eya qeliŋgei.”
ACT.21.26	Yale rau qoeki, so Paulo eŋe ŋei etke so etke eya Kaisale wane Bakom Urum wane sengo iwenongi, so eŋe ŋei ŋerep korop so Kaisale wane kaitko sauknagukoi. Pakiso, Paulo eŋe Kaisale wane Bakom Urumgo waket more, sau sauk naso dango qoeyake, so naso dango bakomene kitokei, eya wane edaniyakane arike.
ACT.21.27	Ŋo Paulo wane sau sauk kaiwe sewen eya bomile sari qoeyakane okangi, so Yuda ŋei natne, Isaiya kepeo ŋine, eŋe Paulo Kaisale wane Bakom Urum koto ka more, ŋei ŋerep magu qebinonbi so eŋe Paulo meto puk makoi. 
ACT.21.28	Paki boka rakoi, “Israel ŋei, ŋine mapik ŋonikei! Ŋei iwa eŋe kepe baŋem lolike ge, Yuda ŋei ŋerep so qelaŋ ŋei ŋerep weneŋ iwa yale edane okanmaike, ‘Ŋine Yuda ŋei ŋerep so Mose wane ra rokop don eya misuk desikei, so Kaisale wane Bakom Urum eya weneŋ ma baikka okanikei’ Yale raki paki, so eŋe qelaŋ mane Grik ŋei Kaisale Bakom Urumgo iwenka wamaike, eya wane Bakom Urum maki sigilemaike.” 
ACT.21.29	Yuda ŋei eŋe Paulo so Tropimus, Grik ŋei, Epeso ŋine, ere mat suwaino otkoi, eya wane eŋe Paulo wane wetke rakoi, eŋe Grik ŋei Kaisale wane Bakom Urumgo iwenka wamaike, eŋe yale dere more, don eya rakoi.
ACT.21.30	Ŋei ŋerep mat suwaino ŋine eŋe korop ukat suwaine ma more, boka rama rama so nat nat ŋine biririke sari, Paulo ma more, Kaisale wane Bakom Urumgo ŋine waraŋka qeinat ketkoi. Paki yewaka ŋei maneŋo Kaisale wane Bakom Urum wane madet kitoke. 
ACT.21.31	Ŋei ŋerep magu eŋe Paulo qeu seukeyakane detkoi, ŋo Roma kawali ŋei eŋane ŋetne eŋe don kisi mo esatka iwa yale detke, Yerusalem korop eŋe busu okane more, kawali yau yaup maikei wane okanmami. 
ACT.21.32	Eŋe yewaka ikop dere more, eŋine kawali ŋei ŋetne so kawali ŋeikoune edorake, paki eŋe sariu korop qebinongi, magu keuwo ket arikoi, ari onbi, ŋei ŋerep eŋe yale waka kawali ŋei ŋetne so ŋeikoune one more, ŋei eŋe Paulo qekei wane zok okangoi, eya mi qekoi, yeine qeliŋkakoi. 
ACT.21.33	Kawali ŋei ŋetne eŋine so kawali ŋeikoune eŋe Paulo ma more, ŋeikoune eŋe Paulo mulap etkeŋo wokom kaikei wane edange. Pakiso, eŋe ŋei ŋerep qeson one rake, “Ŋei iwa ma? Onoka mamaike?” 
ACT.21.34	Ŋei ŋerep natne eŋe don mane olatkoi. Ŋei ŋerep magu mane eŋe don kine mane olatkoi. Ukat suwaine yale wakone paki, kawali ŋei ŋetne, eŋe kine kine wakonge, eya wane kine mi maratkake. Paki eŋe ŋeikoune kawali ŋei ŋetne eŋine matko Paulo ma arikei wane edange. 
ACT.21.35	Paulo eŋe ari mat tiriino lotkeki, kawali ŋei eŋe onbi, ŋei eŋe zonomene wiyeke, Paulo qekei wane sariuso, kawali ŋei eŋe Paulo ma mat eya wane tiriwo tewekka wakoi. 
ACT.21.36	Ŋei ŋerep magu suwaine eŋe mogatone ari more, togoleka boka rakoi, “Qeu, yeine seukkep!”
ACT.21.37	Kawali ŋei eŋe Paulo eŋine matko birakaikei wane ma ariu, so Paulo eŋe kawali ŋei ŋetne Grik dongoka olatke, “Na maine don natne golasikale?”
ACT.21.37	Kawali ŋei ŋetne eŋe qesonka rake, “Ge Grik don maine ra okanmaine? 
ACT.21.38	Na detmaile, mo sogino Izip ŋei maneŋo kawali qeyakane okane more, kawali ŋeikoune foa (4) tausen ebuki, kepe yaup papaino arikoi, paki mo ge ŋei yewa me ge ŋei mane?”
ACT.21.39	Paulo eŋe mainge olale rake, “Na Yuda ŋei eŋane tego, Tarsus matko Silisiya kepeo wakongole, na mat ewinerop mane wane welaine. Detnannom na ŋei ŋerep maine edanikale me?”
ACT.21.40	Yale raki, so kawali ŋei ŋetne eŋe rake maine. Rakiso, Paulo eŋe tiri kutno okora more, ŋei ŋerep tik okorakei wane metineŋo ma wiye mazoponge. Mazopongi, tik okorauso, Paulo eŋe Hibru dongo edange.
ACT.22.1	“O, ŋei kimakopne so magakopne, ŋine detpi, na ukude iwa ŋinane kaitŋino don turuŋine main gemaile, na sot mane mi okanile.” 
ACT.22.2	Pakiso eŋe detkau Paulo eŋe Hibru dongoka don raki eŋe mepeene qoeki, aŋaene kiwonege tik ŋaneŋka doŋ mane more, kok pak mi makoi, paki Paulo eŋe koso iwa yale rake.
ACT.22.3	“Na Yuda naganeŋo Tarsus matko, Silisiya kepeo yewao neuke, paki na iwa Yerusalem mat suwaine iwao kibi medep neu sariu suwa more, Gameliyel wane kibi urumgo wakole, pakimo eŋe aso ŋabokopze eŋane ra rokop don tego yewa korop kito ninwareke. Pakimo ŋine ukude iwa Waom wane don mogare gemami, yalewaka na iwa manerop zok togole more mogat kakole. 
ACT.22.4	Na sogino mokaka, Waom wane numa musele iwa malipka more mogatmami, eŋe matali onikalane urata suwaine zok manerop makole. Paki na ŋei ŋerep korop engu more, lukone ebu ari mulap urumgo bira onikalane urata togoleka ma gemaŋkole. 
ACT.22.5	Pris wawaine ŋetne eŋe so ŋei ŋetne eŋane kaunsol korop, eŋe det waremami, edo maine eya wane don ra qelaŋanbi ŋine maine desikei, na don welekatne ŋidanmaile, eŋe kibi mane Damaskus doku tau tau kima natne gemami, eŋane qe ninbi Damaskus ma arikole, ŋei ŋerep mat yewa wane kotino numa iwa so mali malip korop, yewa eŋane tego eŋe mat yewa gekoi, na ŋei ŋerep yewa ebu lukone more, peik one more, iwa Yerusalem matko ebu sariwe, ŋei suwaine edo kine kine umatne so wikile, eŋe umatene eya wane rokop ebonikei wane arikole.”
ACT.22.6	“Na arimage, 12 kilok kaiweo Damaskus osino lotkekole, pakimo ikop yewaka kiwa qelaŋane suwaine mane qeliwo ŋine ket naŋano qelaŋane more loliknange, 
ACT.22.7	paki na yewaka ket kepo rasu more, pa detpe, aŋa don maneŋo iwa yale nora nolatke, ‘Saulo, Saulo, ge onoka wane na matali qetali okan nanmaine me?’ 
ACT.22.8	Pakimo na don turuŋine iwa yale main gekole, ‘Ge maŋo Waom?’ Paki eŋe na nolale rake, ‘Na Yesu, Nasaret welaine, ge na matali nane more, urata eya magemaine.’ 
ACT.22.9	Ŋei narop gekoi, eŋe qelaŋan eya kakoi, ŋo eŋe ŋei yewaŋo nolatke eya eŋe mi detkoi. 
ACT.22.10	Pakimo na rakole, ‘Waom Suwaine na ukude iwa dalino okanikale?’ Raweso Waomŋo nolale rake, ‘Ge wiye more Damaskus matko arinom paki, mat yewao ŋei mane metmaike, oŋo geŋane urata don biŋek kine kine korop motkale eya golasiyake.’ 
ACT.22.11	Qelaŋan yewa yemo zok manerop qelaŋane teine, yale wane na dene mupkeki, kine kine mane deneŋo maine mi kaulukkole. Na yale okanbe, naŋane kimakopne eŋe meteno mau Damaskus matko arikone.
ACT.22.12	Pakimo ŋei mane yewa Damaskus matko geke, eŋane eŋetine Ananiyas, eŋe kisi maep ŋei mane, oŋo ra rokop numaze eya teweke mageke, pakiso Yuda ŋei Damaskus gekoi, eŋe korop eŋane detpi waki, ewine kito ramaŋkoi, eŋe ŋei maine. 
ACT.22.13	Eŋe naŋane osono sari okoraki paki nolale rake, ‘Kimane Paulo, deŋone koso manerop potnom.’ Raki nasomde yewaka weneŋ dene koso ikopka menaŋgi potkole, pakiso eŋine kakole. 
ACT.22.14	Pakiso eŋe rake, ‘Aso ŋabokopze eŋane Kaisaleŋo ge eŋane simile detnom paki, Qelit Ŋeiine Koboboine ge more, eŋe kaikenane, so oŋo makoboe gangi detkanom, eŋane aŋa donineŋo rayakane oŋom ma wakonganike. 
ACT.22.15	Wane ge baŋ eŋane tanik manik onokaka ge iwa kawaremaine so det waremaine, eya wane don kisiine ŋei ŋerep korop ra qelaŋane edan warekene. 
ACT.22.16	Eya wane, ge onokawane koso naso kiroine iwa tomakene? Ge wiye more peyam doku taunom paki, eŋetine oranom, mo eŋe borikine ŋone eya saukgane more, sotŋone eya sauk ganiyake so ma biraki ariyake.’
ACT.22.17	“Ŋado na Yerusalem zinge sari more, Bakom Urum suwainane kotino wa meŋen kakole, so na kine kine me tanik yewa mo kulu kuluwo yale kakole. 
ACT.22.18	Na kawe so Waomŋo nolale rake, yale nolatmaike, ‘Ge esat, wiyenom paki, Yerusalem mat iwa qelige arinom, onoka wane, ŋo ŋei ŋerep korop iwa eŋe baŋ ge naŋane don kisine ra edanikene, yemo eŋe baŋ maine mi desikei.’ 
ACT.22.19	Pakiso na rakole, ‘Waom, eŋe mo detluk waremami, na Yuda lewa lewaŋ urumgo korop arimaŋkole, so ge det-ganmami na sogino Bakomurum korop yewao ari lolike more, ŋei ŋerep ge malip gane gekoi, eya korop ebu lukone morapŋo dime one more, mulap urumgo biraongole. 
ACT.22.20	So mokaka eŋe geŋane kisi maep rara ŋeiŋone Stiwen qeu seukke, naso yewao na noŋom yewa osino weneŋ okora more, wet pese dere simin nangi, na momo takot kakiene suwaine, eya wareka okora more onbe, eŋe qeu seukke.’ 
ACT.22.21	Raweso, Waomŋo nolale rake, ‘Arinom, onoka wane na baŋ biraganbe, ge abaran numa kiroine qelaŋ tego mane eŋano arikene.’ ”
ACT.22.22	Yuda ŋei eŋe Paulo wane don detkoi, naso yewao Pauloŋo don edane ari mage ŋei ŋerep abaran ŋine kepe kiroino gemami, eŋane raki, Yuda ŋei eŋe eŋane don wane bauwene waki, don togoleka kuroge rakoi, “Qeu seukkep! Ŋei yaline eŋe koso mi takotke geyake. Eŋe geyakane rokop mi okanmaike!” 
ACT.22.23	Eŋe yau yaup boka kuroge ra ari sari okane more, momo takotene suwaine eya ma qaliŋ qaliŋ kitou paki, kito qoke qakeu, yau yaup ariki, so lube lube, eya ma abarage qakeu wetela qeliwo wake. Masi tanik yewa okangoi, eya iwa yale, qe wakonge, eŋe Paulo wane zok mi onge. 
ACT.22.24+ACT.22.25	Eya wane kawali ware ware ŋetne suwaineŋo raki, eŋe Paulo kawali ŋei eŋane mat koto ma waketkoi, pakimo eŋe morapŋo dime ka more kineinane qesonkakoi, so kawali ŋei ŋetne eŋe det lukeyakane kawali ŋei edane rake, ŋei ŋerep eŋe kine onoka wane Paulo ŋabaka more wet gerep so don aro suwaine boka more, Paulo yale okankamami, Paulo kiye metine wokomkakoi, paki kawali ŋei ware ware ŋetne eŋe Paulo, wane osino okoraki, Pauloŋo iwa yale ra qesonkake, “Me ra rokop donŋo yale ramaike, ŋine Roma ŋei mane yalewa maine okankaikei me? Ŋine na dongo mi biranane more, mo ŋine na yaupka dime nanimi, masi tanik yewaŋo mo maine okanmaike me?”
ACT.22.26	Kawali ŋei ware ware ŋetne eŋe don yale dere more, eŋe ari kibi qeqe ŋetne olale rake, “Ge dalino okan kaikene? Ŋei yewa eŋe Roma ŋei.”
ACT.22.27	Rakimo kawali ware ware ŋetne suwaine eŋe Paulo wano sari more olatke, “Ge nolatnom, ge Roma ŋei wele me?”
ACT.22.27	Paulo eŋe rake. “Eyamo don welekatne.”
ACT.22.28	Kawali ware ware ŋetne suwaine eŋe rake, “Na wesi lewine suwaine zok mo bira sa mage more, Roma ŋei okanmaile.”
ACT.22.28	Paki Pauloŋo rake, “Na yemo midakaka, na mo nabokŋo eya ge more neuke, eya wane na Roma ŋei okanmaile.”
ACT.22.29	Eya wane ŋei eŋe dimeka more qesonkakei wane okangoi, eyamo kawali ŋei eŋe yeine yewaka kaet okane more qeliŋgoi, pakimo kibi qeqe ŋetne suwaineŋo Paulo eŋe Roma ŋei, yale dere more, seinŋo mo wokomkakei, wane rake, eya mo eŋe yaleka zok kaetkake.
ACT.22.30	Kawali ware ware wane ŋetne suwaine eŋe Pauloŋo umat eya ma umatne mane okangi, eya wane Yuda ŋetne eŋe dere worik kakoi, yewa wane kine desiyakane, ŋado baŋ kaiwe maneo Paulo wane sein kitoqok kaki paki, eŋe don motki kisi maep mane mosop ŋei, pris ŋetne suwaine so Kaunsol korop eŋe sari lewaŋgoi, pakiso eŋe Paulo ma ket eŋane kaitko birakaki okorake.
ACT.23.1	Paulo eŋe deine togoleka Kaunsol eŋano koboineka potki ariki okora more iwa yale rake, “O kimakop Israel ŋei, naŋane gegene korop Kaisale wane kaitko pa sari mage, ukude kaiwe mama iwa okanmaike, yemo naŋane wetne zok manerop mayakatneka okanmaike.” 
ACT.23.2	Eŋe yale raki, mosop ŋei ŋetne suwaine Ananaiyas eŋe Paulo wane osino ŋei okorakoi, eŋe piine ma wonka more rasu pelekkei wane edange. 
ACT.23.3	Pakiso Pauloŋo olale rake, “Kaisaleŋo ge welekatne baŋ gekuyake. Ge borikine mama! Ge iwa mere ra rokop donŋo ramaike, eya mogare na dongo birananmaine, ŋo siluŋ ge ra rokop don eya qe barake more, nekukei wane edanmaine!”
ACT.23.4	Paki ŋei Paulo osino okorakoi, eŋe rakoi, “Ge Kaisale wane mosop ŋei Pris Wawaine so ŋetne suwaine eya, ge don borikine yalewa onoka wane zok olatmaine me?”
ACT.23.5	Pakimo Pauloŋo rake, “O kimakopne ŋei iwaŋo, Israel ŋei, Pris wawaine me eŋe mosop ŋei, eya na mi detkele, welekatne na mo don qotkoine olalile, kisi maepŋo yale ramaike, ‘Ge ŋei ŋerewekopŋone eŋane ware ware, eya don borikine misuk olasikene,’ eya yemo na detmaile.”
ACT.23.6	Yewao Paulo eŋe mo detonge, magu natne eŋe Sadusiŋo Kaunsol, ŋo natne eŋe Parisi, yalewa wane eŋe Kaunsol eŋano iwa yale boka rake, “O kimakop Israel ŋei, na Parisi, na Parisi eŋane medep. Na iwa dongo bira nanmami, yemo onoka wane, na mo detlukmaile, yemo ŋei seuseune eŋe baŋ wisikae wiyekei, na eya rawe, eŋe kine yewa waneka na iwa dongo birananmami!”
ACT.23.7	Paulo eŋe don yale raki, eyaka Parisi so Sadusi keuweno ŋaba wakongi, so lewa lewaŋene eya wirike. 
ACT.23.8	Sadusi edo ra okanmami, ŋei seuseune eŋe koso maine mi wisikae wiyekei, so aŋelo me Asu mane mi gemami, ŋo Parisi edo yemo don karewe yewa eŋe koropka weneŋ malipka more qesiŋka ra okanmami. 
ACT.23.9	Eya wane eŋe boka kuroŋ manerop zok okangoi, pakimo ra rokop tego wane dereret ŋei natne, eŋe Parisi eŋane tego, eŋe don togole iwa yale ra togole rakoi, “Ŋene ŋei iwa kaŋem, eŋano umat mane mi pamaike, eŋe asu mane me aŋelo maneŋo welekatne don mane mo olalike!”
ACT.23.10	Pakimo sori sorin suwaine eya wakongi, kawali ware ware ŋetne suwaine, eŋe tego etke yewa eŋe Paulo ma nat nat so waraŋ nagu rakakkau seukeyake, eya wane eŋe kaetkake, paki eya wane eŋe kawali ŋei magu edangi, eŋe ket Paulo ma more, magu etke yewa eŋane meteeno ŋine kawali ŋei eŋe enŋene mat koto ma wakesikei wane edange.
ACT.23.11	Pakimo, ruwoo Waom Suwaine eŋe sari Paulo wane osino okora more olatke, “Ge togole okoranom! Ge kaet mi okannom, ge naŋane don kisine yewa togoleka Yerusalem matko ra qelaŋanine rokop, yale waka don kisine iwa Roma yewao ra qelaŋanikene, Waom suwaineŋo yale ramaike.”
ACT.23.12	Kepe qaeki, Yuda eŋe koso lewage more, don rau weku okangi, ma togolekoi, so eŋe rakoi, “Welekatne suwainane kaitko, ŋene Paulo qeŋem seukeyake, ŋo ŋene eŋe mi qeŋem seukeyakeo, ŋene ŋara doku mi nekene.” Eŋe yalewa ra togolekoi. 
ACT.23.13	Ŋei eŋe suwainane kaitko more don yale ra tagolekoi, ŋei magu yewa eŋane zale 40 yuwankake. 
ACT.23.14	Eŋe ari mosop ŋei Pris ŋetne suwaine so ŋei sele eŋano rakoi, “Ŋene don togogole weti suwainane kaitko ra matogolemaine. Ŋene ŋara doku mi nekene. Ŋene yaupka geŋem ari mage, naso Paulo qeŋem seukeyake, yewao qoeyake. 
ACT.23.15	Eya wane Kaunsol ŋine don rau, ukudeka kawali ŋei ŋetnano ariki, eŋe Paulo ŋinano maket birakayake. Ŋine olale isika raikei, ŋene Paulo wane kineine manerop koso det kaikene. Ŋene mo eweke metmaine, eŋe sari ŋinano mi lotkeki, eyaka ŋene qeŋem seukeyake.”
ACT.23.16	Ŋo Paulo wane barine eŋine kiyarinane gipole eŋe detongi, eŋe don yalewa rau paki, numao mode metpi, Paulo sariki qeu seukeyakane tomakakoi, eya wane barine eŋe ari kawali ŋei eŋane mat koto waket ari, Paulo olatke. 
ACT.23.17	Pakiso, Paulo eŋe kawali ŋei ŋetne mane ora more rake, “Medep iwa kawali ware ware ŋetnano ma arinom, eŋe don mane ma gemaike, eya olatkep.” 
ACT.23.18	Pakiso, kawali ŋei ŋetne eŋe kawali ware ware ŋetne suwainano iwenka ari more rake, “Mulap ŋei, Paulo eŋe nora more raki, medep iwa geŋano iwenka sarimaile, eŋe don mane magemaike, ge golasiyakane.”
ACT.23.19	Rakiso, kawali ware ware ŋetne eŋe medep yewa metino ma waraŋkaki, ere wazaino arikoik, eretneka yewa mere more, so eŋe qesonkake, “Ge onoka don na nolasikenane?”
ACT.23.20	Pakimo medep yewa eŋe rake, “Yuda eŋe don mo ra ma togolimi, eŋe doninane kine manerop okora qesonka det lukkei wane raikei, yewa yemo isi more ge qeson ganbi, qaeki Paulo Kaunsol eŋano iwenka kesikene, paki mo eŋe Paulo qekei, 
ACT.23.21	Ŋo ge eŋane don eya mi dere mogasikene, eŋane ŋei natne zalene 40 yale okanmaike, eŋe mo suwaine weti qeliwo eŋane kaitko, ŋara doku mi nene gekei wane ra togolimi, eŋe yaupka gewa mageu, naso Paulo qeu seukki yewao qoeyake, paki eŋe mo eweke more numao modemami, so eŋe goŋo eŋane don yewa maine okkene me, eŋe eya wane toma metmami.”
ACT.23.22	Eya wane kawali ware ware ŋetne eŋe medep yewa birakaki arike, paki eŋe iwa yale rawetkake, “Ge don iwa naŋano rawakonine, eya koso ŋei mane misuk olasikene.”
ACT.23.23	Kawali ware ware ŋetne suwaineŋo ware ware ŋetne etke etora more rake, “Ŋire kawali ŋei 200 ebukeik, so ŋei 70 yale horsi kutno mesikei, ŋo ŋei 200 eŋe tebe bozam makei, paki ŋine eweke more 9 kilok ruwoo Sisariya arikei. 
ACT.23.24	Ŋine horsi mane Paulo eŋe eya wane kutno mesiyake, eya wane ma wakongei paki, so ŋine wekumane mauluke wareka, maineka iwenka kepe ware ware ŋetne suwaine Peliks wano ma arikei.” 
ACT.23.25	Rakimo kawali ware ware ŋetne suwaine eŋe kibi mane iwa yale qeke,
ACT.23.26	“Na Klodius Lisiyas noŋo kibi iwa qewe, ŋei suwainano arimaike, kepe ware ware ŋetne suwaine Peliks, kaiweo. 
ACT.23.27	Yuda eŋe ŋei yewa malipka more qeu seukeyakane okanbimo, na detkawe eŋe Roma ŋei okangi, eya wane na so kawali ŋei ŋene weneŋ eŋano sari more eŋane meteo ŋine ebu mamaine. 
ACT.23.28	Na don yewa ŋei yewa wane solaino qe rakoi, eya wane kine desikalane ra eŋane Kaunsol wane kaitko ma ketkole. 
ACT.23.29	Na eya wane qeson onbe, eŋe ra rokop don tego wane don natne eya nolatkoi, ŋei edo ŋaba don natne eŋano qeu arike. Ŋo eŋe don mane koboine nolale more, kine eya wane ra more qeŋem seukeyake, me mulap urumgo birakaikene, yale ra more don kinerop mane mi nolatpi detkole. 
ACT.23.30	Pakimo, eŋe ŋei yewa qeu seukeyakane don mane mo sanka ra matogolimi, don eya ukude sari naŋane ketko ketki, eya wane na esat birakawe geŋano sarimaike. Pakimo, na rawe ŋei yewa eŋane solaino don qe rakoi, eŋe geŋane kaitko don koboine ra qelaŋanbi, ge desikene, eŋe kine onoka wane dongo birakamami.”
ACT.23.31	Ekapŋo yale rake, eya wane kawali ŋei magu eŋe don eya teweke more, Paulo ruwoo Antipatris wano iwenka arikoi. 
ACT.23.32	Kepe qaeki so, kawali ŋei magu eŋe zinge koso mateno arikoi, paki horsi ŋei kutno metkoi, edoka Paulo iwenka more Sisariya arikoi. 
ACT.23.33	Ŋei horsi kutno metkoi, eŋe ari Sisariya lotke more, kibi yewa kepe ware ware ŋetne suwaine eŋe mane more, Paulo weneŋ ma sari qeu kaitino wa okorake. 
ACT.23.34	Kepe ware ware ŋetne suwaine eŋe kibi yewa dapore ka more, Paulo eŋe kepe diyawao ŋine eya wane qesononge, qesone more rake, “Ge ma provins ŋine?” Paki Paulo eŋe rake, “Na Silisiya ŋine.” 
ACT.23.35	“Na baŋ ŋeiwa solaŋono don qe remi, eŋe sari lotkeu mo, geŋano ŋine don desikale.” Yale ra more rake, “Ŋine Paulo lukkau paki, gavaman Herot wane matko biraka more warekau metkep.”
ACT.24.1	Kaiwe mama mete mane ari qoeki, ŋado mosop ŋei Pris Wawaine, Ananiyas eŋe so Yuda ŋei sele natne so numa mot mot ŋei mane, eŋetine Tertulus, eŋe weneŋ Sisariya arikoi, paki eŋe ware ware Peliks wane kaitko wakone more, Paulo dongo birakakoi. 
ACT.24.2	Roma gavaman wane kepe ware ware, Yuda kepe wane ŋetne suwaine, Peliks eŋe Paulo oraki sariki, Tertulus eŋe kiyeke more, don urata Paulo solaino qe more, qesat don olale rake,
ACT.24.2	“Ŋei suwaine ware ware Peliks, goŋo mo mapik ŋonom, ŋene met met weku mane maratka peyam maine gemaine, kawali kine kine midakaka, ge dereretŋone weku mane, ge ŋenane tego eya qesiŋone more, kine kine korop makoboe warekone, sogino mat korop eya bori worine pake, 
ACT.24.3	eya wane ŋene qom menaŋ suwaine zok marat kamaine, paki mo ŋene bakomŋone kitomaine. 
ACT.24.4	Ŋo na naso kiroine zok mi mawaluk ganikale, na ge qeson ganmaile, ge ŋene wet maep okanŋone more, donze bomitne iwa det nannom. 
ACT.24.5	Ŋene ŋei iwa kaŋem, eŋe umat loutne zok ma wakonmaike, eŋe Yuda keuweno ŋaba ŋaba okane more, kawali ma wakongi, Yuda mat korop so kepe korop, ŋei iwa eŋe ŋetne ma kisaŋgi, ŋenane magu yewa ma mapok onbi, tego mane okane gemami, magu yewa eŋe eŋetene Nasaret edoramami, eŋane ŋetne. 
ACT.24.6	Eŋe yaleka Bakom Urum maki di kitoyakane okangi, so ŋene malip kakone, pakiso ŋene ŋenze ra rokop don numa yewao okora more dongo bira kaikenane rakone. 
ACT.24.7	Ŋo kawali ware ware ŋetne suwaine Lisiyas oŋo sari more, ŋene togogole qe mage more, metezo ŋine oma ŋonge. 
ACT.24.8	Pakiso Lisiyas eŋe don solaino qe rakoi, eŋe geŋano maine sari wakonikei wane qebinonge, eya wane ge ŋei iwa qesonkaikeneo, ge goŋom baŋ kine kine korop ŋene don solaino qe okanka warine, eya maine detkaikene.” Tertulusŋo yale rake. 
ACT.24.9	Yuda eŋe takotke more, Paulo don solaino qekoi, paki mapitka ra qelaŋane rakoi, “Don iwa korop, eya welekakatne.”
ACT.24.10	Pakiso, kepe ware ware ŋetne suwaineŋo Paulo wano metineŋo qe sikane more qebinkaki, Paulo eŋe don iwa yale maingeke,
ACT.24.10	“Na det ganmaile, ge koma loutne ŋei ŋerep magu iwa eŋane dere wano wanok ŋei gekone, eya wane na detpe qomne menaŋgi, don iwa geŋano wekumane main gekale. 
ACT.24.11	Ŋo ge qeson nanikene, yemo ge goŋom don iwa yale maine desikene, kaiwe mama 12, eya wane bano na Yerusalem bakom kitokalane kisi maep wane arikole, 
ACT.24.12	pakiso, Yuda eŋe na nanbi, ŋei manerop dongo kawali Bakom Urum kotino mi yakukote, me eŋe nanbi ŋei ŋerep qomene qepokkole, Yuda ŋei ŋerep eŋane lewa lewaŋ urum kotino me yewao me yewao mat suwaine kotino, yemo midakaka. 
ACT.24.13	Me eŋe dongo bira nanmami, iwa eya wane kine maine ra wakone ginbi, ge detnom, don eyaŋo wele, eyamo midakaka. 
ACT.24.14	Ŋo na don wele wekuku yemo ge ra qelaŋan ganbe, na numa yewa mogatmaile, yemo, ‘numa mane wane tego,’ na numa yewa mogatmaile so na aso ŋabokopze eŋane Kaisale meŋenka okanmaile, ŋo na yaleka yeye kine kine korop Mose wane ra rokop don numa kotino qeqine so propet eŋaneekap yewao pamaike, eya detluk waremaile. 
ACT.24.15	Na eya malipka more, Kaisaleŋo ŋei seuseune ma wirik oniyakane toma gemaile, wane eŋe baŋ ŋei maine koboine kisi maep mali malip korop so ŋei borikine kisi maep mali malip midaine koropka weneŋ ma wirirk-oniyake wane eŋe yalewaka malipka more, Kaisale toma kamami, eŋe baŋ yalewa okanoniyake. 
ACT.24.16	Eso eya wane na naso baŋem togogole more, wetne koboboine Kaisale wane deo payakane, so ŋei eŋanoken paki, borikine mane Kaisale wane me ŋei eŋano mi wakoniyakane, wetke ge okanmaile.
ACT.24.17	“Na mo koma natne yewao Yerusalem qelige ari mat natne yewao gekole, na wesi natne ma sari kimakopze ŋei ŋerep magukopne ket qeqine, wesi aboŋ midaine qesiŋ ongalane arimaŋkole, so Bakom Urum bakom weneŋ ma sarimaŋkole. 
ACT.24.18	Na yale okane more Bakom Urum kotino wa mawe kine kine wakone Kaisale wane kaitko qelaŋangi, eŋe marat nangoi, yemo na koboboine, eyamo ŋei ŋerep loutneŋo narop mi metkoi midaka, me ŋei natne eŋe ukat yau yaup mane mi mamaŋkoi. 
ACT.24.19	Ŋo Yuda natne Isaiya ŋine, eŋe weneŋ yewa metkoi, edo na neu luknangoi, eŋe naŋane detpi borimaikeo, yemo eŋe edom geŋane kaitko sari more iwa dongo maine birananikei. 
ACT.24.20	Me midakao, ŋei iwa eŋe mo Kaunsol eŋano metkoi, yewa edo detpi, na don rakole, eya detonnom, edo golasikei eŋe naŋano onoka umat mane marat kakoi, naso na Kaunsol eŋane kaitko okorakole, yewao 
ACT.24.21	so yewao na don weku sogino eŋane kaitko okora more, iwa yale boka rakole, don yewa mo eŋe mi siminonge, ‘Kaisale eŋe ŋei seuseune eya baŋ ma wirik oniyake, na eya detluk kamaile, pakimo eŋe kine yemda waneka na iwa ŋinane kaitko dongo bira nanmami.’ ” Paulo eŋe yale rake.
ACT.24.22	Peliks eŋe doku tau tau loutne eŋane mali malip so masiyene eya eŋe suwaine mogare gemami, eya eŋe mo derelukke, eya wane Paulo eŋe don ra warekimo, Yuda eŋe toma mesikei wane, Peliks eŋe edane rake, “Baŋ kawali ware ware ŋetne suwaine Lisiyas ketkiso, na ŋinane don yewa makoboekale.” 
ACT.24.23	Paki eŋe ware ware ŋetne suwaine olatke, eŋe Paulo mulapko birakayake, ŋo eŋe mulap urumgo togole zok mi birakayake. So Paulo eŋe kimakoune edo kine kine qesiŋkakei, eya wane mi rawet onge.
ACT.24.24	Kaiwe mama natne ari qoeki, Peliks eŋe ŋanomine Drusila weneŋ ketkoik, ŋerep yewa Drusila eŋe Yuda maguwo ŋine, pakimo Peliks eŋe donine natne desiyakane Paulo ora newankake, Pauloŋo olale rake, “Doku tau tau magu eŋe Kristo Yesu malipka lukmami, eya wane ge yale waka malip kaikene.” 
ACT.24.25	Paulo eŋe olatke nasoo baŋ Waom eŋe ŋene korop don uratao bira ŋoniyake, eya wane masi tanik makoboekei wane eŋe rake, so ŋei ŋene iwa yaleoka okan okan mamaze eya makoboekene. Yale rakimo, Peliks eŋe kaetkake, pakimo olale rake, “Ge iwa yaleoka arinom, baŋ naso natneo koso naso paniniyakeo, gora newan ganikale.” 
ACT.24.26	So Peliks eŋe kine kine mane wane weneŋ tomake, eŋe wetke rake, Paulo eŋe wesi natne baŋ niniyake, eya wane eŋe naso baŋem ora newankaki sari naso baŋem eŋerop weneŋ metmaŋkoik.
ACT.24.27	Yale gemage, koma etke qoe ariki, mo ŋado Porsius Pestusŋo Peliks wane urata eya make, so Peliks eŋe okangi Yuda wet pese desikei wane, eŋe Paulo eya koso mulap urumgo togole metke.
ACT.25.1	Pestus eŋe sari more, so eŋine kepe suwaino, distrik make, wane eŋe kaiwe karewe mere more Sisariya qelige more, wiye Yerusalem arike. 
ACT.25.2	Yewao Pris ŋetne so ŋei suwaine natne eŋe eŋano ari more, Paulo wane solaino don qesatka more rakoi, so eŋe don togogoleka iwa yale ra togole more rakoi. 
ACT.25.3	“Ge ŋene qesiŋ ŋone more, ŋei yewa bira kanom Yerusalem sarikep.” Eŋe numao siuke mere more, Paulo qeu seukeyakane okane mo rakoi. 
ACT.25.4	Pakimo Pestus eŋe don mainge rake, “Paulo eŋe Sisariya mulap urumgo metmaike, nasomde nigatne noŋom Sisariya arikale, 
ACT.25.5	yale wane ŋetnekopŋine, eŋe weneŋ narop kesikei, paki ŋei yewa eŋe sotinerop okangi, so eŋe dongo maine birakakei.”
ACT.25.6	Pestus eŋe eŋerop kaiwe 8 me 10, eya wane rokop metke, paki eŋe koso Sisariya ketke, kaiwe mama maneo eŋe don rara mama matko metke, pakiso eŋe Paulo ma sarikei wane edange. 
ACT.25.7	Eŋe mo sariki so Yuda eŋe mo Yerusalem qeliŋka more ketkoi, eŋe eŋerop weneŋ okora more, don qesat umat loutne solaino qekoi, ŋo don urata yewa kinerop midaka, eŋe don urata sawaŋ yaup makoi, 
ACT.25.8	paki Paulo eŋe don iwa yale maingeke, “Na sot mane mi makole, Yuda eŋane ra rokop numao, me Bakom Urum koto, me Sisa wano, i midakaka.”
ACT.25.9	Ŋo Pestus eŋe Yuda kelok okanonge, eya wane eŋe Paulo olatke, “Ŋo ge Yerusalem arikene me? Yale oken yemo don urata ŋone iwa na Yerusalem yewao koso desikale.”
ACT.25.10	Ŋo Paulo eŋe rake, “Na Sisa eŋine mazakan mazakan don urum kaitino okoramaile, iwao naŋane kine ma wakonikene, na sot mane Yuda ŋei mi okan ongole, ge goŋom mo det lukmaine, yalewa. 
ACT.25.11	Ŋo na Mose wane ra rokop don mane qe barakkole, so sot mane okangoleo, yemo eya wane ra more maine seukkale. Na eya wane golale more kaet mi arikale, ŋo don yewa wele midaine, eŋe yaup wane dongo bira nanmamiwo, yemo ŋei maneŋo maine eŋane meteeno mi bira naniyake, na Sisa wane ramaile, oŋo naŋane kinene mazakane desiyake.”
ACT.25.12	Rakiso, Pestus eŋe Kaunsol koune eŋerop don au dere more, mainge olale rake, “Ge Sisa wano ramaine, donŋone mazakane desiyakane, eso eya wane ge baŋ Sisa wano arinom.”
ACT.25.13	Kaiwe mama natne ari qoeki, ŋei waom, Agripa so ŋanomine Bernais ere Sisariya Pestus kaiweo manikeik wane sarikoik. 
ACT.25.14	Ere kaiwe mama loutne eya Sisariya eŋerop metkoik, ŋado Pestus eŋe Paulo wane don eya ŋei waom, rawakone olale rake, “Ŋei mane mo alakan Peliksŋo qeliŋka arikimo iwa mulap urumgo metmaike, 
ACT.25.15	na mo Yerusalem arikole, naso yewao Yuda Pris ŋetne so ŋei sele eŋe don solaino qe more, ŋabakakoi paki, noŋo turuŋine wikile qotkoine manikalane nolatkoi. 
ACT.25.16	Ŋo noŋo yemo edane rakole, Roma gavaman eŋane masi yemo ŋei mane yaup sot turuŋine midaine wikile qotkoine man man, eyamo mi pamaike, ŋei mane sot mane wane ra more, ŋei diyawa edo dongo bira kamami, ŋei yewa eŋe ŋabakoune eŋane kaitko wakongi, marat nagu deŋo de aeke okorakei paki, eŋe naso manbi kine onoka wane dongo birakemi, eya wane eŋe ŋabakoune eŋane don turuŋine maingeyake. 
ACT.25.17	Pakimo, eŋe iwa sarikoi, ikopka kepe qaeki, mazakan mazakan dongo metkole, so ŋei yewa ma sarikei wane ra ongole, 
ACT.25.18	eŋane ŋabakoune dongo birakakoi, eŋe wiye okorakoi, ŋo eŋe masi qotkoine mane okange, eya wane solaino qe dongo mi birakakoi, na wetke rakole, yalewaoken mane dongo bira kaikei rawe mo mida okange. 
ACT.25.19	Eŋe don ŋaba korop Paulo okankakoi, yemo natne enŋene kisi maep wane so ŋei mane eŋetine Yesu, eŋe mo seukke, ŋo Pauloŋo ramaike, eŋe wisikae gemaike. 
ACT.25.20	Na don yewa wane kine marat kaikalane nanmaike, ŋo wet dereretneŋo maine mi lotke qelaŋanmaike, eya wane na qeson kakole, ‘Ge maine Yerusalem arikene paki, na geŋane donba yewa eyamo eri Yerusalem detperap?’ 
ACT.25.21	Ŋo Paulo eŋe mulap urumgoka warekau mesiyakane rake, so qeligeu, Sisaŋo eŋane don yewa makoboeyake, eso eya wane na eŋane don ra ebongole, warekau mulap urumgoka met mageki, na Sisa wano maine birakawe ariyake.”
ACT.25.22	Rakimo, Agripaŋo Pestus olale rake, “Na noŋom ŋei yewa wane don desikalane nanmaike.”
ACT.25.22	Rakiso, Pestusŋo rake, “Ge baŋ qaeki detkaikene.”
ACT.25.23	Kaiwe maneo Agripa so Bernais ere kibi maimaineŋo au mage lewa lewaŋ urumgo sari kawali ware ware ŋetne so mat suwaine eya wane ŋetne eŋerop urum koto waketkoik, pakiso Pestus eŋe qebinongi Paulo iwenka sarikoi. 
ACT.25.24	Sariu Pestus eŋe rake, “Ŋei waom Agripa, so ŋei korop iwa ŋenerop weneŋ metmami, ŋine ŋei iwa kau, Yuda ŋei ŋerep magu korop iwa so Yerusalem matko weneŋ, eŋe korop ŋei iwa naŋane kaitko dongo biraka more, ra togole rakoi, ‘Ge qenom seukeyake, eŋe wisika naso kiroine mi geyake,’ 
ACT.25.25	Ŋo noŋo kawe eŋe kine kine mane eŋe seukeyakane rokop mi make, paki oŋom yaleka Sisaŋo donine, eya desiyakane reke, eya wane na birakawe ariyakane don ma togolile. 
ACT.25.26	Ŋo na eŋane donine kine mane mi maratkawe wakone qelaŋanmaike, na maine kibi mire motpe, suwaine zano ariyake, eso na ŋine so ŋei waom Agripa, ŋinano iwa ma sarimaile, eya wane kineine ma wesake detlukŋem paki, ŋado na maine don natne kinerop kibiwo qe mosikale. 
ACT.25.27	Iwa yemo kine midaine mulap ŋei mane birakawe ariyake, na yale kamaile, ŋabaka dongo bira kamami, eya wane kine didiwo mi ra qelaŋane sikan kaikene, detpe mi rokop kemaike.”
ACT.26.1	Pakiso, Agripa eŋe Paulo olatke, “Ge maine geŋone donŋone rakene.” Paki Paulo eŋe metine ma wiye more donine iwa yale rake,
ACT.26.2	“Ŋei Waom Agripa, na detpe, wekumane okanmaike, na maine kinene geŋane kaitko ra wakonikale, Yuda edo qesat don solano qe ramami, eya wane turuŋine main gekale. 
ACT.26.3	Iwa weku yemo welekatne, onoka wane ge Yuda ŋenane tanik manik so qeso qeson kine kineze mo korop detlukmaine. Eya wane ge tikŋane mere naŋane don desikenane na golatmaile.
ACT.26.4	“Na qaluwitno daleo ge sarikole, eya wane kine Yuda eŋe mo korop det waremami, na gegene korop daleo gekole, nae kepe matko so Yerusalem matko, eŋe mo qei kino ŋine detpi sari qoe waremami. 
ACT.26.5	Eŋe mo naso baŋem detmaŋkoi, eŋe raikei wane onmaikeo, maine ra wakonikei, yemo na ŋenze maguzane numa togon, eya wane kopko mikepka mogare, Parisi numa tanik manik gekole, numa eya zok urata suwaine, eyaŋo ŋenane kisi maep wane masi tanik natne eya yuwan kamaike. 
ACT.26.6	So na ukude iwa okoramaile, kinene mawakonikei wane, dongo bira nanmami, so kine yemo iwa yale, na Kaisaleŋo aso ŋabokopze yeye kine kine baŋ ma wakon wareyakane mo edange, eya malipka more tomaka gemaile, eya wane. 
ACT.26.7	Donine iwa mo ra edange, eya wane ŋenane Israel esep milop magu 12, eŋe eya maikei wane malipka tomaka ge more, Kaisale meŋen kamami, kaiwe so ruwo, yemo onoka wane na yaleka iwa malipka more toma kamaile. O ŋei waom, kine iwa wane Yuda eŋe naŋane solao don qekoi! 
ACT.26.8	Onoka wane ŋei natne ŋine wetkemami, Kaisale eŋe koso baŋ ŋei seuseune ma wirik oniyake, eya ŋene misuk malip kaikene yale wetkemami?
ACT.26.9	“Na noŋom alakan masi kine kine korop loutne ma more, Yesu Nazaret ŋine, eŋane eŋetine maine mawe kesiyakane wetke more ŋabakakole, 
ACT.26.10	na Yerusalem matko yalewa okangole, na mosop ŋei Pris ŋetne eŋano ŋine ŋei ŋerep ebu lukonikalane zonom togole makole, paki Kaisale wane ŋei ŋerep loutne zok mulap urumgo bira ongole. So eŋe enguwi seukmaŋkoi, yewao na yaleka ebene bonepke more maine ramaŋkole. 
ACT.26.11	So na naso baŋem Yuda lewa lewaŋ urumgo korop engu matali ongole, so ŋei ŋerep eŋe Kaisale ma baikka more, mali malip, eya isi raikei wane, na masi yale makole. So na eŋane wet gerep zok manerop okangole, eya wane na lobo kepeo matne matne yaleka engu matali onikalane arikole.
ACT.26.12	“Kine iwa yale wane na mosop ŋei, Pris Suwaine magu eŋano ŋine kibi mawe, eŋe qebin nanbi, na Damaskus arikole. 
ACT.26.13	Kepe oŋa bango, 12 kilok okangi, O ŋei waom, numa kebago na kawe kiwa mane qeliwo ŋine ketke, qelaŋane zok manerop so togogole, eyamo kepe deinane qelaŋan yale midakaka, eŋe kepe deine yuwankamaike, eyaŋo ket qelaŋaneŋo motki qezazakke, na so ŋeiwa narop arikone eyamo qelaŋaneŋo lolikŋonge, 
ACT.26.14	Ŋene korop kepo ket rasu pa warekone. Na papaset pa detpe, mo don mane Hibru dongoka nolale rake, ‘Saulo, Saulo, ge onoka wane neku matali nanmaine? Ge kine kine ŋetne teine, eya kitonom, eyaŋo zinge geŋone wikile ginmaike.’ 
ACT.26.15	Pakiso noŋo qesonka rakole, ‘Ge maŋo, Waom?’ Rawe so Waomŋo rake, ‘Na Yesu, ge na neku matali nanmaine, 
ACT.26.16	Ŋo ge wiyenom paki, kiyeŋone kutno gesoke okoranom, naŋane qelit ŋei okanikenane, na ge wakongane more ma wakon ganmaile, ge kine kine onoka ukude naŋano ŋine ka waremaine, so onokaka na baŋ ŋado sikan ganikale, eya ŋei ŋerep natne rawakone edangene. 
ACT.26.17	Na baŋ Israel ŋei ŋerep magu so qelaŋ magu, eŋane meto ŋine geukale, na eŋano baŋ bira ganbe arikene, 
ACT.26.18	ge deene matokkenane, so panamango ŋine ebu main onnom, qelaŋango sari wet maingekei, paki eŋe maine Ŋei Borikinane zonom eya ŋadekkau, goŋo Kaisale wano bira onikene, eso eŋe mali malipene naŋano payake, eya wane ra more, eŋane borikineene baŋ ebu makale paki, eŋe Kaisaleŋo ŋei ŋerep magukoune ma wesakonge, wane ŋei ŋerep eŋe na malip nane more, eŋe maine ŋei ŋerep eŋane keuweno naŋane biŋek okane numaene ma more gekei.’ ”
ACT.26.19	Paulo eŋe koso rake, “Eso ŋei waom Agripa, na qeliwo ŋine kine kine eya kawe paki, eŋane don eya mi birakole, 
ACT.26.20	mikepka yemo Damaskus matko ra qelaŋane edangole, so Yerusalem matko so Yuda eŋane kepe matko korop so qelaŋ eŋane keuweno rawakone edangole, so iwa yale ra edangole, ‘Ŋine zingeu paki, wetŋine Kaisale wano motpi arikep, so ŋine yeye kine kine maikei, ŋo wet maingemami, so Waom qomka more, qelaŋanmami, eya wane wetŋine motpi, eya wane numa oken ariyake.’ 
ACT.26.21	Na don yaline ra qelaŋanbe, kine yewa wane na Bakom Urum koto gewe, Yuda ŋei eŋe neu malip nangoi paki, nekukei wane okangoi, 
ACT.26.22	Ŋo siluŋ kaiwe nasomde yewao Kaisaleŋo qesiŋ nange, paki yewa ŋine gesari mage ukude okanmaike, eso eya wane na iwa okora mo, nae don kisi ŋine korop ra wakone ŋibonmaile, ŋei ŋerep ketkele so wawaine weneŋ. Na don ramaile, eyamo don mane mida, don wekuka, propet so Mose eŋe mo wakoniyakane rakoi. 
ACT.26.23	Eŋe iwa yale rakoi, ŋeiwa yewa Mesiya, eŋe wikile kaukeyake, so borikino ŋine ebu main oniyake, paki oŋo lewine seuseuwo ŋine wisikae wiye more, mena menaŋ wane kiwa qelaŋane, eya wane don rawakone, Yuda ŋei ŋerep so qelaŋ ŋei edaniyake.”
ACT.26.24	Paulo eŋe eŋine donine qesiŋ nagu don numaine yale raki, Pestusŋo kuroŋka rake, “Ge qelaŋ qemaine, Paulo! Ge kibi urumgo ge more dereret suwaine makone, eyaŋo qebingangi qelaŋ qemaine.”
ACT.26.25	Pauloŋo mainge rake, “Na qelaŋ mi qemaile, geŋone maine, na don korop ra waremaile, eya wele so welekatne, 
ACT.26.26	Ŋei Waom Agripa, na maine korop kaet midaine ge golat warekale, onoka wane ge kine kine iwa wane kine mo det waremaine. Na detmaile, yemo ge don iwa korop mo det waremaine, mane mi yuwan kakone, kine kine iwa siuke ari qekatno mi wakonge. 
ACT.26.27	Ŋei Waom Agripa, ge propet eŋane don det lukmaine? Na detmaile, yemo ge det lukmaine!”
ACT.26.28	Raki Agripaŋo Paulo olale rake, “Ge nasomde bamgo iwa wane kotinoka baŋ neunom, na doku tau tau mane okanikale, yale wetkemaine?”
ACT.26.29	Raki Pauloŋo olatke, “Naso bamgo me naso kiroine, eya maineka, naŋane meŋe meŋenne Kaisale wano motmaile, yemo ge so ŋei natne korop ŋine naŋane don iwa detmami, ukude maine na yale okanbi rap, wekumde, yemo sein iwaŋo ŋinano misuk mesiyake!”
ACT.26.30	Paulo eŋe don raki qoeki, ŋei waom eŋe wiyeki, ware ware, Bernais so ŋei natne korop wiye warekoi. 
ACT.26.31	Eŋe urum qelige ketpi paki, ŋado maneŋo mane au rakoi, “Ŋei iwa eŋe sot kine kine mane maki seukeyakane kop me mulap urumgo birakakei wane kop maine mi okange.” 
ACT.26.32	Pakiso Agripaŋo Pestus olatke, “Ŋei iwa eŋe Sisaŋo done mi desiyakane ra more eŋano mi wakonge ra, yemo maine birakanom arikirap.”
ACT.27.1	Ŋene seki ma more, Itali arikenane don mo ma togolekoi paki, eŋe Paulo so mulap ŋei natne, eya kawali ŋei (100) zaleene yalewaŋo eŋane ware ware ŋetne, eŋetine Yulius, eŋane meteo biraongoi, kawali ŋei yewa eŋe Sisa wane magu. 
ACT.27.2	Ŋene Adramtium eŋane seki mane eŋe Isaiya mat suwaine eya wane sawekino ariyakane okangi, so ŋene yewa wane kutno sontake wakone, pakiso qoe arikone. Aristarkus eŋe Tesalonaika matko, Makedoniya kepeo ŋine, eŋe ŋenerop weneŋ arikone.
ACT.27.3	Kaiwe maneo ŋene ari, Saidon eya lukkone, yewao Yulius eŋe Paulo masi maine okankake, paki Paulo eŋe ari kimakoune one more, eŋano ŋine ŋara kine kine maratkake. 
ACT.27.4	Ŋene Saidon qelige ariŋem, momoŋo qebin ŋonge, eya wane seki eŋe wa Saiprus ŋadino arike. 
ACT.27.5	Eya wane, ŋene Silisiya so Pampiliya kiwet osoetno yewaka kiwet kitare sari, Lisiya kepe wane mat mane, eŋetine Maira, eya lotkeyakane. 
ACT.27.6	Mat yewa wane kawali ŋei eŋane ware ware ŋetne kapten mane, oŋo Alekzandriya eŋane seki mane, Itali ariyakane okange, eŋe maratka more, so ŋebu ari seki yewao biraŋongi wakone.
ACT.27.7	Paki ŋene eya ŋine qoe more, seki yewa eŋe bororom bororom ariki, eya qeka geŋem naso natne midake, paki ŋene urata suwaine ma sari mage, Nidas mat osino lotkekone, paki momo suwaineŋo numa leŋŋongi, koso arikenane numaze mi lotkeki, ŋene Salmone osino Krit siya ŋadino lolike arikone. 
ACT.27.8	Eŋe urata suwaine mau, Krit sawek qe kororoŋ mogare gemage, baŋ mat mane eŋetine, Seki Wake Waket Maine, eya ari waketkone, eŋe Laseya mat suwaine osino.
ACT.27.9	Ŋene naso kiroroine yewa metkone, met mageŋem takotke numa ari ari, eyamo zok kiwet borike, onoka wane naso yewao Yuda eŋane Tau Qe Met Met naso eya mo yuwange. Eya wane Pauloŋo edane rake, 
ACT.27.10	“Ŋei nau, na kamaile, yemo ŋenane numaze iwa ŋine koso arikene, eyamo baŋ kakarauk kaikene, eyamo baŋ aboŋ korop so seki weneŋ mataliyake, so ŋei gegeze weneŋ midayake.” 
ACT.27.11	Ŋo kawali ŋei eŋane ŋetne, eŋe seki ware ware so seki welaine erane don dere malipkake, ŋo Paulo wane don eya yemo mi malipkake. 
ACT.27.12	Ŋo momo nasoo sawek yewao seki okora okora wane zake mat maine mida, eya wane ŋei loutne seki kutno metkoi, eŋe eya qelige more maine ari Piniks lotke more, mat yewao mesikei wane ra togolekoi, onoka wane momo suwaine puwange, eya wane, Piniks eya yemo Krit wane sawek mane seki okora okora wane basis maine. Qekatno wane momo maine mi puwaniyake.
ACT.27.13	Rai momo lup luwine kiyeke puwangi, so eŋe rakoi, ŋene don tegoze au more pisekone, eya maine teweke okangene, eso eŋe aŋka warageu waki, so seki mau qalak mogare Krit siya osino arike. 
ACT.27.14	Ŋo mi azongi momo togogole mane “Yawara,” oramami, siyao ŋine puwangi ketke. 
ACT.27.15	Ket eyaŋo seki qe main qein maki, so sekiŋo momo oken ariyakane kop mi okange, ŋene eya maŋem ariyakane, eyamo yeine qeliŋgone pakiso, momoŋo tewekŋone arike. 
ACT.27.16	Ŋene siya nigatne Kauda yuwane raiwoken arikone, yewao ŋene qekatne natne marat kakone, yewa ŋene qeka maka natne weneŋ maratka more, seki wane digi mulapŋo lukkone. 
ACT.27.17	Eŋe digi eya waraŋkau, seki kutno waki so mulap natneŋo makatake sekiwo walipka more pisekoi. Eŋe sekiŋo Libiya wane saweko kiwet meuno wa soŋageyakane kaetonge, eso eŋe seli mau ketki so seki qeliŋkau, momoŋo qebinkaki arike. 
ACT.27.18	Momo suwaine takotke qeki, dibom suwaine, eso kaiweine maneo yemo eŋe kiyeke, seki wane aboŋ qakeu kiwetko ketke. 
ACT.27.19	Pakiso kaiwe karewe yewao eŋe seki wane mulap so aboŋ natne enŋene metenenŋo ma qakeu kiwetko ketke. 
ACT.27.20	Kaiwe loutne ŋene kepe deine me serekin mane mi kakone, so momoŋo takotke togogole puwange, naso yewao ŋene waetne arikenane wetkekone, ŋo koso seukkenane weneŋ detkone.
ACT.27.21	Urata ŋei eŋe ŋara mi nene naso kiroine yaup tau gekoi, ŋado Pauloŋo ŋei kaiteno wiye okora more rake, “Ŋei nau, ŋine naŋane don maine detpi rap, paki ŋene Krit siya mi qelige sariŋem rap, yemo ŋene kakarauk korop iwa so aboŋ, eya mi mataliŋem rap, 
ACT.27.22	Ŋo, na iwa qebin ŋunmaile, ŋine togoleu, ŋinano ŋine maneŋo gegeine baŋ mi qeliŋgi siukeyake, sekiŋoka weku yemo baŋ siukeyake. 
ACT.27.23	Na Kaisale wane urata ŋei, na eŋane ewine kito okanmaile, yatne ruwoo Kaisale wane aŋeloŋo naŋano sari more, nolale reke, 
ACT.27.24	‘Paulo, ge misuk kaet ganiyake, ge Roma gavaman ware ware suwainane kaitko siluŋ okorakene, so Kaisale eŋe eŋine wet menaŋinane okanmaike, eya wane eŋe geŋane ra more, ŋei korop seki koto gerop gemami mapik oniyake.’ 
ACT.27.25	Eya wane, ŋei nau, ŋine togoleu! Na Kaisale malip kamaile, eŋe don kine kine nolalike, eya wane rokop baŋ korop mayake. 
ACT.27.26	Ŋo momoŋo ŋene baŋ puwan ŋongi, qalakko siya natne mane waikene.”
ACT.27.27	Ruwo 14 okangiso, momoŋo ŋenane seki qebinkaki, Meditereniyan kiwetko wawa ket ket lolike pake. Ruwo banino, seki wane urata ŋei eŋe detpi, ŋene kepe osino lotkekone, yale okange. 
ACT.27.28	Eya wane eŋe wesi mane mulapko luke kiwetko birau ketki, koso warageu saki mulap darapŋo kiwetko ketke, eya dapotkoi. Mulap wane kiroineine eya 40 mita. Nigatne ari ari more, eŋe mulap eya koso kiwetko birau ketki, koso warageu saki dapotpi, 30 mita yale okange. 
ACT.27.29	Ŋenane sekizeŋo karabaŋ kutno wayakane eŋe kaetonge, eso eŋe aŋka etke so etke (4) ŋadino ŋine biraonbi ketkoi, pakiso kepe qaeyakane meŋenkakoi. 
ACT.27.30	Seki wane urata ŋei eŋe sekiwo ŋine kaet arikei wane okane, eŋe digi mane qei qoroŋ qoroŋ kiwet kutno ketki, isione more rakoi, eŋe aŋka natne seki sotno ŋine birau kiwetko kesikei, 
ACT.27.31	Ŋo Paulo eŋe one more kawali ŋei ŋetne so kawali ŋeikoune edange, “Seki wane urata ŋei eŋe seki kutno mi mere more seki qeliŋ kaikeiwo, ŋine korop seukkei.” 
ACT.27.32	Yale raki, so kawali ŋei yewa eŋe digi wane mulap kitatpi paki, qeliŋkau arike.
ACT.27.33	Kepe mo qaeyakane okangi, Paulo eŋe ŋei yewa edo ŋara nekei wane raone rake, “Ŋine toma sari mageu, mo kaiwe 14 ukude lelemaike, eya wane na ra ŋunmaile. 
ACT.27.34	Na ŋine meŋen ŋunmaile, ŋine ŋara natne neu, ŋinane leweŋine zoune mane baŋ mi siukeyake, wikile mane mi desikei.” 
ACT.27.35	Paulo eŋe yewa raki qoeki, ŋado kasap natne ma more eŋane kaiteno korop Kaisale bakomine kito more, eya mapokke paki, kiyeke neke. 
ACT.27.36	Pakiso eŋe korop zonomene motki, yaleka ŋara natne nekoi. 
ACT.27.37	Ŋene ŋei korop 276ŋo seki kutno gekone, 
ACT.27.38	Ŋei korop ŋara neu rokop ongi, so ŋado sekiwo ŋine wit peike qakeu kiwetko ketki so seki ewekke.
ACT.27.39	Pakiso kepe qaeki, seki wane urata ŋei eŋe kepe yewa mi detkakoi, ŋo eŋe sotne mane qalakine weneŋ pake, eso eŋe dere rakoi, maine yale okaniyakeo, yemo ŋene seki maŋem qalak yewao kere kitoyake. 
ACT.27.40	So naso yewaoka eŋe aŋka etke so etke eya wane mulap kitatkoi, so mulappa dama dama malipkaki mainge okanmaike, eya siwot warekoi. Pakiso eŋe seli abonbi, sotno waki, so momoŋo puwane seki qebinkaki arike, paki qalalage qalakko arike. 
ACT.27.41	Ŋo seki eŋe lawao wa qe more, qalakko soŋage metke, seki sotne eŋe makatake metki, mau mi qoe weteke, eyaka dibom suwaineŋo seki kainoken eyamo rasipokki, din bun wiri ket arike.
ACT.27.42	Kawali ŋei eŋe mulap ŋei korop engu wareu, eŋano ŋine maneŋo kaet logone qalakko mi ariyakane wetkekoi. 
ACT.27.43	Ŋo, kawali ŋei ŋetne eŋe Paulo loloŋ kayakane wekeke, eso eya wane eŋe ŋeikoune yewa mi okanikei wane rawetonge, eya wane turuŋine yemo eŋe ŋei korop logo logon wane kine detkoi, eŋe alakane sontake kiwetko ket more, logone ari qalakko wakei wane edange. 
ACT.27.44	Wele korop eŋe palaŋ kutno so seki wirike, eya wane eki sisine eyaoka more qesuŋka more, logone arikei wane edange, ŋene yalewa okane more koropŋo maineka qalakko ket warekone, ŋo ŋenano ŋine maneŋo mane mi siukke.
ACT.28.1	Ŋene maineka qalakko ket warekone, yewao ŋene detŋem siya yewa eŋetine Malta orakoi. 
ACT.28.2	Siya welakoune eŋe kima okan ŋongoi paki, kiyeke koya qeke so momoine okange, eso eŋe gerep dubukeu zeki so ŋene korop ŋebu yai ososok okan ŋongoi. 
ACT.28.3	Paulo eŋe gerep kowage sari qakki paki, peikki gerepko wake, yewao koma mane gerep aŋetneŋo qeki saketke, pakiso Paulo wane metino ki oŋomka walipke okorake. 
ACT.28.4	Siya welakoune eŋe kau, komaŋo Paulo metino kisage ket okoraki, eŋe alat nagu au rakoi, “Ŋei iwa eŋe ŋei mane mo qeke, wane eŋe kiwetko mi mideke, ŋo siluŋ koboboine welaineŋo sesekaki mi geyake, baŋ seukeyake.” 
ACT.28.5	Paulo eŋe qatariŋgi qoe gerepko ketki, eŋe detki mane mi matalikake 
ACT.28.6	Paulo wane solaine suwa kayakane me eŋe ikopka ket rasu more, seukeyakane tomakakoi, ŋo eŋe naso kiroine tomakau so Paulo eŋe wikile mane mi detke, eya wane eŋe dereretene mainge rakoi, “Eŋe Waom mane!”
ACT.28.7	Eya ŋine duma bamgo kepe mane pake, kepe eya Publius wane kepe biŋek, ŋei eya eŋe siya ware ware ŋetne, eŋe ŋene marat-ŋongi, so ŋene matino kaiwe karewe kulit gekone. 
ACT.28.8	Publius wane magaine eŋe kulu papa urumino zoma kaki pake, so eŋe ka bira wira weneŋ okankake, so solaineŋo gereune okangi, papaino pake. Paulo eŋe kulu papa urumino waket meŋenkake, so metine etkeka eŋane kutno more more, ma menaŋkake, 
ACT.28.9	eŋe yale okankaki, naso eyaka siya eya wane zoma ŋei ŋerep loutne eŋano lotkeu, eŋe yale waka ma menaŋ onge. 
ACT.28.10	Eya wane siya eya wane welaine eŋe ŋene bakom loutne ŋebongoi, so ŋene sekiwo waikenane okanŋem, eŋe ŋenane ŋara maun kaki loutne qesiŋ ŋone more, sekiwo motkoi.
ACT.28.11	Meso karewe qoeki so seki mane, eŋetine ‘Waom Atiksipo’, Alekzandriya matko ŋine sari pake, seki eya eŋe momo suwaine qeke naso eyao eŋe eya pake, ŋene seki eya waket more arikone. 
ACT.28.12	Ŋene Sirakus matko lotke more, kaiwe karewe metkone. 
ACT.28.13	Ŋene mat eya qelige more, ari mage Regium matko lotkekone, kepe qaeki rai momo kiyeke puwangi, so ŋene kaiwe etke Puteoli matko lotkekone. 
ACT.28.14	Ŋene mali malip ŋei natne yewao marat onŋem, so eŋe ŋene newan ŋonbi, so ŋene eŋerop soda weku gekone, eya wane ŋadino yemo ŋene baŋ Roma matko lotkekone. 
ACT.28.15	Roma mat wane malip malip ŋei ŋerep eŋe ŋenane don kisi, eŋe sarimami, eya detkoi, dere more Apius Wane Naluwo so mat mane Lobo Mat Karewe, ramami, eya numao sari marat ŋongoi. Pakimo, Paulo eŋe one more, Waom bakom ra more bakom kitoka more wet mali malipine so wet dereretine matogoleke.
ACT.28.16	Pakimo, ŋene Roma matko lotkekone. Lot-keŋem so Roma gavaman ŋetne eŋe Paulo mat maneo eŋineka so kawali ŋei mane warekaki mesiyakane bonep birakake.
ACT.28.17	Kaiwe karewe qoeki, so Paulo eŋe Yuda ŋetne Roma matko gekoi, don ebone more rake, “Ŋine maine naŋano sarikei.” Yuda ŋetne eŋe don eya dere more, Paulo wano lewageu, so Paulo eŋe iwa yale edange, “Kimakop Israel ŋei, ŋei natne Yerusalem gemami, eŋe na dongo bira nangoi, na ŋenze Yuda ŋei ŋerep magu so aso ŋabokopze eŋane numa eya mane mi ma qasikkole, ŋo eŋe siluŋ mulapko Yerusalem biranangoi, so eŋe Roma gavaman wane meto birananbi, so eŋe na mulap urumgo birananbi waketkole. 
ACT.28.18	Eŋe naŋane don kot eya detkoi, detmageu, naŋane umat eyaŋo seukkalane rokop mi okange, eya wane eŋe na qeliŋ nangei wane onge. 
ACT.28.19	Ŋo, Yuda ŋei edo don eya wane soringekoi, eya wane naŋane dumane mane mi wakonge, pakimo na Sisaŋo don kot, eya desiyakane bokakole, na Yuda magu eya dongo mane mi biraongole. 
ACT.28.20	Kine kine eya wane na ŋine iwa don ŋidanikalane newan ŋunmaile, onoka wane Israel ŋei ŋerep ebuki menaŋgei wane tomaka gemami, na ŋei eya wane rawe paki, sein iwa meteno kisage metmaike.”
ACT.28.21	Yuda ŋei eŋe don kisi eya dere more olale rakoi, “Ŋene kibi mane geŋane don kisi Yuda kepeo ŋine motpi sariki, mi ma dapotkone, me kimakopze natne yewa ŋine mi sari more, geŋane don kisi ŋedangoi, me geŋane don qotkoine mane mi rakoi, 
ACT.28.22	Ŋo ŋene geŋane wetŋonane kine desikenane ŋonmaike, yemo onoka wane ŋene detŋem yewao me yewao ŋei ŋerep eŋe geŋane magu eya wane dere worik okanmami.”
ACT.28.23	Eso eŋe yale rau paki, Paulorop naso mane motkoi, pakiso kaiwe naso yewao Yuda ŋei ŋerep magu suwaine eŋe Paulo mat metke, yewa sari lewaŋgoi, Paulo eŋe Kaisale Ware Wareinane don kisi ra qelaŋane, ŋei ŋerep edane metki ari ruwo kereke. Eŋe Mose wane ra rokop don eya so propet edo don qekoi, eya wane kine ra wakone Yesu eŋe Mesiya, eya detluk kaikei wane wetene ma eweke edange. 
ACT.28.24	Ŋei ŋerep natne eŋe Paulo wane don detkoi, ŋo ŋei ŋerep natne eŋe don eya mi malip kakoi. 
ACT.28.25	Eso eŋe edomka don auye kitat okan nagu more arikoi, pakiso Paulo eŋe ŋado don weku iwa edange, “Asu Koboboine eŋe propet Isaiya wane piino don motki, eŋe aso ŋabokop ŋine don rauluke edange! 
ACT.28.26	Eŋe rake,
ACT.28.26	‘Arinom paki, ŋei ŋerep iwa edannom, ŋine baŋ dereret eŋe maine desikei, ŋo kine mi detlukkei, ŋine baŋ kaka i maine kaikei, ŋo wele mi kaikei, 
ACT.28.27	onoka wane, ŋei ŋerep iwa eŋane dereretene mo siukke, eŋe ketene mo qe wongekoi, so deene mo kulakoi, ŋo midao eŋe deeneŋo maine kaurap, eŋe keteneŋo maine detlukeu rap, eŋe derereteneŋo maine detlukeu rap, so eŋe naŋano maine zingeu rap, Kaisaleŋo ramaike, so na maine ebuwe menageu rap.’ ”
ACT.28.28	Don eya qoekiso, Pauloŋo koso takotke rake, “Na don iwa ŋidanbe ŋine desikei, yemo Kaisaleŋo ŋei ŋerep ebuki, mena menaŋ eya wane don kisi, eya yemo mo qelaŋ ŋei ŋerep eŋane more ebonge, edo baŋ desikei!” 
ACT.28.29	Paulo eŋe iwa raki qoeki, ŋado Yuda eŋe don zok manerop auye kitat okan nagu more so arikoi.
ACT.28.30	Koma etke Paulo eŋe mat mane oŋom qoleke, yewao geke, pakiso ŋei ŋerep korop eŋano sarimaŋkoi, eŋe yai ososok okanon maŋke. 
ACT.28.31	Eŋe Kaisaleŋo Ware Wareinane so qeli ewe zonominane don ra qelaŋane ŋei ŋerep edange, so Waom Yesu Kristo wane kine kaet so qeka maka midaine kito edange, so ŋei maneŋo madet leŋ leŋ me ra togoleka ra togoleka, eya mo mane mi okankake.
ROM.1.1	Paulo, na Kristo Yesu wane urata ŋei, so aposolo, Kaisaleŋo eŋine kisi maep kine eya ra qelaŋani-kalane ra wakon nange.
ROM.1.2	Don Maine eya mokaka Kaisaleŋo ŋenane biŋek qeke, eya eŋine propet-koune edangi, eŋe Ekap Kobekine yewao qekoi, 
ROM.1.3	Eya yemo eŋine Gipole, ŋenane Waomze Yesu Kristo, eŋe eŋine ŋei ŋene yale kepe solarop wako wakon yemo Dawit wane qerakineŋo wakonge. 
ROM.1.4	So eŋine koto qelaŋan maratka more Asurop gege yewaŋo Kaisale wane Gipole gemaike, eya wane kine seuseuwo ŋine ma wirikkaki wiyeke, yewao wakonge. 
ROM.1.5	Eŋane raki paki, Kaisaleŋo wet menaŋ okannane more, aposolo urata ninge. Kristo wane eŋet biŋekine ra suwawe paki, kepe baŋem ŋei ŋerep korop iwen onbe, done dere malipkau paki, aŋa tewekkei wane. 
ROM.1.6	Yewa Roma kepeo gemami, ŋine yaleka tego yewao takotkemami, ŋine Kaisaleŋo Yesu Kristo wane biŋek okanikei wane ŋidora waraŋ ŋunge.
ROM.1.7	Eso eya wane Roma matko ŋei ŋerep korop gemami, ŋine Kaisaleŋo wet maep okan ŋunmaike, so eŋine ŋei ŋerep magu okangei wane ŋidora waraŋ ŋunge, ŋinane kibi iwa qemaile.
ROM.1.7	Kaisale Magaze so Waom Yesu Kristoŋo wet pesek so peyam maine ma wakone ŋibongep.
ROM.1.8	Mikepka, na ŋinane korop rawe paki, Yesu Kristo wane eŋetko Kaisalene bakomine kitomaile, yemo onoka wane mida, kepe baŋem ŋei ŋerep korop eŋe ŋinane mali malip ŋinane don kisiine detmami, eya wane. 
ROM.1.9	Kaisaleŋo kine maine ma wakoniyake, na don iwa ramaile, yemo welekatne. Na asuneŋo korop Kaisale wane urata mamaile, yemo Gipolane Don kisi Maine eya ra edanmaile. Kaisaleŋo detmaike, na naso baŋem ŋinane eŋetŋine ŋidora meŋenka okanmaile. 
ROM.1.10	Naso baŋem na meŋenka okanmaile, yemo na olatpe, Kaisaleŋo detki menaŋgi ŋado numa lotkeki, na maine iwa ŋinano sari ŋunikale. 
ROM.1.11	Na zok ŋine ŋunikalane nanmaike, yemo umore koto ŋinane don mosop mane ŋibonbe ma togoleŋungi togolekei. 
ROM.1.12	Na ramaile, yemo ŋine so na weneŋ naso wekuwoka qesiŋ nagukene, naŋane mali malipneŋo ŋine qesiŋ ŋuniyake, ŋo ŋinane mali malipŋo na qesiŋ naniyake.
ROM.1.13	Kima kopne, ŋine yewa detlukkei, atakine atakine ŋinano sari ŋunikalane wetke maŋkole, ŋo siluŋ kine kine natneŋo luknangi, mi sari ŋun maŋkole. Na uratanane welene ŋinane keuŋino wakoniyakane nanmaike, ŋei natne eŋano mawe wakon okanmaike, yale. 
ROM.1.14	Na sotane ŋei ŋerep korop eŋano pamaike, Grik ŋei so ŋei natne, ŋei dereret korop so ŋei qelaŋ. 
ROM.1.15	Eso eya wane na Don Kisi Maine eya Roma kepeo gemami, ŋinano yalewaka ra ŋidanikalane qomne ewekmaike.
ROM.1.16	Na kisi maep Don Maine eya wane detpe, gamu gamuinerop mi okanmaike, onoka wane, eyamo Kaisale wane zonom, ŋei korop eŋe detluke malipkau, rokop ebuki menaŋgei, lewine yemo Yuda ŋei so Grik ŋei yaleka. 
ROM.1.17	Kisi Maep Don Maine yewaŋo Kaisaleŋo ŋei eŋino koboine biraon okanmaike, eya wane kine ma wakon okanmaike, eyamo mali malipko ŋine kiyeke wakone ariki, kutno qoeyake. Kaisale wane ekapko iwa yale ramaike, eya wane rokop, “Ŋei mane eŋe Kaisalerop koboboine mali malipinerop geyake, eŋe gege togon marat kayake.”
ROM.1.18	Kaisale wane sot osi osiine yemo didiwo qeliwo ŋine ket more, ŋei eŋe borikine korop mau paki, sot korop okanbi, gegeene bori worine yewaŋo don wele yewa desikei wane mogatki ari okanmaike. 
ROM.1.19	Kaisaleŋo makoboe on okanmaike, yemo onoka wane, ŋei eŋe Kaisale wane kineine eya maine detmami, eya yemo Kaisale eŋe oŋomka wetene malotkeki detkoi. 
ROM.1.20	Mokaka Kaisaleŋo kepe ma wakonge, eŋine kineine mi kakaine, gege togon zonomine so eŋine wetine weneŋ ma wakongi eŋe didiwo kakoi. Eya wane ŋei eŋe Kaisaleŋo yeye kine kine ma wakonge, eya wane kine maine mi ŋaŋaekei! 
ROM.1.21	Eŋe Kaisale detkamami, ŋo siluŋ eŋe Kaisale ewine mi kitomami, eya yemo eŋane biŋek, me bakomine mi kitomami. Yale okangei wane, turuŋine yemo eŋane derereteneŋo zok qelaŋine okange, so wet dereretene yemo korop panamanŋo watkewareke. 
ROM.1.22	Eŋe ramami, eŋe dereretenerop, ŋo siluŋ eŋe qelaŋ qemami. 
ROM.1.23	Kaisale gege wane welaine mi meŋen kakei wane, turuŋine yemo eŋe lopio ŋei oŋa meteŋo mamaine, me naŋi oŋaine me osom berek, me koma eŋane oŋa oŋaene eya meŋenon okangoi.
ROM.1.24	Onoka wane ŋei eŋe yale okangoi wane, Kaisale eŋe one ŋadekongi, weteneŋo borikine madoŋ madoŋine yau yaup mau paki, koto solaene korop matali kawarekoi. So ŋei eŋe borikine kine kine gamuinerop makoi, ŋeiŋo ŋei yewa turuŋine turuŋine okan nagukoi. 
ROM.1.25	Ŋei ŋerep eŋe yale okane more Kaisale welekatne welaine ŋadekkau paki, isi don, wele midaine eya qom kakoi. So eŋe Kaisale aŋaineŋo Waom isisine natne raki wakongoi, eya eŋe meŋen-ongoi so qelitene qekoi. Eŋe yale okanbi paki Ma Wakon Ma Wakonze eŋine ewine mi kitokoi. Kaisale eŋe weku yemo bakom mawa mawa okankakei, ukude so naso baŋem naso baŋem. I, weleka.
ROM.1.26	Onoka wane ŋei eŋe masi tanik iwa okangoi, eya wane Kaisaleŋo qikongi, eŋe masi tanik gamuinerop eyaŋo kuteno wake. Ŋerep eŋe yaleka ŋao ŋanom gege eya wane numa Kaisaleŋo ra motke, yewa qeyau more solaene mi oka okane yewa okangoi, ŋerepŋo ŋerep kimaine maki masi borikine ma okanmami. 
ROM.1.27	Numa yewaka ŋei eŋe ŋao ŋanom gege yewa waluke qeligeu paki, kotoeneŋo borikinane gerep suwaine zeki, eŋe edomka borikine kine mane mi oka okane, eya ma wakongoi. Ŋei eŋe masi tanik gamuinerop yewa eŋe edomka okan nagukoi. Eso eŋe masi tanik borikine yaline okangoi, eya wane turuŋine eŋe edomka koto so sola matali matali eya marat kakoi.
ROM.1.28	Onoka wane ŋei eŋe Kaisaleŋo eŋine dereret wele yewa leweteno more ma gekei wane ebonge, eya walukkoi, eya wane eŋe qeliŋongi enŋene dereretene borikine yewa mogare gekoi, paki eŋe masi tanik borikine mi oka okane, yewa okangoi. 
ROM.1.29	Eŋane kotoeno yemo borikine kine kine qotkoine yewaŋo korop watke wareke. Masitanik qotkoine, wetŋo bailalaŋ, kaŋ bak suwa so ŋaba ŋaba, sori sorinŋo kotoeno watwale, ŋei engu matali onbi seuseuk, kawali qeqe, isi bela so ŋei matali. 
ROM.1.30	Eŋe sigi qeu paki, don borikine edomka au au, eŋe Kaisale ŋabaka ŋabaka, don suwaine rara, wawaine so sola mawa mawa, eŋe borikine koso manerop makeiwane numa ma wakon ma wakon, nabok magak eŋane aŋa bira wira. 
ROM.1.31	Eŋe wet dereretene midaine, eŋe don ra okanmami, eya mi tewek okanmami, so eŋe ŋei natne wet pesek me wet borikene eya mi sikanon okanmami. 
ROM.1.32	Eŋe Kaisale wane ra rokop donŋo ramaike, ŋei ŋerep numa yaline gekei, eŋe seuseu marat kaikei, eya mo detmami, ŋo siluŋ eŋe masi tanik yewaka takotke okanmami, eŋe ŋei natneŋo tanik yewa okanbi, eŋe siluŋ kito qesiŋ okanon okanmami.
ROM.2.1	Kimane, ge ŋei ŋerep natne eŋane solaeno qenom paki, eŋe mo sot korop ra, wanok wanok urata eya mo mamaine baŋ yale ma okanmaŋkene me? Ge mane maŋo geŋone sotŋone maine mi motkekene. Ge ŋei natne eŋane kineene ra wakonnom paki, eŋe okanmami, ge masi yewaka siluŋ okane more, ge goŋomka kineŋone ma wakonmaine. 
ROM.2.2	Ŋene detmaine, Kaisaleŋo ŋei masi tanik yaline ma okanmami, eŋano wanok wanok urata koboine ma okanmaike. 
ROM.2.3	Ŋo ge naŋane kimane, ge masi tanik mide, iwa goŋomka okan warenom paki, ŋei natne eŋeka kineene ma wakoniyake, yale mane misuk raikene! Ge wetke ramaine, ge baŋ Kaisale wane kine ma wakon ma wakon eya baŋ kakak kaikene me? 
ROM.2.4	Me ge eŋane wet pesek, peyam maine, zok kakapa suwaine okangangi paki, loloŋgane geki, ge dere qewoloŋ okane gemaine. Welekatne ge mo detmaine Kaisale eŋe wet pesek okanganmaike, yemo onoka wane mida eŋe goŋo wetŋone maingekenane raki paki, iwengane gemaike. 
ROM.2.5	Ŋo siluŋ ge wetŋone togogole mi zinge zingine ma gemaine, eso yalinane ge goŋomka turuŋine marat kaikenane dubuke wa magenom, kakapa suwaine okangi, naso suwaine yewao Kaisale wane sot osi osi, so kine ma wakon ma wakon koboine baŋ wakongi gaeyake. 
ROM.2.6	Kaisale eŋe baŋ ŋei ŋerep korop gege mageene okane ma gekoi, eya wane rokopko turuŋine eboniyake. 
ROM.2.7	Ŋei natne eŋe urata maine tako rakot mauluke mamami paki, qeli ewe zonom so bakom mawa mawa, so gege maep marat kaikei wane zuwaŋmami, eŋe yemo baŋ Kaisaleŋo gege togon eboniyake. 
ROM.2.8	Ŋei natne enŋenaneka wetke ge okanmami, so don wele eya ŋadekkau paki, masi tanik borikine eya mogare gemami, eŋane kuteno yemo baŋ Kaisale wane sot osi osi so busuŋo qakki wayake. 
ROM.2.9	Pakimo borikine ma okanmami, ŋei yewa korop eŋano yemo baŋ umat so wikile wakon oniyake. Lewine Yuda ŋei so Grik ŋei yalewaka. 
ROM.2.10	Ŋo siluŋ Kaisale eŋe baŋ qeli ewe zonom, bakom mawa mawa, so peyam, yemo ŋei korop urata maine mauluke makoi, yewa eboniyake, lewine Yuda ŋei ebone mo, Grik ŋei yaleka eboniyake. 
ROM.2.11	Kaisale eŋe ŋei ŋerep gege mageenane rokopko turuŋine eboniyake.
ROM.2.12	Qelaŋ ŋei Mose wane ra rokop don mi ma gemami, eŋe borikine mau paki, ra rokop don midaine siukwarekei. Yuda ŋei eŋe ra rokop don ma gemami, eŋe borikine mau, ra rokop donŋo kineene ma wakongi, turuŋine eboniyake. 
ROM.2.13	Ra rokop don ketŋoka dere qewoloŋ okanmami, ŋei yaline eŋe Kaisalerop ŋei koboine mi gekei, ra rokop donŋo ramaike, yewa keteneŋo dere teweke ma okanmami, ŋei yaline edoka Kaisalerop ŋei koboine gekei. 
ROM.2.14	Qelaŋ ŋei eŋe ra rokop don mi ma gemami, ŋo siluŋ eŋe enŋene wetenane ra rokop donŋo raki, dere teweke okanmami wane rokop okangei, yemo eŋe edomka ra rokop don okangei. Eŋe rara togon mi ma gemami, ŋo siluŋ yale okanmami. 
ROM.2.15	Eŋane okane mama eneŋo sikan ŋonmaike, yemo ra rokop donŋo edangi teweke oka okan, yemo mo Kaisaleŋo kotoeno geke, wane enŋene weteneŋo yaleka kine sikan ŋonmaike, iwa yemo welekatne, enŋene weteneŋo naso natno wet qelot okanon okanmaike, so naso natno ra kitaton okan okanmaike. 
ROM.2.16	Eso yalinane, na kisi maep Don Maine ra okanmaile, eya wane rokopko baŋ naso qoeki, yewao wakoniyake, yemo Kaisale eŋe baŋ Yesu Kristo talekaki, ŋei wetŋo kine kine sanka wetke ma gemami, eŋane kineene ma wakon wareyake.
ROM.2.17	Ge daleo? Ge goŋomka eŋetŋone Yuda ŋei aranagu maine, ge ra rokop dongo makatake okoranom paki, na Kaisale wane kine detlukmaile ra, sola mawa mawa okan okanmaine. 
ROM.2.18	Ge kine kine onokaka makenane, Kaisaleŋo wetke ginmaike, eya ge mo detmaine, so ge ra rokop don mo detkonane, masi koboboine eya wane ganmaike. 
ROM.2.19	Paki ge iwa yale detmaine, ge de pilik maine numa alakane ebonikene, so panaman koto gemami, eŋane kiwa okane qelaŋan okanikene. 
ROM.2.20	So ŋei wet qelaŋine, eŋe maine edane makoboe okan onikene, so medep nigatne wet gemami, eŋane kito ebon ebon okanikene, ge mo detlukmaine, ge ra rokop don korop eya wane dereret so don wele eya wat watko pa ginmaike. 
ROM.2.21	Ge ŋei natne kito edan okanmaine, ŋo geŋone mo onoka wane mi kito alat nagu okanmaine? Ge ŋei edane ra okanmaine, “Kobu misuk makei,” ŋo ge goŋom siluŋ kobu ma okanmaine. 
ROM.2.22	Ge ra okanmaine, “Ŋao ŋanom ŋire zokit misuk kitasikeik,” ŋo goŋom siluŋ zokit kitat okanmaine? Ge lopio ŋadek kamaine, ŋo ge siluŋ lopio urumgo ŋine kine kine kobu ma okan maine? 
ROM.2.23	Ge na Kaisale wane ra rokop don magemaile ranom paki, mawa nagu okan maine, ŋo ge siluŋ eŋane ra rokop don qe barakenom paki, Kaisale wane kutno gamu mot okanmaine me? 
ROM.2.24	Eya wane Kaisale wane ekapko iwa yale ramaike, “Onoka wane Yuda ŋei ŋinane ra more qelaŋ ŋei eŋe Kaisale wane eŋetine qotkoine ora okanmami.”
ROM.2.25	Ge ra rokop don tewekkeneo, yemo solaŋone kita kitatne yewaŋo welerop okaniyake, ŋo ge ra rokop don yewa dere ŋadekkeneo, yemo sola ŋono kibi kitatkone, yewa wele midaine okaniyake. 
ROM.2.26	Ŋo ŋei qelaŋ mane eŋe solaine kibi mi kitatke, ŋo siluŋ ra rokop donŋo ramaike, yewa tewekeyakeo, eŋe Kaisaleŋo baŋ solaino kibi kitatke yale orayake? 
ROM.2.27	Eso yalinane Yuda ŋei ŋine baŋ qelaŋ ŋei edo kineŋine tilekkei, onoka wane ŋine ra rokop don yewa qe barakkoi, ŋine ra rokop don qekoi yewarop gemami, so solaŋino kibi mo kitatkoi, ŋo eŋe yemo solaene kibi mi kitatkoi, eya wane. 
ROM.2.28	Maŋo Yuda ŋei welekatne okanmaike, welekatne solaino kibi mo kitatkeŋo me? Solaŋoka Yuda ŋei gemaike, eŋane solaino kibi mo kitatke oŋo Yuda ŋei wele mi okanmaike. 
ROM.2.29	Wetŋo Yuda ŋei gege, eyaŋo Yuda ŋei wele okanmaike, eyamo eŋane kotino kibi mo kitatke, eya yemo Kaisale wane Asu Koboboinane urata, eya ra rokop don kibiwo qeqine, eya wane urata Midakaka! Ŋei iwa eŋe Kaisaleŋo mawakayake eŋe ŋei edo mi mawakaikei.
ROM.3.1	Pakimo Yuda ŋei eŋe qelaŋ ŋei daleo yuwanongei? Me solao kibi kita kitat yewao ŋine onokaka maine mane wakon okanmaike? 
ROM.3.2	O, Yuda ŋei eŋe qelaŋ ŋei yuwan onmami. Kine kine numaine numaine zok manerop wakon okanmaike! Lewine alakane Kaisale eŋe eŋine donine Yuda ŋei ware kakeiwane sunonge. 
ROM.3.3	Yuda ŋei natne eŋe don yewa mi detluke magekoiwo yemo daleo? Eŋe yale okangoiwo yemo yewaŋo Kaisale wane ra togole ra togole donine yewa ma kesiyake me? 
ROM.3.4	I Midakaka! Kaisale eŋe don welekatne ra okanmaike, ŋo ŋei korop eŋe isi okanmami, eya wane Kaisale wane ekapko iwa yale ramaike,
ROM.3.4	“Ge dongo biraganbi, ge don raraŋone eyaŋo bile okangi, ge maine don yuwangene.”
ROM.3.5	Ŋo ŋenane masi tanik borikine oka okanze yewaŋo siluŋ Kaisale wane tanik manik koboine oka okanine eya didiwo qe wakon maikeo yemo daleo okaniyake? Ŋene daleo maine raikene Kaisale eŋe ma koboeŋon okanmaike yewa eŋe sot okanmaike me? (Na don iwa ŋei edo okan okanmami eya wane rokop ramaile.) 
ROM.3.6	I Midakaka! Kaisale eŋe koboine mida ra yemo eŋe daleo kepe baŋem ŋei ŋerep kineze maine ma wakongirap?
ROM.3.7	Ŋo siluŋ nat paromine yemo naŋane isi donne ŋo Kaisale wane kibi qelaŋan qesiŋka more maki eŋane don wele eya wiye manerop didiwo suwa ariyakeo, yemo daleo okaniyake? Pakimo na siluŋ onoka wane borikine mane nora more turuŋine nin okanmaike? 
ROM.3.8	Pakimo ŋene onoka wane iwa yale mi ramaine. “Ŋene borikine maŋem ma tanik manik maine sarikep?” Na don mide iwa ramaile eya wane ŋei natne eŋe welekatne naŋane ramami, oŋo yale ramaike rau paki naŋane detpi boriki sigine qemami! ŋei iwa eŋe baŋ turuŋine wikile eboniyake yemo menageyake.
ROM.3.9	Eso maine, ŋene Yuda ŋeiŋo qelaŋ ŋei yuwan one more rokop mane gemaine me dale? Weneŋ Midakakamde! Na mo mikepka sikan-ŋunile, yemo Yuda ŋei so qelaŋ ŋei eŋe kine-ene wekuka, eŋe korop borikinane bano waket more qelitine qeokanmami. 
ROM.3.10	Eya wane Kaisale wane ekapko iwa yale ramaike,
ROM.3.10	“Ŋei maneŋo koboboine mi gemaike, 
ROM.3.11	Ŋei maneŋo dereret korop mi gemaike, me maneŋo Kaisale kayakane mi zuwaŋka okanmaike. 
ROM.3.12	Ŋei korop eŋe Kaisale qeliŋka qeyau ariwarekoi, eŋe korop borikine okan warekoi, weku maneŋo maine mi okanmaike. 
ROM.3.13	Eŋane aŋaene yemo deŋesere mumuine borikine okoramaike, eya yale, isi borikineŋo belakamene wali walip pisemaike, so don seuseuinerop, koma wane ŋet dokune borikine yale, pieno ŋine saket okanmaike, 
ROM.3.14	Ŋei borikine yewa eŋe naso baŋem aŋaeno ŋine sowa tabaine don mi raraine eya koto so wet derereteno watke pa more aŋaenoka saket kimkope-ene qom umat ma wakone ebon okanmaike. 
ROM.3.15	So eŋe naso baŋem kine kine qokoine eya ma wakongei wane simile dere qomene wiyeki naso natko kawali weneŋ ziwem ma okanmami, ŋo naso natne eŋe enguwi weneŋ seuk-okanmami, 
ROM.3.16	so eŋe ŋei borikine yaline okangei me mau paki kima natne eŋe okan-one more mau gege-ene manerop zok umat wakongi qom borik so qom umat ma wakone ebon-okanmami. 
ROM.3.17	So eŋano don dereret mane bile wet maep me wet menaŋ me qom pesek eya mane yemo mane mi pa ebonmaike, 
ROM.3.18	eŋe enŋe-nane detpi zok manerop waki matali qetali ma okanmami wane baŋ Kaisaleŋo ŋei yaline eŋe onokaka don edaniyake, yemo eŋe oŋom detmaike, wane mo ŋei yaline eŋe siluŋ Waom wane kaet detpi rap.”
ROM.3.19	Ŋene mo detmaine, don korop ra rokop dongo ra waremaike, yemo ŋeiwa ra rokop don wane bano gemami, eŋane ramaike, eya yemo ŋei wet eya ma wongeyakane, so kepe baŋem ŋei ŋerep korop waraŋongi sari, Kaisale wane kine tile tilek eya wane bango waket warekei. 
ROM.3.20	Ŋei maneŋo ra rokop don teweke ge mage more, Kaisale wane kaitko koboine mi okorayake, ra rokop don yemo eŋe ŋei sot okange yewa sikankaki, ka detkayake, eya wane.
ROM.3.21	Ŋo iwa yemo Kaisaleŋo ŋei eŋino koboine biraongi gekei wane, numa mo tingo Yesu wane kutko ma wakonge, ŋo yewa eŋe ra rokop donka mogare, gege numa yewao, Midakaka, ra rokop don so propet eŋe numa koboboine eya wane don kisiine ra qelaŋangoi. 
ROM.3.22	Kaisaleŋo ŋei eŋe Yesu Kristo detlukkau paki malipkakei, eya wane ŋei koboboine edorayake. Kaisale eŋe masi iwa yemo ŋeiwa korop diyawa edo Kristo malipka gemami, eŋe okanoniyake, onoka wane kineine etkeka mi pamaike, Midakaka. 
ROM.3.23	Ŋei korop borikine ma warekoi paki, Kaisale wane ebu ebu kibi qelaŋanine yewa kakale rau paki, eri abaran ari warekoi. 
ROM.3.24	Ŋo siluŋ Kaisale qomine rarainane seseone more, wet menaŋine yewa lewine midaine, yaup eŋe korop ebu more, Kristo Yesuŋo borikino ŋine siwot ongane, eŋane raki paki, eŋino koboine biraonge. 
ROM.3.25	Kaisaleŋo seukeyakane ra mangane, eŋe gegeine qaisik kaki, weŋemineŋo ŋei korop eŋe detlukakei, eŋane borikine-enane turuŋ ma more seuke more saukki mo siukke. Kaisale eŋe masi yewa okangi paki, tanik manik koboboine eya wane kine ma wakonge. Mo alakan yemo eŋe loloŋone more, ŋei eŋane borikineene yewa qeliŋgi pake. 
ROM.3.26	Wane naso iwao yemo, eŋe ŋei eŋane borikineene eya ka modare eŋine masi tanik koboboine eya wane kine ma wakonge. Eŋe numa yaleoken okangi paki, Kaisale oŋom koboboine gemaike, eya wane kine sikanonge paki, eŋe ŋei natne Yesu malip kamami eya ebuki koboboine okanmami.
ROM.3.27	Pakimo maine ŋene eya wane mawa nagukene? Midakaka, eso iwa wane kine yemo dalino? Ŋene ra rokop don tewekmaine, kine eya me? Mida, kine yemo ŋene detluke malip kamaine yewaŋo okanmaike. 
ROM.3.28	Ŋene ramaine, yemo ŋei eŋe mali malipinane weku ra more, koboboine Kaisale wano biraka okanmaike, eso ra rokop donŋo raki teweke okanmaike, eya wane mida. 
ROM.3.29	Me eŋe Kaisale weku Yuda ŋei eŋane Kaisaleka mane? Eŋe qelaŋ ŋei eŋane Kaisale yaleka mida mi mane gemaike? O, eŋe eŋane Kaisale weneŋ gemaike. 
ROM.3.30	Kaisale eŋe wekuku, wane eŋe baŋ Yuda ŋei mali malipenane raki paki, eŋinerop koboine biraoniyake, so qelaŋ ŋei eŋe yaleka mali malipenane raki paki, eŋino koboine biraoniyake. 
ROM.3.31	Ŋene iwa okangi kamaine, eyamo mali malipŋo ra rokop don rasi qokki ketmaike, yale okanmaike me? Midakaka, yale mida, eya wane turuŋine ŋene ra rokop don maŋem wiye okorakep!
ROM.4.1	Abraham, ŋenane solaoken qerakze, ŋene eŋane daleo raikene? Eŋe daleo okange? 
ROM.4.2	Eŋe tanik manik maine okangi Kaisalerop koboboine birakakeo, yemo eŋe eya wane maine eŋine mawa nagukirap. Ŋo siluŋ eŋe Kaisale wane kaitko mi mawa naguke. 
ROM.4.3	Eya wane Kaisale wane ekapko yale ramaike, “Abraham eŋe Kaisale detlukkake, so onoka wane mida, mali malipine eya wane raki paki, Kaisale eŋe detkaki, ŋei koboboine okange.” 
ROM.4.4	Ŋei mane urata mayake, eŋe lewine qolekaikei, lewine qolekamami, eya eŋe yaup wet pesek wane bakom okan kamami, mi okanmaike. Eya yemo eŋe urata mamaike, eya wane lewine okanmaike. 
ROM.4.5	Ŋo ŋei mane eŋe mali malip mageyake, eŋe urata mi mayake, eŋe Kaisaleŋo ŋei borikine mama raki, sotene midaine okanmami, eŋe detluk kayake, yemo eŋe mali malipine eya wane raki paki detki, koboboine okangi, eŋinerop birakaki geyake. 
ROM.4.6	Dawit eŋe Kaisaleŋo ŋei mane urata natne mi mama geki, Kaisaleŋo wet pesek okankaki paki, ŋei koboboine ra more mayake, eya wane eŋe wet pesek desiyake, don iwa yale rake,
ROM.4.7	“Wet pese desikei ŋei yewa eŋane borikineenane turuŋine Kaisaleŋo qelige ebonge, eŋane borikineene mataliki siukke! 
ROM.4.8	Wet pese desiyake ŋei eya wane borikineine Waomŋo baŋ mi motki payake!”
ROM.4.9	Ŋei wetpese desikei wane don, Dawit eŋe rake, yewa eŋe ŋeiwa solaene piwitne kitatkoi eŋane rake me? Mida, eyamo eŋe ŋeiwa solaene piwitne mi kita kitatne eŋane weneŋ rake. Ŋene Kaisale wane ekapko don iwa yale detmaine, “Abraham eŋe Kaisale detlukkake, so onoka wane mida, eŋine mali malipinane raki paki, Kaisaleŋo detkaki, ŋei koboboine yale okange.” 
ROM.4.10	Naso diyawao iwa wakonge? Iwa eŋe alakan me ŋado Abraham solaine piwitne kitatke naso yewao? Iwamo alakan wakonge, ŋado solaine piwitne kitatkoi, yewao mida. 
ROM.4.11	Eŋe solaine piwitne ŋado baŋ kitatkoi, pakiso eŋane sola kita kitatine, yewaŋo yemo oŋa oŋa, eyaŋo kine qe wakonge, onoka wane mida, Abraham wane mali malipinane ra more, Kaisaleŋo detkaki, eŋe alakan ŋei koboboine okangi, ŋado eŋe solaine piwitne kitatkoi, eso eya wane Abraham eŋe lewine alakane, ŋeiwa korop diyawa edo Kaisale detluk kamami, eŋane magaene okange paki, Kaisaleŋo detki menaŋgi, eŋe solaene piwitne mi kita kitatneŋo siluŋ detongi, eŋe ŋei koboboine okangei. 
ROM.4.12	Eŋe yaleka ŋeiwa solaene piwitne kita kitatne, eŋane magaene weneŋ okanmaike, onoka wane eŋe solaene piwitne kita kitatne eya wane mida, ŋo yemo iwa yale wane, eŋe gege wekuka mali malip korop gekei, ŋenane magaze Abrahamŋo alakan gege geki, ŋado eya mo yale solaine piwitne kitatkoi.
ROM.4.13	Kaisaleŋo Abraham eŋine so doko ŋosakoune mali malip weneŋ qeli so kepe suwaine eya eŋane leleyakane biŋek qe more edange warekaikei. Don iwa edange, yemo onoka wane Abrahamŋo ra rokop don tewekkane mida, eŋe detlukaki, eya wane raki paki, Kaisaleŋo detkaki, ŋei koboboine okange. 
ROM.4.14	Kaisaleŋo ra rokop don tewek okanmami, eŋe biŋek qe eboniyakane don edangirap, yemo ŋei eŋane mali malipŋo wele midaine okangirap, pakimo Kaisale wane don sap saune okangirap. 
ROM.4.15	Ra rokop donŋo Kaisale wane sot osi osi tebakaki sariyake, ŋo ra rokop don mane yewa mi payakeo, yemo ra rokop don dere ŋade ŋadek, eya mi payake.
ROM.4.16	Biŋek qe more don eda edan, eya yemo mali malipŋo pekeine motke, eya wane biŋek qeqe don, eya yemo Kaisale wane bakom lewine midaine Abraham wane doko ŋosakoune korop eŋane biŋek okan waremaike. Ra rokop donka dere tewekmami, ŋei yewa eŋaneka mida, ŋo yemo ŋeiwa diyawa edo Abrahamŋo okange, yale detluk kamami, eŋane weneŋ okanmaike. Abraham yemo eŋe mali malip korop ŋenane magaze okanmaike. 
ROM.4.17	Eya wane Kaisale wane ekapko iwa yale ramaike, “Na kepe baŋem ŋei loutne eŋane magaene geukole.” Eso eya wane biŋek qeqe don, eya yemo Kaisale wane kaitko maine okanmaike, Abrahamŋo eŋe detlukkake, Kaisale oŋo ŋei seuseune eŋe gege ma wakone ebon okanmaike, so eŋane donŋo raki, kine kine mi wakongoi, yewa wakon wareyake. 
ROM.4.18	Abraham eŋe dere qekaki paki, siluŋ eya detlukkake, so eya wane dereret geke, eso eŋe yale okangi paki, “Kepe baŋem ŋei korop eŋane magaene okange.” Kaisale wane ekapŋo don iwa yale ramaike, eya wane rokopko, “Geŋane doko ŋosakopŋone eŋe baŋ iwa serekin magu yale loutne manerop okangei.” 
ROM.4.19	Eŋe komaine mo wan handret (100) maratka yakane okange, ŋo siluŋ eŋine mali malipineŋo mi pelekke, naso eŋe solaine zokongi, solainane wetkekeo, me Saraŋo medep mi ebuke, yewao. 
ROM.4.20	Eŋine mali malipineŋo mi qeliŋkake, so eŋe Kaisale wane biŋek qeqe don olatke, eya wane wet etkeka mi okange, eŋine mali malipineŋo zonom qewatkake, pakiso eŋe Kaisale mawakake. 
ROM.4.21	Eŋe Kaisaleŋo biŋek qe more don olatke, eya maine baŋ okaniyake, eya mo detlukkake. 
ROM.4.22	Abraham eŋe yale okangane, mali malipinane raki paki, “Kaisaleŋo detkaki, eŋe ŋei koboboine okange.” 
ROM.4.23	Donba “Eŋe detkaki, ŋei koboboine okange,” eya yemo eŋaneka bonep mi qekoi. 
ROM.4.24	Eŋe ŋenane yaleka weneŋ qekoi, ŋene eŋe Yesu Waomze seuseuwo ŋine ma wirikkaki wiyeke, eŋe detluk kakeneo, eŋe detŋongi, ŋene ŋei koboboine okangene. 
ROM.4.25	Eŋe seukeyakane sunka ebonge, onoka wane ŋenane borikinane ra more, so eŋe ma wirikkaki wiye more biraŋongi, Kaisalerop ŋei koboboine gekenane, yale okange.
ROM.5.1	Kaisaleŋo ŋene mali malip wane ra more, sot midaine koboboine eŋerop gekenane bira ŋongane, ŋene peyamgo Kaisalerop Waom Yesu Kristo wano makatake gemaine. 
ROM.5.2	Eŋe mali malipzane raki paki ŋebu more, gege mage wawaine iwa Kaisale wane qom pesek kotino biraŋongane, ŋene ukude Kristorop makatake gemaine, eya wane ŋene oi bakom okanŋem paki, Kaisale wane qeli ewe zonom eya makenane, dereret okane gemaine. 
ROM.5.3	So ŋene yaleka oi bakom okan maine, wikile kine kinezane kotino gemaine, onoka wane ŋene iwa yale detmaine, wikile kine kine yewaŋo togole togole ma leule okanmaike. 
ROM.5.4	Togole togoleŋo waraŋkaki, Kaisaleŋo liwe liweko ma togole qe togole ŋebu ŋebu eya sariyake paki, eŋane ma togole qe togole ŋebu ŋebu, yewaŋo yemo qeli wane dereret gege yewa maki wakoniyake. 
ROM.5.5	Qeli wane dereret gege eyaŋo ŋebuki mi gamu ŋoniyake, onoka wane Kaisale eŋe eŋine wet maepine Asu Koboboine ŋebonge, oŋo qakki kotozo ketwareke, eya yemo Kaisale wane bakom, lewine midaine ŋebonge.
ROM.5.6	Ŋene zonomze midaine, ge sari mageŋem, Kaisaleŋo naso motke, yewa bomileki, Kristoŋo borikine zane turuŋine seukke. 
ROM.5.7	Ŋo ŋene kepe ŋei kine iwa yale ŋei maneŋo ŋei koboboine mane wane raki paki, maine seukŋem rap. Ŋo ŋei qotkoinane ra more, ŋene maine mi seukkene. 
ROM.5.8	Ŋo Kaisaleŋo yemo siluŋ wet maep zok manerop okanŋon okanmaike, eya wane kine sikan ŋonge, eya yemo ŋene borikine mamaka geŋem, Kristoŋo ŋenane turuŋze maki paki seukke! 
ROM.5.9	Eŋane seuseuineŋo ŋene ŋebu more, koboboine iwa Kaisalerop biraŋonge paki, ŋene baŋ oŋo manerop Kaisale wane sot osi osiwo ŋine makok ŋoniyake. 
ROM.5.10	Ŋene Kaisale wane ŋabakoune okane gekone, ŋo eŋe siluŋ eŋine Gipolane seuseuinane raki paki eŋine dokokoune ŋebuke, wane iwa yemo ŋene Kaisale wane dokoine okanmaine paki, ŋene baŋ koso manerop Kristo wane gegeineŋo ŋebuki menaŋgene! 
ROM.5.11	Ŋo siluŋ yewaka mida, ŋene Waomze Yesu Kristo wane raŋem paki, Kaisale oi bakom okan kaikene, oŋo ŋene ŋebuki, Kaisale wane dokoine okanmaine, eya wane.
ROM.5.12	Borikineŋo kepeo ŋei weku eŋanoka wakonge pakimo, eŋane borikineŋo seuseu ma wakone ma waraŋka sarike, pakiso seuseuŋo ŋei korop eŋano rokopkeke, onoka wane, ŋo yemo ŋei korop mo ŋeiweku eŋano takotke more borikine ma warekoi, eya wane. 
ROM.5.13	Kepeo borikine mo alakan wakone paki, ra rokop don yewa ŋado ebonge, ŋo ra rokop donŋo yewao mi pakane borikinane turuŋine kibi mane mi more sakoi. 
ROM.5.14	Ŋo Adam wane naso yewao ŋine sari mage, Mose wane nasoo, yemo seuseuŋo ŋei korop yuwan one more ebu ket wareke, ŋei natne borikine mi makoi, eŋe Adamŋo okange yale, Kaisale wane aŋaine birakoi, ŋei yewa eŋe siluŋ seuseuŋo yuwan one more, ebu ket wareke.
ROM.5.14	Adam eŋe ŋei mane ŋado sari lotkeyake, eŋane oŋa oŋaine. 
ROM.5.15	Ŋo siluŋ ŋei etke yewa ere rokopetne wekuka mida, onoka wane Kaisale wane bakom lewine midaine, yewaŋo Adam wane borikine eya wane rokop mi okanmaike. Ŋei loutne seuk warekoi, yewa yemo welekatne, onoka wane ŋei weku eŋane borikinane seuk warekoi. Ŋo siluŋ Kaisale qom borikine i zok manerop kakapa suwaine pamaike, so bakomine lewine midaine yaleka, yewa ŋei weku Yesu Kristo wane qom borikinane makone. 
ROM.5.16	Eso eya yemo kineetne kine mane kine mane okanmamik, Kaisale wane bakom, so ŋei weku borikine make, eya wane masi. Ŋei wekuŋo borikine maki, eya wane ŋadino, “Sot korop,” eya wane kine ma wakon ma wakon eya sarike. Ŋo borikine loutne makoi, eya wane ŋadino yemo Kaisale wane bakom siu siukine midaine, “Sot Midaine,” eya wane kine sarike! 
ROM.5.17	Iwa yemo welekatne ŋei weku wane borikine eya wane ra more, seuseuŋo kiyeke more, ŋei waom okange, onoka wane ŋei weku yewa eŋane sot wane. Ŋo siluŋ ŋei weku Yesu Kristoŋo urata make, yemo zok kakapa! ŋei korop Kaisale wane qom borik wat watko pamaike, so bakomine lewine midaine, eŋinerop koboboine gege, yewa mau eyaŋo baŋ Kristo wane raki paki ware ŋungi, gege togon ge arikei.
ROM.5.18	Eso eya wane borikine weku, eyaŋo ŋei korop bori wori wane numao biraonge, numa weku eyaka ŋei wekuŋo masi tanik koboboine okange, eyaŋo ŋei korop siwoton wareki paki, gege ebonge. 
ROM.5.19	Ŋei wekuŋo aŋa biraki, sot eyaŋo ŋei korop ebuki, borikine mama okanwarekoi. Numa weku yewaka ŋei wekuŋo aŋa tewe tewek okangane, eya wane ra more, ŋei loutne eŋe baŋ koboboine Kaisalerop biraongi gekei.
ROM.5.20	Ra rokop don wakonge, eyamo borikine mama eyaŋo suwayakane, ŋo siluŋ borikineŋo suwa ariki, yewaoka Kaisale wane qom borikineŋo zok manerop suwa kakapa lele arike. 
ROM.5.21	Eso yalinane borikineŋo seuseu ŋei waom okankake, eya wane rokopka Kaisale wane qom borik, eyaŋo koboboine gege eya wane ra more ŋei waom okangi paki, iwen ŋongi, gege togon matko Yesu Kristo ŋenze Waom zane ra more arikene.
ROM.6.1	Pakimo ŋene daleo raikene? Ŋene borikine kotinoka takotke geŋem, Kaisale wane qom borikŋo maine baŋ suwa ariyake? 
ROM.6.2	Yale Midakaka! ŋene borikinane seukkone, ŋo daleo ŋene koso eya wane kotino takotke ge arikene? 
ROM.6.3	Ŋine welekatne iwa detpi, ŋene peyam doku taukone naso yewao Kristo Yesu wano takotkekone, ŋene payam doku tauŋem paki, eŋane seuseuino weneŋ takotke seukkone. 
ROM.6.4	Ŋene doku tau more, Kristorop weneŋ seukkone, paki Kaisaleŋo eŋerop dukŋonge, eya yemo Magak wane qeli ewe zonomine qelaŋan gorop, yewaŋo Kristo seuseuwo ŋine ma wirikkaki wisikae wiyeke, rokop yaleka ŋene maine gege musele mane gekene.
ROM.6.5	Ŋene eŋerop makatake weku okane, eŋe seukke yale seukkoneo, yemo numa weku yewaka ŋene baŋ eŋerop makatak nagu weku okanŋem, eŋe okange yale, ma wirikŋongi wisikae more wiyekene. 
ROM.6.6	Ŋene iwa yale detmaine, ŋenane tanik manikze sogine eya mo Kristorop qeki eŋane kibego seukke, eya yemo borikinane zonomŋo rokop ŋonge, eya qe mataliki maine siukeyakane paki, ŋene koso borikinane qelit qeqe manerop mi qekenane yale okanŋonge. 
ROM.6.7	Ŋei mane seukeyake, eŋe borikinane zonomgo ŋine siwotkaki ariyake. 
ROM.6.8	Ŋene Kristorop weneŋ seukkoneo, yemo ŋene yale detlukkene, ŋene baŋ eŋerop weneŋ yaleka gekene. 
ROM.6.9	Ŋene mo detmaine, Kristo eŋe seuseuwo ŋine ma wirikkaki wisikae wiyeke wane, eŋe baŋ mane mi seukeyake. Seu seu eŋe zonomine manerop mi pamaikane, mi maket birakayake. 
ROM.6.10	Seu seu eya eŋe seukke, yemo borikine atakine atakine makone, eya wane eŋe atak weku seukki qoeke, eso eŋe gegewa iwa gemaike, yemo eŋe Kaisale wane ra more gemaike. 
ROM.6.11	Numa weku yewaka ŋinŋinane yaleka wetkekei, yemo borikinane seukkone, yale okanmaike, ŋo wisika gege yemo Kaisale wane, Kristo Yesurop qeturaŋ nagu gemaine, yale okanmaike.
ROM.6.12	Borikineŋo solaŋine siu siukinerop, iwao ŋei waom okan ŋuniyakane raki, misuk detkakei me solaŋineŋo borikine makei wane rikuk ŋungi, eya misuk detkakei. 
ROM.6.13	Me kiye mete solaŋine natne kine kine qotkoinane mi qebinkau borikinane qelit qeyake, eya wane turuŋine yemo ŋine Kaisale wane uratao waket warekei, paki seuseuwo ŋine ma wirik ŋungane, kiye mete solaŋine Kaisale sunkau, kine kine maine koboboine eya wane qelit qeyake. 
ROM.6.14	Borikineŋo ŋine ŋei waom misuk okan ŋuniyake, ŋine ra rokop don wane bango mi gemami, midaka, ŋine Kaisale wane qom borik eya wane bango gemami.
ROM.6.15	Eya wane ŋene daleo okangene? Ŋene maine koso borikine makene. Eya midakaka, onoka wane, ŋene ra rokop don wane bango mi gemaine, ŋene Kaisale wane qom borik wane bango gemaine so ŋene eŋane biŋek okangone. 
ROM.6.16	So ŋine iwa yale mo detkei, ŋine koto so solaŋine qeliŋkau, ŋei mane wane qelit qeqe okaniyake. Ŋo ŋine borikinane qelit qekeiwo, yemo ŋine eya wane weleine seuseu marat-kakei. Yale wane ŋine aŋa tewe tewek okangeiwo, yemo eya wane weleine yemo ŋine ŋei koboboineŋo biraŋunge, ŋine Kaisalerop weneŋ gekei. 
ROM.6.17	Ŋo bakom kito kito yemo Kaisale wane biŋek okaniyake! Onoka wane, ŋo ŋine mo borikinane qelit qeqe okangoi, ŋo siluŋ ŋine koso mo ŋibu zinge Kaisale eŋine don wele eya maratka makoi, eya wane ŋine naso iwao eya dere tewekmami. 
ROM.6.18	Ŋine borikino ŋine siwotŋungi, koboboine gege eya wane qelit qeqe okangoi. 
ROM.6.19	Na ŋei ŋenze wet dereretze pamaike, eyaka mogare don iwa ramaile, yemo onoka wane wet dereretŋine pelekakatne pamaike, eya wane. Naso maneo ŋine wetŋine so solaŋine qeliŋkau, kine kine diinerop so qotkoine eya wane qelit qeqe okangoi, eya yemo qotkoinane. Rokop yalewaka ŋine ukude kotoŋine so solaŋine korop qeliŋkau, koboboine gege eya wane qelit qeqe okaniyake, eya yemo koboboinane.
ROM.6.20	Ŋine borikinane qelit qeqe gekoi, naso yewao koboboine gege eya wane mulap mane mi pa ŋibonge. 
ROM.6.21	Ŋine naso yewao kine kine okane gekoi, eya wane wele onokaka maratkakoi, ukude masi yewa wane ŋine gamu gamune okanmaike? Masi kine kine eya wane wele yemo seuseu! 
ROM.6.22	Siluŋ ukude yemo ŋine mo borikinane mulapko ŋine siwot-ŋunge, eya wane ŋine Kaisale wane qelit qeqe okanmami, ŋinane weleŋine maratkamami, yemo wet kuneneŋine gege, eya motpi eŋanoka wat watko payake, paki eya wane weleine yemo gege togon maratkakei. 
ROM.6.23	Borikinane lewine yemo seuseu makene, ŋo Kaisale wane bakom lewine midaine eya wane wele yemo gege togon maratka more, Kristo Yesu ŋenane Waom, eŋerop tako rakot ge arikene.
ROM.7.1	Kimakopne, na rakalane okanmaile, eya ŋine mo detlukmami, onoka wane ŋine koropŋo Mose wane ra rokop don wane kine mo detmami. Ra rokop donŋo ŋei mane eŋe wisika geyake rokop warekaki, eya wane bango geyake. 
ROM.7.2	Ŋerep mane ŋaunerop, eŋe ra rokop don eyaŋo ŋaune wisika geyakeo, yemo ŋaunano makatakkaki geyake. Ŋo ŋei seukeyakeo, yemo ŋerep eŋe ra rokop donŋo ŋei wano makatakkake eya mo siwotkaki, mulap midaine okanmaike. 
ROM.7.3	Ŋo ŋerep eŋe ŋaune wisika geki, ŋei mane mayakeo, yemo ŋerep eya zokit kita kitat orakei, ŋo ŋerep eya eŋe ŋaune seukmaikeo, yemo eŋe ra rokop don eyaŋo mi makatak kayake, eŋe siwot kaki, mulap midaine geyake, paki eŋe ŋei mane mayakeo, yemo eŋe zokit mi kitasiyake. 
ROM.7.4	Eso kimakopne, ŋine yaleka Kristo wane solainerop ra rokop don wane seukkoi, wane ukude yemo ŋine mo eŋane biŋek okanmami, eŋe seuseuwo ŋine ma wirikkaki wisikae wiyeke, eya wane ŋene weleze maine Kaisale wano wakoniyake. 
ROM.7.5	Ŋene gege sogine gekone, naso yewao ra rokop donŋo ŋenano borikine makenane simile qotkoine motki, eyaŋo ŋenane solaze korop rokopke urata mawareke, paki ŋene seuke mida sololokke, eya wane wele marat kawarekone. 
ROM.7.6	Eya wane ukude yemo ŋene ra rokop donŋo koso manerop mi makatak ŋonmaike, mo siwot ŋonmaike, onoka wane ŋene seukkone, yemo atak maneo ra rokop donŋo makatak ŋongi, mulap ŋei okangone, eya wane. Ŋene ukude yemo, ra rokop don sogino qeqine numa eya koso manerop mi mamaine, ŋene Asu wane numa musele eya mamaine.
ROM.7.7	Eya wane ŋene daleo rakene? Ra rokop don eya oŋomka borikine? Eya Midakaka! Ŋo siluŋ ra rokop don eyaŋo nolatkimo borikine pamaike, eyamo na detmaile. Ra rokop donŋo qom riwe riwe wane don mane mi raki rap, “Ge ŋei kimakopŋone eŋane toran aboŋenane qomŋone mi riwe magekep.” Yale mi raki rap, yemo na eya wane mane mi detpe rap. 
ROM.7.8	Borikine eya yemo, ra rokop donŋo nagaine mere qesiŋkaki, wet dereretne rikukkaki, qom riwe riwe kine kine loutne wetno wakon okanmaike. Ra rokop donŋo mi paki rap, yemo borikine eŋe siu siukine paki rap. 
ROM.7.9	Na noŋom sogino ra rokop don midaine gekole, naso yewao wisika gekole, ŋo ra rokop don sarike, naso yewao yemo borikineŋo wisikae wiyeke. 
ROM.7.10	Pakiso na seukkole, so ra rokop donŋo gege ma wakoniyakane raraine, eyamo na iwa yale kamaile, seuseu ma wakonge. 
ROM.7.11	Borikineŋo nago nagongo rabidan geki paki, ra rokop don wane ra more isinange paki, borikineŋo nekuki seukkole.
ROM.7.12	Eso eya wane yemo iwa yale, ra rokop don eŋineka yemo sigeine, so ramatok don eŋe sigeine, koboboine, so maine. 
ROM.7.13	Pakimo daleo, kine kine maine iwaŋo nekuki seukkole me? I Midakaka! Eya yemo borikineŋo yewa okange, borikine kineine wakon lukeyakane, don maine eyaŋo tingo wakongi, borikine eyaŋo waraŋkaki seuseu naŋano sari wakonge. Eya yemo borikine qotkokoine eya wane kineine didiwo wakoniyakane, yale okange. Pakiso ra rokop donŋo borikinane kine sikan ŋonmaike, yemo zok qotkokoine manerop.
ROM.7.14	Ŋene iwa yale detmaine, ra rokop don yemo Waom wane donso Asu wane piwitne, ŋo na yemo kepe wane piwitne, eya wane na borikinane mulapŋo luk-nanmaike so eya wane qelit mama yale bira-nangoi. 
ROM.7.15	Na kine kine okanmaile, eya wane kine mi detmaile, na yeye mane makalane nangi, mi ma okanmaike, ŋo siluŋ eya wane tungo yemo qikka okanmaile, so mi makale so nekalane raraine, na yewa ma okanmaile. 
ROM.7.16	Na yeye mane makalane, walukmaile, walukewe yewaŋo sikan-nanokanmaike, yemo ra rokop donŋo maine, eya wane na detpe weleka Waom wane don maine okanmaike. 
ROM.7.17	Eso yalinane na weku noŋom kine kine iwa bile maine eya welekatne mi okanmaile, yemo borikine kotono watke pamaike, eyaŋo rikuk-nangi paki qebin-nangi ma okanmaile. 
ROM.7.18	Na detmaile, masi koboboineŋo naŋane kiye meteno so koto solano mat urum ma mi gemaike, ŋei dereret eyaŋoka pamaike. Yeye kine kine maine eya okangalane wetke okanmaile, ŋo na maine mi okan okanmaile. 
ROM.7.19	Na tanik manik maine okangalane det okanmaile, eya mi okan okan maile. Eya wane tungo yemo masi tanik qotkoine, mi okangalane detokanmaile, yewa okan okanmaile. 
ROM.7.20	Ŋo na masi tanik mane mi oka okane, eya okanmaileo, yemo kine iwa yale wakonmaike. Na noŋom masi tanik yewa mi okanmaile. Midakaka. Yemo borikine kiye meteno so wet solano rokopke pa waremaike, yewaŋo okan okanmaike.
ROM.7.21	Eso yalinane na kawemo, ra rokop don iwa eŋe urata mamaike, na tanik manik maine okangalane rawe, eyaka qotkoineŋo wakonnan okanmaike. 
ROM.7.22	Naŋane qomneŋo yemo Kaisale wane ra rokop don yewa dere simile okan okanmaile. 
ROM.7.23	Ŋo siluŋ na kawemo, ra rokop don kine mane eyaŋo naŋane kiye meteno so wet solano urata mawaremaike, ra rokop don mane yewa eyaŋo Kaisale wane ra rokop don simile naŋane wet dereretno pamaike, eyarop kawali yaku more, ŋaba nagumamik. Paki eyaŋo neu luknane more, borikinane ra rokop don, eyaŋo solane korop rokopke ware urata ma okanmaike, yewaŋo mulapko biranan okanmaike. 
ROM.7.24	O, na ŋei wet pesekne midaine! ŋei maŋo solane iwaŋo neu seuseuwo bira naniyakane makok naniyake? 
ROM.7.25	Kaisale bakomine kitomaile, Waomze Yesu Kristo wane ra more mo siwot nange!
ROM.7.25	Iwa yemo naŋane tanik manik, na noŋomka yemo, na maine Kaisale wane ra rokop donka weku wet dereretneŋo qelitine qeki, nae solaneŋo eyaka borikinane ra rokop don eya wane qelitine qe okanmaike.
ROM.8.1	Kristo Yesurop weku qeturage gemami, borikinane turuŋine, ŋei yewa eŋano iwa mi wakoniyake. 
ROM.8.2	Eya wane asu wane ra rokop don, eyaŋo yemo Kristo Yesurop qeturage weku gege, eya waraŋkaki sari ŋebonge, yewaŋo na borikine so seuseu wane ra rokop dongo ŋine siwotnange. 
ROM.8.3	Ra rokop donŋo eya maine mi okangi rap, yemo onoka wane ŋei ŋenze kepe wane tanik manikze sogine, eyaŋo ra rokop don qeki ketke, Kaisaleŋo okange, eŋe borikinane turuŋine ŋei ŋenane raki paki, eŋine Gipole wemedep weku birakaki ketke, oŋo sari borikine mama ŋenane sola tanik mage more borikinane turuŋine seukke. 
ROM.8.4	Kaisale eŋe iwa okange, yemo ra rokop don koboboine eyaŋo ŋenane kotozo watkeki, ŋene Asu wane tanik manik wane rokopko gekenane yale okanŋonge, ŋei ŋenze kepo masi tanik manik qotkoine yewarop gekenane mida. 
ROM.8.5	Ŋei diwa eŋe gege sogine eya waneka motpi wet dereret so mali malipene pamaike, ŋo ŋei diyawa edo Asuŋo edangi eya wane rokopko gege gemami, eŋane wet dereretene yemo Asuŋo okangei wane ramaike, eya waneka motpi pamaike. 
ROM.8.6	Ŋine wet dereretŋine sogi gege eya wane more gekei, eya wane weleine yemo seuseu marat-kaikei, ŋo wet derereret ŋine Asu waneka more gekei, yemo ŋine eya wane weleine eya mo gege togon so wet pesek maratkakei. 
ROM.8.7	Eso yalinane ŋei mane eŋe wet deŋeretine sogi gege eya waneka wetke geyake, eŋe Kaisale ŋabakayake, onoka wane eŋe Kaisale wane ra rokop don eya dere mi tewekmaike, eya wane so eŋe maine mi dere qelaŋane more ŋaŋaemaike. 
ROM.8.8	Ŋei gegeene sogi gege eya teweke magemami, eŋane Kaisaleŋo detki mi menageyake so mi menaŋ okanmaike.
ROM.8.9	Ŋo ŋine siluŋ gege mageŋine sogine eyaŋo raki eya wane rokop mi gemami, Kaisale wane Asuŋo ŋinane kotoŋino gemaikeo, yemo ŋine Asuŋo ramaike, eya wane rokop gemami. Ŋei mane Kristo wane Asu mi ma gemaike, eŋe eŋane ŋei biŋek mi geyake. 
ROM.8.10	Ŋo Kristoŋo ŋinane kotoŋino gemaikeo, yemo ŋinane solaŋine eya baŋ seukeyake yemo onoka wane borikinane turuŋine, ŋo siluŋ Asu eyaŋo yemo ŋinane gege ŋine ŋibonmaike, onoka wane ŋine Kaisale wano koboboine bira ŋunge, eya wane. 
ROM.8.11	Kaisale wane Asu oŋo Yesu seuseuwoŋine ma wirikkaki wisikae wiyeke, oŋo ŋinane kotoŋino mere kito okanmaikeo, yemo eŋe Kristo seuseuwoŋine ma wirikkaki wisikae wiyekeŋo baŋ kotoŋino Asuine gemaike, eŋane raki paki sola ŋine seuseune eya yaleka gege ma wakone ŋibongi wisikae wiye more gege togon geyake.
ROM.8.12	Eya wane, kimakopne, ŋene sotaze weneŋ pamaike, eyamo ŋei gege mageze sogine eyaŋo raki, eya wane rokop gekenane mida. 
ROM.8.13	Ŋo ŋine gege mageŋine sogine eyaŋo raki eya wane rokop gekei, yemo ŋine baŋ seukkei. Ŋo ŋine Asu wane zonomgo tanik manik ŋine borikine eya qeu seuk wareyake, yemo ŋine baŋ wisika ka ge arikei. 
ROM.8.14	Kaisale wane Asuŋo kito qesiŋ okanongi gemami, ŋei yewa eŋe Kaisale wane gipolekoune. 
ROM.8.15	Asu Kaisaleŋo ŋibonge, eyaŋo qelit qeqe mi ŋibu okanmaike, so eyaŋo kaet mi ma wakone ŋibon okanmaike. Yale okan-ŋuniyakane tungo yemo Asuŋo ŋibuki, Kaisale wane dokoine okanmami, so Asu wane zonomgoka ŋene Kaisale arokka ramaine, “Magaze, magaze!” 
ROM.8.16	Kaisale wane Asu Koboboineŋo ŋenane asu eya mo qesiŋka more wet dereretine malotke mangi, ŋene mo Kaisale wane magu me dokoine eya mo dere qelaŋane gemaine. 
ROM.8.17	Pakimo, ŋene mo Kaisale wane dokoine gemainane, eŋe ŋenane mosop biŋekze warekaki pamaike, eya baŋ ŋene eŋine ŋei ŋerep magukoune ŋo welaine okangene. Eya mo ŋene mo Kristorop weneŋ welaine okangene, so ŋene Kristorop weneŋ eŋano takotke eŋane wikilerop gemainane, baŋ eŋane qeli ewe zonomine kotino eŋinerop qelaŋan kotino gekene.
ROM.8.18	Na detmaile, ŋene naso iwa gemaine yewao wikile detmaine, eya korop qeli ewe zonomine qelaŋan ŋado tingo ma wakone ŋeboniyake, eyarop maine mi rokop osikene. 
ROM.8.19	Yeye kine kine kepe so qeli koto ma wakon onge, eŋe korop qomene tiŋ taŋaŋaŋ qeki, Kaisaleŋo dokokoune tingo ma wakon oniyakane tomaka pamami. 
ROM.8.20	Yeye kine kine qeliwo so kepeo ma wakon onge, eŋe korop seuke mida sololok okangei wane rake, enŋene simileenane mida, onoka wane ŋo yemo Kaisaleŋo yale okangei wane detke, kop yewa wakon onge ŋo siluŋ iwa weneŋ detke. 
ROM.8.21	Yeye kine kine qeliwo so kepeo ma wakon onge, eŋe edomka naso maneo maine seuke gotot wane qelit qeqe eya wane mulapko ŋine siwot naguwi rap, paki Kaisale wane dokoine eŋerop qeturage qeli ewe zonom qelaŋan mulap midaine yewao takotkekei. 
ROM.8.22	Ŋene detmaine, Kaisaleŋo yeye kine kine ma wakon wareke, eŋe mo qei ŋineka wikile dere sari mageu, ukude naso iwa gemaine yewao qemaike, wikile yemo ŋerep maneŋo medep mayakane wikile detmaike, eya wane rokop. 
ROM.8.23	Siluŋ yeye kine kine ma wakon onge, eya edoka yale mi okanmami, ŋene Kaisale wane Asuine lewine bakom yale makone, ŋene yaleka dokoine gemaine, eya wane kine Kaisaleŋo solaze ma siwotŋongi paki ma wesakeyakane toma ge more, wetzeŋo wikile detmaine. 
ROM.8.24	Ŋene eya tomaka gekone, eya wane eŋe koso ŋebuke, ŋo ŋene yeye mane wane tomaka ge more wele kakeneo, yemo koso ŋado wele kaikenane mi tomakakene. Ŋei maŋo yeye wele deineŋo kaki pakimo, koso kayakane tomaka geyake? 
ROM.8.25	Ŋo ŋene siluŋ yeye mane wele mi kakeneo, yemo ŋene bororom eya wane toma kaikene.
ROM.8.26	Numa weku yewaka, Asuŋo ŋei set pelek zane yaleka sari qesiŋŋon okanmaike. Ŋene mi detmaine, onoka wane meŋenkaikene, eya wane Asu oŋomka ŋenane Kaisale meŋenka more, don saŋep ŋeiŋo mi qeqine, eya qe okanmaike. 
ROM.8.27	Pakimo Kaisale eŋe ŋei koto baŋem potki ketki ka okanmaike, oŋo Asu wane wet wane kine eya detmaike, onoka wane Asuŋo Kaisale eŋine ŋeikoune eŋane Kaisale meŋen kamaike, so Kaisale eŋine simile eya mogare okanmaike.
ROM.8.28	Ŋene detmaine, Kaisaleŋo yeye kine kine korop ma okanmaike, yemo mainane, ŋei wet maep okanka okanmami, eŋe ma menaŋ oniyakane. Ŋei yewa edora newan oniyakane detki pakane edora newan onge. 
ROM.8.29	Kaisaleŋo ŋeiwa mo alakan ma wesakonge, yewa eŋe yaleka eŋine Gipolane rokop okangei wane matokonge, wane Gipoleŋo ŋolekoune loutne eŋane keuweno lewine kisageyake. 
ROM.8.30	Eso Kaisale eŋe ŋei alakan ma wesakonge, eŋe edora newanonge, so ŋeiwa edora newanonge, eŋe yaleka eŋinerop koboboine gekeiwane biraonge. Eŋinerop koboboine gekei wane biraonge, ŋei yewa eŋe yaleka eŋine qeli ewe zonominane qelaŋane, eya ebonge.
ROM.8.31	Kaisaleŋo masi korop iwa make, eya ka more ŋene daleo maine raikene? Kaisaleŋo kima okanŋon maikeo, yemo maŋo ŋaba ŋoniyake? 
ROM.8.32	Eŋe yaleka eŋine Gipole mi mawalukkake, siluŋ ŋeneka korop sunka ŋebonge! Eŋe eŋine Gipole sunka ŋebonge, wane eŋe yeye kine kine natne korop lewine midaine baŋ mi ŋeboniyake me? 
ROM.8.33	Kaisaleŋo ŋei ŋerewekoune ma wesak ŋonge, eŋe maŋo dongo bira ŋoniyake? Kaisale oŋomka ‘sotze midaine,’ ŋedoramaike! 
ROM.8.34	Wane ŋei maneŋo maine turuŋine ŋeboniyakane done ŋedaniyake? Midakaka! Kristo Yesu eŋe wekuŋo seukke, me koso ma wirikkaki wisikae wiyeke, paki Kaisale wane wonino metmaike, eŋe Kaisaleŋo qesiŋ-ŋoniyakane olat okanmaike! 
ROM.8.35	Pakimo maŋo me onokakaŋo Kristo wane wet maepkoŋine maine mapok ŋoniyake? Umatŋo maine eya okaniyake, me wikile wakileŋo, me ŋengu kitoŋo, bodiŋo, me aboŋ midaine gegeŋo, me ŋetne ŋetneŋo, me seuseuŋo? Eya Midakaka! 
ROM.8.36	Eya wane Kaisale wane ekapŋo iwa yale ramaike,
ROM.8.36	“Geŋane ra more ŋene kaiwe kiroine seuseu wane ŋetno bira-ŋonmami, ŋene lama ebu ari more engumami, yale okan ŋonmami.”
ROM.8.37	Midaka, yeye kine kine umatne iwa eya wane kotino Kristo eŋe wet maep okan ŋongane, ŋene umat korop qe more yuwanka okanmaine! 
ROM.8.38	Na detlukmaile, kine kine maneŋo Kristo eŋane wet maepko ŋine maine mi mapok ŋoniyake. Seu seuŋo, me kepo gegeŋo, me aŋeloŋo, me qeli ŋei waom natne edo, me zonomŋo, iwa gemaineŋo, me ŋado gekene eyaŋo, 
ROM.8.39	me kine kine weti qeliwo ŋine, me qela Ŋei Borikinane kepe bano ŋine, yeye kine kine korop ma wakon onwareke, eya ŋine maneŋo baŋ mane mi eweke more, Kaisale wane wet maep yewa ŋenane biŋek, Kristo Yesu ŋenane Waomze eŋane ra more okan ŋonge, eya ŋine mapokŋon lukeyake.
ROM.9.1	Na Kristo wane ŋei, so na isi mi ramaile, na don iwa ramaile, yemo welekatne. Naŋane wetne Asu Koboboineŋo warekaki paki, yaleka ma qelaŋane nolatmaikane, na isi mi ŋidanmaile, don welekatne eya iwa yale, 
ROM.9.2	na qom borik detmaile, yemo zok kakapa, Yuda ŋei ŋerep magukopne eŋane qomne wikin nanmaike, tako rakot nae sola bikumne so weŋem sotakne! 
ROM.9.3	Eŋane rawe paki, na maine Kaisale wane sowa bano waketpe paki, Kristo qeliŋkakalane ewekewe rap. 
ROM.9.4	Eŋe Kaisaleŋo Yuda ŋei ŋerep ma wesake bira onge, eŋane ŋei ŋerep magu. Eŋe eŋine dokoine ebuke, so eŋine qeli ewe zonomine eŋe weneŋ ebonge, eŋe eŋerop tako rakot okangoi, paki ra rokop don ebonge, eŋe bakom mawa mawa wele makoi, eŋe Kaisale wane kisi maep don eya mawarekoi. 
ROM.9.5	Eŋe Yuda ŋosa wili wilikopene ŋetne eŋano ŋine wakongoi, eso eŋane tego eya ŋine Kristo eŋe mo ŋei kepe sola ma more kepo wakonge, eŋe mo tingo ra edan okange eŋe mane mi motkeke. Oŋo yeye kine kine korop qeli so kepe pamaike, eŋe eya wane ma wakon ma wakon so Waom okane ware-ŋonmaike, eya wane ŋene Kaisale maine bakomine kitokene, yemo naso baŋem naso baŋem! Weleka.
ROM.9.6	Na Kaisale wane kisi maep don yewa wele mi wakonge, yale mi ramaile, onoka wane Israel magu eŋe koropka Kaisale wane maguka mi ma wesakonge. 
ROM.9.7	Me Abraham wane ŋosa wili wilikoune eŋe koropka Kaisale wane dokoine mi okangoi. Kaisaleŋo Abraham alakan don iwa yale olatke, “Isak wane doko ŋosakoune edoka, baŋ wakon onbe, geŋane biŋek okanikei.” 
ROM.9.8	Don eya wane kine yemo iwa yale, ŋerep medep solaŋoka Abraham wano wakongoi, eŋe Kaisale wane ŋerep medep mi okangei, eya wane turuŋine yemo, Kaisale wane don ra togoleke, eya wane weleine ŋerep medep wakongoi, eya edoka Abraham wane ŋosa wili wilikoune wele okangoi. 
ROM.9.9	Kaisale donine iwa yale ra motki pake, “Naso motmaile, yewa bomileki, na baŋ koso zinge sariwe, Sara eŋe medep mane baŋ mayake.”
ROM.9.10	So weku iwaka mida, Rebeka wane gipoletkine ere magaetne wekuka, ŋenane qerakze Isak. 
ROM.9.11	Ere nagaetne kotino ŋine wakone, kine kine maine me qotkoine mane mi okanbik paki, nagaetne kotinoka metpik, Kaisaleŋo Rebeka olale rake, 
ROM.9.12	“Medep suwaine oŋo ŋole nigatne eŋane qelit qeyake.” Kaisale eŋe don yale raki, ere baŋ ŋado atiksipo wakongoik, eya wane Kaisale wane don wele okaniyakane okange. 
ROM.9.13	Eya wane Kaisale wane ekapko iwa yale ramaike, “Na Yakop wane similenange, ŋo Esau wane baune wake.”
ROM.9.14	Eya wane ŋene daleo raikene? Kaisale eŋe masi maine mi okanmaike me? Yale Midakaka. 
ROM.9.15	Eŋe Mose olale rake, “Na ŋei mane loloŋkawe ra, baŋ loloŋ kakale, so ŋei mane wet pesek okan kawe ra, na baŋ wet pesek okan kakale.” 
ROM.9.16	Eya yemo ŋei wane similane, me urata mamainane mida, yemo Kaisale wane wet pesek, eya wane. 
ROM.9.17	Eya wane Kaisale wane ekapŋo Parao iwa yale olatmaike, “Na kine iwa yale wane ge ŋei waom bira gangole, na geŋano zonomne ma qelaŋanbe, ge naŋane zonom yewa sikan onikene, paki eŋet biŋekne ranom suwa ariki kepe baŋem ŋei korop eŋe desikei.” 
ROM.9.18	Eso eya wane Kaisale eŋe ŋei mane loloŋkawe ra, loloŋkayake, paki ŋei mane wetne ma siukewe ra, ma siukeyake.
ROM.9.19	Ŋinano ŋine maneŋo baŋ iwa yale nolale rayake, “Kine yale pamaikeo, yemo Kaisale eŋe onoka wane ŋei wane sot eya wane detki bori okanmaike? Ŋei maŋo Kaisale wane simile eya qe esopkayake?” 
ROM.9.20	Kimane, ge maŋo siluŋ Kaisale don maine mainge olasikene? Gola qakatakŋo mamaine, eyaŋo ŋei gola make, eya mi olale rayake, “Ge onoka wane na iwa yaline neukone?” 
ROM.9.21	Paki eŋe qakatakŋo kap me gola etke mo mamaine mat koto metmaike. Mane eya mo eŋe pelekine so kotine ŋara mi nenine, baŋ Kaisaleŋo rasipoke yeine birayake, ŋo mane eya mo eŋe kap me gola maine eya mo ŋara weleŋo kotino metmaike, eya mo mat koto metki, Waomŋo baŋ sese-kayake.
ROM.9.22	Kop weku eyaka welekatne Kaisale eŋe okange. Eŋe eŋine sot osi osiine eya wane kine sikan ongi paki, zonominane kine didiwo maki wakongi, detkaikei wane. Eya wane eŋe siluŋ ŋeiwa sot osi osi okankakoi, eŋe mo mataliongi midakei wano ŋine, ebu seseonge. 
ROM.9.23	So eŋe qeli ewe zonomine maune papaine, eya yaleka ma wakone ŋenano qakki wake, ŋene wet pesek kapkoune, ŋenano ŋine natne eŋe eŋane qeli ewe zonomine maikei wane mo ewekkoi. 
ROM.9.24	Eŋe ŋene ŋedane newanŋon okanmaike, Yuda ŋei eŋane keuwo ŋineka mida, qelaŋ, Yuda ŋadino gemami, eŋane keuweno ŋine weneŋ edora newan-ŋonge. 
ROM.9.25	Eya wane Hoseyaŋo ekapko iwa yale qeke,
ROM.9.25	“Ŋei ŋerep naŋane biŋek mi gemami, na baŋ edora rakale, ‘Naŋane ŋei ŋerep.’ Ŋei ŋereppa na eŋane mi simin nange, na baŋ edora rakale, ‘Naŋane wasekopne.’ 
ROM.9.26	So matpa diyawao edane rakole, ‘Ŋine naŋane ŋei ŋerep magu midaka,’ yewa eŋe baŋ mat yewaoka edora rakale, ‘Ŋine Kaisale gegeinerop eŋane gipon boraso koune.’ ”
ROM.9.27	So Isaiyaŋo Israel eŋane don iwa yale rake, “Israel ŋei ŋerep eŋe suwa leuleu paki kiwet mezeno qalak pamaike, yale okangei, ŋo siluŋ etkemdeŋoka baŋ menaŋgei. 
ROM.9.28	Waom eŋe baŋ don raki qoeki ikopka kepe baŋem ŋei turuŋine ebon wareyake.” 
ROM.9.29	Eya yemo Isaiyaŋo don mane mikepka iwa yale rake, eya wane kop, “Kaisale Togole welaine oŋo doko ŋosa natne qeliŋŋonge ra, yemo ŋene Sodom welainane, qelaŋ ŋei borikine eŋane sot wane kop marat kaŋem rap, so ŋene Gomora welaine, qelaŋ ŋei borikine eŋane sot wane kop okanŋem rap, yemo ŋene korop siukŋem rap.”
ROM.9.30	Eya wane ŋene daleo raikene? Iwa yale, qelaŋ ŋei eŋe menage koboe okangei wane mi soringekoi, ŋo mali malipenane ra more, Kaisale wano menage koboe okangoi. 
ROM.9.31	Pakiso Israel ŋei Kaisaleŋo ma wesake biraonge, eŋe ra rokop don teweke more, menage koboe Kaisale wano okangei wane soringekoi, eŋe eya mi marat kakoi. 
ROM.9.32	Eyamo onoka wane? Iwa yale wane, eŋe mali malipenane rau paki, eya mi okangoi. Eŋe yaup urata mamaenane ra more okangoi, pakiso eŋe numao wesi pake, yewao kiyeene quŋ qe ket enguke so lagulok nagu-warekoi. 
ROM.9.33	Eya wane Isaiyaŋo Kristo wane ra more don saeŋine Kaisale wane ekapko iwa yale ramaike,
ROM.9.33	“Kau, Na Zion kepe yewao wesi mane motmaile, yewao ŋei ŋerep kiyeene baŋ lagulok nagu-warekei, ŋo ŋei mane eŋe detluk kayake, eŋe mi gamu kayake.”
ROM.10.1	Kimakopne, na qomne kotineŋo yemo nae ŋei ŋerep Yuda magukopne eŋe koso Kaisaleŋo ebuki maine menaŋgei! Eya wane na eŋane Kaisale meŋenka okanmaile! 
ROM.10.2	Eŋe zok manerop Kaisale qelitine qekeiwane sorin ge okanmami wane, na eya kaulukmaile, ŋo Kaisale wane kine wele ra wakonmaile, eŋe siluŋ eya wane kine mi detluke okanmami. 
ROM.10.3	Eŋe Kaisaleŋo ŋei koboboine biŋek qe eŋino biraon okanmaike, eya wane numaine mi detka lukokanmami, paki eŋe enŋene numa bonepene mane ma wakon okanmami. Eso eya wane eŋe edomka Kaisaleŋo ŋei koboboine geu eŋino biraon okanmaike, eya wane bano mi ge okanmami. 
ROM.10.4	Kristoŋo ra rokop don eya ma sari maki kutno qoeke, eya wane ŋei mane eŋe Kristo detluk-kayake, eŋe sot midaine koboboine Kaisale wano birakayake.
ROM.10.5	Iwa yemo ra rokop don teweke more, Kaisale wano menage koboboine gege, eya wane Moseŋo iwa yale qeke, “Ŋei mane eŋe ra rokop donŋo daleo okaniyakane ramaike, eya koropka okan wareyake, eŋe baŋ gege marat kayake.” 
ROM.10.6	Ŋo mali malip wane ra more menage, Kaisalerop koboboine gege eya wane don yemo iwa yale, “Ge goŋomka wetŋoneŋo iwa yale misuk raikene. Maŋo qeliwo wayake?” Eya yemo Kristo ma kesiyakane. 
ROM.10.7	“Me ge iwa yale misuk raikene, maŋo qei kepe bano kesiyake?” Eya yemo Kristo seuseune eŋano ŋine iwenka sayakane. 
ROM.10.8	Eya yemo Kaisale wane ekapko iwa yale wane ramaike, “Kaisale wane don yemo osoŋono pamaike, piŋono so koto ŋono pamaike.” Eya yemo mali malip wane don ŋene ra okanmaine, yewa. 
ROM.10.9	Ge piŋoneŋo “Yesu eŋe Waom” raikene, so Kaisaleŋo eŋe seuseuwo ŋine ma wirikkaki wisikae wiyeke, eya wetŋoneŋo detluk kaikeneo, Kaisaleŋo ge baŋ geuyake, 
ROM.10.10	Ŋene wetzeŋo eŋe detlukkaŋem paki, menaŋgene, Kaisale wano koboine biraŋoniyake, ŋene pizeŋo mali malipzane kine ra qelaŋanŋem paki, menaŋgene. 
ROM.10.11	Eya wane Kaisale wane ekapko iwa yale ramaike, “Ŋei mane eŋe Kristo detluk kayake, eŋe gamu mi marat kayake.” 
ROM.10.12	Iwa yemo ŋei ŋerep koropzane ramaike, onoka wane iwamo Yuda ŋei so qelaŋ ŋei, Yuda ŋadino gemami, ŋene mapo mapokine mi gemaine, Kaisale eŋe ŋei ŋerep korop eŋane Waom weku okanmaike, paki ŋei ŋerep diyawa edo eŋane eŋetine ora zazak okanmami, eŋe manerop mosopon okanmaike. 
ROM.10.13	Eya wane Kaisale wane ekapŋo iwa yale ramaike, eya wane kop, “Ŋei ŋerep maŋo Waom wane eŋetine ora okanmaike, eŋe baŋ menage geyake.”
ROM.10.14	Ŋo ŋei ŋerep eŋe mi detluk kaikeiwo, yemo eŋe daleo eŋetine maine orakei? So eŋe don kisiine eya mi detpi paki, daleo maine detluk kaikei? So don kisiine eya maneŋo mi ra qelaŋangi, eŋe daleo maine desikei? 
ROM.10.15	So don kisi rara ŋei mane mi biraonbi arikeiwo, yemo daleo don kisi maine suwa ariyake? Kaisale wane ekapko eya wane iwa yale ramaike, “Donkisi maine kepe baŋem ra qelaŋangei wane sarikei, eŋane kiyeeneŋo ma gesok sarkoi, yemo wekumane!” 
ROM.10.16	Ŋo eŋe siluŋ don maine yewa ŋei ŋerep korop mi dere ma nogankakoi, eya wane don Isaiyaŋo iwa yale rake, “Waom, ŋenane don eya maŋo detlukkeyake?” 
ROM.10.17	Eso yalinane don maine dereretŋo mali malip waraŋkaki sariyake, eso don detmaine, eyaŋo yemo Kristo wano ŋine sarimaike.
ROM.10.18	Ŋo siluŋ na qeson maile, eya eŋe welekatne don maine yewa mi detkoi? O, eŋe mo detkoi, eya wane Kaisale wane ekapŋo don iwa yale ramaike,
ROM.10.18	“Eŋane aŋa donenane ukatneŋo kepe baŋem korop ari wareke, eŋane donŋo kepe kino ari lotkewareke.”
ROM.10.19	Na koso manerop qeson maile, Israel ŋei ŋerep eŋe don iwa mi detkoi me? Yale mida! Eŋe mo detlukkoi, eya wane Moseŋo alakan iwa yale rake,
ROM.10.19	“Na baŋ ŋei ŋerep yauwine magu wele mida, eŋe ebuwe ŋine eŋe det worik onikei, na baŋ ŋei ŋerep qelaŋ qelaŋine ebuwe, ŋei ŋerep korop ŋine busu lelekei.”
ROM.10.20	So Isaiyaŋo yemo didiwo ra wakone ramaike,
ROM.10.20	“Na mi zuwaŋnane gekoi, edo maratnangoi, naŋane dere qeson mi okangoi, eŋe wakonongole.”
ROM.10.21	Ŋo Israel eŋane yemo iwa yale rake, “Naso kiroroine na meteretkene, aŋa bira wira so don qotkoine mai main ŋei ŋerep, eŋano birakole.”
ROM.11.1	Eya wane Na qesonmaile, Kaisaleŋo eŋine Yuda ŋei ŋerep eŋe oŋom magukoune qeliŋ onge me? Eya Midakaka! Na iwa na Israel ŋeika, Abraham wane ŋaboine, Benyamin magu eŋane tego ŋine. 
ROM.11.2	Kaisaleŋo eŋine ŋei ŋerep magukoune mo qei kino ma wesak onge, eŋe mi qeliŋonge, ŋine Kaisale wane ekapko don sisine mane ramaike, eya mo detmami, Elaiyaŋo Israel eŋane don ra more Kaisale iwa yale olatke, 
ROM.11.3	“Waom, eŋe geŋane propet kopŋone engu waremami, paki arata ŋone kitopokeu ketke. Na wekumde iwa gemaile, pakimo eŋe nane more nekukei wane ma zezeŋ nanmami.” 
ROM.11.4	Raki Kaisaleŋo don turuŋine daleo mange? “Na ŋei sewen tausen (7,000) mawaluk one wareonbe, eŋe Waom isisine, Baal, wawetene qe more mi meŋenkakoi.” 
ROM.11.5	Ukude naso iwa yemo numa weku eyaka okanmaike, Kaisale eŋe ŋei ŋerep magu ewekine ma wesakonge, onoka wane eŋine wet pesekinane okange. 
ROM.11.6	Eŋine wet peseinane yale okanonge, urata mamaenane mi okanonge. Kaisaleŋo ŋei gege mageenane okanonge ra, yemo wet peseine eyaŋo wet pese wele mi okangi rap.
ROM.11.7	Pakimo daleo? Israel ŋei eŋe kine kine wele maratkaikei wane zuwaŋkakoi, eya mi maratkakoi. Ŋei magu nigatne Kaisaleŋo ma wesakonge, edoka wele maratkakoi. Ŋo ŋei magu korop, yemo Kaisale wane bokawoka desikei wane, ket wetene wonge wareke. 
ROM.11.8	Eyamo Kaisale wane ekapko don iwa yale ramaike, eya wane kop, “Kaisaleŋo wetene ma siukke, dereretene ma wongeke, eya wane eŋe naso iwao deeneŋo pore mi kaikei, me keteneŋo maine mi desikei.” 
ROM.11.9	So Dawitŋo rake,
ROM.11.9	“Eŋe maine ŋara ne metpi, leŋone ebukei, eŋe maine kepo ket rasukei, eŋe maine turuŋine eboniyake! 
ROM.11.10	Eŋane deene maine pilikeyake, paki eŋe maine mi pore kaikei, so romonene ma gulokenom, eŋe ŋibak ŋibak naso baŋem ge arikei.”
ROM.11.11	Na koso qesonmaile, Yuda ŋei popkukoi, yewa eŋe yaup ket enguki midakoi me? Eya Midakaka! Onoka wane eŋe borikine makoi, eya wane mena menaŋŋo qelaŋ ŋei, Yuda ŋadino gemami, eŋano sarike, eyaŋo Yuda ŋei ebuki eŋane dere worik okangei wane. 
ROM.11.12	Yuda ŋei eŋane borikineŋo kepe baŋem ŋei eŋano kisi maep don wane riwe moriyan ma wakonge, paki set pelekeneŋo yemo qelaŋ ŋei eŋano kisi maep don wane moriyan manerop ma wakonge. Yai, ŋo gemage, Yuda ŋei koropka wetene main gekei, yemo riwe moriyan wele maine baŋ wakoniyake!
ROM.11.13	Iwa yemo na qelaŋ ŋei ŋine don ŋidan maile, na qelaŋ ŋei eŋane aposolo gemaile, eya wane na baŋ uratanane batne okangale. 
ROM.11.14	Na maine nae weŋem sotakkopne ma ewek onbe, eŋe ŋine urata mayakatne makoi, eya wane bailalaŋine okangei, paki eŋano ŋine natne maine eweke more, menaŋgei. 
ROM.11.15	Kaisaleŋo Yuda ŋei qeliŋ ongi, yewaŋo kepe baŋem ŋei korop ebuki sari Kaisalerop wet weku okane kima okannagukoi. Kaisaleŋo gemage, koso Yuda ŋei ebuyakeo, yemo baŋ daleo wakoniyake? Eya yemo baŋ seuseuwoŋine wisikae gege eya wakoniyake?
ROM.11.16	Kasap sisine mane lewine Kaisale manikeneo, yemo wele korop yewa eyamo eŋaneka okanmaike. So eki mane wane ŋodine eya korop Kaisale manikeneo, yemo qogine eyamo korop eŋaneka okanmaike. 
ROM.11.17	Oliwa eki sereo mot mole eya wane qogine natne dumene ketke, pakimo oliwa eki mane zikotno ŋine eya wane qogineŋo yewao takotkeki, qelaŋ ŋei eŋe oliwa ekiwa zikotno ŋine yale, wane iwa yemo ŋine zonom so gege kelokine manerop iwa Yuda ŋei eŋerop mamami. 
ROM.11.18	Eya wane ŋine eki qogine yale dumene ketkoi, eŋane detpi ketki wawaine misuk okangei. Ŋine daleo maine wawaine okangei? Ŋine yemo eki qogine mane yale, ŋido eki ŋodine mi qesiŋ kamami, eki ŋodineŋo ŋine qesiŋ ŋunmaike.
ROM.11.19	Ŋo ŋine siluŋ baŋ rakei, “Welekatne, ŋo siluŋ eki qogine dumene ketkoi, yemo ŋenane numa maikei wane.” 
ROM.11.20	Iwa yemo welekatne, eŋe rutupke biraongi ketkoi, yemo onoka wane mida, eŋe Kaisale mi detlukkakoi, eya wane. Ŋo ŋine yemo Kaisale detlukkakoi, eya wane eŋane gegeo gemami, eya wane wetŋineŋo wawaine misuk okangei, eya wane turuŋine yemo ŋine kaet ŋuniyake. 
ROM.11.21	Kaisaleŋo Yuda ŋei mi seseonge, eŋe eki qogine wele yale, eŋe baŋ seseŋuniyake, ŋine yale wetkemami me? 
ROM.11.22	Iwao ŋene Kaisale wane wet maepine so wet gerepine eya kamaine. Wet gerepinane wele yemo ket qekoi eŋano wakonge, ŋo ŋine yemo sese ŋunge. Ŋine takotke more eŋane wet maepkoka gekeiwo, yale okan ŋuniyake, ŋo ŋine eya mi okangei, yemo ŋine yaleka baŋ rutupke, biraŋungi ket warekei. 
ROM.11.23	So Yuda ŋei eŋane yemo, eŋe mali malip midaine gege, yewa qeliŋka warekeiwo, yemo eŋe baŋ koso ebu more alakan met metene yewao takot oniyake, onoka wane Kaisale eŋe mo eweke more, koso met meteno maine biraoniyake. 
ROM.11.24	Qelaŋ ŋei ŋine yemo oliwa eki zubaine zikotno ŋine qogine dumene ketke, yale. Pakimo ŋibu more, oliwa eki sereo mot mole, yewao takot ŋunge. Yuda ŋei eŋe yemo oliwa ekiwa sereo mot mole, yale. Wane eya yemo maine ewekine, Kaisale eŋe eki qogine dumene ketke, yewa ma more koso eŋine eki biŋekino takotkewe ra, maine takot keyake.
ROM.11.25	Kimakopne, yewa eyamo don sane wele, ŋine ŋaŋae more ŋinŋine dereretko kito more, dere siukkei wane rawe detpi. Eya yemo iwa yale, Yuda ŋei eŋane Kaisaleŋo wet togonine yemo maine mida, ŋo eya eŋe yale pawamaŋki, baŋ qelaŋ ŋei zaleene darap eya mo Magakŋo detmaike eya weneŋ Kaisale wano sari warekei, naso yewao Yuda wane wet togonine eya qoeyake. 
ROM.11.26	Yale waoken okane more, Israel ŋei korop eŋe baŋ zinge warekei, eya wane Kaisale wane ekapŋo iwa yale ramaike,
ROM.11.26	“Ŋebu ŋebu ŋei baŋ Zion matko ŋine sariyake, paki eŋe ŋei borikine korop Yakop wane ŋabokoune eŋano ŋine ma biraki ari warekei. 
ROM.11.27	Na eŋerop siwa siwap baŋ okanikale, paki borikineene ma birawe ari wareyake.”
ROM.11.28	Yuda ŋei eŋe qelaŋ ŋei ŋinane rau paki, Kaisale wane ŋabakoune okangoi, onoka wane eŋe don maine kisi maep eya qeliŋgoi, eya wane. Ŋo siluŋ onoka wane Kaisale eŋine wet bonepinane eŋe eŋine kimakoune okangoi, yemo aso ŋabo kopene eŋane raki paki, yale okanonge. 
ROM.11.29	Kaisale eŋe ŋei mane ma wakonka more, mosop kayakane raki paki, wetine main qein mi okan okanmaike. Yuda magu eŋe yalewa okan-ongi baŋ qoe-wareyake mo yale detmaike. 
ROM.11.30	Ŋo qelaŋ ŋei ŋine yemo alakanka Kaisale aŋaine birakoi, wane ukude yemo ŋine Kaisale wano ŋine riwe moriyan makoi, yemo onoka wane Yuda ŋei eŋe Kaisale aŋaine birau paki, wet togon okangoi, eya wane. 
ROM.11.31	Numa weku eyaka, onoka wane ŋine qom pesek maratkakoi, ŋo Yuda ŋei eŋe yemo iwa Kaisale aŋaine biramami, yemo eŋe yaleka Kaisale wane qom pesek maine maikei wane, yale okangoi. 
ROM.11.32	Kaisale eŋe ŋei korop aŋa bira wira okangoi wane, ma togole ongi, paki mo waluk-onge yemo eŋe qom pesek so wet maep korop gemaike, eŋe eya yeina ŋei korop sikan oniyakane, yale okange.
ROM.11.33	Yai, Kaisale wane moriyan i zok manerop kakapa! Eŋe dereretine so wetinane kine yemo kepe ŋei, ŋo mi kakaine so mi dereretne eŋane wet so dereretinane namuŋine yemo zok manerop kiwet so doku namuŋ kaine mi kakakine qeirop qeika qei yale, maŋo eŋane wetinane kine maine ra qelaŋaniyake? Me maŋo eŋane numa kine kineine kine eya mo kito mange? Me ra mangi maine desiyake? 
ROM.11.34	Eya wane Kaisale eŋine ekapŋo iwa yale ramaike.
ROM.11.34	“Maŋo Waom wet dereretinane kine detmaike? Maŋo ewekki paki don numa maniyake so sikan-kayake? 
ROM.11.35	Maŋo yeye mane mo eŋe mange, wane eŋe koso turuŋine mainge qolekayake? Mida, yemo eŋe oŋomka.”
ROM.11.36	Waom Kaisale eŋe yeye kine kine korop mo oŋom ma wakon wareke, so yeye kine kine korop eya eŋe eŋano ŋineka sari waremaike, so eŋe eŋaneka okan waremaike. Eya wane ŋene Kaisale wano yemo bakom detŋem waki mawa mawa so meŋe meŋen mali malip korop okan-kaikene so ora pa ora wiye so okane eŋet biŋek mane more bakom okan-kaŋem eŋane eŋet biŋekŋo ukude so naso baŋem naso baŋem ŋenzo so doko ŋosaze eŋano papa togon pawa pa ariyake. I, Weleka.
ROM.12.1	Eya wane kimakopne, ŋene detŋem Kaisale wane qom pesek kakapa suwaine manerop ŋenano pamaikane, na wet qelot don iwa yale ŋine ŋidanbe detpi, ŋine wet so solaŋinane gege eya wane bakom ra more seukeyakane detpi paki solaŋinane gege eya Kaisale qik-ka more sunka manbi, eŋane qelit qeki kaki menageyake eya yemo bakom kito kito so meŋe meŋen mali malip eya wane weleŋine maine okan-kakei. 
ROM.12.2	Gege mageŋineŋo kepe iwao ŋei kisi maep midaine gemami, eŋane tanik misuk gekei. Siluŋ Kaisale detkau, oŋo kotoŋino don saŋep okanŋungi, wet dereretŋine mainge lukkei. Pakimo ŋine maine ewekeu paki, Kaisale wane masi eya detkakei, eyaŋo masi maine, so masi eya Kaisale eŋe siminka okanmaike, so masi eyaŋo eŋe koboboine.
ROM.12.3	So onoka wane mida, Kaisale wane bakom lewine midaine na ninge, eya wane na ŋine korop ŋidanbe, ŋine ŋinŋinane detpi, misuk wawaine okaniyake. Eya wane turuŋine yemo wetŋine makesikei, paki wet bonep bonep Kaisaleŋo mali malip darap ŋibonge, eya wane kopko kineŋine ma wesake det nagukei. 
ROM.12.4	Ŋene kebaŋze weku yewao piwitne piwitne koune yemo loutne. Piwitne loutne iwa eŋe urata kine mane kine mane ma okanmami. 
ROM.12.5	Yalewaka, ŋene ŋei ŋerep loutne, kebaŋze yemo Kristo wano qeturaŋŋem weku lelemaike. So ŋene korop mane ŋo mane qeturaŋ wareŋem piwitne piwitne eyaŋo kebaŋ weku yale okanmaike. 
ROM.12.6	Kaisale eŋe ŋenane wetine suwaine pake, eya wane eŋe dereret kine kine ŋebonge, eyaŋo eŋine bakom okanmaike. Eya wane ŋene Kaisale wane don kisi raikenane, bakomine okanŋongeo, yemo ŋene mali malipze magemaine, eya wane rokopko raikene. 
ROM.12.7	Qelit qeqe wane zonom pa ŋebonmaikeo, ŋene qelit qekene. Kito eda edan wane zonom pa ŋebon maikeo, ŋene kito edanikene. 
ROM.12.8	Ŋei ŋerep natne edane ma togole onikenane zonom pa ŋebonmaikeo, ŋene yale okan onikene. Mane eŋe ŋei natne kito qesiŋ okan oniyakane wetke mage maikeo, yemo yobonka paki qesiŋ oniyake. Mane eŋe ŋetne geyakane ra mangoiwo, yemo eŋe urata togogole mayake. Mane eŋe mauluk mauluk urata mayakeŋo, yemo eŋe wet peseko mayake.
ROM.12.9	Kima mauluk onbe rau paki, solaŋoka misuk wet maep okan-nagukei, ŋine wetŋo so qomŋine deineŋo ma qot-nagu more korop mauluk-ongei. Masi tanik borikine eya ŋadek-kaikei, tanik manik maine eya yemo malilipka gekei. 
ROM.12.10	Ŋine wet maep okan nagu more, Kristo wano kima kima okanikei, paki ewe kito kito okan nagukei wane sori soringo okanikei. 
ROM.12.11	Urata togogole maikei, paki bau wawa misuk okanikei. Wet solaŋine koropŋo Waom qelitine qekei. 
ROM.12.12	Tomaka gege eyaŋo wareŋungi, wet peseko gekei, paki wikile qom boriko geu paki, meŋe meŋen urata naso baŋem ma arikei. 
ROM.12.13	Kimakop ŋine aboŋ midaine gemami eŋe ŋinano ŋine aboŋ natne ebonikei, so ŋei lobo sariu, ŋine matŋine lalage ebonikei.
ROM.12.14	Kaisale olatpi ŋingu kito okanikei, ŋei yewa mosop oniyake, so, olatpi mosop-oniyake, misuk sowak-oniyake. 
ROM.12.15	Wet pese okanbi, ŋine qesiŋ one eŋerop wet pesek okanikei, arokeu, ŋine ŋei yewa qesiŋ-one eŋerop arokkei. 
ROM.12.16	Ŋinŋinane ŋunmaike, kop yalewaka ŋei kimakop ŋine eŋane ŋuniyake. Ŋinŋinane detpi misuk wawaine okaniyake, ketkele eŋerop kima okane more, urata maikei.
ROM.12.17	Ŋei mane eŋe masi borikine okanŋungi, ŋine turuŋine masi borikineka misuk okan kaikei. Ŋei edo detpi masi maine okaniyake, eyaka eŋane kaitko okangei. 
ROM.12.18	Yeye kine kine korop oka okan wane kop okanmaike, eyaka okane more, ŋei korop eŋerop kima okane peyamgo gekei. 
ROM.12.19	Kimakopne, ŋine masi borikine okan ŋunbi, ŋidomka turuŋine misuk mapokkei. Eya okangei wane turuŋine yemo qeligeu, Kaisale wane busuineŋo eya makokeyake, eya wane Kaisale wane ekapko iwa yale ramaike, “Sot mako makok yemo noŋo makokkale, noŋo baŋ turuŋine mainge ebonikale, Waomŋo ramaike.” 
ROM.12.20	Eya wane turuŋine yemo Kaisale wane ekapko iwa yale ramaike, “Geŋane ŋabaŋone eŋe ŋara wane seukki, ŋara gumekaikene, doku wane qomine sererekki, doku mannom neyake, yale okane more, baŋ ŋaba eya gamu suwaine mayake.” 
ROM.12.21	Borikineŋo detkanom ge misuk yuwan ganiyake, eya wane turuŋine yemo masi maine so koboboine eyaŋo borikine yuwankaikene.
ROM.13.1	Ŋei korop eŋe kepe ware ware eŋane bango geu paki, aŋaene tewekkei. Onokawane kepe ware ware eya Kaisale midaine mi wakonge. Kepe ware ware urata mama, eyamo Kaisaleŋo ma wakone, eya motke. 
ROM.13.2	Eya wane ŋei mane eŋe kepe ware ware eŋane don qeki paki, Kaisale wane don weneŋ qeyake, ŋei mane yale okaniyake, eŋe eya wane turuŋine mama eya maki kutino wayake. 
ROM.13.3	Ŋei tanik manik maine ma okanmami, eŋe ware ware eŋane mi kaeton okanmaike, ŋei borikine ma okanmami, edoka kaeton okanmaike. Ge ware ware wawaine gemami, eŋane kaetŋone midaine gekenane ganmaike me? Eya wane ge tanik maineka okannom, eŋe baŋ mawalak ganiyake. 
ROM.13.4	Eŋe Kaisale wane qelit ŋei, geŋone menage gekenane urataŋone mamaike ŋo ge borikine makeneo, yemo ge eŋane kaetganiyake, onoka wane eŋane borikinane turuŋine giniyakane zonom yemo welekatne. Eŋe Kaisale wane qelit ŋei, eya wane eŋe Kaisale wane busu yewa teweke ma geki paki, ŋei borikine ma okanmami, eŋe turuŋine ebon okanmaike. 
ROM.13.5	Eya wane, ŋine ŋei wawaine eŋane aŋaene tewekkei, Kaisaleŋo busuinane turuŋine ŋiboniyake, eya waneka mida, ŋinŋine wetŋineŋo ŋidaniyake, eya teweke okanikei.
ROM.13.6	Kine weku eya waneka ŋine yaleka takis mot okanmami, onokawane kepe ware ware eŋe Kaisaleŋo ware ware urata makei wane ra ebongane, eŋe urataene ma okanmami. 
ROM.13.7	Eya wane ŋine qoleonbi, eŋane biŋek onokaka magemami, eya takis qoleongei wane raraine, eŋe takis qoleonbi, ewe kito kito wane, eŋe eweene kitokei, bakom kito kito eŋe korop bakomene kitokei.
ROM.13.8	Ŋei mane wano ŋine sota misuk okanikei, sota weku okanikei, yemo ŋine ŋidomka wet maep okan nagukei. Mane eŋe ŋei kimaine wet maep okan kayake, eŋe Mose wane ra rokop don korop eya tewekeyake. 
ROM.13.9	Ra rokop donŋo iwa yale ramaike, “Zokit misuk kitasikene, ŋei misuk qenom seukeyake, kobu misuk makene, ŋei mane wane toran aboŋinane qomŋone misuk riweyake,” don iwa korop, so don natne yewaŋo qepotkeki, ra rokop don weku okanmaike, yemo iwa yale, “Geŋonane simile ganmaike, yale waka ŋei kimakopŋone eŋane simile ganiyake.” 
ROM.13.10	Mane eŋe ŋei kimaine wet maep okan kayake, eŋe tanik worik mane mi okankayake. Wet maep okankayake, oŋo yemo ra rokop don korop tewekwareyake.
ROM.13.11	Iwa ŋine okangei wane ramaile, yemo onoka wane mida, ma naso okanmaike, eya ŋine mo detmami. Ŋine kuluwo ŋine wisikae wiyekei wane naso mo kapele sarimaike. Ŋene musenka don maine detlukkone, yewao Kaisaleŋo baŋ ŋebuki menaŋgenane naso weti kiroine pake, wane iwa yemo mo osop osop bomile sarimaike. 
ROM.13.12	Ruwo mo mida leleyakane okangimo, kaiwe mo sirikeyakane okanmaike. Eya wane ŋine panaman wane aboŋ eya qeligeu paki, tebe ŋoroŋ qelaŋango yaku yaku eya ma wiye magekei. 
ROM.13.13	Ŋene ŋedomka numaze mauluke more, ŋei kaiwe qelaŋano gemami, eŋe yale gekene. Ŋene wawaine, me doku togole ne qelaŋ qeqe eya mi okanikene, wenip yau yaup, me bailalaŋ madoŋ madoŋine mi okanikene, kawali qeqe, me liya liyak mi okanikene. 
ROM.13.14	Ŋo Waom Yesu Kristo wano ŋine kawali wane aboŋ eyaŋo takotŋine okangi ma okorakei, paki solaŋinane dereret borikine eya wane simile misuk desikei.
ROM.14.1	Ŋei mane mali malipine pelekakatne keu ŋino geyake, eŋeka kima okan kaikei, ŋo dereretine yeye natne eya wanemo misuk aŋa sorin okankaikei. 
ROM.14.2	Ŋei weku wane mali malipŋo raki, eŋe ŋara kine mane kine mane nemaike, ŋo ŋeiwa mali malipine pelekakatne, eŋe yemo zagukka weku ne okanmaike. 
ROM.14.3	Ŋei mane yeye kine kine yaup qazaŋ neyake, ŋo ŋeiwa titiinerop okane more zagukka neyake, eŋane mi detki kesiyake. Paki ŋeiwa zagukka weku ne okanmaike, oŋo ŋeiwa yeye kine kine yaup qazaŋ ne okanmaike, eŋane mi detki boriki kineine rapokeyake. Onoka wane Kaisaleŋoka ŋei eya mo weneŋ make so koboboine birakake, eya wane. 
ROM.14.4	Ge maŋo, ŋei mane wane qelit medep wane kisi maep ma gegeinane kine raikene? Eya yemo eŋine Suwaineineŋo desiyake, eŋe maine ma togole ma okorayake, me peleke qeligeyake. So eŋe baŋ ma togole ma okorayake, onoka wane Waomŋo eŋe qesiŋkaki togole okorayake.
ROM.14.5	Ŋei maneŋo wetke rayake, kaiwe mane eyaŋo wele, ŋo natne yemo kaiwe yauwine. Raki ŋei maneŋo wetke rayake, kaiwe eya, korop kopene weku, soda peyada mida. Ŋei wet bonep bonep detlukeu paki, maine rau rap. 
ROM.14.6	Ŋei mane eŋe kaiwe mane wane detki wawaine okaniyake, eŋe Waom ewino kitoki paki okaniyake. Ŋo mane eŋe yeye kine kine yaup qazaŋ neyake, eŋe Waom ewino kitoki paki okaniyake, onoka wane eŋe ŋara wane Kaisale bakomine kitomaike. Mane eŋe yeye kine kine yaup qazaŋ neyakane walukmaike, eŋe Waom ewino kitoki paki okanmaike, paki eŋe Kaisale bakomine kitomaike. 
ROM.14.7	Ŋenano ŋine maneŋo eŋinaneka weku mi gemaike, ŋenano ŋine maneŋo eŋinaneka weku mi seukmaike. 
ROM.14.8	Ŋene gege gemaine, yemo Waom wane gemaine, so ŋene seuseu seukmaine, eya Waom wane seukmaine, ŋene gemaine me seukmaine, eya, yemo Waom wane ka okanmaine. 
ROM.14.9	Kristo eŋe seukke paki koso wisikae wiyeke, yemo eŋe wisikaune so seuseune ŋenane Waom okaniyakane. 
ROM.14.10	Pakimo ge onoka wane kimaŋonane kine wakoniyakane dongo birakamaine? So ge onoka wane kimaŋonane detnom ketkele okanmaike? Ŋene korop baŋ Kaisale wane kaitko okoraŋem, eŋe kineze mawakoniyake. 
ROM.14.11	Eya wane Kaisale wane ekapŋo iwa yale ramaike,
ROM.14.11	“Waomŋo ramaike, na gege kine welaine, ŋei korop naŋane kaitko wawetene qekei, so ŋei korop eŋe baŋ naŋane Kaisale raikei.”
ROM.14.12	Eya wane korop ŋenano ŋineŋo baŋ weku weku gege magezane kine rapoke Kaisale olasikene.
ROM.14.13	Eya wane ŋene ŋedomka kine rapo rapok eyamo mi okanikene. Eya wane turuŋine yemo ge iwa yale maine okannom rap. Yeye mane okannom eyaŋo kimaŋone mapapkaki mi rasuyake, me waraŋkaki borikine mi mayake. 
ROM.14.14	Na Waom Yesurop gemaile, eyaŋo kine nolatki detlukmaile, yemo ŋara kine kine mane oŋomka diinerop mi okanmaike. Ŋo ŋei mane eŋe kine kine iwa qazaŋ ne more dirop okanikene, yale detlukki paki siluŋ neyake, eŋe welekatne ŋei eya eŋano dirop okaniyake. 
ROM.14.15	Ŋo ge kimaŋonane wetne matali kamaine, yemo onoka wane ge kine kine nemaine eyaŋo, eya wane ge koso wet maep numao mi gesoke okoramaine. Ge ŋara nekene eyaŋo, ŋeiwa Kristoŋo eŋane ra seukke, eŋane wetine mi matali kayake! 
ROM.14.16	Ŋine yeye wele ma gemami, eya ŋei natneŋo don wele eya, qotkoine orakeiwane warekau paki ma gekei. 
ROM.14.17	Ŋara nemaine so doku nemaine, eyaŋo Kaisale wane gege togon numa so gege eya wane wele mi okanmaike, Midakaka. Wele koboboine yemo, peyam, so oi bakom, eya Asu Koboboineŋo ŋebonmaike. 
ROM.14.18	So ŋei mane eŋe Kristo wane urata numa yewaokengo okora mamaike, yemo eŋe Kaisaleŋo ŋei eya wane kine detki siminkayake, so ŋeiŋo weneŋ eŋane masi kau paki, siminonikei.
ROM.14.19	Eya wane ŋene tanik manik maine waraŋ kaki, peyam sari okanmaike, so kito qesiŋ okan nagukenane, ma togoleŋon okanmaike, eya wane korop naso baŋem wetze eyaka more gekene. 
ROM.14.20	Onoka wane ge ŋara wane ranom paki, Kaisale wane urata misuk matalikene. Ŋara korop eya maine nenineka, ŋo na siluŋ ŋara mane newe pakiso, ŋei kimane ka detki, wetine boriyake, na wet masiuk urata mamaile, so naŋane masi eya mi kopkemaike 
ROM.14.21	Masi maine okanikenane yemo ge soep mi nekene, walukkene, wain mi nekene, me kine kine natne okannom, yewaŋo maki kimaŋone baŋ rasuyake, eya misuk maikene. 
ROM.14.22	Eya wane ge mali malipŋone eya magekenane detmaine, yemo Kaisale wane kaitko magenom, geŋonoka payake. Ŋei mane eŋe yeye mane wane detki maine okangi, wetineŋo qeguŋ maguŋ mi okangi maineka mamaike, eŋe wet pesek detmaike! 
ROM.14.23	Ŋo eŋe kine kine ne okanmaike, eya wane wet etkeka okaniyakeo, eŋe koso kine kine eya neki, Kaisaleŋo detkaki sot korop okanmaike, onoka wane eŋe mali malip kutno eya mo okanmaike eya wane. So yeye kine kine natne mali malip kutno mo okan maine eya yemo borikine okanmaike.
ROM.15.1	Ŋene mali malipze togole pamaike, ŋedo ŋei zonomene midaine set pelek gemami, eŋe qesiŋ one, umatene teweke kau bisi ebukene. Ŋene ŋenzaneka simileze misuk desikene. 
ROM.15.2	Eya wane turuŋine yemo ŋene bonep bonep kimakopze eŋane dereret ge more, gegeene menageyakane, so kisi maepko togoleu, mali malipene suwayakane mapik onikene. 
ROM.15.3	Kristo eŋe eninaneka simileine mi detke. Eŋinaneka desiyakane turuŋine yemo Kaisale wane ekapko don mane iwa yale ramaike, eya wane kop okange, “Kaisale, ŋetko liko liko okangangoi, ŋeiwa yewa eŋane ŋetko liko liko, eyaŋo naŋane kutno wamaike.” 
ROM.15.4	Don kine kine korop Kaisale wane ekapko mo qewarekoi, eŋe eya qekoi yemo ŋene kisi maep wane kine kito ŋedangi detlukkenane. Paki eyaŋo ma togoleŋone more, ma ewek ŋongi, kine kine biŋek qe ŋebonge, eya wane dereret gekenane, qekoi. 
ROM.15.5	So Kaisale eŋe ma togole ma togole, so ma ewek ma ewek welaine, oŋo maine qesiŋŋungi, ŋine Yesu Kristo wane rokopko, wet dereret weku motpi paki gekei, 
ROM.15.6	paki ŋine korop maine aŋa weku qeturageu paki, Kaisale so Waomze Yesu Kristo wane Magaine bakomine kitokei.
ROM.15.7	Eya wane ŋine wetŋineŋo mali malip okan nagu gekei, Kristo eŋe yaleka Kaisale wane qeli ewe zonom qelaŋan wakoniyakane ŋine ŋibuke. 
ROM.15.8	Na ŋidanmaile, yemo onoka wane Kristoŋo Yuda ŋei eŋane qelit ŋei okangi, eyaŋo kine qeki wakonmaike, yemo Kaisale eŋe qom pesek welaine, paki, eŋe Kaisaleŋo aso ŋabo kisi maep don edange, eya ma togoleki, wele wakoniyakane, yale okange. 
ROM.15.9	So eŋe yaleka qelaŋ ŋei mapikongi, Kaisale qom borikinane bakomine kitokei wane, yale okange. Eya wane Kaisale wane ekapko don qekoi, eyaŋo iwa yale ramaike,
ROM.15.9	“Eso eya wane na baŋ qelaŋ eŋane keuweno geŋane bakom kitokale, na baŋ eŋet kito geŋane eŋetŋone mawa ganikale.”
ROM.15.10	Koso mane iwa yale ramaike,
ROM.15.10	“Batne okanbi, qelaŋ ŋei ŋine, Kaisale wane ŋei ŋerep Yuda magu eŋerop!”
ROM.15.11	So mane iwa yale,
ROM.15.11	“Waom mawakau, qelaŋ ŋei korop, eŋe mawakau, ŋei ŋerep korop!”
ROM.15.12	So Isaiyaŋo koso ramaike,
ROM.15.12	“Yese wane komine mane baŋ sariyake, eŋe baŋ ŋei waomŋo birakaki, qelaŋ ŋei ware-oniyake, paki eŋe baŋ wetene eŋano more gekei.”
ROM.15.13	Kaisale dereret wane namuŋ, oŋo eŋe detlukka gekeiwane kotoŋino oi bakom so wet pesek, maine qewat-ŋuniyake. Paki Asu Koboboinane zonomŋo baŋ dereretŋine ma togoleki takotke suwa ariyake.
ROM.15.14	Kimakopne, na noŋom wetneŋo mo more, kine ŋine detwaremaile, ŋinano mauluk maulukŋo mo watke pamaike, ŋine dereretŋo korop qewat ŋunge, eya wane ŋine ŋidomka maine ewekeu paki, kito alat-nagukei. 
ROM.15.15	Ŋo siluŋ kibi iwa me lalaŋ kaitkoka qe ŋibonmaile, yemo kisi maep wane wetke ŋibone more, wet qelot okan ŋunmaile. Na wet qelot okan-ŋunmaile, yemo onoka wane mida yemo Kaisaleŋo kisi maep urata eya makalane more ninge. 
ROM.15.16	Eya wane na Kristo Yesu wane qelit ŋei gewe paki, qelaŋ ŋei eŋane urata mamaile. Na pris yale Kaisale wano ŋine kisi maep don maine eya ra qelaŋane edanmaile, yemo qelaŋ ŋei eŋe maine bakom yale okanbi, Asu Koboboineŋo ebuki koboeu, Kaisale wano bakom yale biraongi, onbi menageyake. 
ROM.15.17	Eya wane na Kristo Yesurop weneŋ urata mamaile, eya wane na maine Kaisale wane urata mamaile, eya wane detpe, wawaine okaniyake. 
ROM.15.18	Na yeye kine kine natne eya wane don mi raikale, midaka. Na kine kine weku eya wane donka raikale, yemo Kristoŋo na qesiŋnangi, noŋo qelaŋ ŋei iwenonbe, eŋe Kaisale wane kisi maep don dere tewekkei wane, na aŋaneŋo so meteneŋo urata makole. 
ROM.15.19	Asu zonom ningi, na masi togole kine mane kine mane ma more zonom gorop gekole. Pakiso na kiyeke Yerusalem ŋine Kristo wane don maine eya kepe lolike ra suwa ari magewe Ilirikum rokopkeke. 
ROM.15.20	Naŋane urata yemo naso baŋem kisi maep don maine eya ra suwawe mat natne Kristo wane don kisi mi det okangoi, edo desikei. Eso yale okane mo, ŋei natne edo urata wele nago nagon mo motkoi, yewao mi makalane nan okanmaike. 
ROM.15.21	Yale okanbe Kaisale wane ekapŋo don mane iwa yale ramaike, eya wane kop okanmaike,
ROM.15.21	“Ŋei yewa eŋe eŋane don kisi mane mi rau detkoi, eŋe baŋ kaikei, so yewa eŋe mi detkoi, ŋo baŋ kine detlukkei.”
ROM.15.22	Kine eya wane, na atak loutne ŋinano sarikalane okanbe urataŋo luknangi met okanmaile. 
ROM.15.23	Na koma loutne ŋinano sari ŋunikalane zok nange, wane ukude iwa yemo kepe iwao uratane mo korop qoe waremaike. 
ROM.15.24	Na mo ŋinano sari eya ŋonikalane iwa wetkemaile. Na eyaka sari ŋune mo koso numane leleki Spain kepeo arikalane, na ŋinano lotke marat ŋunbe, mere wetne peseki, eya wane ŋadino ŋido qesiŋ nanbi, yewa arikale. 
ROM.15.25	Naso iwa yemo Kaisale wane ŋei ŋerep yewa gemami, eŋane qelit qe more qesiŋ onikalane, Yerusalem matko arikalane okanmaile. 
ROM.15.26	Makedoniya so Akaiya doku tau tau magu eŋe Yerusalem matko ŋine Kaisale wane ŋei ŋerep magu eŋane keuwo ŋine aboŋene midaine gemami, eŋe kito qesiŋ okanone more, bakom more ebonikeiwane, done mo au ma togolekoi. 
ROM.15.27	Eŋe edomka eya okangei wane ongi okanbi menaŋge. Ŋo siluŋ eŋe sotaene pake, eya wane eŋe aboŋene midaine yewa qesiŋongoi, Yuda ŋei eŋe kotoenane moriyan yewa qelaŋ ŋei eŋerop mapoke ama nagukoi, eso eya wane qelaŋ ŋei eŋe yaleka solaenane moriyan yewa Yuda ŋei eŋerop maine mapoke ama naguwi menageyake. 
ROM.15.28	Na urata iwa ma warewe qoe wareyake. Paki na kaikale, eŋe wesi suwaine eŋane ra qeturaŋgoi, eya wele mo maine wakonmaike, yemo na urata eya mo koboine meteeno mosikale, na Spain arikalane yemo na numane eyaka sari ŋunemo, baŋ arikale. 
ROM.15.29	Na ŋinano sarikale, eya yemo na mo detmaile, na Kristo wano ŋine mosop kelarop wat watko yewarop ma sarikale.
ROM.15.30	Kimakopne, na Waomze Yesu Kristo wane so Asuŋo wet maep ŋibon okanmaike, eya wane wet qelot ŋidanbe. Ŋine naŋano takotkeu paki, Kaisale meŋenka more, naŋane gege uratanane mapik nanikei. 
ROM.15.31	Mapiknane meŋenkau, Kaisaleŋo Yuda kepeo ŋei mali malipene midaine eŋane meto maineka warenaniyake, paki na Yerusalem matko ŋine Kaisale wane ŋei ŋerep magu yewa gemami, eŋane wet pesek wane bakom ebonbe, eŋe maine maikei, eya meŋen-kaikei. 
ROM.15.32	Eya wane Kaisaleŋo detki maine okaniyakeo yemo, Na baŋ wet pesekrop ŋinano sarikale, paki ŋinerop metpe wet solane peseyake. 
ROM.15.33	Kaisaleeŋe ŋenane wet peyam gorop gege eya wane welaine Waom so eŋe Magak, oŋo ŋinerop korop ge wareyake. Weleka.
ROM.16.1	Na kiyaroze Pebe, eŋe Senkriya doku tau tau magu mapikone gemaike, eŋane ŋidanmaile. 
ROM.16.2	Eŋe u lotkeki, ŋine Waom wane ra more Kaisale wane ŋei ŋerep gemami, eya wane eŋe ma more ma suwatkaikei, so eŋe kine kine mane wane zonom ziyage ŋaŋaeki, ŋine zonom natne maine qesiŋkaikei. Onoka wane yemo ŋerep eya eŋe ŋei ŋerep loutne kima maine qesiŋon okange, so na yaleka weneŋ okannange.
ROM.16.3	Na oi bakom okanbe paki don motpe Prisila so Akwila, urata ŋei kimatkene, Kristo Yesu wane urata mapiknan okanmamik, erano arimaike eya etanbi. 
ROM.16.4	Ere naŋane ra more gege etne qaisik kakoik, eya wane na erane wet menaŋ detore gemaile, so noŋoka weku Midakaka, qelago ŋine doku tau tau magu korop eŋe weneŋ erane wet menaŋ detotmami. 
ROM.16.5	Oi bakomne eya yaleka doku tau tau magu, erane matko lewaŋ okanmami, eŋano weneŋ motpe arimaike, eya weneŋ edangei.
ROM.16.5	Oi bakomne motpe kima maepne Epainetus eŋano arimaike, ŋei weku eŋe Asiya provins eya ŋine, oŋo lewine Kristo detlukkake. 
ROM.16.6	Oi bakomne motpe Mariya wano arimaike, eŋe ŋinane urata togole zok make. 
ROM.16.7	Andronikus so Yuniyas erano oi bakomne motpe arimaike, Yuda ŋei kimatkene, ere mulap urumgo narop weneŋ metkoik, ere aposolo eŋane keuweno eŋetetne pamaike, so eto alakane Kristo wane kisi maep don detkoik, na erane ŋadeetno detkole.
ROM.16.8	Naŋane oi bakomne motpe Ampliyatus wano arimaike, naŋane kimamaepne, Waom wano tako rakotse pamaike. 
ROM.16.9	Oi bakomne motpe Urbanus wane arimaike, ŋenane urata ŋei kimaze, Kristo wane uratao mapiknagukone, so Stakis, kima maepne, eŋano weneŋ motmaile 
ROM.16.10	Apeles wano oi bakomne weneŋ motmaile, eŋe Kristo wane ŋei wele eya wane welaine mo wakonge. Oi bakom ne motpe Aristobulus wane rem qiyekoune eŋano arimaike. 
ROM.16.11	Herodion wano oi bakomne motpe arimaike, eŋe Yuda ŋei kimane, so kisi maep dereret kimakopne Narsisos wane rem qiyekoune eŋane weneŋ motmaile.
ROM.16.12	Naŋane oi bakomne motpe Tripina so Triposa erano arimaike, ere Waom wane urata togole mamamik, so kima maepne Persis, eŋe Waom wane urata zok manerop make, eŋano weneŋ motmaile. 
ROM.16.13	Na oi bakomne motpe Rupus wano arimaike, eŋe ŋei maine, Waom wane urata mauluke maki paki, eya mogare ge okanmaike. So eŋane nagaine, eŋe na eŋine gipole yale bororom okannange. 
ROM.16.14	Na oi bakomne motpe Asinkritus, Plegon, Hermes Patrobas, Hermas, so doku tau tau magu natne korop kimakopene eŋerop gemami eŋano arimaike. 
ROM.16.15	Pilologus, so Yuliya, Nereus so kiyarine, Olimpas so Kaisale wane ŋei ŋerep magu eŋerop weneŋ korop gemami, ŋinane oi bakomne motpe sarimaike.
ROM.16.16	Kima gege wane oi bakom eyaŋo lulu zam zam okan nagukei. Kristo wane doku tau tau magu korop gemami edo oi bakomene korop ŋinano motpi sari waremaike.
ROM.16.17	Kimakopne, na qebin ŋunmaile, ŋine ŋei natne ŋinano qepok mapok don okanbi, ŋinano pori porip wakoniyake, so ŋei natne mali malipene ma qororoŋgei, ŋei yewa eŋane diyam seleleine maikei, eŋe kisi maep don kito ŋibongoi, yewa ŋabakau paki, wetŋine mau siukeyakane, eŋe kakakone kaet arikei. 
ROM.16.18	Ŋei natne masi tanik yaline ma okanmami, eŋe Kristo ŋenane Waomze eŋane qelitine mi qe okanmami, eŋe enŋene solaenane simile eya mogat okanmami. Eŋe donene kelo kelok simile teine raulukeu paki, kelok more, ŋei maine isione eŋane dereretene ma siuk okanmami. 
ROM.16.19	Kisi Maep don dere tewek maine okanmami, eya wane kisiine eya matko matko ariki, ŋei ŋerep koropŋo detwarekoi, eya wane na ŋinane wet pesek zok detmaile. Na ŋido dereret korop okane more, kine kine maine eya wane qomŋine ewekeyake, ŋo kine kine borikine eya wanemo qomŋine umareyake, eya misuk desikei. 
ROM.16.20	Paki Kaisale ŋenane peyamzane welaine, oŋo mi azoŋgi Ŋei Borikine baŋ ŋinane kiyeŋinane bango la pelekki kesiyake.
ROM.16.20	Waomze Yesu Kristo wane mosopŋo ŋinano payake.
ROM.16.21	Timoti, naŋane urata ŋei kimane, eŋe oi bakomine ŋinano motki sarimaike, so Lusius, Yason, so Sosipater, Yuda ŋei kimakopne, eŋe yaleka oi bakomene ŋinano motpi sarimaike.
ROM.16.22	Na Tertius, kibi iwa Paulo wane aŋao ŋine detpe paki, qemaileŋo doku tau tau magu oi bakom okanŋune more ŋibonmaile.
ROM.16.23	Naŋane ware ware Gaius, eŋane matko doku tau tau magu eŋe lewaŋ okanmami, eŋe oi bakom okan ŋune more motki sarimaike. Erastus, mat suwainane wesi mato matok, so ŋenane kimaze Kuwartus, ere oi bakometne more ŋebonmamik.
ROM.16.24	Waomze Yesu Kristo wane mosopŋo korop ŋinano pawareyake. Weleka.
ROM.16.25	Ŋene Kaisale eŋetine ora mawakaŋem! Eŋe qesiŋŋune more ma togoleŋungi mali malipŋino gesoke togole okoramami, kisi maep don maine ŋidangole, eya wane kopko, don kisi yemo Yesu Kristo wane, so eya yemo don sane wele, eya mokaka kine motkeki, naso kiroroine pa sarike, 
ROM.16.26	wane ukude yemo don sane wele, yewa mo propet edo qe more didiwo ma qelaŋane motkoi pamaike, paki gege togon Kaisale donine rake, eya wane rokopko raŋem suwa ariki, kepe baŋem ŋei ŋerep magune magune ge arimami, eŋe korop detwarekoi, eya wane eŋe korop maine detluk kaikei, so tewekkei.
ROM.16.27	Kaisale eŋe weku, eŋe eŋineka dereret korop. Eŋano Yesu Kristo wane ra more bakom kito mawakaikene, naso baŋem naso baŋem! Weleka.
1CO.1.1	Paulo, na Kristo Yesu wane Aposolo, Kaisaleŋo noraki paki biranange, na so kimaze Sostenes,
1CO.1.2	Ŋeto kibi iwa Kaisale wane doku tau tau magu Korinti gemami, ŋinane qemaite, ŋine korop Kaisale wane ŋei ŋerep koboboine ŋidorake, ŋine eŋane biŋek okane Kristo Yesurop weneŋ gemami, ŋine so ŋei ŋerep korop yeo yeo ge arimami, eŋe bakomine kito okanmami, Waomze Yesu Kristo, eŋane waom so ŋenane weneŋ.
1CO.1.3	Kaisale ŋenane Magaze, so Waomze Yesu Kristo eŋano ŋine wet pesek so peyamŋo ŋinano pa wareyake.
1CO.1.4	Na, naso baŋem ŋinane rawe paki Kaisale ewine kito okanmaile, onoka wane Kaisale eŋe Yesu Kristo wane raki paki wet pesek ŋibonge eya wane. 
1CO.1.5	Ŋine Kristo Yesurop weneŋ qeturaŋ nagukoi, yewao ŋine yeye kine kine korop eya wane moriyanine maratka warekoi. Eya mo don kine kine raikei wane numaine so dereret kine kine marat kaikei wane numaine korop. 
1CO.1.6	Eso Kristo wane don ŋidangone, eya yaleka ŋinane koto ŋino ketki togogole malip kakoi. 
1CO.1.7	Eya wane ŋine Waomze Yesu Kristo sari didiwo lotkeyake eya wane tomaka geu paki koto ŋinane moriyan wane mane mi ŋaŋaekei, midakaka. 
1CO.1.8	Yesu Kristo oŋom baŋ ma togole ŋungi ŋine togogole ge mageu naso ŋine qoeki, sot midaine okorakei, Waomze Yesu Kristo wane naso yewao, so 
1CO.1.9	Kaisale wet pesekinane detluk kaikene, oŋo ŋidora newan ŋunge, yemo eŋine Gipole Yesu Kristo, ŋenane Waom, eŋerop wet weku qeturage gekei wane.
1CO.1.10	Kimakopne, na Waomze Yesu Kristo wane eŋetko wet qelot don ŋidanmaile, eya wane ŋine korop wet weku okane don raikei, yale okanbi keu ŋino wiri wiri mi wakoniyake. Ŋine korop qeturageu dereret ŋine wekuka payake, so wet weku okanikei. 
1CO.1.11	Kimakopne, Koloe wane tego eŋano ŋine ŋei natne edo didiwo nolale rakoi, ŋinane keu ŋino ŋaba ŋaba pamaike. 
1CO.1.12	Na ramaile yemo iwa yale wane: ŋinano ŋine ŋei weku weku eŋe don mane mane ramami. Mane eŋe ramaike, “Na Paulo wane.” Me mane eŋe ramaike, “Na Apolos wane.” Me mane eŋe ramaike, “Na Sipas wane.” Me mane eŋe ramaike, “Na Kristo wane.” 
1CO.1.13	Kristo kito pokeu magu loutne okange me? Pauloŋo ŋinane ra more kibego qeu seukke me? Me ŋine Paulo wane eŋetko doku taukoi me?
1CO.1.14	Na detpe menaŋmaike, yemo iwa yale wane, na ŋinano ŋine ŋei natne doku mi tau ongole, na weku Krispas so Gaius ka doku tau otkole. 
1CO.1.15	Maneŋo iwa yale maine mi rayake, eŋe naŋane eŋetko doku tauke. 
1CO.1.16	Na Stefanos wane tego eŋe welekatne doku tau ongole, ŋo eya wane ŋadino natne doku tau ongole eya mo mi detmaile. 
1CO.1.17	Doku tau onikalane Kristoŋo mi bira nange, midakaka! Kisi Mayakatne eya ra wakone edanikalane, so kepe ŋei dereretko ŋine don yewa mi edanikalane, yale okangole ra, Kristo kibego seukke eyaŋo zonomine midaine okangirap.
1CO.1.18	Kristo kibego seukke, eya wane don kisi yemo ŋeiwa Kristo mi malipka more ket-lukke siuke gemami, edo detpi qelaŋine okan okanmaike. Ŋo Kaisaleŋo ŋebu menaŋ ŋonge ŋene yemo detmaine, eya mo Kaisale wane zonom. 
1CO.1.19	Eya wane kisi maepŋo iwa yale ramaike,
1CO.1.19	“Na ŋei dereret enerop, eŋane dereret eya mo mapap kaikale, so ŋei kepe wane dereret eya wane wetene lolotne eŋane wetene ma siukkale.”
1CO.1.20	Ŋo ŋei dereretene suwaine eŋe diyao arikei? Ŋei kepe wane dereretene suwaine gemami, wetene lolotne, so Kaisale wane kine detlukmami, eŋe diyao arikei? Me kepe iwa wane ŋei sorin borin gorop gemami, eŋe diyao arikei? Kaisaleŋo sikanŋonmaike yemo kepe iwa wane ŋei eŋane dereret qelaŋine, eya mo wele midaine.
1CO.1.21	Kaisale eŋe eŋine dereretinane masi yale maki kepe ŋei eŋe qelaŋ qe more enŋene wet bonep enane Kaisale mi detkakoi, eya wane, Kaisale eŋe mo rake, ŋene kisi mayakatne ŋidanmaine eya “Qelaŋ don ramami,” Det lukkamami ŋei yewa korop Kaisaleŋo ebu okan maike. 
1CO.1.22	Yuda ŋei eŋe masi togole maki kau qelaŋaniyakane sorin gemami, eso Grik ŋei eŋe dereret marat kaikei wane zuwaŋmami. 
1CO.1.23	Eso ŋedo yemo ramaine, Kristo eŋe kibego seukke eya welerop, ŋo don yewaŋo qeki Yuda ŋei eŋane dereret borike, ŋo Grik ŋei edo detpi qelaŋ don, wele midaine okange. 
1CO.1.24	Ŋo ŋei Kaisaleŋo ŋedora newan ŋonge, Yuda ŋei so Grik ŋei, ŋene yemo detmaine, Kristo wekuku eŋe Kaisale wane zonom so dereret wele. 
1CO.1.25	Welekatne, Kaisale wane qelaŋ rau, qelaŋine eyaŋo qeinge more ŋei dereretene yuwan kamaike. So Kaisale wane set pelek rau, set pelekine eyaŋo qeinge zonomine togogole okane ŋei eŋane zonom yuwan kamaike.
1CO.1.26	Kimakopne, ŋine iwa desikei, ŋine daleo geu Kaisaleŋo ŋidora newan ŋunge? Ŋinane keu ŋino ŋine ŋei loutneŋo kepe iwa wane kine mane mi detkakoi, me ŋei loutneŋo zonomene kakapa mi gekoi, me ŋei loutneŋo eŋet enerop mi gekoi, midakaka! 
1CO.1.27	Kaisaleŋo masi iwa ma wakonge iwa yemo kepe ŋei eŋe “Qelaŋine” Rau mo don yewaŋo ŋei dereret korop, eŋe gamu oniyake eya wane, so Kaisaleŋo ŋei ŋerep set pelek so gamuenerop ma wakon onge, iwa yemo kepe ŋei eŋe “set pelek” rau mo don yewaŋo ŋei zonomene kakapa eŋe zonomene ma ketki gamu oniyake. 
1CO.1.28	Ŋei ŋerep diyawa Kaisaleŋo eŋane biŋek ma wakon onge? Yemo iwa yale, kepe ŋei rau yauwine so ketkele, ŋei ŋerep eyaka, Kaisaleŋo biraongi eŋane biŋek wele okanmami, masi yewaoka kepe ŋei wane dereret qeki ket mida lele siukeyake. 
1CO.1.29	Okange, yemo iwa yale wane, ŋei maneŋo Kaisale wane kaitko mi mawa naguyake. 
1CO.1.30	Ŋo Kaisaleŋo yemo ŋebu teba ŋongi Kristo Yesurop qeturaŋgone, pakiso Kaisaleŋo Kristo ŋenane dereret zane kine birakake, eŋane ra more ŋene Kaisale wano bira ŋongi ŋene Kaisale wane ŋei ŋerep magu koboboine okangone, sogino ŋene sot korop gekone, ŋo naso iwao siwot ŋone more biraŋongi, sot midaine gekene. 
1CO.1.31	Eso, eya wane Kisi Mayakatneŋo iwa yale ramaike, “Mane eŋe mawa naguwe ra Kaisaleŋo daleo okankake eya wane ma wakayake.”
1CO.2.1	Kimakopne, na Kaisale wane san qabuine wele eya ŋidanikalane ŋinano sarikole, naso yewao na don kiroroine so dereret suwaine eya ra mi ŋidangole. 
1CO.2.2	Na ŋinane keuwo ge more na wetne maingewe paki yeye kine kine qeligewe niget nangi Yesu Kristo kibego seukke, eŋeka weku detka kalane wetkekole. 
1CO.2.3	Eso na ŋinano sarikole, naso yewao na zonomne midaki, kaet okanbe zonomne korop oreke. 
1CO.2.4	Pakiso na don rakole so Kisi Mayakatne ra qelaŋane ŋidangole, eya na ŋei dereretko ŋine mi ma more ŋidangole, so wet ŋine maingeu paki naŋane don desikei wane, midaka, na Kaisale Asuinane zonom eya ra wakone sikan ŋungole. 
1CO.2.5	Eya wane ŋinane wetŋo ŋei dereretko misuk motpi payake, midakaka! Kaisale wane zonomgo motpi payake.
1CO.2.6	Welekatne, na don dereret-inerop eya wane kine ra wakone, ŋei mo Kaisale wane zonomgo togole gemami, eŋe edan okanmaile. Ŋo eya mo kepe iwa wane dereretine midakaka, me kepe iwa waremami eŋane zonom, eya mo midaka. Zonom me dereret yewa mo kiyeke mida lele more siuk wareyake. 
1CO.2.7	Na dereret pa ra wakone ŋidanmaile, yemo Kaisale wane dereret sane, motkeki sanka pa sake, Kaisale eŋe mo ŋenane qeli ewe zonom okaniyakane mokaka kepe iwa mi ma wakonge yewao biŋek qeke. 
1CO.2.8	Kepe iwa wane ŋei waomine eŋe dereret iwa mane mi detkakoi. Eŋe eya mane detkakoi ra yemo eŋe qeli ewe zonom wane Waom kibego mi qeurap. 
1CO.2.9	Eya wane, Kaisale wane ekapŋo iwa yale ramaike,
1CO.2.9	“Yeye kine kine deŋo mi kakaine, me ketŋo mi dereretne, me ŋei wetene lotkeki mi detkoi, kine kine yewa yemo ŋei korop Kaisale wetŋo qotka lukka more eŋane detpi wele lele okanmaike, ŋei yewa eŋane biŋek ebonge.”
1CO.2.10	Ŋo ŋene yemo Kaisale eŋine san qabuinane kine eŋine Asuineŋo ra wakone ŋedange, Asuŋo yeye kine kine korop ka waremaike, so Kaisale wane san qabuinane kine qeirop eya yaleka kamaike. 
1CO.2.11	Ma ŋeiŋo ŋei mane wane wetinane kine desiyake? I midakaka! Ŋei wane eŋe eŋine wetino yemo eŋine so waomine metmaike, oŋomka eŋane kineine det kamaike, rokop yale waka ŋei maneŋo Kaisale wetinane kine mi desiyake, Kaisale eŋe eŋine Asuineŋo ka weku Kaisale eŋine wetinane kine korop det wareyake. 
1CO.2.12	Ŋene Asu pa ŋebonmaike makone, iwa mo kepeo ŋei eŋano ŋine mi makone, ŋene Kaisale eŋe oŋom eŋine Asuine ŋebongi makone, eya yemo Kaisale eŋe oŋom yeye kine kine korop ma wakone ŋebonge, eya wane kine maine kito ŋedangi detluk-kaikenane ŋebonge, eya wane ŋene Asuze eya ware-kaŋem gegeine weneŋ okane more iwen-ŋongi ŋene wet lot korop okane gekene.
1CO.2.13	Ŋo ŋene iwa kepe ŋei dereretko ŋine don mi ra ŋidanmaine, midaka! ŋene Asuŋo dereret ŋebonmaike, paki, ŋene don wele eya wane kine ra qelaŋane more ŋei Asurop gemami, eŋe edanmaine. 
1CO.2.14	Ŋei mane Asu midaine geyake eŋe Kaisale wane Asu eŋano ŋine bakom sarimaike, eya mane mi mayake. Onoka wane ŋei yaline eŋe don eya wane kine welekatne mi dere qelaŋan kamaike, eya wane, ŋei yewa eŋe detki qelaŋ don wele midaine okaniyake, eya mo, Asurop ŋoka detpi dereretne wele okanmaike. 
1CO.2.15	Ŋei Asurop eŋe yeye kine kine korop dere wesakkei, ŋo ŋei Asu midaineŋo ŋei Asurop eŋane kine maine mi desiyake, ŋaŋaeyake. 
1CO.2.16	Eya wane Kaisale wane ekapŋo iwa yale ramaike,
1CO.2.16	“Maŋo Waom wet bonepinane don detmaike? Maŋo eweke more Kaisale numa sikankaki desiyake?”
1CO.2.16	Ŋene Asurop, yemo Kristo wet bonepinane don ma gemaine.
1CO.3.1	Kimakopne, na ŋei Asurop eŋe don edangole, yale ŋine don mi ŋidangole, midakaka! Na don ŋidangole yemo ŋine kepe iwa wane ŋei Asu midaine eda edane yale ŋine Kristo wane ŋei ŋerep medep okanbi ŋidangole. 
1CO.3.2	Na ŋamuka gume ŋungole, ŋara togole mi ŋibongole, onoka wane, ŋine ŋara togole nekei wane rokop mi okangoi, so naso iwao yaleka ŋine ŋara togole nekei wane kop mi okanmami. 
1CO.3.3	Onoka wane ŋine kepe iwa wane ŋei yale, Asu midaine, wet dereret ŋine soginerop gemami, eya wane dere worik keu ŋino paki ŋine ŋidomka sori sorin okan nagumami, ŋine tanik yale okanbi, eyaŋo kine qe wakonmaike, yemo ŋine kepe iwa wane ŋei yauwine okane more eya wane zonom so dereret korop weneŋ ma gemami. 
1CO.3.4	Eya wane, ŋei mane eŋe ramaike, “Na Paulo wane ŋei,” eso mane eŋe ramaike, “Na Apolos wane ŋei,” Ŋine yale okanmami, wane kepeo ŋine ŋei yauwine yale gekei me?
1CO.3.5	Apolos eŋe ma? Ŋo Paulo na ma? Ŋere Kaisale wane qelit ŋeika, ŋeto kisi maep ŋidante ŋine detkoi, ŋere Kaisaleŋo urata ŋeponge eya wane rokop bonep bonep makote. 
1CO.3.6	Na waet ebotkole, ŋo Apolosŋo ŋara wele ware more doku qakonge, ŋo Kaisaleŋo mosop kaki wele wakonge. 
1CO.3.7	Eya wane waet ebotke eŋane, me ŋara wele ware more doku qakkake, eŋane mi raikene. Mosop kaki wele wakonmaike Kaisale weku eŋaneka raikene. 
1CO.3.8	Waet ebotmaike, ŋei yewa so ŋara wele ware more doku qak kamaike, ŋei yewa ere kine etne wekuka. Kaisaleŋo baŋ urata mama etnane rokopko lewine bonep bonep mapoke eponiyake. 
1CO.3.9	Ŋere urata mama ŋeiŋo Kaisale wane urata qeturage mamaite. Eso ŋine yemo Kaisale wane eu, so ŋine Kaisale wane mat, mo oŋom ma wakonŋunge.
1CO.3.10	Kaisaleŋo wet pesekinane urata more ninge, rokop na mat mama weleŋo simen bosiŋ birawe ketke. Pakimo ŋei maneŋo simen bosiŋ eya wane kutno takotke more mat mamaike. Ŋei eya wane kutno mat daleo maikei, eŋe kauluke detluk nagu more maikei. 
1CO.3.11	Kaisaleŋo simen bosiŋ weku Yesu Kristo, mo bira kaki ketke okoramaike, eya lokake bira more ŋei maneŋo koso bosiŋ pelekine mane musele biraki ket ket eya mo mi pamaike. 
1CO.3.12	Ŋei natneŋo baŋ gol, me silwa, me wesi lewine suwaineŋo bosiŋ eya wane kutno mat maikei, eya welerop, me natneŋo eki, me seqa, me rais setneŋo mat maikeiwo, eya wele midaine. 
1CO.3.13	Yemo ŋei mat mama eŋane kine baŋ ŋado Kristo wane Kaiwe Naso bomileki, kineze yewao didiwo wakongi kaikene. Kaiwe Naso yewa wane gerepŋo lawe more ŋei urata mama enane kine qe wakoniyake. Gerep yewaŋo baŋ urata eya liwekkaki paki eya wane weleine maine me mida yewa sikan ŋongi kaikene. 
1CO.3.14	Ŋei simen bosiŋ yewa wane kutno mat make eya gerepŋo ze ari yuwan-kaki mesiyakeo urata ŋei yewa eŋe baŋ gege togon so lewine mayake. 
1CO.3.15	Ŋo mane eŋe mat urataine make eya gerepŋo ze wareki midayakeo, eŋe urataine mo yewa mida leleyake. Ŋo ŋei eŋine yemo siluŋ baŋ sese kayake. Seseka more gerepko ŋine ŋei ebumami, yale makokka birakaki gege togon maratkayake, so baŋ gegeine mi siuke maniyake!
1CO.3.16	Welekatne, ŋine Kaisale wane Bakom Urum, eya wane Kaisale wane Asuŋo eŋe mo ŋinane koto ŋino gemaike, eya ŋine mo detmami! 
1CO.3.17	Yalinane ŋei mane eŋe Kaisale wane Bakom Urum yewa matali-kamaikeo, eŋe baŋ Kaisaleŋo ŋei yewa eŋe yalewaka matali-kayake, onoka wane, ŋo yemo eŋe Kaisale wane Bakom Urum eŋe mo eŋine urum oŋom koboboine make. Ŋo urumba eya yemo ŋine, mo oŋom makane eŋe eya wane kotino mere wiye okanmaike.
1CO.3.18	Ŋei mane oŋomka misuk isi naguyake, ŋei mane ŋinane keuwo ŋine eŋe kepe iwa wane tanik manik eya mogare geyake paki wetineŋo, “Na ŋei dereretne weneŋ,” yale wetkeyakeo, eŋe mikepka dereret eya qelige more ŋei qelaŋ okaniyake, yale okane more dereret wele marat kayake. 
1CO.3.19	Onoka wane, kepe iwa wane dereret eya mo Kaisale wane deino yemo qelaŋ masi okan okanmaike. Eya wane Kaisale wane ekapŋo iwa yale ramaike, “Waom eŋe ŋei masi borikinane dereret suwaine ma gemami, eya eŋe koso Waomŋo maingeki enŋene edot okanmaike.” 
1CO.3.20	So Kaisale wane ekapŋo mane iwa yale ramaike! “Waom eŋe kepe iwa wane ŋei dereret enerop eŋane wet dereretene detki wele midaine okan okanmaike.” 
1CO.3.21	Eya wane, mane eŋe ŋei mane misuk ora ma wakayake, midakaka! Ŋine ŋidanbe detpi menageyake, yeye kine kine kepo pamaike, eya korop mapit ŋune more Waomŋo motke. 
1CO.3.22	Iwa yale weneŋ, Paulo, me Apolos, me Petoro, me kepe iwa, me gege, me seuseu, me yeye kine kine iwa pamaike, me kine kine baŋ ŋado wakoniyake, yeye kine kine iwa korop ŋinane mali malip mapit kayakane biŋek Waomŋo motke. 
1CO.3.23	Eso ŋine yemo Kristo wane biŋek, ŋo Kristo eŋe Kaisale wane biŋek.
1CO.4.1	Ŋine ŋerane, na so Apolos detpi Kristo wane urata ŋei, so Kaisale wane don Sane Wele eya wane ware wareine okanikete. 
1CO.4.2	Ware ware eŋe koboboine geki paki suwaine inane urata wele ka more kauluk qeuluk mayakane ra mange. 
1CO.4.3	Na, nae wane yemo iwa yale, ŋido me ŋei magu natneŋo naŋane gegenane kine rau na eya detpe wele mi okaniyake. So na noŋom kinene yaleka maine mi rakale. 
1CO.4.4	Na wetne ululuŋ pamaike, sotne mane mi paki detmaile, ŋo siluŋ na yale rawe eyaŋo na welekatne sotne midaine, eya wane kine mi qe wakonmaike, na noŋom “sotne midaine,” yale rawe mi kopkeyake. Waom oŋom naŋane kinene ma wakoniyake. 
1CO.4.5	Eya wane ŋine nasoine mi bomileki kine ma wakon ma wakon wane kukka mi okanikei. Ŋine siluŋ kine ma wakon ma wakon weleine Waom tomaka mageu sariyake. Sari more Waom oŋom yeye kine kine sane korop panaman koto siuke pa waremaike, yewa baŋ qe wirikki didiwo wakon wareyake. So ŋei eŋane kotoeno kine kine siuke san pamaike, yewa korop maki wakon wareyake. Pakimo, Kaisaleŋo ŋei korop rokopene detongi paki eya wane kop baŋ ŋei bonep bonep mawa one more bakomene kitoyake.
1CO.4.6	Kimakopne, na ŋinane dereret qesiŋka more nae so Apolos ŋetsane koso takotke more don iwa yale ramaile, ŋine ŋerane kine kau paki detluke more Kisi Mayakatnane “Gege wane numa mayakatne kisi maep don sogine raraine,” kop eya misuk yuwane more wawaine okane ŋei mane wane detpi waki mawa kaikei, eso mane wane detpi ketki ma ket birakaikei. 
1CO.4.7	Ge maŋo, ŋei yuwanone more suwaine gekenane ra biragange? Ge yeye kine kine korop ma gemaine, yewa Kaisaleŋo mi ginge me? Ŋo ge Kaisale wano ŋine kine kine mane wele eya welekatne makoneo, mo ge onoka wane detnom mi ginge yale okangi mo mawa nagumaine me?
1CO.4.8	Ŋine wetŋineŋo mawa nagu more ramami, “Ŋene yeye kine kine mayakatnane mi ŋaŋaemaine, eya mo korop ma ge waremaine! Ŋene mo aboŋ moriyan gorop okan waremaine! Ŋene mo ŋei waomka okan waremaine, ŋo aposolo, ŋine yemo mida! Maine, ŋene welekatne ŋei waom ka okan waremaine.” Na yaleka ramaile eya welekatne ŋene ŋinerop weneŋ ŋei waom okanŋem rap me? 
1CO.4.9	Yale mida! Na kamaile, Kaisaleŋo Aposolo Ŋene ŋei sinoine yaline qelaŋ ŋei qeiŋadino gemami, eŋane keuwo biraŋonge yale okanmaike, ŋene ŋei yauwine seuseu wane biŋek ra bira onmami, yaline, biraŋonge, pakimo, kepe baŋem ŋei korop, so aŋelo eŋane deeno ŋenguwi seukkenane ra okanmaine. 
1CO.4.10	Ŋine wetŋineŋo mawa nagu more ramami, Kristo wane ra more ŋine, aposolo magu, yemo ŋine ŋei qelaŋine okanmami, ŋo ŋene Kristo wano takot-keŋem paki, dereretzerop korop okanmaine. Ŋine setŋine pelelekatne, so ŋine numa qeyau more matalimami, ŋo ŋenze yemo zonomze togogole! Ŋene eŋet biŋekzerop, so ŋedo numa detmaine so urata wele mamaine ŋo ŋine, aposolo, yemo ket qeqine. 
1CO.4.11	Ŋene ŋara zane seukkone ŋo seuke gemaine, so doku zane qomze sererekkeŋo sererekmaike, Ŋene takot laplap midaine gemaine, ŋengu matali qetali okan ŋonmami, mat urumze midaine lobo lobo gekone so gemaine. 
1CO.4.12	Ŋene ŋenze qesiŋ nagukenane metezeŋo urata togole ma okanmaine. Eŋe mabaik ŋonbi ŋene qesiŋone more mosopon okanmaine. Eŋe matali qetali okanŋonbi ŋene turuŋene qeliŋ okanmaine. 
1CO.4.13	Eŋe don borikine ŋedanbi, ŋene kimao don pelekine edan okanmaine. Ŋene kepe baŋem eŋane sino yale okangone gemaine. Ŋene ŋei korop eŋane kaitko yale okane, ge sakone ge sari mageŋem, ukude naso iwa okanmaike.
1CO.4.14	Na don iwa ŋinane qemaile, eya mo detpi gamu ŋuniyakane midakaka! ŋine naŋane medep maepkopne okanikei wane wetŋine kito wirike ŋidanmaile. 
1CO.4.15	Eya wane welekatne ŋine diyam gege kop ŋine aŋelo 10,000 mane ge more gege ŋine warekau Kristo wano payakeo, yemo siluŋ ŋine maga ŋine yale waka weku geyake. Ŋo siluŋ ŋine magakopŋine loutne midaka. Eya wane mo ŋinane gege ŋineŋo Yesu wano pamaike. Na Kisi Mayakatne ŋinano ma sari ŋidangole, yewao na ŋinane magaŋine okangole gemaile. 
1CO.4.16	Pakimo noŋo numa gesoke okangole, yewaka mogare okanikei wane qebin ŋunmaile. 
1CO.4.17	Eya wane rawe paki na Timoti birakawe ŋinano uke. Naŋane medep maepne, na eŋane zok nan okanmaike so eŋe Waom wane urata maine mauluke ma okanmaike. Oŋo baŋ wetŋine qe wirike more noŋo Kristo Yesu wane numa eya mogare ari doku tau tau magu korop mat baŋem ra edan okan okanmaile, eya wane numaine ŋidangi desikei.
1CO.4.18	Ŋinano ŋine natne wawainenerop eŋe Paulo mi sari ŋoniyake naŋane yale rau paki raki ra okangoi. 
1CO.4.19	Na yemo welekatne Waomŋo detki mi azoŋgi ŋinano ukale, numaze raki ra okan okanmami, eŋe don ra okanmami eya mida, zonomene eya wane deneŋoka kine ma wakonikale. 
1CO.4.20	Kaisale wano ŋine numa eya wane kine yemo donŋoka raki ra wane biŋek, eya midakaka. Eŋe zonom so togole togoleo kine wakon okanmaike. 
1CO.4.21	Pakimo ŋine naŋane daleo ramami? Na ŋinano kumunam gorop ukale me momoine wet menago pesekine ukalane ramami?
1CO.5.1	Ŋinane keu ŋino borikine madoŋ madoŋine ŋerep kobu ma ma wakonge pamaike, yale rau det okanmaile. Borikine manerop, qelaŋ eŋano mi wako wakone. Ŋei maneŋo magainane ŋanom inerop maki gemamik. 
1CO.5.2	Pakimo, ŋine onoka wane kine kine yaline wakone paki wawaine zok okan okanmami. Ŋine qom borik dere more ŋei masi eya okange eŋe qeliŋkau rap me? 
1CO.5.3	Na solaneŋo abaran gewe paki asuneŋo mo ŋinano lotke, ŋei masi madoŋ madoŋine okange, eŋane don keu ŋino noŋom solarop ge more qou mo rakok kakole. 
1CO.5.4	Ŋine Waomze Yesu wane eŋetko wekuwoka qeturage lewageu na Waomze Yesu wane zonomgo asuneŋo ŋinerop weneŋ mesikene. 
1CO.5.5	Pakimo ŋine ŋei yewa solaine Ŋei Borikine sunka manbi qe mataliki wetine zingeki, borikineine eya kaki paki koso wetine zingeki, magu koto takotkek i rap, eso oŋa oŋaine yemo baŋ gemage, Waom Yesu wane Naso yewao seseka more ma qeliwo birakaki rap.
1CO.5.6	Ŋine wawaine okanmami, yewaŋo maine mi okanmaike! Yis nigagatne yewaŋo maki palawa korop yewa suwa piwiwige wiye kasap okanmaike. Don yewa raraine, ŋine mi detmami me? 
1CO.5.7	Ŋine yemo palawa yisine midaine yale, eya wane ŋine yis sogine borikine sot korop yewa ma birau ariki ŋine kasap musele libeka okanluke yisine midaine maine gekei. Onoka wane, ŋenane Lama seseŋone yuwan ŋoniyakane soe soep mo qekoi, yemo Kristo. 
1CO.5.8	Eya wane ŋene peyadaine mesikenane yis sogine, borikinane sot korop, yis so tanik manik qotkoine, yewa qeliŋ ware more, kasap yis ine midaine, kasap kilu kilutne sot midaine so wele yewarop gekene.
1CO.5.9	Na kibi mane qekole, yewao iwa yale rawe paki qe ŋibongole, ŋine ŋei wa bailalaŋ okane more ŋerep ebu okanmami, eŋerop kine kine ne amanagu so weneŋ misuk gekei. 
1CO.5.10	Na rakole yemo kepe iwa wane qelaŋ ŋei korop bailalaŋ okane more ŋerep ebu okanmami, me kine kine nugunge okanmami, me bailalaŋ okane ŋei natne eŋane yeye kine kine kobu ma okanmami, me waom isisine mageu paki qelitine qe okanmami eya qeliŋ warekei wane rakole, ŋine qelaŋ ŋei ŋerep iwa qeliŋ warekei wane mi okaneso, yemo ŋine eŋane masi tanik qotkoine eya yeine qeliŋ kaulukkei. 
1CO.5.11	Na kibi iwa qe ŋibongole, yemo kine iwa yale wane, ŋine ŋei mane eŋe “na doku tau tau magu gemaile,” rayake, ŋo eŋe bailalaŋ okane more borikine mayake, me qomine riweki ŋei mane wane yeye mane mayake, me waom isisinane qelitine qeyake, me ewe mabaik okaniyake, me wet siuk doku neyake, me eŋe ŋei mane wane yeye kobu mayakeo yemo ŋine ŋei yaline qeliŋkau paki eŋerop ŋara ne amanagu misuk okanikei.
1CO.5.12	Eya naŋane urata wane ŋei qelaŋ ŋadine gemami, eŋane sot don noŋo raikale me ŋine ŋinŋine keu ŋino kisi maep dere koto ŋino gemami eŋane sot don mi raikei me? 
1CO.5.13	Ŋei qelaŋ ŋadino gemami, eŋane sot don yemo baŋ Kaisaleŋo rayake. Eya wane Waom wane don mane iwa yale ramaike, “Ŋine ŋei borikine mama eya keu ŋino ŋine esop kau saket ariyake.”
1CO.6.1	Ŋinane keuwo ŋine ŋei mane kimainerop sot wane donetne payakeo, eŋe kisi maep ŋei ŋetne eŋano ari don mi rara, eŋe ware ware qelaŋine eŋano don ma ari raki menageyake me? Mi kopkemaike. 
1CO.6.2	Kaisale wane Kisi rara ŋei ŋedo gemage kepe baŋem ŋei korop eŋane don rakokkene, eya mi detokanmami me? Eso gemage kepe baŋem ŋei korop eŋane don ŋido rakokkeiwane pamaikeo, ŋinŋino don kaki nigatne yaline wakongi ŋidomka rakokkei wane, rokop mi okanmami me? 
1CO.6.3	Ŋedo Naso Suwaino aŋelo eŋane don baŋ rakokkene, ŋine yewa mi detmami me ŋene eŋane don baŋ rakokkene. Eya wane mo ŋene kepe iwa wane gege mage wane done maine rakokkene! ŋenze kine qelaŋ edo maine mi rakokkei. 
1CO.6.4	Eya wane mo ŋinano kepe iwa wane don yauwine mane wakon-maikeo ŋine onoka wane sot wane don yewa ma ari ŋei qelaŋine eŋetene doku tautau maguwo mi pamaike eŋano motpi edo sot wane don yewa rakoke ŋibon okanmami me? 
1CO.6.5	Na don iwa rawe detpi gamuŋuniyake. Welekatne ŋinano sot wane don dereret ŋeikop-ŋine mane mi gemaike me? Ŋo eŋe gemaikeo yemo sot wane don ŋinano wakongi eŋano korop ma ariu eya maine oŋo ra koboe ŋibongi rap. 
1CO.6.6	Yale okanikei, yemo maine, ŋo ŋine ŋei kima mane eŋe kimaine mane ŋabaka more dongo birakayake, pakimo ere kimaine eŋe mali malip korop peyam doku mo tauke, ŋo don dere more rakokeyake, eŋe yemo yalewaka eŋe qelaŋ peyam doku mi tau taune. Pakimo umat mo peyam doku tau taune eŋano ariki umat mayake, masi eyaŋo mi kopkemaike.
1CO.6.7	Ŋine sot wane donŋinane kima ŋidomka qelaŋ masi dongo bira nagu okanmami, yale okane ŋine mo peleke ket gemami, onoka wane qeligeu eŋe masi borikine maine okanŋunbirap? Onoka wane qeligeu eŋe kine kine ŋine kobu maine maurap? 
1CO.6.8	Ŋine yalewa okanikei, yalemo koso ŋine ŋidomka masi borikine okannagu okanmami, so kine kine ŋine kobu ma auye modatnagu okanmami, ŋei yauwine ŋoka midakaka, siluŋ kisi maep dereret kimakopŋine weneŋ yale okanon okanmami. 
1CO.6.9	Borikine mamaŋo Kaisale wane gege togon mat kotino wake waket yemo mi pamaike. Ŋine don iwa mi det okanmami meŋŋine wetŋineŋo misuk isinagukei. Ŋei wenip ma okanmami, me waom isisine eŋane don teweke ma ge okanmami, me ŋei ŋanowekopene qeliŋone ŋerep natne ebu okanmami, me ŋei natne ŋeiŋoka ŋerep yale borikine au okanmami, 
1CO.6.10	me ŋei kobu mama, me wetŋo ŋei eŋane aboŋ kine kine enane bailalaŋine wetke ma ge okanmami, me wet siuk doku ne more qelaŋ qeqe, me ewe mabaik don ra okanmami, me ŋei engu matali one mat kito barake aboŋ kine kine kobu ma okanmami, ŋei yaline korop eŋe Kaisale wane gege togon qeli mat kotino mi wakesikei. 
1CO.6.11	Ŋinano ŋine ŋei natne alakan yaline okane gekoi, ŋo iwa yemo sot borikino ŋine mo saukŋunge, so wetŋine ma qelaŋane Kaisale eŋine biŋek ŋibuke. Ŋine mo ŋei koboboine eŋet eya makoi, yemo Kaisale zane Asuŋo Waomze Yesu Kristo wane ramore yale okanŋunge.
1CO.6.12	Ŋei natne eŋe iwa yale ra okanmami, “Yeye kine kine eya nae simile korop na maine okanikale.” Don eya maine ramami, ŋo siluŋ yeye kine kine korop yewaŋo ge maine mi qesiŋgangi geulukene. Ge kine kine eya korop maine okan warekene, ŋo yeye natneŋo ge ŋei waom okan gangi eŋane qelit qeqe yemo mayakatne midakaka! 
1CO.6.13	Welekatne, ŋei natne ramami, “Ŋara osomŋo qom wane biŋek, ŋo qomŋo ŋara osom wane biŋek.” Ŋo baŋ gemage, Kaisaleŋo eretnarek matali otki siuke mida lelekeik. Sola yemo bailalaŋ mama wane biŋek midakaka. Yemo Waom wane qelit qeyakane biŋek. Ŋo Waomŋo yemo sola wane welaine. 
1CO.6.14	Ŋine mane misuk niget ŋuniyake, Kaisale oŋo Waom Yesu seuseuwo ŋine ma wisikae kaki wiyeke, yalewaka ŋene baŋ eŋine zonomineŋo ma wisikae ŋoniyake.
1CO.6.15	Ŋine solaŋine yemo Kristo wane sola piwitne, yewa mi detokanmami me? Pakimo na solane Kristo wane sola piwitne yewa maine birakawe bailalaŋ mama wane qelit qeyake me? Yale midakaka! 
1CO.6.16	Ŋo ŋine qelaŋ geu paki iwa yale ra okanmami, “Na maine wenip ŋerep mane yaup maine maikale,” yewa korop zok midakaka. Na ramaile, eya eŋe sot korop okanmaike. Waom wane deino ŋire wenip ŋerep mane eŋerop qeturaŋbik paki ŋire solaŋitne weku okangeik. Numaine mi pamaike, eya mo sot korop okanmaike. Eya wane Kaisale wane kisi maep dongo iwayale qeqine: “Ŋao ŋanom ere etkeŋo weku okane gekeik.” 
1CO.6.17	Ŋo mane eŋe oŋomka Waom wano makatakki ere asuwo weku okangeik. Eya mo maine so kopke-yake, so ere mo maine ŋao so ŋanom wele okangeik.
1CO.6.18	Ŋine wenip yauyaup mama yewa kakakon warekei. Ŋei mane eŋe borikine natne korop mayake eŋe solaine tewino okanmaike. Ŋo wenip yaup qazaŋ mayake yemo kotine so solaine weneŋ matali kayake. 
1CO.6.19	Ŋine solaŋine yemo Asu koboboinane urum. Eŋe sola ŋinane kotino mere kito okane geyakane, Kaisaleŋo more ŋibonge, yewa mi detmami me? Ŋine sola so koto welaine midaka. Kaisale weku oŋo welaine. 
1CO.6.20	Ŋine mo Kaisale eŋe lewine kakapa suwaine yewaŋo qoleŋunge, eya wane urata kine kine korop ma okanmami ŋine sola so kotoŋineŋo Kaisale eŋetine ora mawaka more ewine kitokei.
1CO.7.1	Ŋine kibi more nine don wane qeson nangoi, eya wane mo iwa rawakone ŋidanbe detpi.
1CO.7.1	Ŋei mane eŋe ŋerep midaine gewe ra, maine geyake, 
1CO.7.2	Ŋo siluŋ borikinane liwe liwekine zok manerop pamaike, eya wane ŋei bonep bonep eŋe ŋanomine mayake, eso ŋerep bonep bonep eŋe yalewaka ŋaune mayake. 
1CO.7.3	So ŋei eŋe solaine ŋanomine mi ma wuluke maniyake, eso ŋerep eŋe yaleka, solaine ŋaune mi mawaluke maniyake. 
1CO.7.4	Ŋerep oŋomka solainane ware ware mi gemaike, midaka, ŋeiŋo weneŋ gemaike, rokop yalewaka ŋei oŋomka solainane ware ware mi gemaike, ŋerepŋo weneŋ gemaike. 
1CO.7.5	Eya wane ŋao ŋanom ŋine sola ma waluk ma waluk qazaŋ misuk okane more mane solaine mawaluke maniyake. Welekatne meŋemeŋen wane ewekeu paki yemo lewine done auye dere more naso bamgo motpi paki tau qe more meŋenkaikei. Qoeki koso solaŋine qeturaŋgei yemo maine. Naso midaine qaza zaŋka okane solaŋine mi mawaluke warekau Ŋei Borikineŋo yewao takotke more liwekŋuniyake.
1CO.7.6	Na don iwa ramaile, yemo ŋidom remi eya wane mo wet pesekko ŋidanmaile. Na ratogole ŋibone more mi ramaile. 
1CO.7.7	Naŋane simile yemo ŋei ŋerep korop ŋine na gemaile yale geurap. Ŋo siluŋ ŋei bonep bonep eŋe Kaisaleŋo wet maep okane ebonge, ŋei mane eŋe ŋerep midaine qaluwit geyakane raki eya menageyake, ŋo mane eŋe ŋao ŋanom geyakane Kaisaleŋo ra mangi, eŋe eyarop geki menageyake.
1CO.7.8	Ŋei qaluwit so ŋerep natawen so ŋerep mala eŋane yemo na iwa yale ramaile, eŋe na gemaile yale okane ŋao ŋanom midaine geu menageyake. 
1CO.7.9	Ŋo eŋe kotoene so solaene mi mauluke ware kaikeiwo yemo eŋe siluŋ ŋao ŋanom gorop okane gekei. Ŋaorop ŋanom gorop okane more gege yewaŋo mayakatne, yewa midaine yemo bailalaŋ wane qom ŋine zok riweyake.
1CO.7.10	Ŋo ŋao ŋanom ŋinane don rawe detpi. Eya naŋane don mida, iwamo Waom wane don. Iwa yale, ŋerep mane eŋe ŋaune misuk qeliŋka ariyake. 
1CO.7.11	Me ŋaune mo qeliŋka arikeo, yaup ŋei midaine geyake. Me midao yemo eŋe koso ŋaunano ariki kima okane gekeik. Eso ŋei eŋe yaleka ŋanomine misuk qeliŋkayake.
1CO.7.12	Ŋao ŋanom natne ŋinane don iwa rawe detpi, Waom wane don misuk okaniyake, yemo nae don okaniyake. Ŋao ŋanom sogine qelaŋ geu paki so ŋei eya peyam doku tau tau, ŋo ŋerep eya peyam doku mi tau taune makeo oŋo ŋaune eŋeropka geyakane kaki ŋei eŋe misuk ŋerep eya qeliŋ-kayake. 
1CO.7.13	Me peyam doku tau taune ŋerep maneŋo eŋe yalewaka ŋaune qelaŋ geyake, peyam doku mi tau taune wane ŋaune ŋo ŋerep eŋeropka geyakane rakiso, eŋe misuk qeliŋkayake, eŋe maine ere ŋao so ŋanom wele okane gekeik. 
1CO.7.14	Onoka wane ŋaune ŋei qelaŋ eŋe ŋanomine doku tautaunane mosop ŋo eŋano mo wake, so ŋanomine ŋerep qelaŋ eŋano ŋaune doku tautau wane mosopŋo mo eŋano wake. Pakimo eya wane ra more gipon borasokopene eŋe mosop korop okangoi gemami. Yewa midaine ra eŋane dokoene eŋe qelaŋ geurap. 
1CO.7.15	Ŋo ŋei qelaŋ maneŋo ŋanomine doku tautau ŋerep yewa qelaŋŋo qeliŋkawe ra maine qeliŋ kayake. Masi yaline wakoniyakeo, yemo doku tau tau kimaŋine yewa ŋaune me ŋanomine ere mulaune midaine okanikeik, eya wane Kaisaleŋo peyamgo kima kima okane gekenane ŋedora newan ŋonge. 
1CO.7.16	Ŋerep; ge ŋaoŋone kisi maep numao waraŋ kanom ariyake me mida, me ge daleo detmaine? Ŋei, ge ŋanomŋone kisi maep numao waraŋkanom ariyake me mida, me ge daleo detmaine?
1CO.7.17	Ŋo midao yemo mane eŋe Waomŋo urata ra mange so mane eŋe gege ma wakone mangi geki Kaisaleŋo ora newankake, rokop weku yewaka kisi maepko geyake. Na don yale rawe paki mat baŋem doku tautau magu ra edan okanmaile. 
1CO.7.18	Ŋei mane solaine peitne kita kitatne geki, Kaisaleŋo ora newankake, eŋe yale okangeo, yemo solaine peitne kita kitatne eya wane lopot yewa misuk qe susuwakki siukeyake. Ŋo ŋei mane eŋe yaup geki Kaisaleŋo ora newankake, eŋe yaup gekeo, yemo eŋe solaine peitne misuk kitasiyake. 
1CO.7.19	Onokawane, sola peitne kita kitat me mi kita kitatne yewaŋo wele mi okanmaike, Kaisale wane don dere teweke ma gege yewaŋo wele. 
1CO.7.20	Mane eŋe urata mane ma geki Kaisaleŋo ora newankakeo, eŋe urata yewaoka ma geyake. 
1CO.7.21	Ge qelit qeqe genom, Kaisaleŋo gora newangange, ge eya wane dere mezet misuk okanikene. Ŋo ge qelit qeqe urata yewa yeine qeliŋgenane numaine wakon maikeo, siluŋ qeligenom. 
1CO.7.22	Mane eŋe qelit qeqe ŋei mane eŋane urata ma geki Kaisaleŋo ora newankake, eŋe Waom wane ŋei yaup geyake. Rokop yalewaka mane eŋe yaup geki Waomŋo ora newan kakeo eŋe Kristo wane qelit ŋei okanmaike. 
1CO.7.23	Ŋine Kaisale eŋe lewine kakapa suwaineŋo sotŋine qekok ŋungane ŋei eŋane borikinane mulapko qelit qeqe misuk okane gekei. 
1CO.7.24	Eso kimakop, mane eŋe alakan kisi maep dere ma geki Kaisaleŋo ora newankake, tego yewaoka naso iwao okora more Kaisale wano makatakeyake.
1CO.7.25	Natewen qaluwit eŋane yemo na Waom wano ŋine eŋane don mane mi ma gemaile. Ŋo siluŋ nae wetnoŋine don ŋidanbe. Waomŋo wet pesekk okan nangi aŋa tewe tewek korop okangolane donne rawe ŋine maine dere malipkaikei.
1CO.7.26	Naso iwao umat zok wakom okanmaike, eya wane na wetkemaile, yemo ŋei eŋe ŋerep midaine mayakatne gemaike, yalewaka geyake. 
1CO.7.27	Ge ŋerep biŋekŋone mo qekoi me? Eso ge qeliŋkaikenane misuk desikene. Ge mete kobek gemaine me? Eso ge ŋerep maikenane misuk desikene. 
1CO.7.28	Ŋo ge ŋerep mo mamaineo, yemo manom borikine mi okaniyake. Eso ŋerep natewen mane eŋe ŋei maki eyaŋo borikine mi okaniyake. Ŋo ŋei ŋerep eŋe ŋao ŋanom okanikeiwo yemo siluŋ kepe iwa wane umat suwaine baŋ kuteno wayake. Na tanik yewaŋo ŋinano wakoniyakane mi nanmaike.
1CO.7.29	Na iwa yale wane ramaile, kimakopne, Naso mo bomilemaike. Eso naso bamgo pamaike, eya wane ŋei ŋanom gorop ge okanmami, ŋine geu gegeŋineŋo ŋanom midaine gemami, yale okaniyake. 
1CO.7.30	Eso arok okanmami, ŋei yewa ŋine geu aro midaine gemami yale okaniyake. So batneka ge okanmami, ŋei yewa ŋine geu batneka mi gemami, yale okaniyake. Eso aboŋ kine kine qole ma ge okanmami, ŋei yewa ŋine geu aboŋ moriyan midaine gemami, yale okaniyake. 
1CO.7.31	So kepe wane aboŋ kine kine eya wane urataine ma ge okanmami, ŋei yewa ŋine geu kepe wane aboŋ kine kine mi malipka gemami, yale okaniyake. Onokawane, kepe iwa pamaike, eŋe yalineka mi pa ariyake eŋe siuke mida leleyake.
1CO.7.32	Na ŋine yeye kine kine yauwine eya wane dere mezet mi okanikei wane nanmaike. Ŋerep midaine ŋei yewaŋo Waom wane urata kisi maep woken eya wane dere mezet okaniyake. Paki Waom ŋo detki menageyakane rayake. 
1CO.7.33	Ŋo ŋei ŋanom gorop eŋe yemo sola okengo kepe iwa wane tanik manik eya wane dereret geyake, eya mo ŋanomineŋo detki eŋane menageyake eya wane yale okaniyake. 
1CO.7.34	Yale okangi wetine wiriyake. Eso ŋerep ŋaune midaine me natewen mane eŋe yemo kisi maepko-ken kine kine eya wane wetkeyake paki, koto so sola koboboine Waom wano motki payakane desiyake. Ŋo ŋerep mane ŋaune-ropŋo yemo sola okengo kine kine, kepeo ŋine eya wane dereret okani-yake. Ŋauneŋo detki eŋane menage-yake eya wane yale okaniyake.
1CO.7.35	Na don iwa yemo ŋinŋine qesiŋ-ŋunbe maine geu lukkei wane ramaile, qik-ŋunbe paki midaka. Wet dereret ŋine qeturageu Waom wano koropka okoraki gekei, paki mo yeye maneŋo wet dereret ŋine tebaki yau yaup mi ariyake.
1CO.7.36	So ŋei mane so ŋerep biŋekine raumo, ŋerep so ŋei ere maine zokit mi makeik, waom wane qelit qe ge more urataine mogasi-keik, eya menaŋ-maike. Baŋ ŋei yewa ŋerep wane siminkaki so eŋe maine ŋanomine mayake, eya sot midaine. 
1CO.7.37	Ŋo ŋei mane eŋe wetineŋo iwayale ra togoleyake, ŋerep mi mayake yaup geyake, yale wetkeki paki detki mi qekayakeo, eŋe eweke more qaluwitka geyakane ra togoleki menageyake. 
1CO.7.38	Eya wane ŋei mane eŋe ŋanominerop zokit maki menageyake. Eso ŋei mane eŋe ŋanomine midaine zokit mi maki paki ŋerep biŋekine yaup wareka-yake eya yemo menaŋ lukeyake.
1CO.7.39	Ŋerep mane eŋe ŋaune qeliŋka more koso ŋei mane misuk mayake, eso eŋe ŋaune seukmaikeo, yemo eŋe koso ŋei mane mayakane similekaki eŋe maine mayake. So eŋe yau yaup okane more midakaka, kisi maepko Waom wano doku tautau numa yewa mogare zokit mayake. 
1CO.7.40	Ŋo naŋane wet yemo ŋerep eŋe yaup gemaike yale wet pesekk dere maine geyake. So na detmaile yemo na yaleka Kaisale wano ŋine Asu ma gemaile.
1CO.8.1	Na iwa lopio wane soe soep mit okanmami eya wane rawe, ŋine natne wawaine ra okanmami, iwa yemo “welekatne, eya wane ŋene mi ŋaŋaemaine, ŋene koropŋo kineine det waremaine ŋene kine kine korop nekene.” Eso kine dereret wane ka yemo sola mawa mawa wakoniyake. Ŋo kisi maep wane wet maep korop ge more eŋe rau soe soep eya mi nekene, yemo wetŋo malip nagu more togoleŋem paki, ŋei wele okane gekene. 
1CO.8.2	Mane eŋe dereretinane detki waki kine kine detwaremaile ra wetkeyakeo, ŋei yewa eŋe dereret wele mi pa man maike. 
1CO.8.3	Ŋo mane eŋe Kaisale wet maep okan kayakeo Kaisaleŋo eŋe detkayake.
1CO.8.4	Eso lopio wane ŋara soep mire mane more ne okanmami, eya wane ŋene iwa yale det okanmaine. Lopio eŋe yeye wele mida, eŋe oŋa oŋa tewine, iwao Kaisale loutne midaka, weku gemaike, iwa ŋene detkamaine.
1CO.8.5	Onokawane, yewao kine kine loutne eŋe “Nemu isisine” “lopio” oramami so “waom isisine” lopio oramamiwo, yemo Waom isisine so Nemu isisine zok loutne kepe baŋem so qeliwo pa arimamiwo, yemo welekatne. 
1CO.8.6	Ŋo ŋenane yemo Kaisale wekuŋo ge ŋebonmaike, eŋe Magaze. Eŋano ŋine yeye kine kine korop wakon ware pamaike, so ŋene eŋaneka gekene. So Waomze wekuku ge ŋebonmaike, Yesu Kristo, eŋane aŋaineŋo raki ŋene so yeye kine kine korop wakon warekone, so ŋene eŋane ramore gekene.
1CO.8.7	Ŋo siluŋ ŋei natneŋo kisi maep don wele iwa wane kine mi detluk okanmami. Eso ŋei natne yalineŋo “Waom isisine” “lopio” yewa eŋe yeye mane wele yale ra sa gemageu, wetene makane naso iwao eŋe ŋara soep yaline neu paki wetkeu ŋara soep yewa lopio wane okangi ewine kito more ne okanmami. Eso wetene mi qelaŋangi ne okanmami, wane neu kotoene kitoki sigile okanmaike. 
1CO.8.8	Ŋara soepŋo tebaŋone ari Kaisale wane osino mi biraŋoniyake. Ŋo ŋene ŋara soep mi nekeneo, yemo eŋetze Kaisale wane kaitko mi kesiyake. Ŋo ŋene ŋara soep nekeneo, eya wane ramore eŋetze mi ma wayake.
1CO.8.9	Ŋine kaulukkei, ŋei wele natne ŋine mali malip ŋine seleleineŋo dere ewekeu paki ne okanmami, ŋine maine gekei, ŋo kimakopŋine kisi maep mali malip ewekine pa ebon okanmaike, eŋe wet masiuk okanonbi borikino ket qekeiwane dere mezet okanikei. 
1CO.8.10	Ge ŋei bile sorin borinŋone weneŋŋo ari lopio wane urumgo ŋara soep sotno more mere nekene, pakimo kimaŋone mane eŋe kisi maep mali malipine ewekine, eŋe gangi qomine saki nemaikane newe ra, mi yewaka mere lopio wane ŋara soep neyake me? 
1CO.8.11	Eso geŋane sorin borin ŋoneŋo ŋei kimaŋone kisi maep mali malipine ewekine pa manmaike, Kristoŋo eŋane ramore seukke, eŋe matali kamaike. 
1CO.8.12	Ŋine masi borikine kimakopŋine yale okanone more wet mali malipene pelelekatne, qe masiuk okanonikei, yemo Kristo masi borikine okankaikei. 
1CO.8.13	Eya wane mo ŋara soepŋo maki kimane borikino ket qemaikane, na koso lopio wane ŋara soep mi nekale, eso na yale okane more kimane koso mi matalikawe, borikino ket qeyake.
1CO.9.1	Na mulap korop gemaile me? Na aposolo mida me? Na Yesu, ŋenze Waom mi kakole me? Na Waom wane urata makolane weleine ŋine mi wakone gemami me? 
1CO.9.2	Na natne eŋane aposolo mi mane ge okanmaile, eso ŋinane aposolo yemo welekatne ge okanmaile. Aposolo uratanane weleine Waom wane mosopko wako wakone yemo ŋine.
1CO.9.3	Ŋei natne naŋane ŋade don ra okanmami, eŋe don nat paromine iwa yale mainge edan okanmaile. 
1CO.9.4	Natne ŋene ŋinano ŋine kisi maep urata wane ŋara me doku mi nekenane rawet ŋongoi 
1CO.9.5	Aposolo natne so Waom wane ŋolekoune so Petoro eŋe ŋanowekopene eŋerop weneŋ kisi maep qelit ari okanmami. Pakimo natne ŋene yemo ŋerep midaine ge more kisi maep urata makenane ra ŋebongoi me? 
1CO.9.6	Me na so Barnabas, ŋetoka meteseŋo urata mate paki kine kine marat kaiketane ra ŋepongoi me? 
1CO.9.7	Ma ŋeiŋo kawali wane urata maki paki koso oŋomka ŋaraine maratkayake? Mida! Maŋo wain ebotki wele wakongi mi neyake? Me maŋo lama wareone geki paki, koso ŋamuene mi neyake?
1CO.9.8	Na don iwa ŋei dereret mogare nae wetkoŋine ra wakonmaile me? Ra Togon Don wane numa yewaŋo don weku yewaka mi ramaike me? 
1CO.9.9	Mose wane Ra Togon Don numa yewao iwa yale qeke, “Bulamakauŋo wit woune ra muzuge neki ge aŋaine misuk mawon gekene, eŋe urata wane ŋara maine nemaike.” Pakimo Kaisaleŋo don iwa eya bulamakau eŋaneka wetke rake me? 
1CO.9.10	Me eŋe ŋenane weneŋ dere more rake? O, don iwa yemo korop ŋenaneka ra more qeke. Eya wane euwo sere qemaike, ŋei yewa eŋe wele wakongi neyakane wetke more gemaike, so ŋara wele menaŋgi mamaike ŋei yewa eŋe neyakane wetke more mamaike.
1CO.9.11	Ŋene kisi maep urata ŋinano ma more waet keuŋino dukkone, eya wane turuŋine ŋine solawane qesi qesiŋ kine kine ŋebonbi rap onokawane, ŋinano waet dukkone eya wane weleine. Eyaŋo maine mi okangirap me? 
1CO.9.12	Natne eŋe ŋinano ŋine ŋara aboŋ mau, urata ŋei sogine ŋene aposolo weneŋ mamaine mi pamaike me?
1CO.9.12	Ŋo ŋene yemo Kristo wane kisi maep don Maine yewa numa leŋkaikenane raŋem paki ŋinano ŋine ŋara aboŋ maikenane raraine yewa waluke more siluŋ yaup wikile kutno ge okan maine. 
1CO.9.13	Bakom Urumgo urata ma okanmami, eŋe Bakom Urumgo ŋine ŋara ne okanmami, so aratao soe soep mit mit urata ma okanmami eŋe aratao ŋine kine kine ma ne okanmami. Yewa ŋine mi det okanmami me? 
1CO.9.14	Rokop yalewaka kisi maep urata mama ŋei eŋe kisi maep urataineŋo sola wane qesiŋ yeye kine kine ma wakone eboniyakane Waomŋo rake.
1CO.9.15	Ŋo siluŋ na kine kine yaline mane mi ma okanmaile. Me ŋido eya wane rokopko iwa yaleka ninikei wane wetke more kibi iwa mi qe ŋibonmaile, midakaka. Na sola wane qesiŋ zuwage more seukewe ra, eya maine seukkale, eya wane rokopko maneŋo sola wane kine kine okannan okannan yemo midakaka! Na eya wane wet pesekk gemaile, eya maneŋo wet pesek eya mi maki kesiyake. 
1CO.9.16	Na kisi maep ra okanmaile yewa wane daleo batne okanbe menageyake, na yewa makalane ra ninnin ninane ma okanmaile. Ŋo na kisi maep rara urata yewa yeine qeligewerap, yai, yewamo Waomŋo daleo okan nangirap? 
1CO.9.17	Na urata, nae wetno wakone more mawerap, yemo gemage lewine mawerap. Na yemo urata iwa wane mi rawe Waom oŋom kisi maep wane ŋetne gekalane ra ningane kisi maep urata lewine midaine ma okan okanmaile. 
1CO.9.18	Eya wane mo na lewine onoka maikale? Yemo iwa yale: Na kisi maep urata ma ariwe paki ŋei kisi maep lewine midaine edan okanmaile, pakiso kisi maep wane ra more sola oken wane kine kine makalane raraine yewa waluk okanmaile. Eya wane mo kisi maep lewine midaine edan okanmaile, yewaŋo mo uratanane lewine okanmaike.
1CO.9.19	Na maine ramaile, na ŋei keuwo ŋine, ŋei mane wane qelit mama midaka. Ŋo siluŋ na noŋomka rawe paki ŋei korop eŋane qelit ma gemaile, yemo onoka wane, ŋei loutneŋo kisi maep dere more menaŋgei wane wetkewe paki yale okan okanmaile. 
1CO.9.20	Yuda ŋei eŋano gewe paki Yuda ŋei mane wane tanik okan okanmaile, onoka wane Yuda ŋeiŋo menaŋgei wane yale okan okanmaile. Kisi maep sogine Mose wane Numa ma qe okanmami, eŋerop gewe paki kisi maep sogine Mose wane Numa ma ge okanmami, eŋane tanik ge okanmaile, eya mo kisi maep sogine Mose wane Numa yewa wane qelit qewe paki midaka, kisi maep sogine mage okanmami, ŋo menaŋgei wane yale okan okanmaile. 
1CO.9.21	Qelaŋ kisi maep midaine Mose wane Numa ŋadino ge okanmami, eŋano gewe paki qelaŋ Numa ŋadino ge okanmami, eŋane tanik ge okanmaile, eya mo qelaŋ kisi maep midaine edo menaŋgei wane, yale okan okanmaile. Na kisi maep midaine eŋane keuwo Kaisale wane Numa eya maine mi qelige gekale midaka, eŋane numa solaino arikale, eya na welekatne kisi maepko Kristo wane Numa kotino ge okanmaile. 
1CO.9.22	Kisi maep ŋei zonomene pelekakatne eŋane keuweno ge more pelekakatne tanik okan okanmaile, eya mo pelekakatneŋo menaŋgei wane yale okan okanmaile. Ŋei kine kine edo menaŋgei wane eŋane keuweno ge more tanik kine kine okan okanmaile. 
1CO.9.23	Eso na yeye kine kine korop okan okanmaile yemo Yesu wane kisi maepŋo wakone ariyakane, rawe pakimo na noŋom kisi maep wane wele mali malip wane moriyan wane damoze ŋei natne eŋerop weneŋ maikale.
1CO.9.24	Bat sobeŋino ŋei loutneŋo biririkkei ŋo siluŋ eŋano ŋine ŋei wekuŋo alakane sobeŋ qoi qoino lotke more lewine mayake ŋine yewa mi detmami? Eya wane mo ŋine yaleka biririkeu paki yuwane more lewine maikei. 
1CO.9.25	Biririk biririk wane ŋei korop eŋe oŋaine biririkei wane rau paki sawe kine kine ge more tau ge okanmami. Eŋe kine kine sinoine gegeine, midaine gegeine bamgo, eya wane yale okan okanmami. Ŋo ŋedo yemo kine kine wele, ma gege togon, eya wane yalewa okanikene. 
1CO.9.26	Na noŋom biririk okanmaile, eso dene yau yaup pore midakaka, kudupka modare biririk okanmaile. Na kawali qekalane metene birawe yaup tewino mi ari okanmaike. 
1CO.9.27	Midaka! Na solane zok qewe paki qebinkawe nae similene eya mogare ari okan maike. Na ŋei kisi maep ra edane gemage nae uratanane weleine mi makalane, ra more solane wareka okanmaile.
1CO.10.1	Kimakopne na ŋabokopze Mose wane naso kine kine okangoi eya wane kine ŋaŋaekei wane wetke ŋibonbe detpi. Eŋe korop kezoŋŋo kawetongi ariu paki koropka Kiwet Takitne zip ziuno gesoke maineka ari wawarekoi. 
1CO.10.2	Eso Mose wane ŋeikoune okanikei wane rau paki eŋe korop kezoŋ so kiwet ŋo peyam dokuene leleki taukoi. 
1CO.10.3	So eŋe korop Waom wane Asuŋo ŋara mawakone ebonge weku yewaka ne arikoi. 
1CO.10.4	So korop eŋe Asuŋo doku mawakone ebongi, eŋe yewaka weku ne arikoi. Eŋe Asu wane wesi eŋerop weneŋ arikoi, wesi yewa ŋine doku ketki nekoi. Eso wesi yewa yemo Kristo okanmaike. 
1CO.10.5	Eŋe kine kine yewa korop okanon wareke, ŋo siluŋ Kaisale eŋe tanik manikene borikine eya wane mi similekaki eŋane keuwo ŋine ŋei ŋerep wele korop dere worik one qeliŋongi kepe sai togolo seuke qe qolok okan warekoi.
1CO.10.6	Ukude, tanik manik korop eŋano wakonge, yewaŋo ŋenane giremze okangi ŋedanmaikane ŋene kaŋem paki eŋe okangoi yale wetzeŋo borikine kine kine misuk ma qot okanikene. 
1CO.10.7	Me eŋano ŋine natne okangoi, yale okane lopio misuk meŋen kaikene. Eya mo Kaisale wane ekapko iwa yale qeqine pamaike: “Ŋei ŋerep pese ket mere ŋara nekoi so doku nekoi, so koso wiye more eŋet ore more so wenip yau yaup mau paki doku neu eyaŋo wet siuk okanonge.” 
1CO.10.8	Ŋene wenip yau yaup eŋano ŋine natneŋo makoi, yale misuk maikene. Eŋano ŋine natne eŋe yale okane more kaiwe weku yewaoka ŋei ŋerep 23 tausen (23,000) seuke pawarekoi. 
1CO.10.9	Eŋano ŋine natneŋo Waom liwekkakoi ŋine yale misuk okanikei. Eŋano ŋine natne eŋe yale okangoi, eya wane koma edo edotki seukkoi. 
1CO.10.10	Me eŋano ŋine natneŋo Kaisale sorinkakoi, ŋine yalewaka Waom misuk sorinkaikei, eŋano ŋine natne eŋe yale okankakoi, eya wane Seu Seu wane Aŋeloŋo Izip kepeo enguki seukkoi.
1CO.10.11	Yeye kine kine korop iwa ŋabokopze eŋano wakonge, eya yemo natne eŋane qaka okanmaike, eya weneŋ desikei, wane naso qoeyakane Nasoine bomileki, gemaine ŋenane girem don ra more don kisi iwa ekapko qeqine.
1CO.10.12	Eya wane, ŋei mane eŋe eŋinane detki togogole okan okanmaike, eŋe peleke ket qeyakane kauluke geyake. 
1CO.10.13	Ŋinano liwe liwek natne wakonge, eya mo ŋinŋine zonom so dereret ŋinane kouno wakonge, ŋei natne eŋano liwe liwek wakon okanmaike, yewaka ŋinano wakone sake. Eya wane ŋene Kaisale maine detluk kaikene, pakimo eŋe liwe liwek yewa ma ewekki zonom ŋinane rokop yewa yuwane more mi liwek ŋuniyake. Midakaka! Liwe liwek ŋinano wakoniyakeo, baŋ Kaisaleŋo numaine ma ŋibone more qesiŋ ŋungi ŋine maine togolekei.
1CO.10.14	Eya wane kima maepkopne, ŋine lopio isisine eŋane tanik manik yewa ŋadekkau paki yeine qelige gekei. 
1CO.10.15	Ŋine wetŋinerop, kisi maep dereret gemami wane don iwa ŋidanbe detlukeu. 
1CO.10.16	Laseo wain mosopkake, eya wane ŋene Kaisale meŋenkaŋem mosopkaki neŋem paki, Kristo wane weŋem gorop tako rakot okan okanmaine. So ŋene kasap mapok okanmaine, naso yewao ne more, Kristo wane sola bikum gorop tako rakot okan okanmaine 
1CO.10.17	Bret wekuku ŋei ŋerep magu suwaineŋo kasap weku ne more qeturaŋ ŋongi kima magu weku okane ge okanmaine.
1CO.10.18	Ŋine Israel ŋei eŋane kineene detlukeu, eŋe ŋara soep ne okangoi, eya mo Waom wane zakeo mire more ne okangoi, eyaŋo qeturaŋongi eŋe zake eya wane Waom gorop magu weku okangoi. 
1CO.10.19	Ŋine naŋane don iwa detpi noŋo ramile me oŋo ramaike, eya misuk desikei, “Qelaŋ edo waom isisine lopio wane soe soep mitmami, eya mo maine welekakatne, eya mo Waom wane donŋo ramike.” So na iwa yale weneŋ mi ramaile, “Waom isisine lopio eya mo maine kine kine eyaŋo mo wele.” 
1CO.10.20	Midaka! Na iwa yale ramaile, qelaŋ ŋei eŋe ŋara soep mit okanmami, eya mo asu qotkoinane eŋe Kaisale wane mi mit okanmami, ŋine yemo osoŋa, asu borikine eŋerop tako rakot mi okangei wane nanmaike. 
1CO.10.21	Ŋine Waom wane laseo ŋine doku ne more koso asu qotkoinane laseo ŋine maine mi nekei, ŋine Waom wane zakeo ŋine ŋara neu paki koso osoŋa asu borikinane zakeo ŋine ŋara maine mi nekei. 
1CO.10.22	Me ŋene Waom koto matali okan kaŋem maine mi det worik okan-ŋoniyake me? Ŋenane zonomŋo Waom wane zonom yuwan-kamaike me?
1CO.10.23	Ŋei natne iwa yale ra okanmami, “Yeye kine kine korop oka okane pamaike, eya welekatne.” Ŋo na ramaile, siluŋ yeye kine kine korop okane, kisi maep wane qesi qesiŋ okane doku tau tau magu wele gege yemo mi pamaike. 
1CO.10.24	Mane eŋe eŋine mena-geyakane ka mi desiyake, ŋei natne eŋe menaŋgei wane weneŋ desiyake.
1CO.10.25	Ŋine soep qole qole wane naluwo ŋine soep kine kine yaup qazaŋ qelaŋ eŋano ŋine qolemami, yewa ŋine maine nekei, dere qeka okane misuk qesongei. 
1CO.10.26	Onoka wane, Kaisale wane ekapko iwa yale qeqine, “Kepe, so kepe wane kutno yeye kine kine pa waremaike, eya mo korop Waom waneka.”
1CO.10.27	Qelaŋ ŋei maneŋo eŋane matko ari mere ŋara nekei wane newan-ŋuniyakeo, ŋine ari more ŋara kine kine sotŋino mosiyake, yewa maine nekei. Dere qeka okane ra qesonka mi okankaikei. 
1CO.10.28	Ŋo ŋei maneŋo ŋidane rayake, “Ŋara soeppae mo mire lopio wane sotno morimi yewa ŋine.” Rakiso, yemo ŋeiwa ŋidanike, oŋo dere worik ŋuniyakane, eŋane ra more dere mezet okane so yeine walukkei. 
1CO.10.29	Neu ŋinane koto ŋine boriyakane mida ŋidanike, ŋei yewa wane kotine boriyakane dere mezet okane yeine walukkei.
1CO.10.29	Na nae kotoneŋo dere mezetine midaine pakimo, onoka wane ŋei maneŋo eŋine kotinane rokop yewaŋo naŋano makatakeyake? Eya maine mida! 
1CO.10.30	Na Kaisale bakom kito olatpe paki ŋara soep meŋe meŋenŋo mosopka newe maŋo onoka wane dere worik naniyake? Eya mida!
1CO.10.31	Eya wane ŋine ŋara soep me doku surok nekei, me yeye kine kine mane okanikei wane rau paki Kaisale ewine kito mawakaikei. 
1CO.10.32	Ŋine Yuda ŋei, so Grik ŋei, so Kaisale wane doku tau tau magu eŋane kaiteno sot midaine geu, eŋe mane mi detpi bori ŋiboniyake. 
1CO.10.33	Na yaleka ŋei kine kine eŋe nanbi menageyakane gemaile, paki na nae kine kineŋo menageyakane mida, ŋei loutneŋo kisi maep dere more menaŋgei wane urataine ma okanmaile.
1CO.11.1	Noŋo Kristo wane numao gesoke mogare ari okanmaile, eso ŋine yaleka naŋane numa yewaka gesoke mogatnanikei.
1CO.11.2	Ŋine naso baŋem naŋane wetke more don kine kine korop maine, ra ŋidangole, yewa wane rokopko mogare malilipke ma ge okanmami, eya wane ŋine mawa ŋunmaile. 
1CO.11.3	Eso koso mane rawe desikei, yemo iwa yale, Kristo eŋe ŋei korop eŋane lewet suwaine, ŋeiŋo ŋanominane suwaine, eso Kaisaleŋo yemo Kristo wane suwaine. 
1CO.11.4	Eso ŋei mane lewine kawetkeki paki meŋenkayake, me kisi maep rayake eŋe suwaineine Yesu Kristo ewe mabaik okankayake. 
1CO.11.5	So ŋerep mane lewine kaweune midaine ge more meŋenkayake, me Kaisale wane kisi maep rayake, eŋe yaleka suwaineine Yesu Kristo ewe mabaik okankayake. Eya mo ŋerep yaup gegeene lewetene zoune unbi nobetka okaniyake, eŋerop rokop weku okaniyake. 
1CO.11.6	Eso ŋerep eŋe lewine kaweune midaine geyakane raso yemo lewine zoune ungi nobetka okaniyake. Ŋo ŋerep eŋe lewine zoune ungi nobetka mesiyakane gamu gamu okaneso, yemo lewetine maine kawetkeyake. 
1CO.11.7	Ŋei eŋe yemo lewine kaweune midaine geyake, onoka wane, eŋe Kaisale wane bango eŋine kait tanik so zonom so kibi sotaine mamaine, o ŋerep yemo ŋei wane bango so eŋane kibi so zonom sotaineŋo mamaine. 
1CO.11.8	Iwa yale wane Kaisale eŋe ŋerep wane sola bikumineŋo ŋei mi make. Midaka. Eŋe ŋei wane sola bikumineŋo ŋerep make. 
1CO.11.9	Me Kaisale eŋe yaleka ŋerep wane detki paki ŋei mi ma wakonkake. Midaka. Eŋe ŋei wane detki paki ŋerep ma wakonkake. 
1CO.11.10	Ŋerep eŋe ŋei wane bango gemaike, eya wane kibiine yemo eŋe lewine kaweune weneŋ geyake, pakimo aŋelo eŋe kau menageyake. 
1CO.11.11	Eso ŋene gegeze Waom wano pamaikane, ŋei eŋineka bonep gege me ŋerep eŋineka bonep gege eya mo, kisi maepko yale mi pamaike. 
1CO.11.12	Ŋerep eŋe ŋeiwano ŋine, set bikumineŋo make, rokop yalewaka ŋei ŋene ŋerep wane kotino ŋine wakone suwa leule okan okanmaine. Eso yeye kine kine korop yemo Kaisale wano ŋine wakone sari okanmaike, oŋo welaine.
1CO.11.13	Ŋine ŋidom dere kau, ŋerep mane eŋe lewine kaweune midaine Kaisale meŋenkayake eya masi maine me? Mida! 
1CO.11.14	Ŋei ŋerep ŋenze tanik manikzeŋo sikan ŋunmaike, yemo iwa yale, ŋei mane eŋe lewine zoune kiroroine ma geyake, yemo mi menageyake. 
1CO.11.15	Ŋo ŋerepŋo lewine zoune kiroroine ma geyake, yemo menageyake, onoka wane Kaisaleŋo lewine zoune kiroroine mange, eyaŋo lewine setne kawetkeyakane, eyaŋo lewe kawetinane kibi okanmaike. 
1CO.11.16	Ŋo mane eŋe naŋane don iwa wane don urata mayake, me rayakane okaniyakeo, yemo iwa yale desiyake. Masi iwa ŋene masi mane mogatŋem, Kaisale wane doku tautau magu mat natne eŋe mane mi mage okanmaine.
1CO.11.17	Na iwa girem don natne ŋidanmaile, na mi mawa ŋunmaile, yemo iwa yale wane, ŋine lewa lewaŋ ŋino lewage masi maine mi okan okanmami, midaka! Masi qotkoine okan okanmami. 
1CO.11.18	Na lewine eya wane rawe, ŋine doku tau tau maguŋo lewaŋmami, naso yewao keu ŋino mapo mapokine wakon okanmaike, yale nolatpi na don eya wane detpe, welekatne qou okanmaike. 
1CO.11.19	Welekatne, doku tautau magu keu ŋino mapok, yemo yaup mida kisi maep mage mage ŋinane kine didiwo wakoniyakane, so ŋei ŋerep maŋo Waom wane uratao modat lukmaike, eya maine wakongi kaulukkei. 
1CO.11.20	Ŋine ruwo ŋara wane qeturage okanmami, naso yewao Waom wane ŋara wele nekeiwane maine mi lewaŋ okanmami. 
1CO.11.21	Mida ŋine bonep bonep ŋinŋine ŋara ikopka ne okanmami, eso mane eŋe ŋara wane seukeyake, so mane eŋe doku zok neki wetine siukeyake. 
1CO.11.22	Me daleo? Ŋine ŋinŋine mat bonepŋine mi pamaike me? Yewao ŋara so doku newe ra neurap me? Me ŋine Kaisale wane doku tau tau magu eŋane detpi kine kine yauwine okanmaike, pakimo ŋine ŋei ŋerep natne ŋara midaine gamu kuteno motkei wane sari okanmami me ŋinane na daleo raikale? Na maine ŋinane masi eya wane bakom kito mawa ŋunikalane me? Eya, midakaka! Na kine kine eya wane maine mi mawa ŋunikale.
1CO.11.23	Na Waom wano ŋine don makole, eya yaleka ŋine kito ŋidangole, eya wane done iwa yale pamaike, Yudaŋo Waom Yesu siron qeki makoi, ruwo yewao Waom Yesuŋo kasap make. 
1CO.11.24	Paki Kaisale bakomine kito eya mapoke more rake, “Iwa naŋane bikumne, ŋine qesiŋ ŋuniyakane ŋibonikale. Naŋane dereret ge more yale nekei.” 
1CO.11.25	Kasap neu, eŋe wain lase okange, yaleka ma more rake, “Lase iwao weŋemne metmaike, eyaŋo Kaisale wane siwa siwap me tako rakot muselane qesiŋ, na noŋom weŋemneŋo ma wakone motmaile, eya nekei rokop naŋane dereret ge more ne arikei.”
1CO.11.26	Yesu wane don eyaŋo iwa yale sikanŋonmaike, ŋine naso baŋem kasap iwa nekei, so lase iwa ŋine wain nekei, rokop Waom Yesuŋo wikile make so detke, so seuseuinane don kisi weneŋ ra qelaŋane ge mageu Waom eŋine sari lotkeyake. 
1CO.11.27	Eya wane mane eŋe Waom wane ŋara me laseo ŋine wain mi detluke mabaike more qazaŋ neyake, eŋe Waom wane bikum so Waom wane weŋemine eya ne siuke sotkorop okaniyake. 
1CO.11.28	Eso yalinane mo, mane eŋe eŋine wetinane kine detkaki paki, ŋado kasap ne more laseo ŋine wain neyake, 
1CO.11.29	onoka wane, ŋei eŋe Waom wane bikuminane kine mi detluke malipka more bikumine ne more laseo ŋine wain yaup neki paki eŋine sotine ne wakonmaike. Pakimo Waomŋo mo manerop okankayake. 
1CO.11.30	Ŋine yalewa okan okanmami, eya wane ŋinano ŋine ŋei ŋerep loutneŋo zomarop so zonomene midadaine zok ge okanmami, paki loutneŋo mo esat seukwarekoi. 
1CO.11.31	Ŋo ŋene ŋedomka kotozane kine mo ma wesake ma qelaŋanikeneo, yemo Kaisaleŋo ŋongi sotze midaine okaniyake. 
1CO.11.32	Ŋo ŋene qewoloŋ okanŋem, yemo Waomŋo kineze ma wakone more ma koboe ŋoniyake, pakimo ŋene eŋine dokoine okangene. Eŋe yale okan-ŋoniyake, yemo ŋene kepeo kisi maep midaine borikine mama ŋei ŋerep natne gemami eŋerop qeliŋŋongi, mi midakene.
1CO.11.33	Eso kimakopne, eya wane ŋine Waom wane ruwo ŋara qeturage weku nekeiwane lewage toma metpi, natne sari wareu kiyeke nekei. 
1CO.11.34	Eso mane eŋe ŋara wane seukmaikeo, eŋe matino ŋara neyake, pakimo wekuwoka lewa lewaŋŋine, yewao Kaisaleŋo kineŋine mi ma wakoniyake. So don kine kine natne pamaike, eya mo baŋ noŋom umore ra ŋidanikale.
1CO.12.1	Kimakop, iwa yemo Asuŋo ŋinane wet maep kine kine damo qemaike, eya wane kine ŋaŋaekei wane ŋidanbe detpi. 
1CO.12.2	Ŋine mo detmami, mokaka ŋine qelaŋ gekoi, naso yewao lopio donene mi raraine me gegeene midaine, edo tebaŋunbi eŋano ari gekoi. 
1CO.12.3	Eya wane, ŋine iwa yale desikei. Mane eŋe Kaisale wane Asuŋo eŋerop geki paki don olatki, eŋe Yesu wane eŋetine maine mi ra matali more sowa kutino mosiyake. So mane eŋe Asu Koboboine midaine geyakeŋo maine mi rayake, “Yesu eŋe Waom.”
1CO.12.4	Kisi maep urata wane kine, mane mane pamaike, ŋo Asu yemo weku gemaike, oŋo damo qe ŋebon okanmaike. 
1CO.12.5	Kisi maep wane urata kine kine maikenane numaine loutne pamaike, ŋo urata welaine yemo Waom weku gemaike. 
1CO.12.6	Kisi maep wane urata maikenane, masi kine kineine loutne pamaike, ŋo masi welaine yemo Kaisale weku gemaike. Oŋo zonom ma wakone ŋebon okanmaike. 
1CO.12.7	Asu eŋe kisi maepko geuluke more korop qesiŋ onikenane, ŋei welaine welaine zonomine mapoke ŋebon okanmaike. 
1CO.12.8	Asuŋo ŋei mane dereret mangi kisi maep kine qeirop detluke more rayake, so mane eŋe Asu yewaŋoka zonom mangi kisi maep kine maket more rayake. 
1CO.12.9	Mane eŋe Asuŋoka qesiŋkaki mali malip korop geyake, mane eŋe Asu yewaŋoka zonom mangi zomarop ebuki menaŋgei. 
1CO.12.10	Asuŋo ŋei mane masi kine kine togole mayakane zonom ma wakone maniyake, so mane eŋe Kaisale wane don ra qelaŋaniyakane wetine malotkeyake, so mane eŋe Asu maine so asu borikine eya wane kine detkayakane zonom maniyake. Mane eŋe don kine kine kuneŋine kait qotot mi dereretne rayakane wetine ma qelaŋaniyake, mane eŋe don kine kine kuneŋine kait qotot mi dereretne dere main geyakane zonom qesiŋ kayake. 
1CO.12.11	Kine kine iwa korop yemo Asu weku, oŋomka ma okan waremaike. Eŋe eŋine wetinane detluke more ŋei welaine welaine damoene qe more kine kine mapoke ebon okanmaike.
1CO.12.12	Ŋei ŋene solazeŋo weku, ŋo solazane qelit qeqe yemo welaine welaine qelit qekamami, pakimo sola wane urata mamakoune loutneŋo qeturage weku okanmaike, Kristo wane magu eŋe sola weku yale, sisine koune loutne, eŋe siluŋ loutne, ŋo qeturageu sola weku okanmaike. 
1CO.12.13	Numa weku yewaka, ŋene korop Asu weku yewaŋoka kisi maepko doku tau taune magu qeturaŋ-ŋongi, sola weku okangone, Yuda me Grik, qelit ŋei me yaup similane gegine, ŋene korop Asu weku ŋebongi ma more, eyaŋo qedugu-ŋongi weku okangone.
1CO.12.14	Pakimo sola eŋe weku mida, eŋe sisinekoune loutne. 
1CO.12.15	Kiyeŋo iwa yale rayake, “Na mete midakaka, eya wane na sola wane sisine mida,” Yale ra more daleo sola qeliŋka eŋineka geyake, rayakeo, eyaŋo kitatka maki eŋe sola mi qeliŋ kayake. 
1CO.12.16	So ket eŋe iwa yale rayake, “Na de midakaka, eya wane na sola wane sisine midaka.” Yale rayakeo, eŋe daleo sola qeliŋka more eŋineka bonep geyake, eyaŋo kitatka maki eŋe sola mi qeliŋ kayake. 
1CO.12.17	Eso sola eŋe korop deka okaniyakeo, eŋe daleo don detkirap? So eŋe ketka korop okaniyakeo, eŋe daleo qoune detki rap? 
1CO.12.18	Sola eŋe yale midakaka. Kaisaleŋo sola wane sisine natne eŋe korop urataene bonep bonep detluke more qelit mama urata maikeiwane ra biraon wareke. 
1CO.12.19	Sola wane sisine nat korop eŋe kineene wekuka okangera, yemo sola mane mi pakirap. Midakaka! 
1CO.12.20	Iwa mo yale mida, sola eŋe sisine nat koune qelit qeqe loutne pamaike, ŋo solaŋo yemo weku.
1CO.12.21	Eso eya wane deŋo mete maine mi olale rayake, “Ge midaine na maine gekale.” Me lewetŋo kiye maine mi etane rayake, “Ŋire midaine na maine naeka gekale!” 
1CO.12.22	Eya midakaka, ŋene solazane sisine natne koune eŋane kaŋem zonomene midaine okanmaike, eŋe midaine solaŋoka zonominerop maine mi geyake. 
1CO.12.23	So solazane sisinekoune eŋane detŋem ketkele okan okanmaike, eya takot laplapŋo kibi manerop mauluke ebu okanmaine, so solaze sisine natne maine mida gamuinerop, yewa ŋene mauluke kawet-on okanmaine. 
1CO.12.24	Ŋo solaze sisine natne korop mayakatne, eya mo yaup tingo qeliŋonŋem urataene ma okanmami. Kaisale oŋom solaze sisine eya korop weku yale mawareke. Solaze sisine natne ketkele, eŋe urata manerop wawaine ra ebonge. 
1CO.12.25	Solazeŋo mi wiri more sisine nat nat okane, eŋe korop wekuwoka qeturage qelit qeqe maine okangei wane eŋe yale okange. 
1CO.12.26	Eya wane sola wane sisine mane eŋe wikile desiyakeo, sola sisine natne eŋe koropŋo wikile desikei, me sisine nat mane eŋe eŋetine mawakayakeo, sisine nat nat korop eŋe bakom kito warekei.
1CO.12.27	Iwa yemo ŋine korop Kristo wane sola okanmami, eso weku weku yemo solainane sisine nat nat korop okanmami. 
1CO.12.28	Doku tau tau magu eŋano Kaisaleŋo ŋei iwa yale biraonge. Lewine aposolo, ŋado propet, yewaŋo kito ebo ebon, eya wane ŋadino masi mama wane ŋei zonomgorop, so zomarop ebuwi menaŋgei wane ŋei zonom gorop, so ŋei setene pelekakatne, zoma kubet korop qesiŋongei wane ŋei, so ware ware urata kine kine warekei wane ŋei, so don kuneŋine rara eya wane ŋei, yale biraonge. 
1CO.12.29	Eŋe korop aposoloka gemami me? Eŋe korop propetka gemami me? Eŋe korop kito ebo ebon ka gemami me? Eŋe korop masi togole mama wane zonomgorop gemami me? 
1CO.12.30	Eŋe koropŋo zomarop ebuwi menaŋgei wane zonom gorop gemami me? Eŋe koropŋo don kine kine kuneŋine maine raikei? Eŋe koropŋo don kuneŋine raraine maine maingekei me? Eyaŋo midakaka! 
1CO.12.31	Ŋo ŋine siluŋ kisi maep wane damo maniŋa wele suwaine maikei wane yemo togole more sorin borin okanikei.
1CO.12.31	Pakimo, noŋo eya wane numa mayakakatne iwa baŋ sikanŋunbe gesokkei.
1CO.13.1	Na kepe ŋei ŋerep eŋane don so aŋelo eŋane don maine rawerap, paki na wet maep midaine gekaleo, yemo naŋane donneŋo wagom mane kitou arokmaike, ukatne, me romon mane wane aroine yale don sawaŋ okangirap. 
1CO.13.2	Na propet ge more don sane korop detluke more kine kine ŋado wakoniyakane done rawerap, paki na Kaisale wane don sane eya wane kine maine det warewerap, so kisi maep wane kine pokaine, me tutuine, eya maine dere detluke detperap, so na rawe bonagaŋo okora okoraine qelige masikaniyakane mali malip maine pa ningirap, paki wet maep midaine gekaleo yemo na ŋei sinoine lelewerap. 
1CO.13.3	Na maine kine kinene korop ŋei aboŋene midaine matoke ebon warewerap, so nae solane Kristo wane ra more sunkawe gerepko zekirap, ŋo na wet maepne midaineŋo yale okangaleo, na wele mi marat kaikale.
1CO.13.4	Wet maep koropŋo eŋe ŋei peyamine, so pesekine geyake, ŋei wet maep koropŋo ŋei mane wane okora okora me met met me urata mama me don rara me aboŋ kine kineinane bailalaŋ mi okaniyake. Ŋei mane wet maep koropŋo eŋine solaine mi mawalak kayake, eŋinane detki wawaine mi okaniyake, eya midakaka, eŋe ŋei korop kima okanoniyake. 
1CO.13.5	Ŋei wet maep koropŋo kine kine qaza zaŋka mi okaniyake, so bonep mi okaniyake. Eŋe sot osi osi ikopka mi okaniyake. Wet maep koropŋo masi qotkoine okankau turuŋine mi dapore mageyake. 
1CO.13.6	Ŋei wet maep korop eŋe borikineŋo suwa ariki qom borik desiyake, okane mama bileŋo suwa ariki wet pesek desiyake. 
1CO.13.7	Wet maep koropŋo umat kine kine korop tewekwareyake, yeye kine kine korop detluke dere worik mane mi desiyake, wetineŋo korop lukka tebaka geyake, umat kine kine wakongi togogoleka ma okorayake.
1CO.13.8	Wet maep yemo qoiqoine midaine, papa togon. Kaisale wane don rara wane urata yemo baŋ mida lele ariyake, don kuneŋine kait qotot rara wane bakom pamaike, eya baŋ midayake, dereret mama wane urata yewa baŋ mida lele ariyake. 
1CO.13.9	Iwa yale, ŋenane kine dereretze eya mo weti kutka, so ŋene Kaisale wane don ra okanmaine, eya yaleka weti kutka. 
1CO.13.10	Ŋo gemage kine kine wele papa togon eya wakongi kine kine kutka oka okane eyaŋo baŋ siuke mida leleyake.
1CO.13.11	Na eya wane kine ra qelaŋanmaile, na medep nigatne gekole yewao medep don ra gekole. Na medep wet wetke gekole, so na medep dereret dere gekole. Eyaŋo ge mage ŋei suwaine okanbe paki medep tanik manik eya korop qeliŋ warekole. 
1CO.13.12	Ŋene naso iwao Waomzane kine maine mi kaulukkene, ge mage Naso Suwaino meŋo me qaŋ aito kaitzeŋo aekkene, na ukude iwa kine kine weti kutka detka okanmaile, ge mage ŋado kinerop ka detka okanbe qoeyake. Kaisaleŋo na yaleka kinerop nanluk okanmaike.
1CO.13.13	Kine kine karewe iwa edo papa togon paikei: Mali malip, ora tebaka tebaka, so wet maep. Ŋo iwa eŋano ŋine wet maepŋo yemo suwaine okanmaike.
1CO.14.1	Ŋine wet maep marat kaikei wane sorin borin okane togolekei. So qom ŋine ewekki Asuŋo kine kine korop damo qe ŋibonmaike, eya wane sorin gekei, eya mo kisi maep kine rara wane damo maniŋa biŋek ŋine ma more, ewekeu paki Kaisale wane don togoleka ra qelaŋangei. 
1CO.14.2	Mane eŋe kisi maep don wet ŋoro buŋ kuneŋine maneo rayake, eŋe ra more ŋei mi edanmaike, midaka. Eŋe Kaisale olatmaike, onoka wane ŋei maneŋo don iwa mi detmaike. Eŋe Asu wane zonomŋo qebinkaki don sane wele ra wakonmaike. 
1CO.14.3	Ŋo mane eŋe Kaisale wane kisi maep don rayake eŋe ra more ŋei naŋ qeoniyake, so ma togole one more wet pesek okanoniyake. 
1CO.14.4	Ŋei kisi maep don kuneŋine maneo rayake eŋe eŋine wetineka weku ma togolekayake, ŋo mane eŋe Kaisale wane kisi maep don kine rayake eŋe doku tau tau magu qesiŋone ma togole oniyake.
1CO.14.5	Na ŋine koropŋo don kuneŋino kait qotot raikei wane simin nanmaike, ŋo ŋine koropŋo Kaisale wane kisi maep don kine raikei yemo zok manerop simin nan lukmaike. Ŋei mane eŋe Kaisale wane kisi maep don rayake eyaŋo manerop suwaine okanmaike, paki don mane eŋe don ŋoro buŋ kuneŋine kait qotot maneo don rayake eŋe yuwan kamaike. So don kuneŋine kait qotot maneo don rayake, eŋe ra more ŋado kine maine mainge ŋei ŋerep magu edangi eŋe dere more eya wane wele mageu menageyake. 
1CO.14.6	Eso kimakopne, eya wane iwa ŋinano umore don kuneŋine kait qotot natne yewao kisi maep ŋidanikaleo, daleo ŋine qesiŋ ŋunbe koto ŋino kesiyake? Mida. Na Kaisaleŋo don sane natne sikan nange yewa ŋidanikaleo me, kisi maep wane dereret qeirop, me kisi maep wane kine natne ŋidane more ŋibon okanbe, yemo maine koto ŋinane wele okaniyake. Na don kuneŋine kait qotot mi raikale, na don tingoine, didiwo eyao maine rawe desikei!
1CO.14.7	Eso gegeene midaine kine kine tewine, mulup so gitakaki puwane qeu aroine tingo arokki eŋet wetne didiwo desikene. Aroine kine kine arokki daleo detnom lotkeyake? 
1CO.14.8	So ŋei mane oŋo biuga puwangi aroine suwaineka didiwo mi arokeyakeo, maŋo baŋ dere more kawali qeyakane aboŋ maulukeyake? 
1CO.14.9	Ŋine yaleka. Ŋine don kuneŋine kait qetot mane ŋei ŋerep mi detmami yewaoka kisi maep kaweunerop raikeiwo, ŋei ŋerep eŋe ŋine onoka wane ramami, eya kine daleo desikei? Ŋinane don ŋineŋo yaup ari mida leleyake. 
1CO.14.10	Don kine kine loutne kepe baŋem yewao pa arimaike. Maneŋo kine midaine mi pamaike, korop kineropka pa waremaike. 
1CO.14.11	Ŋo na ŋei maneŋo don mane raki, don wane kine mi dere qelaŋane ŋaŋaemaileo, yemo na ŋei yewa wane detpe eŋe naŋane kimane mida, eŋe baŋ ŋei tego mane okaniyake, so eŋe yaleka naŋane detki na eŋane kimaine mida, na ŋei tego mane okanikale. 
1CO.14.12	Ŋinano kine yewaka pamaike, ŋine Asu wane zonom maikei wane zok ra okanmami, eya maine, so kine kine natnane mida, kisi maepŋo doku tau tau magu keu ŋino wakonluke payakane, ŋine urataine togogole soringe mau eya wane bakom damo moriyanine ŋinano wele wakone, doku tau tau magu qesiŋkaki, suwa wayake.
1CO.14.13	Ŋei don kuneŋine kait qotot maneo kisi maep kine rayake, eŋe Kaisale meŋenkaki oŋo qesiŋkaki kisi maep kine detluke more ŋei ŋerep mainge edaniyake. 
1CO.14.14	Na don kuneŋine kait qotot maneo meŋen kaikaleo, yemo wet ŋoro buŋ kune ŋine meŋen kaikale, ŋo wetneŋo kine dere mi okanikale. 
1CO.14.15	Eya wane na daleo okanbe rap? Na baŋ ŋoro buŋŋo meŋenkaki wetneŋo weneŋ yaleka detluke, aŋaneŋo baŋ ra qelaŋanikale. So na baŋ Asuneŋo eŋet kitoki, wetneŋo yaleka detluke aŋaneŋo kitokale. 
1CO.14.16	Ge Kaisale meŋenkanom paki, Asuŋoneŋoka ora ma wakanom, ŋei mane eŋe geŋane don ŋaŋaeyake, paki ŋei yewa eŋe daleo mainge Kaisale meŋenka, asuŋoneŋo ora meŋen kamaine, eya wane qesiŋgane rayake, “I, weleka!” Onoka wane ge don ramaine so Kaisale ora mawa kamaine eya wane numaine eŋe mi detmaike. 
1CO.14.17	Welekatne, geŋane meŋe meŋen ŋoneŋo Kaisale mawakam paki, olatkene eya maine. Ŋo siluŋ ŋei mane yewa eŋe mi qesiŋ kaluke ma togolekaki wele marat kamaike.
1CO.14.18	Na kisi maep don kine kine kuneŋino kait qotot rawe paki, natne ŋine korop yuwan ŋunwaremaile, eya wane na Kaisale meŋenka more mawa kamaile. 
1CO.14.19	Ŋo na doku tau tau magu lewa lewago don mete mane (5 ka) edanikalane wetneŋo nanmaike, yemo na yale okanbe paki, ŋei ŋerep natne kisi maep don kito edanbe, eŋe maine detpirap, so don kuneŋine kait qetot maneo kisi maep kiroine don ten tausen rara, eya mo yeine!
1CO.14.20	Kimakop, kisi maep wane wet dereret ŋineŋo medep nigatne eŋane wet misuk wetkekei, borikinane yemo wet dereret ŋineŋo medep nigatne eŋane wet dereret yale wetkekei. Ŋo kisi maep wane yemo wet ŋineŋo ŋei suwaine eŋane wet yale wetkekei. 
1CO.14.21	Kaisale wane ekapko don iwa yale qeqine,
1CO.14.21	“Na ŋei lobo so ŋei don kine mane naŋane Yuda magu keuwo biraonbe naŋane kine ra qelaŋan onikei, Waomŋo ramaike. Na baŋ ŋei lobo eŋane pieno motpe don edanikei. Ŋo siluŋ, eŋe baŋ naŋane don detpi wele mi okaniyake.”
1CO.14.22	Eso masi so don kuneŋine kait qotot maneo rara eyaŋo yemo qelaŋ eŋane biŋek okanmaike, doku tau taune eŋane biŋek mi okanmaike, Ŋo Kaisale wane kisi maep don rara masi, eyaŋo yemo doku tau taune eŋane biŋek, qelaŋ eŋane biŋek mi okanmaike.
1CO.14.23	Eso doku tau tau magu koropŋo lewage more, don kuneŋine kait qotot kine mane kine mane raikeiwo, Ŋei natne mi detmami, me qelaŋ ŋei natne sari metkeiwo, yemo eŋe raikei, ŋine qelaŋ okanmami me? 
1CO.14.24	Ŋo ŋine korop Kaisale wane don kisi maep ra qelaŋane metpi, ŋei qelaŋ mane me ŋei yauwine mane eŋe ŋinano umore kisi maep yewa korop desiyake, detki, yewaŋo qomino kito more, wetinane kine korop qe wakonmaike. 
1CO.14.25	Eso kotino don korop motkeki pamaike, yewa ra wakon wareyake, paki eŋe umiket more Kaisale meŋenkaki paki ora mawaka more rayake, “I welekatne, Kaisale eŋe iwa ŋinerop gemaike!”
1CO.14.26	Kimakopne, eya wane daleo okanikei? Ŋine sari lewaŋgei naso yewao urata ŋineropka korop sari lewageu menageyake, mane eŋe eŋet meŋe meŋen ma sariyake, mane eŋe kisi maep kito ŋida ŋidan ma sariyake, mane eŋe kisi maep kine rara ma sariyake, mane eŋe kisi maep don kuneŋine kait qotot maneo rara ma sariyake, so mane eŋe kisi maep don kune ŋine kait qotot maneo dere mai main ma sariyake. Yeye kine kine iwa korop okanbi doku tau tau magu ma togole ŋuniyake. 
1CO.14.27	Ŋo ŋei natneŋo kisi maep don kuneŋine kait qotot maneo raikei wane okane, yemo loutneŋo mi raikei, Ŋei etke me kareweŋo raikei. Mane raki qoeki mane rayake, qoeki mane. Eso maneŋo don remi, yewa mainge ŋidaniyake. 
1CO.14.28	Ŋo don mai main ŋei mane yewa mi metki zuwage more ŋei don kuneŋine kait qotot maneo lewa lewaŋ yewao rara, eya mo yeine qeligeyake, pakiso, eŋineka bonepine Kaisale olasiyake. 
1CO.14.29	Ŋei etke me kareweŋo Kaisale wane don kisi raikei, eso natne eŋe don ramami, yewa mazakanikei. 
1CO.14.30	Ŋo mane eŋe lewa lewago metki, Kaisaleŋo wetino don mane mosiyakeo, yemo ŋei alakane okora don ramaike, eŋe maine qelige mesiyake. 
1CO.14.31	Ŋine koropŋo Kaisale wane don kisi maine weku weku mane ra qeliŋgi koso mane, eŋe qeliŋgi koso mane. Yale okanbi ŋei ŋerep eŋe kisi maeprop okane eweke togolekei. 
1CO.14.32	Kaisale wane kisi maep don ra qelaŋan ŋei eŋe don raraene wareka lukeu paki enŋene naso kisi maep don maine raikei. 
1CO.14.33	Onoka wane, Kaisale eŋe matali qetali welaine midaka, eŋe peyam welaine. So urataine eya koboboine ma okanmaike, ŋene yaleka kima weku urataze qeturage maikenane, Kaisaleŋo siminkamaike.
1CO.14.34	Doku tau tau magu korop eŋe Bakom mawa mawa okanikei, naso yewao, ŋerep eŋe doku tau tau magu lewa lewago donene midaine mesikei. Eŋe don maine mi raikei, eŋe ketkele, Mose wane Ramatok don Numaŋo ramaike, eya wane kop gekei. 
1CO.14.35	Ŋo eŋe don mane wane kine desikei wane raikeiwo, yemo eŋe mateno ŋaokopene maine qeson ongei. Ŋerep mane eŋe magu lewa lewago don raki, gamu gamu-inerop okangi mi menageyake, eya masi maine mida.
1CO.14.36	Me Kaisale wane kisi maep don eya ŋinano mikepka wakonge me? Me ŋine wekuŋo Kaisale wane don detkamami, ŋo natne mo mida me? 
1CO.14.37	Ŋinano ŋine maneŋo eŋinane detki, eŋe ŋei bile mayakatne okangi so, Kaisale wane don ra qelaŋaniyake, me eŋinane detki eŋe Asurop okaniyakeo, eŋe don qe ŋibonmaile iwa Waom wane don yale detlukeyake. 
1CO.14.38	Ŋo mane eŋe don iwaŋo kima mi mayakeo, ŋei yewa eŋe yaleka Waomŋo kima mi okankayake.
1CO.14.39	Eya wane, kimakopne, ŋine kisi maep kine detluke raulukkei wane sorin borin okanikei, Ŋo kisi maep don kuneŋine kait qotot maneo rara, eya wane numa leŋ leŋ mi okanikei. 
1CO.14.40	Ŋo ŋine urata korop tegok luke modare more mau menaŋgi paki wakone, koboine kisi maep qelaŋaninerop okane paulukeyake.
1CO.15.1	Eso kima kopne, iwa yemo kisi maep don Wele Maine ŋidanbe detkoi, eya waneka koso ra ŋidanbe detpi! Ŋine kisi maep mo ma gemami pakimo yewao gesoke malipka togole okoramami. 
1CO.15.2	Kisi maep don yewa ŋine ŋidangole, eya wane ŋine Kaisaleŋo ŋibuyake, ŋine kisi maep don Maine ŋidangole, yewa malipka ma gekeiwo, me malipka mageu siuke ŋibongeo, yemo mali malip wele midaine.
1CO.15.3	Na Kisi maep don lewine weku ningi makole, yewaka ŋine ŋibongole, don wele iwa yale, Kristo eŋe kisi maep don sogino mo qekoi, eya wane rokopko borikine zane turuŋine seukke. 
1CO.15.4	Paki eŋe deŋesereo birakau kaiwe karewe pa more koso wisikae wiyeke. Kisi maep don sogino mo qekoi, eya wane rokopko. 
1CO.15.5	Wiye more mikepka Petoro wakonkake, ŋado Aposolo magukoune 12 wakononge. 
1CO.15.6	Pakimo ŋado magukoune 500 eŋano wakongi naso wekuwoka kakoi. Eŋano ŋine koropŋo wisika gemami, so natneŋo mo seukkoi. 
1CO.15.7	Pakimo ŋado koso Yakop wakonkake, eya ŋine koso aposolo magukoune korop wakononge.
1CO.15.8	Paulo na dokoine eŋane magu kotino mi gekole, ŋado na qoi qoine wakon nange, naso yewao aposolo magukoune eŋano takotnange. 
1CO.15.9	O, na aposolo korop eŋane ketkele meene, eya wane na ŋeiŋo aposolo maine mi norakei wane, na Kaisale wane doku tau tau magu engu matali qetali okanongole. 
1CO.15.10	Ŋo na aposolo okangole, yemo Kaisale wet maepinane ra more okangole. So wet maepine ninge, yewaŋo naŋano wele midaine mi okange. Midaka. Na urata gerereune so togoleka makole, eyaŋo aposolo natne korop eŋane rokop yuwanmaike. So na noŋomka onokaneŋo mawerap, Kaisale wet maepine naŋano pakane makole. 
1CO.15.11	Eso eya wane mo noŋo makole, me edo makoi, eya wane don mida. Ŋene koropŋo kisi maep iwaka ŋidan okanmaine, pakimo ŋine kisi maep yewa dere malip kakoi.
1CO.15.12	Iwa Kristo eŋe Kaisaleŋo seuseuwo ŋine ma wirikkaki wisikae wiyeke, ŋene kisi maep don yalewa ra ŋidan okanmaine. Pakimo ŋinane keuwo ŋine natneŋo onoka wane seuseuwo ŋine wisikae wiye wiye mi pamaike ra okanmami me? 
1CO.15.13	Seu seuwo ŋine wisikae wiye wiye welekatne mi pamaike, yale ra bisop kekeneo, yemo ŋene Kaisaleŋo Kristo seuseuwo ŋine mi ma wirikkaki wiyeke yewa ra bisop kaikene. 
1CO.15.14	So Kristo eŋe Kaisaleŋo seuseuwo ŋine mi ma wirikkaki wisikae wiyekeo, yemo kisi maep raraze wele midaine okaniyake, so mali malipŋine yaleka wele midaine okaniyake. 
1CO.15.15	So yewaka mida, ŋene Kaisale eŋe Kristo seuseuwo ŋine mi ma wirikkaki wisikae wiyekeo, ŋene aŋazeŋo ra takot okanka more iwa yale raikene, eŋe Kristo seuseuwo ŋine ma wirikkaki wisikae wiyeke. Yale ra more Kaisale wane isi ŋeikoune okanikene. Onoka wane ŋene Kaisale eŋe Kristo seuseuwo ŋine ma wirikkaki wisikae wiyeke, yale ra wakongone. Ŋo Kaisaleŋo ŋei seuseune welekatne mi ma wirikongi wisikae wiyekoiwo, yemo eŋe Kristo yaleka mi ma wirikkaki wisikae wiyekirap. 
1CO.15.16	Onoka wane ŋei seuseune Kaisaleŋo mi ma wirikongi wisikae wiyekei yale raikeneo, yemo Kaisaleŋo Kristo yaleka seuseuwo ŋine mi ma wirikkaki wisikae wiyeke raikene. 
1CO.15.17	So Kaisaleŋo Kristo seuseuwo ŋine welekatne mi ma wirikkaki wisikae wiyekeo, yemo mali malipŋine wele midaine okane mi qesiŋ ŋuniyake. Paki mo ŋine borikine ŋinerop ge more midakei. 
1CO.15.18	So Kristo detlukkau paki seukkoi, eŋe yaleka mo siuke mida lelekoi. 
1CO.15.19	Ŋene Kristo wane dereret ge more, kepe iwa wane gege mage eya waneka weku toma gekeneo, yemo ŋei natne qom borik okan okanmami, eŋe korop yuwan one more ŋedo qom borik zok manerop okangene. Baŋ Kristoŋo ŋene mi ŋebuyake.
1CO.15.20	Ŋo yale mida, Kristo eŋe welekatne Kaisaleŋo seuseuwo ŋine ma wirikkaki, wisikae wiyeke, eya mo euwo kine kine mo lewine kiyeke wele wakon okanmaike, yalewa ŋei seuseune pamami, eŋe alakane ebongi paki wiyeke, eya wane ŋei seuseune eŋe baŋ wisikae wiyekei. 
1CO.15.21	Ŋei maneŋo seuseu kiyeke ŋebonge, yaleka ŋei maneŋo seuseuwo ŋine wisikae wiye wiye kiyeke ŋebonge. 
1CO.15.22	Adam wane ra more seuk okanmaine, yale waka Kristo wane ra more seuseuwo ŋine baŋ korop wisikae wiye warekene. 
1CO.15.23	So weku weku wiyekenane rake, rokop wisikae wiye warekene, lewine Kristoŋo alakane wiyeke, eya wane, ŋadino Kristo sariyake, naso yewao magukoune korop wiye warekene. 
1CO.15.24	Wiye wareŋem mo naso qoe wareyake, pakimo Kristo eŋe wawaine, ŋei waom urata, ware ware zonom gorop, so sorin borin gorop, korop ebu ket biraon wareyake. Pakimo ŋei waom urataine eya mo mainge Kaisale Magak maniyake. 
1CO.15.25	Onoka wane, iwa yemo Kristo eŋe ŋei waom urataine ma ari mageki qoeki, Kaisaleŋo ŋabakoune korop ebu ket kiine bano biraone more la-pelek-onwareyake. 
1CO.15.26	Eso ŋabakoune natne maket biraon ware mo ŋaba suwaine eŋe ŋado qe matali-kayake so maki gegeine siukeyake, yemo seuseu. 
1CO.15.27	Onoka wane kisi maep sogine Kaisale wane ekap eyaŋo iwa yale ramaike, “Yeye kine kine korop Kaisaleŋo mo kiye tabeinane bango biraone more gesoke lapelekke ma ket biraon-wareke.” Wane baŋ naso-o wa mo, maki siuke mida lele-wareyake. Don iwa yemo Kaisaleŋo eŋine medep Kristo wane kiye tabe-inane bango weneŋ mi ramaike, eŋe Magak eŋino bira-onge raki, ŋedo deŋem yale qou qou mi okaniyakane, ŋene desikene. Yeye kine kine eya mo korop maket more Kristo wane kiye tabeinane bango bira-ongi, Kristoŋo gesokkane la-pelekone maket biraon-warekane, baŋ naso-o wamo maki mida lele-warekei. Wane ŋene don eya mo didiwo so tingo detmaine so koso detŋem “Yeye kine kine korop mo.” Kaisale eŋineka wane mi okaniyake, so eyaŋo eŋineka mida! 
1CO.15.28	Eya yemo Kristo wane Magakŋo qesiŋka more yeye kine kine eya korop mo ebu ket more eŋine bango bira-on-wareki paki, maki mida lele-warekei. So, Medepine eŋine yalewaka ket more Kaisale wane bango geyake.
1CO.15.29	Don iwaŋo welekatne mi okanmaikeo, yemo ŋinane keuwo ŋine onoka wane ŋei natneŋo seuseune eŋane tungo, Peyam doku tauon okanmami? Ŋo welekatne, ŋei seuseune maneŋo mi wisikae wiyeyakeo, yemo eŋe onoka wane seuseune eŋane tungo peyam doku tau-on okanmami? 
1CO.15.30	Eso ŋenzane yaleka, ŋene don isisine eya wane ra more ŋetne ŋetne kutno wikile gekoneŋo gemaine? Midakaka! 
1CO.15.31	Kimakopne, na Kristo Yesu ŋenane Waomze, eŋane ra more uratanane wele ŋine okangoi eya wane wetne menaŋmaike. Don iwa welekatne. Na kaiwe baŋem ŋinane ra more seuseu maratka okanmaile. 
1CO.15.32	Na Epeso matko gekole, eyao naŋane ŋaba ŋei korop osom zubaine yale eŋerop kawali qekole. Eya sola mawa mawa wane okangoleo, yemo onoka maine mane maikale? Mane midaka! Seu seuwo ŋine wisikae wiye wiye mi pamaikeo, yemo yeine. So ŋei qelaŋ natne ra okanmami, iwa yale, “Ŋene ŋara so doku ne bat okanŋem. Ŋene qaeki maine seukkene. Seukŋem oŋa oŋaze siukeyake. Waomze mane mi gemaike, yemo sot turuŋze mi marat-kaikene!” Na don eya ramaile, wele midadaine!
1CO.15.33	Ŋo ŋei natneŋo misuk isiŋunikei, “Ŋei borikine yau yaup gegine eŋerop geu, matali ŋunbi kisi maep qeliŋgei.” 
1CO.15.34	Ŋine qelaŋ masi yeine qeliŋgei, pakimo wetŋine wisikaeki, koboboine ge more, borikine koso mi maikei. Ŋinano ŋine natneŋo Kaisale ŋaŋae kamami. Na don iwa rawe dere gamu-ŋuniyake.
1CO.15.35	Ŋei natneŋo iwa yale mane qesonikei. Ŋei seuseune eŋe daleo okane wisikae wiyekei? Eŋe sola tanikene dalino ma more wiyekei? 
1CO.15.36	Ŋine qelaŋ ŋei! Ŋine kine kine ebot okanmami yewa yaup mi sa okanmaike, eseune gototki komine sa okanmaike. 
1CO.15.37	So ŋine kine kine kepeo ebot okanmami, yemo kaweunerop mi ebot okanmami. Ŋine segoŋ me wit me kine kine natne eya woune ka ebot okanmami, pakimo komine so metine ŋado sa okanmaike. 
1CO.15.38	Pakimo, Kaisale eŋe detluke more tanikine ra mange, eya wane kopka sa more wakon okanmaike, wounane kop tanikine kine mane kine mane wakon okanmaike.
1CO.15.39	Sola korop, eya wane kine yale waka wekuka mi pamaike, ŋei solaze eŋe wekuka, osom eŋane solaene eŋe mane, naŋi eŋane solaene eŋe mane, zawon eŋane sola eŋe mane.
1CO.15.40	So qeliwane kine kine pamaike, so kepe wane kine kine. Ŋo qeli wane kine kine eŋane kibiene weku, kepe wane kine kine eŋane kibiyene mane. 
1CO.15.41	Kepe deinane kibiine weku, meso wane kibiine kine mane, so serekin eŋe kineene kine mane kine mane.
1CO.15.42	Seu seuwo ŋine wisikae wiye wiye, eya wane kine yewaka pamaike. Sola kepeo dukonmaine, eyaŋo mida midaine. Sola wisikae wiyemaikeŋo yemo mi midayake. 
1CO.15.43	Kepeo ebotmaineŋo ewine midaine, wisikae wiye wiyeŋo qelaŋanerop. Kepeo ebotmaineŋo zonomine midaine, wisikae wiye wiyeŋo zonomine gege togon gorop. 
1CO.15.44	Sola kepeo motmaineŋo kepeo solarop, sola wisikae wiye wiyeŋo qeli solarop. Kepe sola pamaike yalewaka qeli sola qelaŋan zonominerop pamaike.
1CO.15.45	Eya wane Kaisale wane ekapŋo iwa yale ramaike, “Adam alakan wakonge, eŋe oŋa oŋarop okane wisikae wiyeke.” Ŋado Adam mane eŋe Asurop okane gege ma wakone ebo ebon eya wane welaine okange. 
1CO.15.46	Asu wane kine kine yewaŋo alakan mi wakonge, kepe wane kine kine yewaŋo alakan wakonge, Ŋo Asu wane kine kine yewaŋo ŋado wakonge. 
1CO.15.47	Alakan Adam eŋe kepeo ŋine, Kaisaleŋo kepeŋo make. Ŋado Adam mane eŋe qeliwo ŋine. 
1CO.15.48	Kepeo ŋine ŋei geke, rokop yewaka kepeo ŋine ŋeikoune gemaine. Qeliwo ŋine ŋei geke, rokop yalewaka qeliwo ŋine ŋeikoune gekene. 
1CO.15.49	Eso ŋene kepeŋo ŋei Adam make, eŋane oŋa oŋaine gemaine rokop, yale waka qeliwo ŋine ŋei Yesu ketke eŋane oŋa oŋaine gekene.
1CO.15.50	Kimakopne don mane iwa rawe detpi. Solaze kepeŋo mamaine yewaŋo Kaisale wane qeli mat gege togon mi maratkayake. So kine kine mida midaineŋo geuluke, gege togon maine mi maratkayake.
1CO.15.51	Na don sane mane ŋidanbe detpi. Ŋene korop mi seuk warekene, ŋene baŋ koropŋo kepe solaze kito qokkene. 
1CO.15.52	Naso qoi qoino romon ŋado arokki ikopka deze ilikitneŋo kilitikmaike, yale tureŋongi yale okangene. Romon arokki, ŋei seuseune eŋe gege togon wane wisikae wiyekei, pakimo ŋene wisikaune gemaineŋo solaze korop kito qokkene. 
1CO.15.53	Yemo iwa yale, solaze mida midaine iwa kito qoke more ma gege togon wane yewa biraŋem kesiyake, solaze seuseu wane biŋek, iwa kito qoke more gege togon wane biŋek yewa qorot nagukene. 
1CO.15.54	Eso solaze mida midainane biŋek iwa kito qoke more, ma gege togon wane, yewa qorot nagukene, so seuseu wane biŋek iwa kito qoke more solaze ma gege togon wane biŋek yewa qorot nagukene. Naso yewao kisi maep dongo iwa yale qeqine, yewa wele okaniyake, “Gege togonŋo seuseu zonom korop qe ma ket biraka more maki siukke.”
1CO.15.55	“O seuseu, geŋane zonom diyawa? O seuseu, geŋane wikile wakileŋone diyawa?” 
1CO.15.56	Borikineŋo seuseu wane wakele so ŋetne ŋetne okan okanmaike, so Rara Togon Donŋo borikinane nabok pa more zonom man okanmaike. 
1CO.15.57	Ŋo ŋene Kaisale ewine kito magekene! Oŋo Waomze Yesu Kristo talekaki gege wane zonom ma wakone ŋebongi, kawali qe more, ŋei borikine so eŋane urata korop yuwanka okanmaine.
1CO.15.58	Eso eya wane kima maepkopne, ŋine gesoke togole luke okorakei. Pakiso Waom wane urata naso baŋem togole more makei. Waom wane ra more urata mau wele midaine mi okaniyake, eya dere so makei.
1CO.16.1	Iwa yemo, wesi natne ma qeturage more, Kaisale wane doku tau tau magu eŋane Yuda kepeo motpi ariyakane done. Ŋine Yerusalem matkoŋine doku tau tau magu eŋane wesi mosikei wane rau paki, yemo Galatiya kepeo ŋine doku tau tau edane mauluk okangole, Ŋine yalewaka okanikei. 
1CO.16.2	Ŋine soda baŋem koropŋo wesi soda mane kotino maratkaikei, kop bonep bonep natne mapokeu, paki mat ŋino more ware gekei. Eso na ŋado sari lotkewe, ŋine wesi mosikei wane urataine mi maikei. 
1CO.16.3	Ŋado na sari lotkewe, yemo ŋidom ŋei natne ma wakononbi, na kibi qe ebonbe paki, taleonbe eŋe kibi warop ŋinane wesi, wet pesek wane bakom ma Yerusalem arikei. 
1CO.16.4	Eso na arikalane naniyakeo, yemo maine baŋ narop weneŋ arikene.
1CO.16.5	Na Makedoniya kepeoka ari nitoki, ŋado ŋinano baŋ ukale. Na Makedoniya kepeo mikepka ari more yaup yuwane ukale. 
1CO.16.6	Na ŋinano umore naso nigatne ŋinerop gekale, ge wawe koya naso qoeyake mane. Pakimo baŋ mat maneo arikalane okanbe, ŋido maine qesiŋnanbi numa arikale. 
1CO.16.7	Na yaup numaka sari ŋune more ikop mi yuwanŋune arikale, Waomŋo det naniyakeo, yemo na naso natne ŋinerop gekalane wetkemaile.
1CO.16.8	Ŋo iwamo Epeso matko gewe Asu ketkane peyada bomileyake. 
1CO.16.9	Onoka wane, naŋane kisi maep qelit qewe wele doku tau tau magu maine loutne wakonikei wane, madet suwaine mo Waomŋo makoke ninmaike. So mane yemo kisi maep wane ŋabaine loutneŋo ŋene ŋabaŋone gemami.
1CO.16.10	Ŋo Timoti ŋinano uyakeo, ŋine kima okankau, ŋinane keu ŋino kaet sola misuk geyake. So ŋine weneŋ desikei, eŋe Waom wane urataka na mamaile, yale eŋe mamaike. 
1CO.16.11	Eya wane eŋane detpi ketkele okangi, mi ŋadekkaikei, ŋine wet pesek okanka more qesiŋkau, numaine maineka takotke ariyake, paki koso zinge naŋano sariyake, na so doku tau tau natne ŋene eŋane tomaka gemaine.
1CO.16.12	Eso kimaze Apolos wane don yemo iwa yale, na atakine atakine ŋinano doku tau tau natne eŋerop ŋuniyakane qebinka okanmaile, ŋo eŋe mi ewekmaike, eŋe iwaoka mida, naso maneo detki kopkeki, ŋinano baŋ uyake.
1CO.16.13	Ŋine diyam ŋine maikei, pakiso mali malipko gesoke togole okorakei, so sorin borin okane togolekei. 
1CO.16.14	Yeye kine kine korop yewa wet maepko okanikei.
1CO.16.15	Kimakopne, ŋine iwa Stepanas so magukoune eŋane mo det okanmami, eŋe Akaiya ŋine, edo lewine alakane wetene mainge kisi maep dere more, doku tau tau magu okangoi. Pakimo, enŋene simile enane Kaisale wane ŋei ŋerep magu eŋano urata suwaine ma okanmami. 
1CO.16.16	Na qebin-ŋunmaile yemo ŋine ŋei yaline eŋane bane-eno gekei paki, eŋe so ŋei natne kisi maep urata ma more wikile det okanmami, eŋe onbi ŋetne kop ŋine okangei.
1CO.16.17	Stepanas, Potunatos, so Akaikos, eŋe naŋano sariu, na wet pesek okanmaile, onoka wane, eŋe ŋido mi sariu, edo ŋinane tungo sari don kisi okannanimi. 
1CO.16.18	Paki ŋine wet pesek okan ŋunmami, yaleka na wet pesek okannanimi. Ŋine ŋei yewa eŋane detpi menageyake.
1CO.16.19	Doku tau tau magu Asiya kepe sotno gemami, eŋe ŋinane kaiwe maine ra more don motpi sarimaike, Akwila so Prisila so doku tau tau magu weneŋ, erane matko lewaŋ okanmami, magu koropŋo kaiwe maine ra more don motpi sarimaike. 
1CO.16.20	Kimakopze iwa korop eŋe kaiwe maine ŋinano motpi umaike.
1CO.16.20	Ŋine ŋidom yale waka kimao kaiwe maine ra more lulu zam zam koboine okannagu gekei.
1CO.16.21	Nae meteneŋo kibi iwa, qem mawa okanŋune more kaiwe maine ra qemaile, na Paulo.
1CO.16.22	Mane eŋe Waom wane mi siminkaki, Waom wane sowa eŋano payake, eŋe sora gerepko kesiyake!
1CO.16.22	Grik don ra okanmami, “Maranata!” Kine iwa yale, “Waomze sarinom!”
1CO.16.23	Waom Yesu wane wet menaŋŋo ŋinano pawareyake.
1CO.16.24	Naŋane wet maepneŋo Yesu Kristo wane ra more, ŋinano korop pawaremaike.
2CO.1.1	Kaisale eŋine wetinane Paulo na Yesu Kristo wane aposolo okane more urata mamaile, iwa makalane neu biranange, so kimaze Timoti mali malipze weku.
2CO.1.1	Na kibi iwa Kaisale wane doku tau tau magu Korinti matko gemami, so Kaisale wane ŋei ŋerep korop Akaiya kepeo ge arimami, ŋinane qemaile. 
2CO.1.2	Kaisale Magaze so Waomze Yesu Kristoŋo riwe moriyan so wet pesek maine ŋiboniyake.
2CO.1.3	Ŋene Kaisale bakomine kitoŋem, eŋe Waomze Yesu Kristo wane Magaine, wet maep Magak eŋe Kaisale, eŋano ŋine qesi qesiŋ korop ŋenano sari okanmaike! 
2CO.1.4	Eŋe umat kine kineze wakonŋon-okanmaike, yewao ŋene korop qesiŋ-ŋon okanmaike. Eso eya wane ŋene eweke more ŋei natne eŋe umatkine kine maratkau, ŋene qesiŋ-onikenane zonomba weku, ŋene ŋedom Kaisale wano ŋine makone, yewaŋoka qesiŋ-onikene. 
2CO.1.5	Eya yemo, Kristoŋo ŋenane ra more, wikile zok suwaine manerop dere more seukki, eŋane wikile yewaŋo ŋenane gege mageze motki rokop-ŋonge, wikile eya wane yale waka eŋerop wikile weneŋ detmaine, so Kristorop gemaine, eya wane Kaisale wane zonom kakapa manerop qesiŋ-ŋongi, ŋene yaleka wetze peseyake. 
2CO.1.6	Ŋene wikile desikeneo, yemo ŋine qesiŋ-ŋuniyake, so gege ŋine wakoniyake, ŋene wikile kutzo waki qesiŋ-ŋoniyakeo, yemo ŋine yaleka wikile kutŋino waki qesiŋ ŋuniyake, so zonom ŋibongi sorin gekei, so togogole mage, ŋene wikile detmaine, ŋine yewaka desikei. 
2CO.1.7	Eso ŋene wetzeŋo ŋine togogole okorakei wane detmaine, eya mi pelekeyake. Ŋene detmaine, yemo ŋene wikile detmaine, ŋine wikile weku yewaka detmami, so ŋene zonom ŋebongi mamaine, ŋine zonom yewa ka mamami.
2CO.1.8	Kimakopze, ŋene Asiya kepeo umat wakon-ŋonge, eya wane wet ŋine qe lotkekenane okanmaine. Umat kutzo motkoi, eyamo zok kakapa so umatne teine, eya wane ŋene wetze korop qorodoge ketki rakone, ŋene mo seukkene, ŋo wisika gekene, eyamo mi detkone. 
2CO.1.9	Ŋene seukkenane rakoke kutzo motkoi, yale wetkekone. Tanik eya wakongi, ŋene welekatne zonomze mida leleke. Ŋo siluŋ masi eyaŋo wakone more ŋebuki, ŋenze zonomgo kito gekenane mida. Ŋene Kaisale weku detlukka more eŋano kito togole gekenane, Asuŋo ŋei seuseune ebuki wisikae wiye okanmami. 
2CO.1.10	Kaisale eŋe wikile kakapa seuseuinerop eya wane meto ŋine makok-ŋonge, so baŋ makok-ŋoniyake. So ŋene wetze eŋano more detluk-kamaine, yemo eŋe baŋ koso manerop makok ŋoniyake. 
2CO.1.11	Ŋine meŋe meŋen-ŋineŋo ŋene qesiŋ-ŋonikei, ŋine yale okangei, yemo ŋenane ra more meŋen-kaikei, meŋe meŋen eya wane turuŋine Kaisaleŋo mosop-ŋoniyake, yemo riwe moriyan, pakimo ŋei loutne eŋe baŋ aŋage more ŋenane Kaisale oi bakom okankaikei.
2CO.1.12	Ŋene batneka okanmaine, yemo wet dereretzeŋo iwa yale detmaine, ŋene kepe iwa wane kotino gege mageze mo maineka pamaike, so tako rakotze ŋinanoken siluŋ koso manerop koboboine, so mayakakatne pamaike. Eya mo kepe sola wane dereretko ŋine Midakaka! Eya yemo Kaisale wet maep Asu wano ŋine. 
2CO.1.13	Ŋene kibi iwa ŋine yaup mi qe ŋibonmaine, ŋine eya maine dapore more kine detlukkei wane. Na detmaile, ŋine baŋ korop detluk warekei. 
2CO.1.14	Iwa yemo ŋine sisineka detmami, eya wane ŋine ŋenane batze maine okanikei, ŋo baŋ Waom Yesu sariyake, naso yewao ŋene yale waka ŋinane bat ŋine baŋ okanikene.
2CO.1.15	Na eya wane korop mo detwarekole, onoka wane, na mikepka sari ŋine ŋunikalane mo wetkekole, eya yemo ŋine riwe moriyan atak etke maine maratkau paki wet pesek desikei wane. 
2CO.1.16	Na sari ŋunbe paki Makedoniya arikalane, so koso Makedoniya ŋine zinge sari ŋunbe, ŋido zonom qesiŋ nanbi paki, koso birananbi Yuda kepeo arikalane nange. 
2CO.1.17	Na dere qekakole me, naso urata iwa makalane nange yewao? Na nae wet dereretno ŋine kepe ŋei maneŋo okanmaike yale, naso motpe paki, naso weku yewaoka eweke ikop, “O maine!”, me “Mida,” rakale me? 
2CO.1.18	Welekatne Kaisale eŋe eŋine don me dereret eya korop modat waremaike, eya wane na yale waka welekatne ŋidanbe, na don me dereret yaleka ramaile, eya mo wet etke, “O, maine,” me “mida,” na yale mi raikale. 
2CO.1.19	Yesu Kristo, Kaisale wane Gipole eŋane Don ŋene ŋinane keu ŋino ŋidangone, Silwanus, Timoti so na, eyamo “O maine,” me “Mida” eya Midakaka, yemo Eŋino weku eya mo naso baŋem “O maine,” pa arimaike. 
2CO.1.20	Mokaka qei kino Kaisaleŋo Kristo eŋe ma sariki paki, urata daleo mayake, eya wane done zok loutne edane sake, don eya wane weleine Yesu Kristo wano marat kamaine yemo “O maine.” Eya wane ŋene eŋane ra more “Welekatne” ramaine, qeli ewe zonom yemo Kaisale wane. 
2CO.1.21	Iwa yemo Kaisale eŋe oŋom ŋene Kristo wano ŋinerop weneŋ ma togole biraŋongi gegeze pamaike, eya detmaine, eya yemo Kaisale oŋom ŋene mapoke bira ŋonmaike. 
2CO.1.22	Paki, eŋe eŋine biŋek okanikenane, eŋine kibiine ŋenane kutzo motke, so eŋine Asuine ŋenane kotozo more ŋebonge, eya yemo ŋado wele sariyake, eya wane.
2CO.1.23	Ŋo na siluŋ koso Kaisale oramaile, naŋane kotonane kine detki paki, turu ŋine niniyakane. Eya yemo ŋine sese ŋunikalane rawe paki, ŋinano Korinti mi sari more yeine metkole. 
2CO.1.24	Ŋedo ŋine ŋei waom okanŋune more raŋem, ŋine detluk-kaikei wane mida. Onoka wane ŋine mali malipko gesoke togole okoramami, eya wane ŋene urata ŋinerop mamaine, ŋine wet pesek desikei wane.
2CO.2.1	Eso na eya wane wetne maingekole, na sari ge ŋunbe ŋine wikile desikei rawe paki mi sarikole. 
2CO.2.2	Ŋo na sari wikile ŋibongole, ra yemo maŋo na oi bakomne okannangi wet pesek detpe rap? Weku wa oi bakomne okaniyake eya mo noŋom wikile mangole. 
2CO.2.3	Eya wane na kibi yewa ŋinane qekole, na ŋinano mi sarikalane nange, sarige ŋeiwa oi bakom okan-nangi wetne peseyake, eŋe wikile mangalane ra more yeine metkole. Onoka wane, na ŋinane korop detkole, yemo naŋane oi bakomne eyaŋo korop ŋinane oi bakom okanmaike. 
2CO.2.4	Na kibiwa ŋinane yemo wikilerop so qom umat korop so dene doku roku mere qekole, kibi eya kau, eyaŋo wet ŋine maki boriyakane mida. Kibi eyaŋo wet ŋine qelotkeki, noŋo ŋinane korop wetne zok manerop pamaike, eya desikei wane.
2CO.2.5	Mane eŋe ŋei natne matali-ongi wetene borimaikeo, eŋe naka mi okannanike, eŋe siluŋ ŋine korop okan-ŋunike, me ŋinano natneka mane okanonike. Yewao na eŋe don togoleka okan kakalane mi nange. 
2CO.2.6	Ŋine ŋei loutneŋo ŋei iwa numa iwa yale okengo rokouno makoboe kakoi, 
2CO.2.7	eya wane ŋine turuŋine biraka manbi paki, olale wetne ma pesekau, so eŋe wikileŋo zok misuk maŋo sok kayake. 
2CO.2.8	Eya wane na qebin-ŋunmaile, ŋine wet ŋine eŋane zok motpi payake. 
2CO.2.9	Na kine iwa yale wane, kibi yewa qe ŋibongole, ŋine naso baŋem eweke more naŋane don ŋidangole, eyadere teweke ma gemami, me dale? Eya wane kine desikalane nange. 
2CO.2.10	Ŋine ŋei mane sot mane daleo okanike, eŋane turuŋine qeliŋka manikeiwo, na yalewaka eŋane turuŋine qeliŋka manikale. So na turuŋine mo qeliŋka manile, yemo ŋene koropŋo turuŋine qeliŋka manikene. So mane yemo na ŋinane ra more Kristo wane kaitko turuŋine qeliŋka manile, eya yemo na ŋine korop qesiŋ-ŋunikale. 
2CO.2.11	Onoka wane Ŋei Borikine esopkaki eŋane isi yewaŋo ŋene mi yuwan-ŋone matali ŋoniyake, eya wane. Ŋene Ŋei Borikinane tanik manik kine kineine borikine, eya wane kine mi ŋaŋae kamaine.
2CO.2.12	Kristo wane Donkisi Maine raikale, na Troas matko ari lotkekole, eya mo Waomŋo naŋane urata mama wane numa lalaŋge. 
2CO.2.13	Ŋo naŋane dereretneŋo maine mi okange, yemo iwa yale na kimane Titus yewa mi marat kakole, eya wane na eŋe qeliŋone koso Makedoniya arikole.
2CO.2.14	Ŋo bakom kakapa yemo Kaisale okankaikene! Iwa yale wane, Kaisaleŋo Kristo qeliŋkaki, Ŋei Borikine so eŋane magu yuwanongi paki ŋebuki qelaŋ gege qelige eŋane magu okangone, eya wane ŋene Kristo wane Kisi Maep don rasu waekene, so eŋane qelaŋan so zonom ŋene takot-ŋongi, ŋene ŋei natne edanŋem don yewaŋo suwa yewao me yewao arimaike, yemo kawat qoune simile teine eya wane qouneŋo suwa arimaike, yale. 
2CO.2.15	Iwa yale wane, ŋene yemo kawat qoune simile teine yale, Kristoŋo Kaisale wano biraŋonge, eya wane qouneŋo suwa more ŋeiwa gege wane biŋek so seuseu wane biŋek weneŋ engumaike. 
2CO.2.16	Seuseu wane biŋek eŋe tebakau ket more seuseu qoune lele more engu ki seukmami, ŋo gege wane biŋek eŋe tebakau ket more gege qoune lele more, qe wirik-ongi gemami. Urata yaline maŋo maki kopkeyake? Mane midaka! 
2CO.2.17	Ŋene ŋei zok loutneŋo okan okanmami, yale mi okan okanmaine. Ŋei zok loutneŋo Kaisale wane don wane detpi sola wane aboŋ warage ne urataene okan okanmaike. Ŋo ŋene yemo wet qelaŋan gorop ge more Kaisale wane don wane so Kaisale wane kaitko Kristo wano makatake more Kisi Maep ra okanmaine.
2CO.3.1	Ŋene ŋine ma pese ŋunikenane, don yaline koso kiyekmaine me? Me ŋei natneŋo okanmami, yale okane ŋinano lotke more ma pese qe pese kibi mane sikan-ŋunmaineme? Me ŋido ŋene mane qe ŋebonmami me? 
2CO.3.2	Yale midaka, ekapze yemo ŋine. So kibi eya yemo kotoŋino mo qeqine, ŋei koropŋo ka more dapo rapotne. 
2CO.3.3	Ŋene ŋinano urata maŋem, ŋine Kristo wane ekap okangoi, eya wane kine didiwo pamaike, so ekap eya tideŋo mi qeqine, eyamo Kaisale wisika gege, eŋane Asuŋo qeke, tape yauwine wesiŋo mamaine yewao mida, ŋei kotoo qeke.
2CO.3.4	Wet wisika don yaline yemo Kristo wane ra more Kaisale detluk kaŋem pa ŋebonmaike. 
2CO.3.5	Urata welemane ŋene ŋenzo ŋine wakonmaike, yale ra wetke okangenane zonom mane mi pa ŋebonmaike, kine kine okanŋem mena menaŋ yemo Kaisale wano ŋineka korop. 
2CO.3.6	Kaisaleŋo ma ewek-ŋongi, tako rakot muselane urataine mamaine, eyamo rara togon donba kibiwo qeqine eya wane urata midaka, eyamo Asu wane urata. Rara togon donba kibiwo qeqine, eyaŋo seuseu tebakaki sari okanmaike, ŋo Asuŋo yemo gege ŋebon okanmaike.
2CO.3.7	Rara Togon Don sogine eyamo wesiwo kibi qepoke qeqine, eya seuseu wane don kisi rara, ŋo siluŋ urata eyaŋo qelaŋane midaine mi pake. Eya wane Mose wane de kaitino Kaisale wane qelaŋanŋo zok rokopke paki, Israeli ŋei eŋe deene maine mi pore kakoi. So zonom qelaŋan yalineŋo matkine papaine mida.
2CO.3.8	Rara togon don soginane zonom so qelaŋan yalinepake. Pakimo daleo Kisi Maep musele, Asu wane don kisi rara, eŋe zonom qelaŋane midaine payake? Midakaka! 
2CO.3.9	Mida midaine eya wane don kisiine sogine rara, eya wane urataineŋo so zonom qelaŋan eya mo ketkele, ŋo sot midaine oka okan wane don kisi rara, eya wane urataŋo zonom qelaŋaneya zok manerop wawaine. 
2CO.3.10	Urata soginane zonom so qelaŋane yemo, urata musele eya wane qelaŋan suwaineŋo qe katkaki, eŋe ŋaŋae okanmaike. 
2CO.3.11	Urata sogineŋo mi pa togole payake. I, Midakaka! Eŋe baŋ mida leleyake, ŋo qelaŋan suwaine sarike, eyaŋo yemo Kaisale wane qelaŋaninerop, eya ŋene mo detmaine, so urata museleŋo yemo zok manerop Kaisale wane qelaŋan weneŋ baŋ manerop pa ariyake.
2CO.3.12	Ŋenane wetzeŋo yale pamaike, eya wane urata qom ewekka ma okanmaine. 
2CO.3.13	Ŋene Mose yale mida, eŋe Israel ŋei edo qelaŋan siu siukine eya paki, kaikei wane raki paki, de kaitine motkeke. Paki, Israel ŋei eŋe qelaŋan, eya mi kau mida lele more siuke arike. 
2CO.3.14	Pakiso, wetene welekatne siuke togolekane Kisi Maep tako rakot sogineŋo kaweunerop okange pamaike. Eya wane naso iwao eŋe Kisi Maep sogine dapore more kine mi detluk okanmami. Kawet yewa yaup mi masikaniyake, weku Kristo wano takotkeu oŋo maki ma sikaniyake. 
2CO.3.15	Eŋe naso iwao yaleka Mose wane Don so kibi yewa dapotmami kop wetene kawet yewaŋo qekatke okanmaike. 
2CO.3.16	Ŋo eŋe wetene mainge more Waom wano kitomami, naso yewao kawet yewa siwore biraon okanmaike. 
2CO.3.17	So na Pauloŋo ramaile, Waom Yesu so Asu ere kine etne wekuka, eya wane Asu eŋe kine kine maneŋo ŋei eya mi pisekayake, midakaka, eŋe ululuŋ geyake. 
2CO.3.18	Pakimo, ŋene korop kinekine maneŋo de kaitze mi kawetkemaike, ŋene Mose yale mida, Waom wane zonom qelaŋanineŋo ŋenano qelaŋangi ŋedo oŋa ae aek wikin yale qe maingeŋem kimakopze eŋano arimaike, pakimo eyaŋo naso baŋem mainŋongi, Waom eŋine kait toqaine yale okanmaine, Waom eŋe Asu eya wane yalewa okan okanmaike.
2CO.4.1	Eya wane, Kaisale eŋe eŋine wet peseinane urata yewa ŋene ra ŋebongane, ŋene urata eya maikenane mi pelek okanmaine. 
2CO.4.2	Paki, sot kine kine eya gamu gamu wakoniyakane sanka ra more oka okane, eya rapoke ŋadekka warekone. Me isi kutno gemore Kaisale wane don matali qetali mama, eya mi okan okanmaine. Midaka. Ŋene Kaisale wane kaitko Kisi Maep ra qelaŋane more ŋei eŋane wetene ma peseŋem kineze det okanmami. 
2CO.4.3	Paki Kisi Maep don ra okanmaine, eyaŋo detpi kaweunerop mane okanmaikeo, yemo soragerepko mida lelekei wane biŋek gemami, eŋanoka kaweunerop lele okanmaike. 
2CO.4.4	Kisi Maep ŋade ŋedek eŋe kepe iwa wane ŋei waom, Ŋei Borikineŋo, wetene ma siukki daleo Don Maine eya wane qelaŋaneŋo kotoeno ketki, Kristo eŋe Kaisale wane rokop gemaike ra more Waom qeli ewe zonomine, eya ka more detkaikei. 
2CO.4.5	Ŋene Kisi Maep raŋem paki, ŋene ŋenze don mi ŋidan okanmaine, Yesu Kristo eŋe Waom, ŋo ŋene yemo Yesu wane ra more ŋinane qelit qeqe ŋineka gemaine, yalewa ŋidan okanmaine. 
2CO.4.6	Kaisale eŋe mokaka kino panamanka paki rake, “Kepe qae qelaŋannom,” Raki kepe qaeke, oŋoka raki kotozo Kisi Maep wane qelaŋanŋo quluduŋ laweki Kristo wane de kaitino Kaisale wane qeli ewe zonom wakon-lukki ka det-kakone.
2CO.4.7	Ŋo siluŋ Asu wane zonom namu ŋine yewa, ŋenane kepe sola dereret mida, Kaisale zonom welainano pamaike, eya wane kine wakoniyakane. 
2CO.4.8	Ŋene wikile kine kine kutno gemore siluŋ wetze mi qorodoge ket okanmaike, qeka makarop gemore, siluŋ mi qeirop dere ket okanmaine. 
2CO.4.9	Tiko pako ŋebuwi, eya wane kutno ge more siluŋ magak zuwa zuwaŋ mi okan okanmaine, ŋengu matali-ŋon okan-ŋonbi, siluŋ seuke mida lele mi okan okanmaine. 
2CO.4.10	Ŋene yale okane more naso baŋem solazo Yesu seuseuinane kibi teweke mage okanmaine, eyamo Yesu gegeinane kibi yaleka solazo wakoniyakane okanmaine. 
2CO.4.11	Ŋei eŋe Yesu wane ra more naso keuwo naso baŋem mataliŋone seuseuwo biraŋon okanmami, eyamo Yesu gegeinane zonomŋo solaze seuseune yewao wakon-lukeyakane yale wakonŋon okanmaike. 
2CO.4.12	Eso eya wane mo seuseuŋo ŋenano urata mamaike, eya wane ŋo gegeŋo ŋinano urata mamaike.
2CO.4.13	Kisi Maep sogine yewao, don iwa yale Dawitŋo qeke pamaike, “Na Waom detlukka okanmailane, Kisi Maep raokanmaile.” Pakimo ŋene don eya wane rokopko Asuŋo taleŋongi, Waom detlukka okanmainane Kisi Maep ra okanmaine. 
2CO.4.14	Paki iwa yale det okanmaine, Kaisale eŋe Waom Yesu ma wirik-kaki wisikae wiyeke, oŋo ŋene yalewaka Yesurop ma wirikŋone more ŋinerop weneŋ eŋano bira-ŋoniyake. 
2CO.4.15	Ŋene yeye kine kine iwa korop yemo ŋinane raŋem paki, okan okanmaine, eya mo iwa yale, Kaisale wane Kisi Maepŋo suwa ariki ŋei manerop eŋe dere more Kaisale oi bakom suwaine okankau, yewaŋo takot rakot pa ariyake.
2CO.4.16	Eso kine eya wane ŋene wetze qororoŋ gi mi pelek okanmaine. Siluŋ solaze maŋo sokki kotozeŋo yemo kaiwe baŋem suwa wiye menaŋ okan okanmaike. 
2CO.4.17	Kepeo wikile so wet borikze eya mup muwine so qoiqoine yewaŋo qeli ewe zonom simile maine umatnerop so papa togon ma wakone ŋebongi, magu suwaine pa ŋeboniyake. 
2CO.4.18	So kine kine tingo pamaike, yewao mida, kine kine san pamaike, yewao pore kalilip kaŋem, eya wakone ŋeboniyake. Kine kine deŋo kakaine eyaŋo mida midaine, ŋo kine kine deŋo mi kakaine eyamo papa togon pa ariyake.
2CO.5.1	Ŋene iwa yale detmaine, kepeo gemaine, eya wane sola kiseze eya barake qake ketki, Waomŋo solaze mat urum togogole mane qeliwo gekenane ma wakone ŋeboniyake, sola eya ŋeimeteŋo mi mamaine, qeliwo gege togon mat. 
2CO.5.2	Pakimo, ŋene eya wane qeliwo ŋine gege mat yewa biraki ket qorot ŋoniyakane simileŋongi tomaka gemaine. 
2CO.5.3	Yewa qorot ŋoniyake, yemo oŋa oŋaze lawam mi geki kaikei. 
2CO.5.4	Ŋene solakisezo gekene rokop yaiŋ maiŋ okane wikile dere ge okanmaine, yemo ŋene sola kiseze sogine kito qokkenane mi ŋon okanmaike, eya paki, koso kutno sola kiseze musele biraŋem kesiyakane ŋonokanmaike. Paki seuseu wane biŋek oka okane, eya gegeŋo qotkayakanera okanmaine. 
2CO.5.5	Kaisale eŋe kine kine yewa wakon ŋoniyakane mauluke ŋebonge, paki eŋe Asuine yaup lewine midaine korop eŋane biŋek ŋebonge.
2CO.5.6	Eya wane ŋene dere eweke more gemaine paki, iwa yale detmaine, kepe solaŋo matze nagaine okangi gemaine, eyamo Waom zuwaŋka more kulit kepeo gemaine. 
2CO.5.7	Naso iwao yemo wetŋo kinekine detlukka malipka gege eyaka pamaike, ŋo wele deŋo kaka eyamo midaka. 
2CO.5.8	Ŋo siluŋ dere ewekmaine, paki solarop kulit kepeo gege i qelige more magak matzo Waom gorop gege eya wane simile-ŋon okanmaike. 
2CO.5.9	Paki gege eya, magak mat qeliwo me kulit kepeo iwa gekene, eyamo bororom geŋem Waomŋo ŋongi menageyake. 
2CO.5.10	Ŋene eya wane detmaine, gemage ŋene koropka Kristo wane don rako rakok wane metmet osino lewageŋem, solarop ge more kine kine ma qot okangone, maine me borikine, eya wane turuŋine bonep bonep mainge ŋeboniyake.
2CO.5.11	Ŋene Waom ewine kito more gekenane raraine, eya dere more ŋei edane kito ma pese-on okanon okanmaine. Yale okanŋem, Kaisaleŋo kotozane kine detluk okanmaike, so na detmaile, wet-ŋine ŋo naŋane kine yaleka ŋidangi det okanmami. 
2CO.5.12	Ŋene yale raŋem detpi, ŋene soringe more ma pese qe pese don ramaine, yale mi okaniyake, ŋene yaup ŋidane mauluk okanmaine, ŋenane masi kau paki, Kaisale wane bakom kitokei, pakimo ŋine ŋei natne kotoene sap saune wele midaine geu paki, sola okengo kine kine kepe wane aboŋ, eya wane ka sola mawa mawa okan okanmami, eŋe don yewa edane more qekat ŋonikei. 
2CO.5.13	Ŋene wetze siukmaikeo, yemo, Kaisale uratainane ra more wet siuk okanmaike, me wetze ululuŋ pamaikeo yemo, ŋine Kisi Maeprop okangei wane ra more yale pa okanmaike. 
2CO.5.14	Kristo wane wet maepŋo kotoze warekamaike, eya wane ge more iwa yale det okanmaine. Ŋei wekuŋo ŋei korop ŋenane turuŋzane ra more seukke, eyaŋo yemo ŋei koropŋo eŋerop weneŋ seukkone okanmaike. 
2CO.5.15	Eŋe ŋei korop ŋenane turuŋzane seukke, eya wane gege eyamo ŋene ŋenzane mida, turuŋzane ra more seukki, koso Kaisaleŋo ma wirikkaki wisikae wiyeke eŋane ra more gekene.
2CO.5.16	Iwa yemo Kisi Maep nasoo sola tanikka gege soginoken qeka more detnagu detnagu eya maine mi okanikei. So Kristo eŋe yaleka alakan sola tanik manikine kaŋem paki, detka more mapit-kakone, eya wane rokop naso iwao koso mi okanikene. 
2CO.5.17	Eya wane ŋei mane Kristo wano takot kemaikeo, eŋe ŋei kine mane okanmaike. Masi tanik kine kine sogine eyamo siukkimo, kine kine museleŋo sari wakone mange. 
2CO.5.18	Kine kine korop iwa yemo Kaisale wane masi, oŋo Kristo wane ra ŋaba-ŋone more main-ŋongi paki, eŋine kimakoune ŋebuke. Pakiso, ŋene kimanatne ebukenane, kima ebu ebu eya wane don kisi raŋem suwa ariyakane urata ra ŋebonge. 
2CO.5.19	Ŋenane don yemo yale, Kaisale eŋe Kristo wano kito more ŋei korop kima ebuwareke, Kaisale eŋe ŋei borikineene qeliŋgi mi pa ebonge, eŋe turuŋene qeliŋge. Pakiso, eŋe daleo ebu more kima okanonge, eya wane kima oka okan wane don ra wakone ŋebonge, iwa pamaike.
2CO.5.20	Eya wane ŋene Kristo wane siron qeqeŋo Kaisale wane ra ma ewek don ŋidan okanmaine. Kristo wane tungo ŋene ŋidane ramaine, ŋine Kaisalerop kima kima okanikei. 
2CO.5.21	Kristo eŋe borikine mane mi make, ŋo siluŋ Kaisaleŋo ŋenane ra more borikino birakake, eyamo ŋedo Kristorop qeturage more Kaisale ware gege koboboine maine gekenane yale okange.
2CO.6.1	Kaisalerop urata qeturage weku mamaine, ŋedonaŋ qe-ŋune more ramaine, yemo ŋine Kaisale wano ŋine dan gunut makoi, eya qeligeu wele midaine mi okaniyake. 
2CO.6.2	Eya wane Kaisale wane ekapŋo ramaike,
2CO.6.2	“Na naso maine ŋibongole, eyao det-ŋungole, pakiso ŋibu ŋibu kaiwe naso yewao qesiŋ-ŋungole.” Kau, iwa mo Kaisaleŋo maine rake, eya wane naso, eŋane dan gunut maikei, so iwa mo mena menaŋ eya wane kaiwe naso maine.
2CO.6.3	Ŋene ŋei eŋe urata mamaze mi qaisik-kaikei, eya wane numa mi leŋ-on okanmaine. 
2CO.6.4	Ŋene Kaisale wane urata ŋei gemaine, eya wane kine ma qelaŋane more kine kine iwa yale okane ari okanmaine. Wikile koto wet pesek ge okanmaine, ŋetne ŋetne kutno ge okanmaine, matali qetali ŋebuwi eya wane kutno ge okanmaine, kaet kotino ge okanmaine. 
2CO.6.5	Kumunamŋo ŋengu okanmami, mulapko biraŋon okanmami, ŋaba keuwo ge okanmaine, urata togole ma more wikile det okanmaine, kulu mi papa ruwo wisika ge okanmaine, paki ŋara wane seuk okanmaine. 
2CO.6.6	Sot midaine ge okanmaine, wet dereret korop ge okanmaine, wet peseko ge okanmaine, kima mauluk-on okanmaine, Asu Koboboinerop ge okanmaine, paki ŋene Kaisale wane urata ŋei gemaine eya wane kine ŋenane wet maep wele eya sikan-on okanmaine. 
2CO.6.7	Don wele ra okanmaine, so Kaisale wane zonomgo ge okanmaine. Ŋene koboboine eyaŋo Kisi Maep wane tebe zaun leleki wongo so kanao weneŋ ma ge okanmaine. 
2CO.6.8	Ewe kito kito so ewe mabaik koto ge okanmaine, don maine so don borikinane kotino ge okanmaine. Ŋene isi ŋei ŋedorau, ŋene don welekatne ra okanmaine. 
2CO.6.9	Kineze mi det-kamami, ŋo siluŋ kisize koropŋo det okanami, seuseune, ŋo siluŋ wisikae ge okanmaine, ŋengu matali-ŋonmami, ŋo siluŋ mi seuk okanmaine. 
2CO.6.10	Wet borik okan-ŋongoi, ŋo siluŋ naso baŋem wet peseko ge okanmaine, aboŋze midaine gemaine, ŋo siluŋ ŋei loutne qesiŋon okanmaine, ŋene yeyekine kineze midaine, ŋo siluŋ moriyan gorop ge okanmaine.
2CO.6.11	O Korinti ŋei, wetze ŋinaneka zok oko raki, aŋaze ewekmaike. 
2CO.6.12	Ŋenane wetzeŋo togogole ŋine luk-ŋunmaine, ŋo ŋinane wet maep ŋineŋo yemo nigatneka pamaike. 
2CO.6.13	Eya wane magakŋo dokoine edan-mageyake, ŋine wet dereret ŋine korop maingeu wet ŋine suwaine motpi ŋenano payake.
2CO.6.14	Qelaŋ ŋei eŋe wauŋemene tewekeu, ŋine eŋe misuk qesiŋo-ne more tewekkei. Maine so borikine ere daleo kima okanikeik? Me qelaŋan so panaman ere daleo weku takot nagukeik? 
2CO.6.15	Me Kristo so ŋei borikine ere daleo wet weku okangeik? Me doku tautaune magu so ŋei qelaŋine eŋe daleo qeturaŋgei? 
2CO.6.16	Me Kaisale wane Bakom Urum so lopio ere daleo tako rakot okangeik? Detmami, Kaisale gegeinerop eŋane urum yemo ŋene. Kaisale oŋom iwa yale rake,
2CO.6.16	“Na baŋ eŋane keuwo gekale, so ari sari okangale, so na baŋ eŋane Kaisale okangale, eso eŋe baŋ naŋane ŋei ŋerep okane gekei.” 
2CO.6.17	Eya wane Waomŋo ramaike,
2CO.6.17	“Ŋine eŋe qeliŋ-onikei, pakiso eŋe biraone toitoine gekei. So kine kine diinerop, eya mane mi uwakaikei, eso na baŋ ŋine ŋibukale. 
2CO.6.18	Paki na baŋ ŋinane Maga ŋine okanikale, eso ŋine baŋ naŋane gipolekopne so boraso kopne okanikei, Waom Togogoleŋo don yaleramaike.”
2CO.7.1	Eya wane kima maep kopne, kine kine yalinane Kaisaleŋo biŋek qe ŋebo ŋebonane ŋene maine kinekine qotkoineŋo koto so solazo maki sigile okanmaike, eya saukwalalakkene, so Kaisale ewine kito more kotoze qelaŋangorop gekene.
2CO.7.2	Ŋine koto ŋine misuk mawaluke ŋebongei. Ŋene masi kine kine borikine ŋinano mane mi okangone, ŋene ŋine matali qetali mi okan ŋungone, me kine kine mane yaup mi makone. 
2CO.7.3	Na don iwa ŋinane detpe boriki mi ramaile, na mo alakan ŋidanile, ŋene wetzeŋo luk-ŋunmaine, eyamo ŋinerop weneŋ gekenane me seukkenane. 
2CO.7.4	Na wetneŋo ŋinaneka zok motpe paki, ra eweke ma ewek-ŋunmaile, na wetne zok pese pesesinerop, wane wikile kine kine kotino na wet pesek zok suwaine detmaile.
2CO.7.5	Ŋene Makedoniya kepeo sari lotke more yaleka daleo kito peseluke geŋem rap. Iwa solaoken kawali so koto oken kaet, kine kine yewaŋo wakone qepok mapok okan ŋongi gekone. 
2CO.7.6	Wanap magunut onmaike, Kaisale, oŋo yemo siluŋ ŋenane kito pese qe pesezane Titus birakaki zingeke. 
2CO.7.7	So eŋe zingeke eya wane ka mida, ŋine wet menaŋ don olatkoi, eya masari ki dere more wetze peseke. So na detnane gemami, so qom borik korop ge okanmami, so naŋane ra more urata ŋine qesiŋkau paki sorin borin okan okanmami, eya nolatki wet pesek suwaine detkole.
2CO.7.8	Na alakan kibi mane qe ŋibone more, qom wikile ma wakone ŋibongole, eya wane wetne mi borimaike. Qe ŋibongole, naso nigatne yewao eyamo welekatne wetne borike. 
2CO.7.9	Pakimo iwa, yemo wet pesek detmaile, eyamo ŋine zok wikile detkoi, eya wane midaka, qom wikileŋo ŋinano wet mai main ma wakonge, eya wane qomne menaŋmaike. Kaisale dereretinane rokopko qom wikile mayakatne detkoi, wane ŋenane donzeŋo mi matali ŋunge. 
2CO.7.10	Qom wikile mayakatne yewaŋo wet mai main ma wakongi ŋei menaŋgene, paki qom wikile yaline marat-kayakeŋo ŋado eya wane mi detki boriyake. Ŋo qom wikile sigitne me diinerop, ŋei dereret wane rokopko wakon okanmaike, eyaŋo yemo wet qelaŋ mawakongi seuseu marat-kaikene. 
2CO.7.11	Kau! Kaisaleŋo ŋinane qom wikile ŋine mayakakatne eya wane ŋinano wele zok manerop ma wakonge, yemo ewe ewek, kine ma wakon ma wakon, borikine mapapka mapapka, kaet qeli qeliŋ, dere worik, sorin borin, makoboe makoboe! Kine kine yale ma wakonge, pakimo ŋinano borikine motke motke, so qesi qesiŋmi pamaike, eya wane kine tingo wakonge.
2CO.7.12	Eso Na kibi yewa qe ŋibongole, yemo ŋei borikine make, eya wane midaka, me borikine okan onge eŋane midaka, don ŋidanŋem Kaisale wane kaitko ŋenano aŋa tewe tewek ŋinane kine wakoniyake, eya wane qe ŋibongole. 
2CO.7.13	Eso ŋine yale okanbi paki wetze ma pesekoi.
2CO.7.13	So wetze ma pesekoi eyaka midaka, ŋine koropŋo Titusi qesiŋka more wet pesek okankau zingeki ŋene zok manerop detŋem menaŋge. 
2CO.7.14	Na alakan sola ŋine mawa more Titusi olatkole, don yewa isi mi okange. Ŋine don ŋidanbe welerop okanwareke, yalewaka ŋine mawaŋune more Titus don olatkole, eya yaleka weleropka okange. 
2CO.7.15	Titusi eŋe ŋinano uki ŋine ewine kitou paki aŋaine tewekkoi, eŋe eya wane wetkeki paki wetineŋo ŋinane zok okan kamaike. 
2CO.7.16	Na wetne menaŋmaike, yemo ŋinane rawe paki dere qeka midaine maine gekale.
2CO.8.1	Kimakop, Makedoniya kepeo doku tau tau magu eŋano Kaisale wane moriyan wakonge, eya wane ŋidanŋem detpi. 
2CO.8.2	Eŋe ŋetne ŋetne kotino ge more mazuwaŋ okane ket qeqine gemami, ŋo siluŋ Kisi Maep wane oi bakom zok kakapa ebonmaikane wet pesek wane wesi natne matuzupkekoi. 
2CO.8.3	Na eŋane detlukmaile, eŋe enŋene wetenane eweke more zonomenane rokop motkoi, so rokop eya yuwanka more qewa motkoi. 
2CO.8.4	Ŋedomi ra onŋem, eŋe edom tale ŋone more Kisi Maep ŋei eŋane wet pesek wane kine kine maratka more qesiŋ ŋongei wane rakoi. 
2CO.8.5	Pakiso, kine kine ewekine okanikei raŋem mo eŋe iwa yale okangoi, eŋe lewine kotoene Waom sunka mangoi, pakiso ŋene weneŋ Kaisale wane ra more yaleka sunka ŋebongoi. 
2CO.8.6	Eŋe yale okangoi, wane Titusiŋo ŋinano wetpese urata maki paki so tutule qeliŋgi pake, yewa maki qoeyakane ra manmaine. 
2CO.8.7	Paki mo ŋine mali malip so Kisi Maep rara, so Kisi Maep wane kine detpi qoe qoe, so urata wane sorin borin oka okan, so wet maep okanŋon okanŋon, kine kine yalinane wele zok marat kakoi, wane wet menaŋ wesi raraine eya wane yaleka ewekkei.
2CO.8.8	Na qebin-ŋune more mi ramaile, dereret natne eŋano ewe ewek wakonge, paki mo ŋinano wet maep rokop dalino pamaike, eya wane kine wakoniyakane ramaile. 
2CO.8.9	Ŋine Waomze Yesu Kristo mauluk maulukinane det okanmami, eŋe riwe moriyanine kakapaŋo ŋinane ra more awa aboŋine midaine okange, yewa yemo eŋe madu so aboŋine midaine yale, eyaŋo raki ŋine riwe moriyan gorop okangei wane ra more yale okange.
2CO.8.10	Pakimo iwa mo don mane ŋidanmaile, eya tewekeu welerop okaniyake. Ŋine koma qei bano wesi esatka qeturaŋgei wane eweke more kiyeke motkoi. 
2CO.8.11	Yewa mo iwaka takotke more motwareu eweewek ŋinane wele kine kine pa ŋibonmaike, eya wane rokop wakoniyake. 
2CO.8.12	Kine kine qom ewek okane mot mot, eya wane dere menaŋ wakoniyake, kine kine mot mot eya mo mane eŋemere manmaike eya wane rokop mosiyake, mi mere manmaike, eya wane rokop misuk mosiyake.
2CO.8.13	Na qom ewek wane kine kine mot mot wane ramaile, iwa yemo ŋei natne eŋe sola pesek geu ŋidoka gereune qenagare wikile desikei wane midaka. 
2CO.8.14	Ŋinane aboŋ moriyan ŋo naso iwao eŋane bodi mogatki ariki kine kine rokop wekuka wakoniyakane raraine, pakimo gemage, naso maneo eŋane moriyanŋo ŋinane bodi mogatki ariki ŋinano rokop weku yaleka wakone ŋiboniyake. 
2CO.8.15	Eya wane Kaisale wane ekapko iwa yale qeqine,
2CO.8.15	“Ŋeiwa zok loutne peikke eŋe moriyan zok mipa mange, ŋo ŋeiwa maŋo etkemde peikke eŋe bodi mi maratkake.”
2CO.8.16	Kaisale bakomine kitoŋem, eŋe Titus ma ewek-kaki, ŋene qomzeŋo ŋinane ewekmaike rokop yewa ka eŋane qomino wakon kamaike. 
2CO.8.17	Eya yemo ŋedo uyakane olatŋem detke eya wane ka midaka, eŋine wetinane ewek lukki paki uyakane okanmaike. 
2CO.8.18	So eŋerop ŋene kimaze mane eŋe doku tau tau magu eŋane keuwo ŋine eŋe mo iwa ge more Kisi Maep so Don kine kine bile eya Maine ra edangi detpi menaŋ okanmaike, eŋe weneŋ tale-kaŋem umamik. 
2CO.8.19	So weku eyaka midaka, doku tau tau magu edo ŋei yewa eŋe wet menaŋ wesi mama wane ŋene qesiŋ-ŋoniyakane ma wakon kakoi. Urata iwa Waom ewine kito more qom ewek zane mamaine.
2CO.8.20	Ra siuk okanbi paki yaup wane dere worikŋonikei wane ra more wesi yewa deŋo de ka more ware naguŋem paki, ma qeturaŋ okanmaine. 
2CO.8.21	Ŋene kine kine okanŋem, Waomŋoka detki ŋenane menageyakane midaka, ŋeiŋo yale ka ŋenane weneŋ detpi menageyakane ra okanmaine.
2CO.8.22	Eso ŋene ererop kimaze mane weneŋ birakaŋem umami, ŋei eya ŋene naso natno liwekka kaŋem sorin borininane kine wakonge, eya wane ŋine wet pesek detpi pakiso urata mo make eyaŋo rau so eŋe weneŋ qesiŋ-ŋuniyake. 
2CO.8.23	Eso ŋine Titus wane mo detmami, eŋe naŋane kima qesi qesiŋne, ŋere mo weneŋ urata mama ŋeietke ŋine gemaite, so kimatkeze erane yaleka detmami, ere doku tau tau magu edo bira-otmami, eŋane qelit ŋei ere Kristo wane qeli ewe zonom sikan-onmamik. 
2CO.8.24	Eya wane ŋene ŋine ma walakŋun okanmaine, eya wane don iwa welerop okaniyakane, ŋei iwa yaleŋo uwi kima ebu mauluk-onbi, doku tau tau natne eŋe desikei so ŋine ŋin ŋinarek-ŋunikei.
2CO.9.1	Yuda Kisi Maep ŋei maulukone more wesi ebonikei wane, eya mo maine detmami, eya wane daleo zok qe ŋibonikale. 
2CO.9.2	Iwa mo na detmaile Akaiya doku tau tau magu ŋine koma qei bano wesi maratkamore qeturaŋ eya kiyekkoi, na don kisi eya Makedoniya ŋei edanbe, ŋei natne korop eŋe ŋinane sorin borin so togole togoleŋinane kisi detpi qomene kitoke. 
2CO.9.3	Ŋene mawalak ŋungone yewaŋo wele midaine okaniyakane na kimakopne biraonbe uwi ŋine siluŋ na rakole yale waka kine kine okan onikei wane ewekkei. 
2CO.9.4	Na Makedoniya ŋei eŋerop weneŋ uŋem ŋine wesi mot mot wane ŋaŋae-keiwo, eŋe kau don yewa wele midaine okangi ŋine so na weneŋ gamu kutzo wayake, paki ŋine koso mane mi mauluk ŋunikene. 
2CO.9.5	Eya wane kimakopne raonbe alakane umami. U lotkeu qom menaŋ wesi mosikei wane nolatkoi, eya lewine ma qeturage motpi mesiyake. Eyamo aŋa togon wesi midaka, Kisi Maep wane so peyam gege qom menaŋ wesi, sikanonikei.
2CO.9.6	So iwa yale desikei, Mane eŋe waet ewekine ebosiyake eŋe wele ewekineka mane qe ne okaniyake, ŋo mane eŋe waet loutne ebosiyake eŋe wele loutne mane qe okaniyake. 
2CO.9.7	Eya wane iwa yale okanwarekei. Mane eŋe qomne bapne mi raki paki kine kineine qom ewekinane rokopko mosiyake, qebi qebingo me aŋa togon wane midaka. Kine kine yaup qomne bapne mi raki paki mosiyake, ŋei yaline eŋane Kaisaleŋo detki simileka okanmaike. 
2CO.9.8	So Kaisale eŋe zonom welaineŋo qom ewekinane mosop ŋungi moriyan wakone ŋibongi ŋin ŋine mane qene okane ge more urata kinekine maine maikei wane kine kine mane mi zuwaŋgei. 
2CO.9.9	Eya wane Kaisale wane ekapko iwa yale qeqine,
2CO.9.9	“Eŋe ma pororoke damo qe aboŋene midaine ebon okanmaike, eŋane mayakatneineŋo papa togon pa ariyake.” 
2CO.9.10	Eŋe ŋei waet ma wakone ebongi qe met okan okanmamiso wele ma wakone ebongi ma ne okan okanmami, Kaisale eŋe ŋine yaleka qe met okanikei wane, waet ma wakone ŋibone more mosop-kaki qom ewek ŋinane wele wakone suwa leule okaniyake. 
2CO.9.11	Paki mo riwe moriyan gorop okane, ŋei aboŋene midaine kito qesiŋ okan okanikei, eŋe ŋenane ra more Kaisale bakom mawa mawa okankaikei. 
2CO.9.12	Ŋine Kisi Maep ŋei wet pesek kine kine okanonbi, eyaŋo bodi ŋine esop kayake, eyaka midaka, eyaŋo bakom mawa mawa eya wane moriyan ma wakongi, Kaisale wane okaniyake. 
2CO.9.13	Ŋine Kristo wane Kisi Maep don dere tewek okan okanmami, eya wane kine wet pesekkine kine ŋineŋo ma wakongi Kisi Maep ŋei so doku tau tau magu natne korop eŋerop kima kima tako rakot ŋine wakongi, eŋebaŋ Kaisale mawakaikei. 
2CO.9.14	So ŋinano Kaisale Kisi Maepinane wele wakone suwa leule okanmaikane, weteneŋo luk-ŋone more Kaisale meŋenkaikei. 
2CO.9.15	Ŋene Kaisale wane bakom maine mi rawakonikene, yaup welelepke more mawa-kaŋem!
2CO.10.1	Iwa na Paulo noŋo Kristo qom menaŋinane so wet pesekinane ŋidanbe detpi. Natneŋo naŋane iwa yale ra okanmami. Eŋe iwa sari ge more kima don okanŋon okanmaike, ŋo eriwa ari ge more kawali don okanŋon okanmaike. 
2CO.10.2	Na ŋinano u ge more, kawali don ŋidanikalane mi qebin nanikei, natneŋo naŋane sola-oken eya wane biŋek gemaike, yale ra okanmami, ŋei yewa eŋe yemo kawali don maine edanikalane wetne ewek okanmaike. 
2CO.10.3	Ŋene solarop kepeo gege i welekatne, ge okanmaine, ŋo kawalirop qeli wane gege yemo sola waneŋo mi ge okanmaine. 
2CO.10.4	Ŋene tebe bim ba kawali qekenane maqe okanmaine, yemo kepeo ŋine midaka. Yemo Kaisale wano ŋine tebe bim zonomine togogole, eyaŋo ŋaba wane sen turoŋ togogole kito ra barakeŋem eŋe ari okanmaike, so isi kine kine-inane ŋetne kitipke rape seŋem ket okanmaike. 
2CO.10.5	Ŋene aŋa soraŋ, wawaine me isisi don kine kine, yewaŋo Kaisale wane don yuwanka okanmaike, yewa qe ra zoratkeŋem ket okanmaike, paki ŋene dereret kine kine korop, yewaŋo Kristo wane aŋa tewe tewekka wakoniyakane, wokomka more matogole okanmaine. 
2CO.10.6	Eya wane ŋene Kristo so ŋenane aŋa don tewekeu kamaine, yewao ŋei natneŋo aŋa mi tewekeu, eya sot turuŋene ebonŋem kaikei.
2CO.10.7	Ŋine sola-okengo yeye kine kine yauwine eya wane detpi wele okan okanmaike, ŋinano ŋine ŋei maneeŋe eŋinane detki Kristo wane ŋei wele okan okanmaikeo, iwa yale desiyake. Eŋe wekuŋo Kristo wane ŋei mi ge okanmaike, ŋene koropŋo Kristo wane ŋeikouneka ge okanmaine. 
2CO.10.8	So eyaka mida, Waomŋo Aposolo urata makenane zonom ŋebonge, eya wane mawa mawa don manerop raikaleo, na eya wane gamu kutno mi wayake, zonom yemo ŋinano urata maŋem ŋibu kesiyakane mida, ŋibu wiyeki menaŋgei wane ŋebonge. 
2CO.10.9	Na ekapko kibi qe ŋibon okanmaile, eya wane detpi kaet donka mi okaniyake. 
2CO.10.10	Ŋei natneŋo naŋane iwa yale ra okanmami, “Paulo eŋe donine gereunerop so togogole qe ŋebon okanmaike, ŋo solaineŋo ŋenerop weneŋ gemaikeo, yemo zonomine midaine, so don raraineŋo yemo ketkele.” 
2CO.10.11	Ŋei yaline eŋane iwa yale rawe desikei, ŋene abaran geŋem paki kibi qe ŋibon okanmaine, rokop yalewaka keu ŋino geŋem paki don ŋidan okanmaine.
2CO.10.12	Ŋei sola mawa mawa ge okanmami, ŋene yalineŋo eŋano takotke more rokop weku maine mi okangene. Ŋei yewa eŋe natne ŋenane okane mamaze eya wane mi wetkeu paki enŋenaneka ra more sola mawa mawa don zauŋ zauŋ ra okanmami. 
2CO.10.13	Ŋo ŋene yemo Kaisaleŋo urata wane rokop more ŋebonge, yale ma umage ŋinano lotkekone, eya wane dere more mawa mawa don ra okanmaine, ŋo rokop midaine, yaup rara eyamo mi okan okanmaine. 
2CO.10.14	Uratazane zawoine yemo welekatne ŋinano pamaike, ŋene uratazane rokop yewa mi ra suwa okanmaine, ŋedo lewine ŋinano lotke more Kristo wane Kisi Maep Don Maine mikepka ŋidangone. 
2CO.10.15	Ŋene ŋei natne eŋane uratao kobu waket okora more sola mawa mawa don qazaŋ rara eya mi okan okanmaine. Ŋo ŋenane wetzeŋo wetkemaine yemo iwa yale, ŋinane mali malip ŋine suwa kakapa lele ariki, ŋenane urataze ŋinane keuwo mamaine eyaŋo takotke suwa ariyake. 
2CO.10.16	Paki ŋene Kisi Maep Don Maine yewa kepe natne natne ŋinane ŋadeŋino yewao maine edane arikene, so ŋeimane wane urataine kepe mane make, wele eya wane welaine okangi, so sola mawa mawa yemo mi okanikene.
2CO.10.17	“Ŋo ŋei mane mawa mawa don rawe, raso yemo eŋe Waom mawaka more eŋe eŋet biŋek maniyake.” 
2CO.10.18	So ŋene mo detmaine, ŋei mane eŋe wawaine okane more eŋine eŋet ma wiye more Waom qeliŋ-kayake, yemo eŋane eŋet mane Waom wano eya mo mida, wane Waom eŋe eŋet biŋek eya yemo baŋ ŋei mane maniyake.
2CO.11.1	Ŋine detnanbi, na qelaŋ don nigatne ŋidanbe, siluŋ maine det-nanikei me? 
2CO.11.2	Na ŋinanera more sorin borin okan okanmaile, so sorin borin donne eya yemo Kaisale wano ŋine ŋine yemo ŋerep natewen mane koboboine ŋei wekurop aukeik yale, noŋo Kristo wane biŋekkoune okane eŋeropka weku koboboine gekei wane maturaŋ-ŋungole. 
2CO.11.3	Ŋo siluŋ dere mezet okanmaile, yemo komaŋo Ewa borikinane isikaki pelekke, masi yalewaka ŋinano wakongi wet dereret ŋine wiriyake, pakimo tanik manik libekaka okane more Kristo wane ka dere gege eya mo baŋ qeliŋgei, na eya wane kaet nanmaike. 
2CO.11.4	Onoka wane, ŋinano ŋei maneŋo lotkeyakeo, Yesu wane kine ŋene ŋidan-okanmaine, yewa eŋe mi ŋidaniyake, midaka, oŋo tanikine mane ŋidaniyake, so Asu ŋenano ŋine makoi, yewa midaka, eŋekune ŋine mane ŋiboniyake, so Kisi Maep Don ŋedo ŋidanŋem detkoi, yewa midaka, eŋe wetne mane ŋidaniyakeo, yewa ŋinemi rawetkau paki detpi zok menageyake!
2CO.11.5	Na detmaile, yemo noŋo nigatne ŋinane “Aposolo” natne eŋane ketkele mi okanmaile. 
2CO.11.6	Welekatne, na Kisi Maep gereunerop mi mane ra okanmaile, ŋo siluŋ Kisi Maep wane kine dereret yemo det okanmaile. Ŋene numa kine kine ma okangone yewa korop ŋine sikanŋun warekone.
2CO.11.7	Na Kaisale wane Kisi Maep don Maine ŋidangole, naso yewao na eya wane lewine qole nanikei wane mi rakole. Na yale okanbe paki nae ma ket bira nagu more ŋine ŋibu wiyekole, na yale okanbe borike me? 
2CO.11.8	Na ŋinano Kisi Maep me peyam urata makalane, yemo welekatne doku tau tau magu mat natne edo wesi aboŋ ninbi ebu makole, yale okangole, eyaŋo yemo yaup oma ongole yale okanmaike, ŋo yemo ŋine qesiŋ-ŋunikalane okangole. 
2CO.11.9	So na ŋinerop gekole, naso yewao na wesi aboŋ wane zuwagewe paki, ŋido qesiŋ nanikei wane ra meŋen mi okan ŋungole. Na mazuwaŋ okane gewe kimakopne Makedoniya kepeo ŋine sarikoi, edo yeye kine kine zuwaŋgole, yewa korop ma sari qesiŋ nangoi. Na ŋinano yaup gewe, ŋine naŋane wikile mi detkoi, yalewaka ŋado naŋane wikile mi desikei. 
2CO.11.10	Kristo wane don wele eyaŋo naŋano pamaike, yalewa wane mo welekatne Akaiya loli lolik korop ŋinano ŋine aboŋ wane, ŋei maneŋo naŋane mawa mawa donne eya mane mi maket birananiyake. 
2CO.11.11	Eso na onoka wane don iwa ramaile? Na ŋinane mi nanmaike eya wane me? Midaka! Kaisaleŋo detmaike, na ŋinane nanmaike!
2CO.11.12	So na masi iwa okanmaile, eya baŋ takotke yale okane arikale. Yale okane more ŋei natne leŋonbe, eŋe numa natne maratkau paki, eŋe ŋene urata mamaine, eya wane rokopka mamaine rau paki, ŋei natne eŋane kaitko mawa nagukei wane qesi qesiŋenane numa qekakei. 
2CO.11.13	Eyamo iwa yale, ŋei yaline eŋe aposolo wele Midakaka! Eŋe aposolo isisine, eŋe urata kaki yenane isiu paki tanik manikene eya maingeu, solaeneŋo onbi Kristo wane aposolo wele okan okanmaike. 
2CO.11.14	So ŋine eya wane oŋa ŋine misuk qaeyake! Ŋei Borikine eŋe yaleka oŋomka, solaine qeingeki kau, aŋelo qelaŋan gorop eŋane rokop okaniyake! 
2CO.11.15	Eso yalinane eŋane qelit ŋeikoune eŋeŋei eŋane kaiteno edomka solaene qein gekeiwo, eŋe onbi, peyam ŋei koboboine eŋane rokop okaniyake. Eya wane detpi, masikune ŋine mi okaniyake. Ŋado eŋe baŋ masi kine kineene okane ma okane gekoi, eya wane rokopko turuŋine marat-kaikei.
2CO.11.16	Na rele eyaka koso rawe, ŋei maneŋo naŋane detki qelaŋ misuk okaniyake, ŋo ŋine naŋane ŋei qela ŋine norawe raso norakei, pakiso, na yaleka solane nigatne mawakaikale. 
2CO.11.17	Na don iwa raikale yemo, Waom wane don wane rokopko mi raikale, yaup sola mawa mawa don kiyeke relane siluŋ qelaŋ yale okane raikale. 
2CO.11.18	Ŋei loutneŋo, sola okengo kine kine yauwine kepeo ŋine, eya wane sola mawa mawa, don ra okanmami, wane na yaleka sola mawa mawa don rakale. 
2CO.11.19	Yai, kine dereret ŋine, qelaŋ ŋei natneŋo masirak don ŋidanbi, detpi menaŋ okanmaike! 
2CO.11.20	So ŋine ŋei maneŋo, qelit mamakoune ŋibuyake, me kine kine ŋine ŋibu, ma ne, okaniyake, me isiŋune more ŋibuyake, me ŋei waom okan-ŋuniyake, me kaitŋino ŋinguyake, yewa ŋine detpi menaŋ lukeyake. 
2CO.11.21	Na dere worikewe paki ramaile, ŋene ketkele, ŋo yalewa daleo okan ŋunŋem rap?
2CO.11.21	Ŋo ŋei mane eŋe eŋinane detki wawaine, okangi, mawanagu, wayakeo, na yaleka nae wane detpe waki mawa nagukale. Don ramaile eyamo qelaŋ don, dere more ramaile. 
2CO.11.22	Eŋe Hibru me? Na yaleka. Eŋe Israel me? Na yaleka. Eŋe Abraham wane ŋosa ŋabokoune me? Na yaleka. 
2CO.11.23	Eŋe Kristo wane urata ŋei me? Na yaleka ŋo na siluŋ qelaŋ don rawe, na Kristo wane urata ŋei rokop mane, eŋane rokop yuwan-waremaile. Na urata togogole mamaile, eya rokop mane, so mulap urumgo waket okanmaile, eya rokop mane, kumunam nirot okanmaike, eya rokop mane, seukkalane okan okanmaile, eya rokop mane. 
2CO.11.24	Atak 5 Yuda ŋei edo i zutŋo nekuwi zaleine 39 okange. 
2CO.11.25	Atakkarewe (3) kumunamŋo nekukoi, atak mane wesiŋo nekukoi. Atak (3) karewe seki wiriki kiwetko ket more kaiwe weku so ruwo weku kiwet kutno poge pakole.
2CO.11.26	Atak loutne na numa kiroine arimaŋkole, yewao ŋaba zok marat-kamaŋkole. Doku qakumgo midakalane okangole, ŋei ŋaba eŋane keuwo wikile kutno gekole, Yuda ŋei kimakopne eŋane keuwo wikile marat kakole, qelaŋ ŋei eŋane keuwo wikile marat kakole, ŋei matko wikile kutno wagekole. Kepe yaup papaine, ŋei mi gegeeno wikile kutno wagekole. Kiwetko wikile marat kakole, Peyam ŋei isisine eŋane keuwo wikile kutno wagekole. 
2CO.11.27	Na urata kine kine suwaine zok manerop makole, naso baŋem kulu mi papa gemaŋkole, goiŋ wisika urata mamaŋkole, ŋara doku wane seuseu, koya momoo ruru qise wise, ge more takot bilaŋ ket mida wane zuwa zuwaŋ, yale okane gekole. 
2CO.11.28	So yewaka mida, kaiwe baŋem umat loutne wakongi naŋane qelit sari zeine gereune okan-nanbi, mat baŋem doku tau tau magu eŋane dere mezet okane ge okanmaile. 
2CO.11.29	Daleo ŋei maneŋo tik pelelek kito geki, na dere wa kitip midaine maine gekale? Daleo ŋei maneŋo qeyauki, na maine kito luke mesikale?
2CO.11.30	Eso na mawa-nagukaleo yemo, na ketkele gemaile, yewa weku ma wakawe menageyake. 
2CO.11.31	Kaisale, Waom Yesu wane Magaine, eŋano bakom mawa mawa naso baŋem pa ariyakeŋo don welekatne ramaile iwa detmaike, na isi mi ramaile. 
2CO.11.32	Damasiko yewao ŋei waom Aretas wane bano ware ware oŋo diyam gege ŋei, na neu luknanikei wane biraongi mat suwainane madetko toe rapoke pakoi. 
2CO.11.33	Ŋo siluŋ kimakopne edo kelao nakore nane more mat buroro ŋine kitolotkeu okorake yewaoka mulapko luke birananbi ket sen ŋadino kito more ware ware wane metino ŋine ra kake arikole.
2CO.12.1	Na mawa mawa don rawe mi menaŋ okanmaike, ŋo siluŋ raikale, yemo Waomŋo wetne malot-keke so wetne maingeke, eya wane donkisi rawe. 
2CO.12.2	Na Kristo wane ŋeimane detkamaile, eŋe kine kine mane ka more gemageki, koma mo 14 okanmaike, ŋei yewa eŋe Kaisaleŋo qeli naduŋ kareweo (3) mawake, na mi detmaile, eŋe solarop okange me sola midaine deineŋo mane zingeki kake, Kaisaleŋoka weku detmaike. 
2CO.12.3	So na detmaile, ŋei yewa eŋe qeliwo mawake, eŋe kepe solarop okange me kepe sola midaine okange, eyamo mi detmaile, Kaisaleŋo detmaike. 
2CO.12.4	So eŋe yewao don ŋei aŋaŋo mi raraine so kepeo mi ra wakon ra wakone yewa detke. 
2CO.12.5	Eso na ŋei yewa mawa kaikale, ŋo nae yemo mi mawa nagukale, weku ketkele gemaile, eya wane maine raikale. 
2CO.12.6	Na mawa mawa don rawerap, eyamo mi borikirap, eya rawe wele okangi rap, ŋo siluŋ ŋei natneŋo naŋane detpi zok wawaine okaniyake na eya mi okanikale. Na kine kine ma okanmaile, so don rawe det okanmami, yewaŋoka payake, na eya wetkemaile so ramaile.
2CO.12.7	So kine kine de kune ŋine Waomŋo sikannangi kakole, eya wane na nae wane detpe wawaine mi okaniyakane, Kaisaleŋo sola bikumne kotino sitman wakele yale mane motke, eya wane detpe, Ŋei Borikinane qelit medep maneŋo mete tabeŋo neku gemaike, yaleokan okanmaike. Eyaŋo neku more neu ket biranangi kotonane detpe wawaine mi okaniyakane kine kine yewa more ninge. 
2CO.12.8	Na atak karewe eya wane ra more Waom meŋen kakole, olatpe kine kine yewa ma biraki ariyakane. 
2CO.12.9	Ŋo oŋo iwa yale nolatke, “Mauluk maulukneŋo rokop gan okanmaike, so naŋane zonomŋo ŋei set pelek okan okanmami, yewao suwa more ebuki qesiŋ okanmami.” Eya wane, na zonomne midaine rawe paki, qomne mi umareyake. Midaka! Na okole weneŋ gemaile, wet pesekk manerop eya wane dere more set pelekne mawa kaikalane, pakimo Kristo wane zonomŋo naŋano maine payake. 
2CO.12.10	Na Kristo wane ra more zonomne midaine gekale, wikile so wet borik desikale, me neku kito okanikei, me umat kine kineŋo neuyake, me matali qetali okannanikei, me qeka maka wakonnaniyake, yewao na wet menaŋ det okanmaile. Na zonomne midaine naso yewaoka, wikile so wet boriko na togole okanmaile.
2CO.12.11	Na don yewa rele yemo, ma sirak don rele, ŋido qebin-nanbi siluŋ rele, ŋine ŋidom solane mawa kaurap yemo menaŋgirap. Na ŋei yauwine gemaile, eyamo det okanmaile, so na aposolo kopŋine wawaine eŋane baneno ketkele gege yemomi ge okanmaile. 
2CO.12.12	Na ŋinano sorin borin okane urata mawe, masi so kine kine de kune ŋine so kine kine zonominerop wakone more yewaŋo na aposolo gemaile, eya wane kine ma wakonge. 
2CO.12.13	Pakimo, ŋine eya wane doku tau tau magu kepe mat natno ŋine eŋane ketkele mi gemami? Yaup kine kine omakŋune ne yewa weku yemo mi okan ŋungole. Sot yemo wekumde mane okan ŋungole, pakimo eya wane siluŋ turuŋne qeliŋgei.
2CO.12.14	Iwa yemo, na u ŋunbe, atak karewe okaniyakane eweke gemaile. U more alakan okangole yale okane more kine kine ŋibuma ne i mi okanikale. Na wesi aboŋ ŋinane midaka. Ŋinŋinane zok nanmaike. Ŋerep medep eŋe naga maga kopene eŋane urata ma more yeye kine kine mi teba okanmami. Midaka! Naga maga edo yemo ŋerep medewekopene qesiŋ-onikei wane urataine ma more yeye kine kine teba okanmami. 
2CO.12.15	Na baŋ wet pesekko ŋinane oŋa oŋa ŋine menageyakane rawe paki, wesi aboŋneka mida, nae gegene weneŋ qikka more qesiŋ ŋunikale. Naŋane wetneŋo ŋinane zok manerop pamaike, pakimo ŋinane wet ŋineŋo daleo naŋaneka nigatne pakep me?
2CO.12.16	Pakimo, ŋei natneŋo naŋane iwa yale ra okanmami. “Welekatne eŋe ŋenane yeye kine kineze didiwo ŋebu ma ŋebu ma, yemo mi okange. Ŋo sanka ŋei isione more yeye kine kineene ebu ma ebu ma, eya yemo okange mane.” 
2CO.12.17	Pakimo daleo? Na ŋeikopne natne ŋinano biraonbe ukoi, eŋe taleonbe edo ŋinano ŋine kine kine mane ŋibuma ne okangoi me? 
2CO.12.18	So na Titus ŋinano uyakane qebin kakole, so doku tau tau kimane mane weneŋ birakawe eŋerop weneŋ ukoik. Pakimo, Titusŋo u more ŋinano ŋine kine kine mane ŋibuma nema okanŋunge me? Eŋe so na ŋere Asu wekumi pa ŋeponmaike me? So ŋere numase weku ka mi gesoke ge maiteme?
2CO.12.19	Ŋine korop wetke ramami, ŋene ŋedomka ŋinane deŋino yaup qesiŋ nagumaine, yale okanmaike me? Yale midaka. Ŋene Kristorop ge more Kaisale wane kaitko don ra okanmaine, so kima maepkopne, eya wane me eya wane mida, ŋine menaŋgei wane done ra okanmaine. 
2CO.12.20	Na kaet so dere mezet nigatne okanmaile, yemo na ŋinano u more naŋane wetko pamaike, eya mi ka more ŋunbe kine mane okanbi, detpe mi menageyake, me ŋine nanbi na kine mane okanbe, detpi mi menageyake. Na kaet nanmaike, yemo na baŋ ŋunbe tanik kine kine iwa yale ŋinano payake, sori sorin, dere worik, busu, wawaine, ewe mabaik, sigi qeqe, don qeqe, matali qetali. Na kine kine yaline ŋinano paki ukalane dere mezet okanmaile. 
2CO.12.21	Na ŋinano koso ukale naso yewao naŋane Kaisaleŋo baŋ ŋinane kait ŋino gamu ningi paki, neuket bira-naniyake. Pakimo na baŋ ŋei ŋerep loutne ŋo alakan borikine diinerop makoi, yewa mi rapoke ŋadek-kakoi, wenip, so bailalaŋ, eya wane eŋane aroke qom borik makalane dere mezet okanmaile.
2CO.13.1	Iwa yemo atak karewe ŋinano u ŋunikale. Na u lotkewe, ŋene Waom wane don me ekapŋo ramaike, eya wane rokop ŋei etke me karewe ŋo ŋei mane wane sotinane don kine kine eya ra ma zakan okane qesi qesiŋo rau koboeyake. 
2CO.13.2	Ŋei alakane borikine makoi, so ŋei natne ŋine korop, na atak etke ŋinano uwe geŋem paki, masi daleo ŋado ŋinano makale, eya wane girem don ŋidangole. Girem don yewaka koso siluŋ iwa abaran gewe paki iwa yale ramaile, na koso ŋinano manerop ukaleo, yemo borikine mama ŋei yewa na mi sese onikale. 
2CO.13.3	Naŋane kotono don motki ra okanmaile, Kristo, eŋane zonom wakongi kaikei wane ra okanmami, wane kaikei. Kristo eŋe urataine ŋinano pelelekatne Midakaka, zonominerop ŋei sot turuŋinerop mi sese ŋuniyake. 
2CO.13.4	Onoka wane, alakan yewa mo welekatne eŋe pelekki kibeŋ qabego qeu seukke, wane iwa yemo Kaisale wane zonomgo wisikae wiyeke zonominerop gemaike, ŋene yaleka eŋerop makatake ge more pelek okanmaine, ŋo siluŋ koso ŋene ŋinerop weku gemaine, eya wane Kaisale wane zonomgo ŋene baŋ eŋerop weneŋ zonom gorop gekene.
2CO.13.5	Ŋine mali malip korop ge okanmami me mida, eya wane koto ŋine liwekka kau paki, kine ma wakone more ŋine ŋidomka kine ŋine liwekka more detlukkei, Yesu Kristoŋo koto ŋino gemaike, yewa ŋine mi detmami me? Mi gemaikeo yemo, solaŋoka doku tau taune raikene eya mo mi kopkemaike. 
2CO.13.6	Ŋene liwe liwek eyaŋo mi yuwan-ŋonge, eya wane kine ŋine baŋ ka detkaikei, na det maile. 
2CO.13.7	Ŋene Kaisale meŋen kamaine, oŋo qesiŋŋungi, ŋine masi qotkoine mane mi okanikei. Ŋene ŋonbi Kisi Maep me peyam ŋei wele okangene me mida, ŋene eya wane mi ra okanmaine, ŋine Kisi Maep don tewekeu wele okaniyakane, weku ra okanmaine. 
2CO.13.8	Eya wane, ŋene yalineŋo Kisi Maep don wele yewa ŋaba maine mi okankaikene, ŋo siluŋ kima okankaikene, eyaka weku pamaike. 
2CO.13.9	Ŋene zonom zuwage geŋem, ŋine zonom gorop gekei yemo, ŋene qomze menageyake. So ra makoboe qekoboe okan-ŋunbe, ŋine koto ŋine sauke mauluk, bile sot midaine okane gekei wane, Waom meŋenka okanmaine. 
2CO.13.10	Eya wane, na iwa abaranka gewe paki, mo don iwa lewine qe ŋibonmaile, yemo na ŋinano ukaleo na Waomŋo urata wane zonom ninge, eya wane gereune okan ŋunikalane mali malip ŋine ma togole more girem don qe ŋibonmaile, Waomŋo zonom ninge, yewaŋo matali ŋunikalane mida, kito qesiŋ okan ŋunikalane ninge, eya wane na mi ukale mali malip ŋine mau togoleki geu, na baŋ sariwe paki, don gereune mi ŋidangale.
2CO.13.11	Kimakopne don rawe qoeki, iwa yale rawe, “Kaiwe maine” ŋine numa ŋine maulukeu paki wet menago doku tau tau magu wele so togogole okane gekei, ŋine naŋane don dere more koto ŋine sauke mauluk okane wet wekuka more gekei, ŋine wet weku okane warenagu more peyamgo geu, wet maep Kaisale eŋe peyam welaineŋo ŋinerop geyake.
2CO.13.12	Ŋine Kisi Maepko lulu zam zam au warekei, yewaŋo Kaisale wane ŋei ŋerep wele. 
2CO.13.13	Kaisale wane Kisi Maep ŋei eŋe korop ŋine “kaiwe maine,” ŋibonmami.
2CO.13.14	Waom Yesu Kristo wano ŋine wet menaŋ, Kaisale wane wet maep, so Asu Koboboinane kima wet maep eyaŋo ŋinano pa wareyake, O weleka!
GAL.1.1	Paulo na aposolo. Eya ŋei edo mi biranangoi, me ŋei maneŋo aposolo urata maikalane mi biranange. Midakaka! Yemo Yesu Kristo so Kaisale Magak, eŋe Kristo seuseuwo ŋine ma wisikae kaki wiyeke, eto urata iwao bira nangoik. 
GAL.1.2	Naeso kimakopne narop gemaine ŋene korop Galatiya doku tau tau magu ŋinane kibi iwa motmaine.
GAL.1.3	Magak Kaisale so Waom Yesu Kristo eto mosop so peyam ŋibonbik, wet menaŋ kotino bororom gekei.
GAL.1.4	Kristo eŋe Magak Kaisale wane aŋaine teweke more, kepe wane masi tanik borikino ŋine makok-ŋoniyakane gegeine qaisik kaki paki, borikine-zane turuŋine seukke. 
GAL.1.5	Eya wane ŋene naso baŋem Kaisale eŋetine ora oi bakom kito tako rakot mawaka gekene! Weleka.
GAL.1.6	Ŋine masi tanik yewa okanbi na ŋunbe paki, oŋane qaemaike, Kaisaleŋo Kristo wane maineinane ra more ŋine ŋidorake, pakimo ŋine ikop-kamde eŋe qeliŋka more, ŋine koso ari kisi maep kuneŋine maneo makatakmami. 
GAL.1.7	Kisi maep kuneŋine mane mi pamaike, midakaka, ŋei natne edo wet dereretŋine ma siuke more matali qetali mau paki, Kristo wano ra more eŋe edomka kisi maep mayakakatne, yewa mapap kamami. 
GAL.1.8	So ŋene ŋedomka kisi maep don eya ŋinano ra qelaŋan-gone, me qeliwo ŋine aŋelo maneŋo kisi maep eya ŋinano ra qelaŋange, ŋo ŋene kisi maep eya alakan kito ŋibongone, eya mo yewa yale mida, eya wane mo ŋei mane eŋe yale okaniyakeo, eŋe sora gerepko kesiyake. 
GAL.1.9	Ŋene mo alakan rene, yalewaka koso manerop rawe, ŋei mane eŋe kisi maep don ŋedo kito ŋidanŋem detkoi, yewa koso oŋo don kuneŋine mane mi kito ŋiboniyake, yale okane ŋei yewa eŋe sora gerepko kesiyake.
GAL.1.10	Pakimo ŋine daleo wetkemami? Na don iwa ramaile, yewa mo ŋei edo naŋane detpi menage-yakane me? Kaisaleŋo naŋane detki menage-yakane ramaile? Midakaka! Kaisaleŋo naŋane detki menage-yakane. So na ŋei kelok don edani-kalane urataine mamaile me? Midakaka! Na ŋei kelok don edani-kaleo, yemo na Kristo wane urata ŋei mi okanikale.
GAL.1.11	Kimakopne, na koboboine ŋidanbe detpi, na kisi maep don kito ŋibonmaile, yewa ŋei maneŋo mi ra wakonge. 
GAL.1.12	Na ŋei mane wano ŋine kisi maep don eya mi makole, me ŋei maneŋo yewa mi kito ninge. I midakaka! Iwa yemo Yesu Kristo oŋom na kisi maep don yewa ra wakone sikan-nange.
GAL.1.13	Kimakopne, ŋine na kine kine mo sogino okangole, eya wane don eya ŋine mo detkoi, na alakanka Yuda ŋei eŋane numa mogare gewe paki, masi tanik okangole, yewa ŋine mo detka warekoi, na Kaisale wane doku tau tau magu engu more matali qetali ebuwe doku tau tau maguŋo Kaisale wane urum okanmaike, eya siukkei wane okangole. 
GAL.1.14	Na aso ŋabokopne eŋane numa kine kine, eya togogole mogat-kole, so Yuda kimakopne naŋane tego eŋe korop yuwan-one more, Yuda eŋane numa eya welekatne warewe paki, kobobo-ineka mogat lukkole.
GAL.1.15	Ŋo, siluŋ Kaisale eŋe nabokŋo mi neuki kotino metpe, naso yewaoka mo rakoke urata yewa maikalane biranange, wane ŋado baŋ oŋom naso motke, yewao na mawakon-nane more, eŋine wet maep-inane qelitine qekalane norake. 
GAL.1.16	Kaisale eŋe gipole na sikan-nange, so noŋo gipolane kisi maep don ra suwaewe paki, qelaŋ mali malip midaine panamango gekoi, ŋei ŋerep natne eŋe edangale, eya sikan nange, pakimo, ŋei natneŋo kito qesiŋ neukei wane dere qeka okane eŋano mi arikole. 
GAL.1.17	So na Yerusalem matko naŋane numa alakan aposolo natne mo alakane Waom eŋine dokoine gekoi, eŋe onikalane mi arikole. Eya midakaka, yemo na eya wane turuŋine na ikopka Arabiya kepeo onikalane ari eya gekole. Eya ŋine zinge more koso Damaskus matko arikole. 
GAL.1.18	Baŋ ŋado koma karewe qoekiso, na Yerusalem matko Petoro wano don auketane arikole, ari eya eŋerop soda etke so urata mama weku metkole. 
GAL.1.19	Naso yewao aposolo natne mane mi ongole, wekuku kakole yemo Yakop, Waom wane ŋole, eŋeka maratka more kaitine kakole.
GAL.1.20	Kibi iwa qemaile, yemo welekatne Waom wane kaitko don wele, na isi mi ramaile, eya wane Kaisale ge qesiŋ-nannom!
GAL.1.21	Eya wane ŋadino na mat natne Silisiya kepeo so Siriya wane kepe kotino pamaike, yewa yaup lolike arikole. 
GAL.1.22	Ŋo naso yewao Kristo wane doku tau tau magu natne Yuda kepeo gekoi, eŋe kaitne mi nangoi, so wet etke, eya nigatne pake. 
GAL.1.23	Eŋe weku natneŋo yemo naŋane don kisi iwa yale rau det okangoi, “Ŋei yewa alakanka ŋengu kito okan-ŋone wikile ŋebone geke, eya eŋe ukude mo naso iwao yemo mali malip wane kisi maep don yewa qe ŋabaka more matali qetali makeo, ŋine koso zinge wet maingeki paki, maine kisi maep kima okanka more koso ra wakonmaike.” 
GAL.1.24	Eŋe don yalewa dere more, Kaisaleŋo naŋano masi tanik kine mane make, yewa wane eŋe zok manerop Kaisale eŋetine ora ma waka oi bakom okankakoi.
GAL.2.1	Boaŋ ŋado na gewe, koma 14 qoeki, eya wane ŋadino Barnabas weneŋ koso Yerusalem matko arikote. So na Titus weneŋ mawe ŋererop arikone. 
GAL.2.2	Kaisaleŋo arikalane ra sikan-nange, eya wane arikole. Ari more, Yerusalem matko doku tau tau magu wane ŋetne suwaine enŋene matko ŋenzeka bonep wa mere more, kisi maep don qelaŋ ŋei ŋerep natne eŋano ra suwawe paki edangole, yewa wane kine ra qelaŋane sikanongole, so na iwa yale detkole, na uratane alakan makole, so na uratane ukude koso iwa mamaile, yewa yemo yaup wele midaine mi okaniyake, eya namo detmaile. 
GAL.2.3	Titus narop gemaike, eŋe Grik ŋei, ŋo, eŋe korop don lewa lewaŋŋo solaine kitasi-kenane mi ramaike. 
GAL.2.4	Welekatne, ŋei natne kima isisine gemami, eŋe ŋenze keuzo sanka sari saket lewa lewaŋzo ge more, kineze ka detka okanmami, ŋei eya eŋe kisi qeqe so balip matiwan. Eŋe kineze kau, ŋene Yesu Kristoŋo borikino ŋine sora gerep so ra rokop dongo ŋine, siwot ŋone more, eŋino takot-ŋongi ŋene ululuŋ yauwine mulap midaine gemaine. Ŋei yewa edo koso borikine so ra rokop dongo bira ŋone more luk-ŋonikei wane okanmami. 
GAL.2.5	Ŋo ŋene eŋane donene dere more, Titus wane solaine kitasikei wane mi rakokmaine. Ŋene eŋane don enane bango mane mi siloŋ-maine. Ŋene kisi maep don wane don wele yewaŋo ŋinano naso baŋem payake, so koso solao-ken tanik mane misuk okaniyake. Pakimo, ŋine naso baŋem numa me urata koboboine mogare gekei.
GAL.2.6	Ŋei natne eŋe ŋei suwaine, eŋetene doku tau tau magu wane ŋetne, naŋane wetko yemo eŋet korop me eŋet midaine, eya maine, yewaŋo wele mida. Kaisale eŋe ŋei eŋet eya wane zok mi det okanmaike, ŋei eya eŋet-enerop, eŋe naŋane kisi maep dongo koso manerop takotke more, don manemi ra okanmami. 
GAL.2.7	Midakaka togole! Eŋe mo detmami, na Kaisaleŋo kisi maep don ŋei magu natne qelaŋ eŋano rawakone edani‑kalane urata ninge. Kaisale eŋe Petoro yale waka Yuda eŋano urata don mange, eŋe kisi maep don ra wakone edaniyakane. 
GAL.2.8	Welekatne, Kaisale eŋe Petoro zonom sunka mange, yemo Yuda ŋei ŋerep eŋane keueno aposolo urata mayakane, rokop yalewaka Kaisale eŋe oŋomka qelaŋ ŋei ŋerep eŋane keueno aposolo urata maikalane, ra zonom sunka ninge. 
GAL.2.9	Yakop, Petoro so Yohane eŋe eŋetene ŋetne pakane, ŋei ŋerep doku tau tau magu eŋane ŋetne gekoi, Kaisaleŋo na urata kine mane ninge, yewa eŋe mo detkakoi, eya wane eŋe Barnabas so na ŋere metese ŋepuwi tati-ŋon wele yale okangone. Paki don auye wetze weku qeturage more, ŋere Barnabasrop qelaŋ ŋei ŋerep eŋane keueno urata maikete, ŋo eŋe Yuda ŋei ŋerep eŋane keuwo urata maikei wane rakone. 
GAL.2.10	Eŋe korop don weku iwa yaleka ra more ŋetangoi, ŋere ŋei ket qeqine, madu wanap, wesi aboŋene midaine doku tau tau magu keueno gemami, eya qesiŋ-oniketane, urata don yewa ra ŋepongoi. Kine kinemde yewa mo soginoka bakom kito makole, wane mo koso iwa togoleka maikalane urataine ma gemaile.
GAL.2.11	Ŋo koso ŋado yemo, na Petoroŋo numa didiwo qeyau more tinkake, eŋe masi tanik mi oka okane okange, eya wane ra, eŋe Antiok matko sariki, na ŋei ŋerep eŋane kaiteno meinoka koboboine kito tileke olale more busu kakole. 
GAL.2.12	Yakop wane ŋeikoune natne eŋe yewa mi lotkekoi, naso yewao Petoro eŋe qelaŋ ŋei eŋerop mere ŋara nekoi. Ŋo baŋ ŋado koso Yakop ŋei-koune, eŋine tego sari lotkeu, naso yewao Petoro eŋe one more qelaŋ ŋei eŋerop koso mere ŋara weneŋ mi neke, onoka wane, eŋe ŋei natne edo qelaŋ ŋei yewa solaene kitasikei wane sorin gekei, eya wane kaet okange, eŋe yale okane more qelaŋ ŋei qeliŋone, eŋe eŋine kimakoune eŋano takotke more yaup deine wazaineŋoka onge. 
GAL.2.13	Pakiso, Yuda ŋei kimakoune natne eŋe weneŋ eŋerop masi isisine yewaka okangoi, so masi tanik isisine yewa okane more Barnabas wane wet dereretine warageu, eŋano ari makatakke. 
GAL.2.14	Pakimo, na kawe eŋe kisi maep don wele eya wane rokopko numa koboboine, tegoo mi gesoke arikoi, eya wane na ŋei eŋane kaiteno Petoro olale rakole, “Ge Yuda, ŋo ge siluŋ qelaŋ ŋei eŋane gege yale gine, Yuda eŋane gege tanik yale mida. Pakimo ge daleo qelaŋ ŋei sorin-onnom, eŋe Yuda eŋane gege yale gekei?”
GAL.2.15	Welekatne, ŋene Yuda ŋei wele, ŋene Yuda tegoo ŋine wakongone, ŋene nabok eŋane ŋateno ŋine wakongone, ŋene qelaŋ ŋei borikine mama mida. 
GAL.2.16	Ŋo ŋene siluŋ iwa yale detmaine, Waom eŋeiwa yale mi detmaike, ŋei eŋe Mose wane ra rokop don mogasikei, kine eya wane maine ŋei eŋe koboboine okanikei, eya midakaka! Ŋo ŋei mane eŋe Yesu Kristo malip kayakeo, Kaisaleŋo ŋei yewa koboboine orayake, ŋene yalewaka, ŋene mo sogino Yesu Kristo malip kakone, eya wane Kaisaleŋo ŋene ŋei koboboine ŋedoramaike, onoka wane, ŋene numa eya mo detmaine, numa yewa waneka Kaisale eŋe ge koboboine gorayake. Ŋo ra rokop don wane ra, yemo midakaka! 
GAL.2.17	Pakimo, ŋene Kristo wano makatake more Kaisalerop sot turuŋ midaine gekenane ramaine, ŋo koso siluŋ borikine ma Yuda okanmaine, ŋene qelaŋ ŋei yale borikine mama tego, wane mo ŋene iwa yale maine raikene? Yewa mo Kristo oŋom maki suwa togole arimaike? Yale mida, ŋene yale mi raikene, so numaine yale mi pamaike! 
GAL.2.18	Ŋo, na rarokop don wane gege me tanik manik kine kine mane ra barakewe ketki ŋadek-kale, paki koso mawe wiyeki kiyeke, tego yewa okan-galeo, na noŋom ma wakone more, koso borikine mama okangale. 
GAL.2.19	Yuda wane ra rokop don togonŋo yemo mo seuseu wane numa so gegeo bira-nange paki, na ra rokop wane numao yemo na mo seuseune, na koso manerop don eya maine mi tewekkale, eya mo na Kaisalerop gege maine gekale, wawainene eya mo Kristorop qeu eŋane kibego seukke. 
GAL.2.20	Pakimo, gege musele iwa gemaile, so gege yewa, eya yemo noŋomka mida. Yemo Kristoŋo kotono ket gemaike, gege yewa na ukude gemaile, na malip malipneŋo Kaisale Suwainane Gipole malipka gemaile, oŋo naŋane ra more wet maep-inane gegeine qikkake. 
GAL.2.21	Na Kaisale wane wet maepine mosop bile eya mapap kawe, kine kine yauwine yale mi okaniyake, ŋene Mose wane ra rokop don togon teweke more, Kaisale wane deino ŋei koboboine, sot midaine oka okane mane pakirap, yemo Kristo eŋe yaup kine midaine naŋenka seukke okangi rap.
GAL.3.1	O Galatiya ŋei ŋerep qelaŋine! Ŋene Yesu Kristo mo sikan-ŋunŋem ŋinŋine deŋineŋo kau mo kibego seuke rasike ket okorake, pakimo maŋo dereret ŋine maki koso qelaŋanine wakonmaike? 
GAL.3.2	Na kine kinemde weku iwa waneka qeson-ŋunbe ŋine nolatpi detpe, ŋine Kaisale wane Asu Koboboine makoi, yewa mo ma numao okora makoi? Yewa Yuda ŋei eŋane ra rokop don togon teweke more makoi, me kisi maep don dere more wet mali malip-ŋineŋo malipka more makoi? 
GAL.3.3	Ŋine onoka wane wet qelaŋ okanmami! Ŋine numaŋine mikep kiyeke ma arikoi, yemo Kaisale wane Asurop kiyeke urata ma arikoi, ŋo koso iwamo ŋine ŋinŋine zonomgo urata makei wane okanmami me? 
GAL.3.4	Alakan umat suwaine ŋinano wakonge, eya mo yaup naŋen-ka tewekkoi me? Welekatne na wetkemaile, ŋine kinerop tewekkoi! 
GAL.3.5	Kaisale eŋe onoka wane, Asu ŋibone more masi togogole eya keu ŋino ma okanmaike? Ŋine ra rokop don togon tewek okanmami, eya wane me kisi maep dere more wet mali malip-ŋineŋo malipka okan okanmami, eya wane ŋibon okanmaike?
GAL.3.6	Iwa mo Kaisale wane ekapŋo Abraham wane ramaike, “Abraham eŋe wet mali malipineŋo Kaisale malipkake, eya wane Kaisaleŋo mali malip-inane ra more, eŋe ŋei koboboine orake.” 
GAL.3.7	Eya wane ŋine yalewa desikei, ŋei ŋerep korop eŋe kisi maep yewa malipka luluk-keiwo, eŋe Abraham wane ŋosa ŋabokoune wele okanikei 
GAL.3.8	Mokaka Kaisale oŋomka qelaŋ ŋei ŋerep eŋane detke, eŋe boaŋ ŋado kisi maep detpi, wet mali malip-enane ebu eŋinerop biraongi gekei, eya wane dere more, mokaka Kaisale wane ekapko Abraham wane kisi maep don raki iwa yale qekoi, Kaisale-zeŋo rake, “Abraham geŋane ra more kepeo ŋei ŋerep korop mosop-onwarekale.” 
GAL.3.9	Eya wane, Abraham eŋe wetneŋo Kaisale malip kaki, eŋe mosop-kake, eya wane ŋei ŋerep korop eŋe weteneŋo Kaisale malip-kaikei, eŋe yale waka weneŋ Abraham wane rokopka mosop-oniyake.
GAL.3.10	Ŋo ŋei korop eŋe baŋ Kaisaleŋo sowa kuteno mosiyake, yemo eŋe edom iwa yale wetke ramami, ŋene ra rokop don togon yewa mogare ariŋem mo yewaŋo raki, ŋene baŋ Kaisale wane kaitko maine oŋom koboboine ŋedorayake. Onoka wane, ŋo Kaisale wane ekapŋo eŋe yale ra wakonmaike, “Ŋo ŋei mane eŋe ra rokop don korop pa waremaike, eya maine mi mogasiyake, sisinimde qe-yauyake, eŋe Kaisaleŋo sowak-ka more matali kayake.” 
GAL.3.11	Pakimo yewa wane kine eya mo ra qelaŋangi, ukude didiwo wakonmaike, ra rokop don togon wane ra more Kaisalerop sot midaine koboboine gege eya mo mi pamaike, onoka wane, Kaisale wane ekapŋo yale ramaike, “Ŋei mane eŋe wetino Kaisale malip kayakeo, ŋei eya Kaisaleŋo koboboine orayake paki, eŋe maine gege marat-kayake.” 
GAL.3.12	Ŋo ra rokop dongo numa, eyaŋo yemo mali malip wane mane mi ramaike, eya mo midakaka, eya eŋe eŋineka mane mo Kaisale wane ekapŋo turuŋine iwa yale ramaike, “Ŋei mane eŋe ra rokop donŋo gege nigatne nigatne yewa korop tewek wareyake paki, eŋe yale waka gege togon ge ariyake.”
GAL.3.13	Ŋo ra rokop donŋo yemo iwa yale ramaile, ŋene korop ra rokop don maine mi mogat ware-keneo, ŋene mo sowa wane biŋek, pakimo, qesiŋ-ŋoniyakane yemo Kristo, pakimo, Kristo oŋom qesiŋ-one more, eŋet yewa “Ŋine mo sowa wane biŋek,” eya make. So mataliki siukke paki mo qole-ŋone more ŋenane sowa yewa maki, eŋine kutno wake, onoka wane, Kaisale wane ekapŋo yale ramaike, “Ŋei korop ŋine mo kibego ŋingu ŋigune,” yemo Kaisaleŋo ongi, ŋei korop mo sowak-oniyakane rokop okan-warekoi, “wane don yewa rake.” 
GAL.3.14	Kristo eŋe masi yewa okange, yemo iwa yale wane, Kaisaleŋo mokaka mosop eya Abraham ra togole mange, yewa mo koso Yesu Kristoŋo qelaŋ ŋei maine eboniyake, ŋo ŋene wa eya mo mali malip-zane ra more, maine Kaisaleŋo mokaka ra togoleke, eya wane Asu maikene.
GAL.3.15	Kimakopne, na naso baŋem ŋei ŋedom okan okanmaine, yewa wane rokop kito more rawe, ŋei etke ere kine kine mane wane ra togole more, wetetne weku waki kibiwo mosikeik. Pakimo ŋei maneŋo erane don yewa mi mapap kaki paki, koso oŋo don mane takot-keyake. 
GAL.3.16	Ŋo iwa yemo Kaisaleŋo kine kine bile baŋ wakon-iyakane rake, rara togon donine Abraham eŋine ŋosaine so ŋaboine eponge, Kaisale wane ekapko iwa yale mi ramaike, “Geŋone so ŋosa ŋabo-kopŋone ŋei ŋerep korop loutne.” Eŋe ramaike, “Geŋane ŋaboŋone”, eŋe ŋei weku Yesu Kristo waneka ramaike. 
GAL.3.17	Na ramaile, yemo kine iwa yale, Kaisale eŋe mokaka Abraham tako rakot kibi make, so ware kayakane ra togoleke, paki koma 430 qoeki, ŋado ra rokop don qekoi, yewaŋo tako rakot kibi yewa maine mi qekat-kayake, so Kaisale wane rara togon don mi saukeyake so esop-kayake. 
GAL.3.18	Ŋo, ŋene Yuda ŋei eŋane ra rokop don tewek-ŋem paki, mete zamot yewa makone ra, yemo Kaisale wane rara togon don yewa wele midaine okangi rap, onoka wane, Kaisale eŋine rara togon-inane raki paki, mete zamotine lewine midaine yewa Abraham wane biŋek qeke.
GAL.3.19	Pakimo, ra rokop don togon wane kine eya mo daleo pamaike? Yemo iwa yale, Kaisaleŋo borikinane kine didiwo wakon-iyakane raki paki, ra rokop don yewa koso rara togon wane ŋado takotkeke, wane, ra rokop don yewa eŋe pa mageki, Abraham wane ŋaboine Kristo sariyakane Kaisaleŋo rara togon don rake, naso yewao midayake. Ra rokop don iwa mo aŋelo eŋane piwo ŋine birakau ket more qeturaŋ ŋei, Mose, eŋane metino wake. 
GAL.3.20	Ŋo Kaisaleŋo yemo aŋaineŋoka Abraham rara togon donine koboboine mikepka mo olatke, eya wane ukude weneŋ aŋelo me pris mane, ŋei qeturaŋ mi gemami, mida, Kaisale ŋoka gemaike, eŋe qeturaŋ ŋonmaike.
GAL.3.21	Ra rokop donŋo Kaisale wane rara togon don yewa esop kayake me dale? Yale midakaka! Eŋe ra rokop don baŋ ebonge, yewaŋo teba kaki ŋeiŋo wisikae more, gege eya maine wakon girap, yemo gege kobobine maine yewa ra rokop donŋo Kaisale wano bira-ŋongi rap. 
GAL.3.22	Ŋo siluŋ Kaisale wane ekapko ra rokop don eya wane ra more rake, “Kepe baŋem ŋei ŋerep korop eŋe borikinane mulap urumgo waket gemami,” paki, eya wane lewine yemo ŋene mali malipŋo Yesu Kristo malip-kamore kine kine yewa Kaisaleŋo ŋei kisi maep mali malipene koropŋo maikei wane ra togole ebonge, yewa maine eboniyake.
GAL.3.23	Alakan mali malip wane numa mi wakonge, naso yewao ra rokop wane donŋo mulap ŋei yale madet leŋ-ŋongi, mulap urumgo ge mageŋem, mali malip wane naso yewa didiwo wakonge. 
GAL.3.24	Paki, ra rokop donŋo ware wareze okane ware-ŋongi ge mageŋem, Kristo lotkeke. Yewa mo ŋene mali malip-zane ra more, Kaisale wane Kaitko sot midaine kisi maeprop koboboine gekenane yalewa okanŋonge. 
GAL.3.25	Pakimo, ukude yemo mali malip wane naso eya wane ra rokop donŋo koso manerop mi ware-ŋoniyake.
GAL.3.26	Ŋine korop mo mali malip-ŋineŋo Yesu Kristo malipka more eŋerop tako rakot ŋine wakonmaike, eya wane ŋine mo Kaisale wane dokoine okanmami. 
GAL.3.27	Ŋine doku tau-ŋune more, Kristo wano takot-ŋunge, paki ŋine korop Kristo wane tanik manik koboboine, eyaŋo takotŋine kiroine yale kitou ketke. 
GAL.3.28	Pakimo, ŋine Yesu Kristo wane tego, eya wane Yuda ŋei so Grik ŋei, wawaine so ketkele, ŋei me ŋerep, keu ŋino mapo mapokŋine mane mi pamaike, ŋine mo koropŋo Yesu Kristo wano takotke more kop weku okangoi. 
GAL.3.29	So ŋine Kristo wane biŋek okangoi-wo, yemo mo Abraham wane doko ŋosa ŋabokoune wele okane gekei, wane boaŋ Kaisale rara togoninane rokopko mete zamotine Abraham dokoine eboniyakane rake, yewa mo ŋido magekei.
GAL.4.1	Na koso donne takotke ramaile, yemo iwa yale, medep nigatne mane eŋe eŋineka wekuku, eŋe boaŋ magainane aboŋ kine kine mete zamot yewa mayake, eŋe medep nigatne gemaikane, eŋe magainane qelit medep yale okaniyake, ŋo kine kine korop eya wane welaine yemo welekatne oŋom okanmaike. 
GAL.4.2	Eŋe medep nigatneka metkimo, wawerekoune me ŋeso-koune edo medep eŋineso mete zamot kine kineine, yewa weneŋ wareka ge mageu medep suwaki magaineŋo naso motke, yewao wamo, mo eya medep metino kine kine eya korop mosikei. 
GAL.4.3	Ŋenze rokop eŋe yalewaka pamaike, ŋene moka aso ŋabo-kopze eŋane masi tanik mayakatne pamaike, yewaŋo teba-ŋongi, ŋene medep nigatne gege so dereret ge more, eya wane qelit qe gekone. 
GAL.4.4	Ge mageŋem Kaisaleŋo naso koboboine motke, yewa bomileki eŋine gipole birakaki ketke, ketki paki, ŋei ŋenze wako wakon wane rokopko Mariya wano wakone, Yuda ŋei eŋane ra rokop don wane bango waket tamge geke. 
GAL.4.5	Eyamo ra rokop don wane mulapko ŋine siwot-ŋongi, Kaisale wane ŋerep medep okange-nane yale okange.
GAL.4.6	Pakimo, ŋine ukude Kaisale wane ŋerep medep okanmami, wane mo Kaisaleŋo Gipolane Asu kotozo bira-kaki ket more, Asuŋo iwa yale qebin-ŋone eŋano boka okanmaike, “Magak, naŋane magane.” 
GAL.4.7	Yali-nane mo, ŋine koso qelit ŋeikoune yauwine mida, ŋine mo dokoine okanmami, ŋine Kaisale wane ŋerep medep geu paki, iwa yale desikei, ŋene Kaisaleŋo mete zamotine korop dokoine eŋane magemaike, yewa boaŋ ŋeboniyake.
GAL.4.8	Welekatne, ŋine sogino Kaisale mi detka more lopio, Waom isisine, yewa eŋane qelitene qe qelit medep yauwine yale gekoi. 
GAL.4.9	Ŋo, ukude iwa yemo ŋine Kaisale mo detkamami me na iwa yale maine raikale, Kaisaleŋo ŋine modet-ŋunmaike, eya wane mo ŋine onoka wane Kaisale ŋadek-ka more, asu isisine wet borikinerop zonomine midaine eŋano arimami? Eŋe maine mi mapit-ŋunikei, ŋine onoka wane koso eŋane qelit medep yauwine okane more manerop eŋane qelit qekei wane okanmami? 
GAL.4.10	Pakimo, ŋine eya wane ra rokop donine pamaike, eya mogare more peyadaine kaiwe maneo, me meso maneo, me koma muselo met okanmami. 
GAL.4.11	Na ŋinane tanik manik ŋine, yewa eya wane dere kaet nanmaike, na uratane ŋinane keu ŋino makole, yewa mo, gemage wele midaine okaniyake.
GAL.4.12	O kimakopne, na ŋinane togogoleka ramaile, na ŋinane rokop okangolane, ŋine na yale okanikei. Na Yuda eŋane ra rokop don qeliŋka more ŋine yale okangole. Pakimo, ŋine naso yewao masi tanik mane mi oka okane, eya naŋano mi okangoi, ŋine nae yale okane so aso ŋabo-kopŋine eŋane masi tanik manik, eya qeliŋ-kaikei. 
GAL.4.13	Ŋine mo manerop detmami me? Na onoka wane mikepka kisi maep don ra wakone kiyeke ŋidangole, eya mo zoma kine mane zok okan nange, naso eyao, ŋo ŋido na masi qotkoine mane mi okan-nangoi. 
GAL.4.14	Na set pele pelek zok manerop okan-nangi, ŋine siluŋ naŋane bauŋine mi wake, ŋine dere umat okane more mi ŋadek nangoi, so naŋane bauŋine mi wake, midakaka, ŋine nanbi, na Kaisale wane aŋelo mane yale okanbe, mawaluk-nangoi, ŋine nanbi na Kristo Yesu yale okangi, ma waluk-nangoi. 
GAL.4.15	Ŋine oi bakom okane qom menaŋ zok okan-nangoi, pakimo oi bakom yewa mo diyao qeligeu arike? Na noŋom masi tanik ŋine mayakatne eya wane welekatne ŋidanbe. Ŋine naso yewao deŋine woune yewa maine qe potau saketki rap. Qe potau saketki mo na ninbi rap. 
GAL.4.16	Me daleo? Na don iwa welekatne ŋidanbe paki, na ŋinane ŋabaŋine okanmaile me?
GAL.4.17	Welekatne detpi, ŋei natne eŋe ŋinane simile on-okanmaike. Ŋo, don kelok so isieneŋo yemo zok qotkoine. Eŋe korop yewa okanmami, yemo ŋine mapok-ŋunbi, na qeliŋnane more eŋane eŋetene ma wakone more qesiŋ onikei wane yale okanmami. 
GAL.4.18	Kine kine mainane ra more kima natne eŋano masi tanik bile oka okan, eya wane simile manerop desikei-wo, eya mo maine. Yewa yemo welekatne, naso baŋem maine okane gekei. Ŋo, weku na ŋineropka gewe yewaka mida. Na ŋinerop mi gewe ŋine masi maine yewa misuk qeliŋgei. 
GAL.4.19	O gipon boraso-kopne! Ŋerep maneŋo medep mayakane gae maki wikile det okanmaike, rokop yale waka na ŋinane wikile koso manerop dere ari magewe, ŋine Kaisale wane ŋerep medep Kristo wane kait toqaine so ewe zonomineŋo ŋinane koto ŋino wakoniyake. 
GAL.4.20	Na naso iwao ŋinerop gekalane nanmaike, paki, na don iwa qelige more kima don ŋidanikale, na ŋinane zok dere mezet okanmaile, so na mi detmaile, na daleo qesiŋ-ŋunikale.
GAL.4.21	Yuda ŋei eŋane ra rokop don wane qelitine qe okanmami, na qeson-ŋunbe nolatpi, ŋine ra rokop donŋo ramaike, yewa dapore mi det okanmami me? 
GAL.4.22	Eyaŋo don yalewa ramaike, Abraham eŋe gipoletkine etke, mane qelit ŋerep yauwine Haga wano ŋine wakonge, ŋo mane yemo eŋine ŋanomine Sara wano ŋine wakonge. 
GAL.4.23	Gipole qelit ŋerep wano ŋine, eya mo ŋei ŋerep wako wakon-zane rokopko yauwine wakonge, ŋo, gipole Isak eŋine ŋanom-inano ŋine, eŋe yemo Kaisale rara togon don-inane rokopko wakonge. 
GAL.4.24	Don yewa wane nat paromine iwa yale pamaike, ŋerep etke yewa ere Kaisale don-inane tako rakot etke, eya wane rokopko okangoik. Kaisaleŋo Yuda ŋeiŋerep eŋane ra rokop don, Sainai bonagao motki sarike. Haga qelit ŋerep so eŋane doko ŋosa ŋabo-koune eŋe qelit qeqe okangoi, tego yewa eŋe ra rokop don eya wane rokop okangoi. 
GAL.4.25	Haga yewa eŋe Sainai bonaga, Arabiya kepeo metmaike, ŋo Yerusalem mat yemo Sainai bonaga-rop rokopetne weku okanmamik. Ŋo eya wane, ŋei ŋerewekoune Yuda eŋe korop qelit qeqe ka okanmami. 
GAL.4.26	Ŋo Yerusalem mat mane weti qeliwo metmaike, mat eya wane ŋei ŋerep eŋe qeka makaine midaine, ululuŋ ari sari gemami, eya yemo eŋe Sara wane rokop. Oŋo Abraham wane ŋanomine koboine, eŋe nagaze okanmaike. 
GAL.4.27	Kaisale wane ekapŋo Sara wane ra more ramaike,
GAL.4.27	“Ŋerep qaton medep mi ebu ebune, ge wet pesek desikene! Medepŋo gae mi geuki, wikile mi det okanmaine, ge medepŋone wakongi, boka more aroke, oi bakom kitokene! Ŋerep ŋaunerop eŋe doko ŋosa ŋabo-etne etkemde wakonikei, ŋo ŋerep qaton doko ŋosa ŋaboine eŋe manerop wakonikei.”
GAL.4.28	Kimakopne, ŋine yemo Isak yale Kaisale wane dokoine, ŋine eŋine rara togon don-inane rokopko eŋine dokoine okanmami. 
GAL.4.29	Naso yewao medep-pa zonom yauwine ŋeiwako wakon-zane rokopko wakonge, oŋo Asu wane zonomgo ŋine medep wakonge, eŋe ŋabakake, rokop yalewaka naso iwao weneŋ pamaike. 
GAL.4.30	Ŋo Kaisale wane ekapŋo iwa yale ramaike, “Qelit ŋerep eŋine so gipole esop otnom ariuk, qelit ŋerep wane gipoleŋo ŋanominane gipolerop magak wane mete zamot yewa misuk mayake.” 
GAL.4.31	Eya wane kimakopne ŋene detŋem, ŋene qelit ŋerep wane dokoine midakaka! Ŋene eŋine ŋanominane dokoine.
GAL.5.1	Eya wane mulap midaine gekenane, Kristoŋo Yuda eŋane ra rokop don wane mulapko ŋine siwot-ŋonge! Eya wane ŋine ululuŋ gesoke togole okorakei, so ŋidomka misuk eweke more, Yuda eŋane ra rokop don wane qelit qeqe okanikei.
GAL.5.2	Na Pauloŋo don iwa ŋidanbe, ŋine ket more detpi! Ŋine solaŋine kitasikei wane ŋidom rakokkeiwo, yemo Kristo wane urataŋo ŋine mi qesiŋ-ŋuniyake. 
GAL.5.3	Na koso manerop girem ŋidanbe detpi. Ŋei mane eŋe solaine kitasikei wane wae naguyakeo, eŋe Yuda eŋane ra rokop don yewa weneŋ koropka tewek wareyake. 
GAL.5.4	Ra rokop don teweke more sot midaine koboboine gekei wane ramami, ŋine Kristorop tako rakot-ŋine yewa mo ŋidom kitat-nagumami. Pakimo, ŋine Kaisale wane mosop eya bira-ŋungi, ŋine ŋadino gekei. 
GAL.5.5	Ŋo Kaisale wane Asuŋo yemo mali malipze ma wakongi, mali malip-zane ra more, ŋene sot midaine koboboine geŋem, Kaisaleŋo ŋebu more eŋino bira-ŋoniyakane dereret gemaine. 
GAL.5.6	Ŋene Kristo Yesu wano geŋem paki solaze kitasikene, eya wele midaine okaniyake, me ŋene solaze mi kitasikene, eya eŋe yalewaka wele midaine okaniyake, ŋo mali malipŋo yemo ŋei ŋedomka wet maep okan-nagu okan-nagu wane desikenane qomze ma ewek okanmaike, yewaŋo yemo wele, eya wane, ŋene Kaisale wane wet maep ŋei ŋerep natne sikan-onikene, yewaŋo yemo wele raikene.
GAL.5.7	Ŋine alakanka numa maine gesoke arikoi. Pakimo maŋo koso numa leŋ-ŋungi mo ŋine don wele yewa koso manerop mi mogare arimami? 
GAL.5.8	Ŋine numa me dereret yewa mogatmami, yewa mo Waom wano ŋine mida, me oŋo mi qebin-ŋunge, eya midakaka! 
GAL.5.9	“Yis nigagatne yewaŋo maine maki kasap eya piwiwige suwa wiye okanmaike, eya ŋine mo detmami,” Ŋine yale ra okanmami, eya wane don borikitneŋo ŋine mo matali-ŋunge. 
GAL.5.10	Ŋo na siluŋ ŋinane dere wetkemaile, yemo tako rakotze Waom wane pamaike, eya wane qesiŋ-ŋungi, ŋine naŋane don yewa misuk ŋadekkaikei. Ŋo, ŋei yewaŋo me yewaŋo wet masiuk mi okanŋuniyake, ŋo eŋe okan-ŋuniyakeo yemo sot yewa wane ra more, turuŋine Kaisaleŋo baŋ ŋei yewa mainge maniyake.
GAL.5.11	O, Kimakopne, na welekatne ŋei solaene kitasikei wane donene maine qesiŋka edangole ra, yemo daleo Yuda edo mane nekuwirap? Na don yaline sola kitasikei wane welekatne edanbe rap, yemo na Kristo wane kibeŋ wane don edangole, yewaŋo dere worik mi ma wakongi rap. 
GAL.5.12	Na wetkemaile, yemo ŋeiŋo wet qeqe okanŋune more, edomka esop nagu more, doku tau tau maguwo ŋine qei ŋadino kesikei.
GAL.5.13	Ŋo, kimakopne, ŋine yemo Kaisaleŋo ululuŋ gekei wane ŋidora newan-ŋunmaike, so Yuda wane ra rokop don wane mulap midaine ululuŋ geu pakimo, sola wane masi tanik qotkoine gege sogine, eya maikei wane misuk desikei. Kaisaleŋo ŋine wet maep ŋei kimakop ŋine eŋerop ŋidomka qelit qeqe okan-nagukei wane newan-ŋunge. 
GAL.5.14	Yuda wane ra rokop don korop, eya mo don weku iwaŋo qepot kemaike, “Ŋinŋine wet maep okan-nagumami, yale-waka ŋei ŋerep korop eŋe wet maep okan-onikei.” 
GAL.5.15	Ŋo, ŋine osom zuba eŋane masi okane more, ŋidomka ŋaba nagu more yaku kito misuk okanikei, yemo kauluke, diyamŋine ma gekei, ŋidomka boaŋ yaku matali qetali okannagu wareu paki, ŋinŋinarek siuke mida lelekei.
GAL.5.16	Na iwa yale takotke ramaile, ŋine Asuŋo numa manbi sikan-ŋungi, eŋano kito more gekei. Ŋine yale okangei, eya mo sola wane tanik manik qotkoine yewa mi mogasikei. 
GAL.5.17	Wet dereretze gege soginane simileŋo Asu maket biraka okanmaike, ŋo, Asuŋo wet sogine yewa ma ket biraka okanmaike. Asu wane masi so sola wane masi ere etkeŋo ŋaba ŋaba okanbik, eya wane ŋine kine kine okangei wane ra more eweke oka okan, eya ŋine maine mi okanmami. 
GAL.5.18	Ŋo ŋine Asuŋo numa alakane ŋibon-iyakeo, yemo ŋine Yuda eŋane ra rokop donŋo ŋei waom okan-ŋungi, eŋane qelit qeqe eya maine mi okanikei.
GAL.5.19	Wet soginane urata yemo siu siuko mi pamaike, yemo iwa yale wakon okanmaike. Bailalaŋ ŋei ŋerep wenip yau yaup, matali qetali ebu ebu, masi borikine madoŋ madoŋine, borikine kine kine natne oka okan wane qom riwe riwe, 
GAL.5.20	eŋe Waom isisine eŋetene edoramami, suŋa qare ma okanmami, bailalaŋ wetŋo qole qole, ŋaba qepok okanmami, kawali don ra okanmami, liwek-nagumami, busu lele okanmami, ŋei ŋerep eŋe enŋenane ka simile det okanmami, ŋei ŋerep qepok mapok okane more ŋabade aeke ge okanmami. 
GAL.5.21	Eŋe ra waizit okanmami, doku togole ne more qelaŋ urata ma okanmami, kiki eŋet borikine kito more masi tanik yaline natne okanmami, kine kine yalinane mo alakanka girem don ŋidangole, ŋo koso manerop iwa ŋidanbe, ŋei korop masi tanik yaline okan okanmami, ŋei yalineŋo Kaisale wane qeli ewe zonom kotino mi wakesikei.
GAL.5.22	Ŋo, Asuŋo yemo kine kine maine, wele iwa yale ma wakon okanmaike, wet maep, wet menaŋ, peyam, wet pesek, qom ewek, qom pesek, kima gege, 
GAL.5.23	weteneŋo ketkele, wetŋo sawe gege. Masi tanik iwaŋo korop Asu wane wele, yewaŋo ra rokop doninerop korop mane mi pamaike. 
GAL.5.24	Ŋei ŋerep korop Kristo Yesu wane biŋek gemami, eŋe gege mageene sogine, bailalaŋ so boriki-nane simile-inerop mo kibego qeu seukki, mida leleke. 
GAL.5.25	Asuŋo gege togon ŋebongi ge okanmaine, eŋe yalewa okan-on okanmaike, eya wane ŋene gegeze manŋem warekaki, ŋene Asu eŋine numaoka gesoke arikene. 
GAL.5.26	Ŋene eŋetze yaup wane misuk mawa-nagukene. Ŋene kimakopze eŋerop kawali wane sot litok misuk okan nagukene. Ŋene kima natne eŋane kine kine wane wetŋo qole qole bailalaŋ misuk okanikene, so misuk yalinane ra-nagukene.
GAL.6.1	Kimakopne, ŋei maneŋo borikine kine kine mane maki, ŋine Asurop gemamiŋo wet peseko bororom borikineine, eya ma koboe kaikei. So Ŋei Borikineŋo ŋine weneŋ sot marat-kaikei wane liwek-ŋuniyakane, ŋine yale waka gege ŋinane diyam ma ware kaulukkei. 
GAL.6.2	Qesi qesiŋ okan-nagu more maneŋo mane wane umat-ŋine yewa maine weneŋ qesiŋ-nagu tewekkei. Yalewa oken okangeiwo, yemo ŋine Kristo wane ra rokop don yewa maine tewekkei. 
GAL.6.3	Ŋei mane eŋetine midaine eŋe rayake, “Na eŋetne weneŋ,” yale rayake, eŋe oŋomka isi-naguyake. 
GAL.6.4	Ŋei korop eŋe urataene maine me mida, yewa eŋe edomka dere wanok me dere detsorok okanikei, ŋei eŋe yale wa okane more, eŋe oŋom maine okanmaike, me mamaike, yewa wane oi bakom okaniyake. Ŋo eŋe ŋei natne eŋane tanik manik-enerop eŋine, eya dere wanok me dere detsorok misuk okaniyake. 
GAL.6.5	Eya yemo iwa yale wane ŋei korop eŋe umatene so tanik manikene yewa eŋe bonep bonep edom tewekkei.
GAL.6.6	Ŋei mane ŋinane keuwo ŋineŋo Kaisale wane kisi maep don kito ebon okanmaike, ŋine ŋei yewa eŋe aboŋ kine kine ŋine bile natne damo qe mapoke, kito ebo ebonŋine yewa kito qesiŋ okane manikei.
GAL.6.7	Ŋine ŋidomka misuk isi nagukei. Ŋei maneŋo Kaisale maine mi isi kayake. Ŋei mane eŋe ŋara mane mesiyake, metki ŋara tanik weku yewa-ŋoka euwino wakongi, eŋe ŋado koso ŋara eŋet mane mi maratka more, eŋe eŋet weku yewaka lokakeyake. 
GAL.6.8	Ŋo ŋei mane eŋe gege soginane numa mogare mo borikine kine kine ma nogan kayake paki, eŋe gege soginane numa me tanik manik mamaike, yewa wane weleine, eŋe seuseu marat-kayake, ŋo mane eŋe Asu wane numa so tanik manik mogas-yakeo, eŋe Asu wane weleine gege togon maratka more naso baŋem geuluke ge ariyake. 
GAL.6.9	Eya wane ŋene kine kine maine okanikenane, me makenane bau wawa misuk okanikene. Ŋene qewoloŋ mi okanikeneo, yemo boaŋ gemage, Kaisaleŋo naso motke, bomileki asu oŋa oŋa-zane moriyan mayakatne marat-kaikene. 
GAL.6.10	Yalinane, ŋene keune natne numa maratka more wakongi, yemo naso baŋem ŋei korop kine kine bile so maineka ma masuluk onikene, so kimakopze mali malip-eneŋo Waom malipka gemami, eŋane weneŋ dere more, togogoleka kine kine mayakatne kito qesiŋ okan-onikene.
GAL.6.11	Ŋine kibine suwaine iwa kau, na nae meteneŋo ŋinane qemaile.
GAL.6.12	Ŋei natne eŋe mawa naguwi paki, solaŋine kitasikei wane qebin-ŋunmami, eŋe yewa okanmami, yemo weku iwa yale wane, eŋe Kristo kibeŋinane ra more wikile kuteno mi wayakane kaet okane more, yale okanmami. 
GAL.6.13	So ŋei solaene kita kitatne, eŋe yalewaka Yuda wane ra rokop don yewa mi tewek okanmami, eŋe yemo yaup ŋido solaŋine kitare more, eŋano takotkeu enŋene mawa nagukei wane detpi paki, yale okan okanmami. 
GAL.6.14	Ŋo na, na yemo kine kine mane eya me eya wane eŋetine ra more mi mawa kaikale, na yemo weku, Waomze Yesu Kristo wane kibeŋ-inenane kisi maep yewa waneka mawa-kaikale, Kristo wane kibeŋ-inane ra more kepe wane masi tanik naŋano, eya mo korop seukwareke, ŋo na yale-waka kibego kepe wane masi tanik wane ra more, mo noŋom weneŋ seukkole. 
GAL.6.15	Ŋei solaine kita kitatne, me ŋei solaine mi kita kitatne yewa eŋe yale-waka wele mi okanmaike. Gege sogine qelige, gege musele koboboine maikei, gege yewaŋo yemo wele okanmaike. 
GAL.6.16	Qaŋa so boŋ yewao okoramami, rokop ŋeiwa wet dereret-eneŋo don iwa ekap kotino malipka more, gege-eneŋo yewa mogare gemami, eŋano peyam, so qom pesek, so wet maep, eyaŋo eŋerop pa rokopke pa wareyake! So Kaisale wane ŋei ŋerep magu wele Israel eŋano weneŋ korop pa wareyake!
GAL.6.17	Na ekap iwa yale qewe qoeyake, ŋei maneŋo umat koso manerop misuk niniyake, onoka wane, na Waom Yesu wane lopotŋo solano paki magemaile, eyaŋo ŋei ŋerep eŋe iwa yale sikan-onmaike, “Eŋe welekatne Kristo wane ŋei koboboine.”
GAL.6.18	Kimakopne, Waomze Yesu Kristo wane mosopŋo maine ŋinane asu ŋino pa warekep! O, weleka!
EPH.1.1	Na Paulo, Kaisale eŋine simileinane na Kristo Yesu wane Aposolo biranange.
EPH.1.1	Noŋo Epeso matko ŋine, Kaisale wane ŋei ŋerep doku tau tau magu, wetŋineŋo Kaisale malipka more, gegeŋineŋo Kristo Yesurop tako rakot ŋine paki gemami, ŋine kibi iwa qe ŋibonmaile.
EPH.1.2	Magaze Kaisale so Waomze Yesu Kristo eto mosop so peyam maine ŋibongeik.
EPH.1.3	Ŋene Waomze Yesu Kristo wane Magaine Kaisale bakomine kitoŋem, oŋo Kristo wane ra more Asu oŋa oŋaze qesiŋ kayakane, qeli wane peyam so wet maep mosop mayakakatne so kakapa suwaine korop mosopŋone more ŋebongane, ŋene qem mawa okane more, bakomine kitokene. 
EPH.1.4	Mokaka Kaisale eŋe qeli so kepe mi ma wakonotke, naso yewaoka eŋe ŋene eŋine biŋek biraŋonge, pakimo, Kristo wane ra more ŋene koboboine sot midaine eŋine kaitko gekenane, oŋom mo dere wanok okan-ŋonge.
EPH.1.4	Onoka wane, Kaisale eŋe wet maepinane ŋene sot midaine so wet dereret koboboinerop gekenane ra more, yale okan-ŋonge, so eŋe 
EPH.1.5	mokaka wetkeki pake, pakimo, baŋ Yesu Kristo uratainane raki paki, kawet eya mabarake qom menaŋ okanŋone more, eŋine ŋerep medewekoune okangenane ŋebu more ra togoleke. Eya mo eŋine simileinane yale okan-ŋonge, 
EPH.1.6	Kaisale wet maepine kakapa suwaine ŋenane pamaike, eya mo lewine midaine, so eya yemo eŋe Gipon maepine koboboine eŋane manerop kamaŋke, yewa sunka ŋebonge, eya wane ŋene Kaisale wane mosop so zonom qelaŋan wat watko manerop qe watke ŋebonge, eya ka more, Kaisale oi bakom so qem mawa mawa manerop okankaikene. 
EPH.1.7	Kaisale wane wet maep yemo zok manerop kakapa suwaine, eya wane Kaisale eŋe Kristo wane seuseuwo weŋemineŋo sot umat borikinane mulap urumgo ŋine siwot-ŋone more, borikineze eya mataliki korop siukwareke. 
EPH.1.8	Kaisale eŋe wet maep so dereret wane namuŋ suwaine pamange, yewa korop matuzupke more, qakki ŋenano ketwareke.
EPH.1.8	Paki eŋe dereret kine kine so wet dereret mayakatne yewa ŋebonge, 
EPH.1.9	mokaka Kaisale eŋe kine kine yewa Kristo wane uratao mayakane rake so wetkeke, pakimo, eŋe dereretine yewa eya mo sanka pake, pakimo yekuwat musele baŋ ŋado mo wetkeke so rake, so simileine sanka wetinane kawet koto pake, yewa ŋene iwa yale ra wakone sikan-ŋonmaike. 
EPH.1.10	Na wiliŋaine ma ari magewe, kine kine qeliwo so kepeo motkole, eya wane nasoine bomileyake, pakimo baŋ Kristo oŋom qewotke more, eya wane lewet so bosiŋine okaniyake.
EPH.1.11	Waom eŋe eŋine wet so dereretine yewa mogare more kine kine korop eya okan okanmaikeŋo, Kristo wane raki paki, mokaka peyam wet maep mete zamot yewa weneŋ Kristorop maikenane dere wanokŋone more rakoke ŋebonge. 
EPH.1.12	Yuda so ŋene korop Kristo wetzeŋo malipka more, eŋano kito okora ŋadino mogare, eŋerop arikenane mikep oŋom dere wesak okane ma wakonŋonge, ŋene eya wane dere Waom eŋine eŋetine ora mawiyekene.
EPH.1.13	Ŋo qelaŋŋo doku tau tau maguŋine yalewaka, ŋine kisi maep don welekatne eya mo dere malipkau, Kaisale wane Kisi Maepŋo ŋibu main-ŋune sa bira-ŋunge, pakimo ŋine Yesu Kristo malip kakoi, yalewa okane more, Kristo det-lukkau Kaisale eŋe rara togonine mo sogino okange, wane wele ŋine Asu Koboboine eya ŋibonge, eŋe yale okange, eya mo ŋine Kaisale wane ŋei ŋerep so magu koboboine okangei wane eŋe yale okan-ŋunge 
EPH.1.14	Ŋene Asu Koboboine mo makone, so mo detmaine, ŋene baŋ kine kine mayakatne natne weneŋ makene, eya mo Kaisaleŋo ŋei ŋerewekoune eboniyakane, mo ratogoleke, wane Asu Koboboine eya mo Kaisaleŋo ŋene ketze daeze kitare sola ŋebuke, baŋ ŋado eya ka more, ŋebuyakane qoleŋone more, Asu Koboboineŋo kibi ŋebuke, wane ŋene ŋebuyake, eya dere more, yewa wane ŋene kine kine zonomine togogole, eya wane tomaka geŋem ŋebuki, eŋerop gekene, so ŋene eŋet biŋekine mawaka geŋem! Asuŋo ŋenano urata kiyekke, eya baŋ ŋado ma ari makokeyake.
EPH.1.15	Kine iwa yale wane, ŋine Waom Yesu detluk-kamami, so Kaisale wane ŋei ŋerep magu wet maep okanon okanmami, na eya wane don kisi detkole. 
EPH.1.16	Eya wane na ŋinane ra more meŋen-kamaile, rokop na Kaisale bakomine kitoka okanmaile. Na naso baŋem ŋine detŋune more, wet pesek dere Kaisale meŋenka okanmaile. 
EPH.1.17	Na iwa yale meŋenka okanmaile, ŋine Suwaineze Yesu Kristo wane Magak, eŋe weku mane so mayakakatne, eŋe qelaŋanine suwaine so qeli ewe zonominerop, oŋo Asuine ŋibongi, Asuineŋo mapitŋune more, wetŋine ma lotkeki, Kaisale eŋine doninane kine eya detluk kakei, so Kaisale wane kine, eya ra wakone ŋidangi, ŋine baŋ detwarekei, na ŋinane yalewa ra meŋenka okanmail. 
EPH.1.18	Na ramaile, yemo ŋinane wet dereret ŋine maine ma lotkeki eŋine qelaŋanine kaikei, paki eŋe ono kaka ŋiboniyakane ŋidorake, yewa ŋine boaŋ dere more, wet pesek okane toma-kaikei, so ŋine Kaisaleŋo ŋei ŋerep magukoune ŋinane kibi maep mosopine biŋek qeke, eya wane detpi wele okaniyake. 
EPH.1.19	So ŋine yale desikei, ŋene Kaisale wane zonomine kakapa yewaŋo detluke malipka okanmaine, ŋene naso baŋem qesiŋŋon okanmaike, yemo zonom mane togogole, zonom yewa yemo ŋenano pamaike. 
EPH.1.20	Zonom togogole yewaŋo Kaisale eŋe Kristo seuseuwo ŋine ma wirikkaki wiyeke, paki mawa more qeliwo eŋine wonino birakake metmaike. 
EPH.1.21	Kristo eŋe yewa metki paki, qeliwo ŋei waom kine kine korop gemami, yewa yuwanone wareonmaike, Ware Ware Suwaine, Ŋei Waom Suwaine, ŋei wawaine zonomenerop, ŋei togogole, ewe bibi-enerop, so eŋet biŋekenerop, qeliwo so kepeo korop oŋo ŋei waom okanone more, wareon wareyake, kepe iwao me boaŋ ŋado, eŋe oŋomka wareki pa wayake. 
EPH.1.22	Kaisaleŋo kine kine korop matuzupke more, Kristo wane kiye tabeinane bango gumeki paki, ŋei ŋerep magukoune eŋane lewet okane, kine kine korop Waom okan-oniyakane ma wakonkake. 
EPH.1.23	Ŋei ŋerep magukoune, eŋe Kristo wane kiye metine so solaine, ŋo Kristo oŋom yemo kine kine korop eya wane kotino mere qe watke more, leweteene okaniyake, so eŋe ŋei ŋerep magukoune eŋane kotoeno mere eŋine so Asuine weneŋ eretnarek zok manerop qewat-onikeik.
EPH.2.1	Ŋine mokaka aŋa bira wira ŋinane borikine kine kine ma more, sot korop okangoi paki, yewaŋo ŋinguki oŋa oŋaŋine korop seuseu wane biŋek okange. 
EPH.2.2	Naso yewao ŋine kepe iwa wane tanik manik qotkoine yewarop gekoi, ge more asu borikinane ŋei waomine eŋane aŋaine tewekkoi, asu borikinane ŋei waom eŋe qeli keuno gemaike, yewaŋo ŋei Kaisale wane aŋaine bira okanmami, eŋane kotoeno ket more urata ma okanmaike. 
EPH.2.3	Ŋene korop mokaka ŋei borikine yewa eŋane rokopka ge more, wetze gege soginane simile yewa mogare arikone, paki solazane so ŋenze gege soginane wet dereret yewa wane aŋaine teweke more, qelaŋ ŋei natne eŋe yale okanŋem paki, eya wane turuŋine Kaisale wane busu marat kaikenane biŋek mo okangone.
EPH.2.4	Welekatne, sot turuŋzeŋo ŋenguki ŋene seuseune yale gekone, ŋo siluŋ Kaisale wet pesekine i manerop watke pamaike, eya wane Kaisale eŋe zok ŋenane wetine boriki, wet maep suwaine okanŋonge, 
EPH.2.5	aŋa bira wirazane ra more seuseune gekone, ŋene mi qeliŋŋonge, eŋe Kristorop weneŋ ma wisikae-ŋonge, welekatne, Kaisale wet pesekinane ra more, ŋene koso mainŋone biraŋonge. 
EPH.2.6	Eŋe ŋene Kristo Yesurop tako rakot gekenane, Kaisale eŋe ma wisikae-ŋongi paki, ukude eŋerop qeli gege togon koto bira-ŋongi, eŋinerop ware ware urata magemaine. 
EPH.2.7	Yewa okange, yemo ŋei ŋerep boaŋ ŋado wakone raikei, “Kaisale eŋine wet pesekine zok kakapa suwaine pamaike, yewa wane wet maepine ŋenano ma qelaŋan ariyakane sikanŋone more, Kristo Yesu kepeo birakaki ketke, eya naso baŋem ukude so ŋado dere qelaŋanŋem qewat‑ŋoniyake.” 
EPH.2.8	Yemo iwa yale, ŋine Kaisale wetne pesekakatnane mali malip ŋinane raki paki, seuseuwo ŋine ŋibu seseŋunge yemo ŋine ŋidom kine kine mane maine makoi, eya wane ra more Midakaka, Kaisale eŋe eŋine wet maep so qom menaŋinane, yaup ŋibu seseŋunge. 
EPH.2.9	Yewa mo urata mane bile makoi, eya wane lewine Midakaka, yalinane mo ŋine solaŋine misuk mawakaikei. 
EPH.2.10	Kaisale eŋe oŋomka ŋebuke, so ŋene Kristo Yesurop tako rakotze weneŋ payakane, oŋom ŋebuki, ŋene koso ŋei ŋerep musele okanŋem oŋom ma wakon-ŋonge, so numa maine Kaisaleŋo mo ma wakone ŋebongane, ŋene yewaoka gesoke arikenane rakoke ŋebonge.
EPH.2.11	Ŋine wakongoi, naso yewao ŋine Kaisale mi detkakoi, qelaŋ wakongoi, ŋine Yuda ŋei edo ŋinane solaene mi kita kitatne yale ŋidora okangoi, so ŋidora okanmami. Ŋo, enŋenane yemo, “Solaze mo kita kitatne” yale ra okanmami, iwa yemo ŋei edomka solaene piwitne kitare gekoi, eya wane ramaike. Ŋo ŋine yemo alakan gekoi, yewa ŋine mo detmami, ŋine qelaŋ ŋei ŋerep gekoi. 
EPH.2.12	Naso yewao ŋine Kristo biraka abaran gekoi, paki Yuda ŋei eŋe mat welaine okane geu, ŋine lobo yale gekoi, so Kaisale eŋe rara togon donine ra more magukoune ebuki paki, Kisi Maepine ma togole Yuda tego ebongi mageu, ŋine zepe natkoune yale okane, yaup tego yauwine gekoi, so ŋine kepe iwao ge more, wetŋineŋo kine kine mane wele baŋ ŋado sariyake, eya mane mi dere malipka more, Kaisale midadaine yaup togole gekoi. 
EPH.2.13	Ŋine mokaka sogino yemo zok abaran togogole gekoi, ŋo ukude yemo Kristo wane weŋemineŋo ŋine waraŋ-ŋungi sarikoi, paki Kristo Yesu wane ra more ŋine Kaisalerop mo weneŋ gemami. 
EPH.2.14	Kristo oŋomka qom menaŋ so wet maep ma wakon ŋebongi paki, Yuda ŋei so qelaŋ ŋei qeturaŋ-ŋongi, magu weku okangone. Mo sogino yemo Yuda ŋei so qelaŋ ŋei wet maep midaine keuwo zawo so senŋo okoraki paki, mapok ŋongi, ŋaba ŋaba okane gekone, sen yewa mo Kristo eŋine seuseuineŋo kito raba rakki arike, paki tego etke eya mo qedugu otki, weku okangoik. 
EPH.2.15	Eŋe Yuda wane ra rokop dongo titi sawerop gege, so rawe rawet don loutne raraine, so don natne eya yale, yewa eŋine solaine qaisik-kaki paki mataliki siukwareke, eŋe yale okane more, ŋei magu etke qeturaŋ-otki, eŋinerop ŋei magu musele so weku okange, eŋe numa yale-waoken okane more wet weku so peyam ma wakonge. 
EPH.2.16	Kristoŋo kibego seukki paki, ŋei magu etke yewa qeturaŋ-otki, sola weku okangi, koso mainka more, Kaisale wano birakake. Eŋine kibego seuseuine yewaŋo ŋaba wane masi tanik manik sogine pake, yewa korop qeki ket siuke mida lelewareke. 
EPH.2.17	Paki, Kristoŋo sari more, peyam wane Kisi Maep don yewa korop iwa yale ra qelaŋan ŋedange, “Ŋine ukude mo iwa wet weku gekei,” don yewa mo ŋine qelaŋ ŋei, Kaisale kakakka abaran gekoi, ŋine ŋidange, so Yuda ŋei ŋerep Kaisale eŋine osino gekoi, eŋe weneŋ edange. 
EPH.2.18	Biŋek don iwa eya mo, Kristo wane ra more ŋene korop Yuda ŋei so qelaŋ ŋei, ŋene magu etke, ŋenane Asu wekuŋo numaze lalaŋge, ŋene ukude Magazane kaitko maine ari lotke warekene.
EPH.2.19	Eya wane ukude yemo qelaŋ ŋei ŋine koso ŋei lobo ŋine kepe matene midaine me ŋei mikeune yale mi okanmami. Ŋine mo Kaisale wane ŋei ŋerep magu, so eŋane tego me kimakoune, so Kaisale wane dokoine eŋane sota-wekoune doku tau tau magu wele okanmami. 
EPH.2.20	Ŋine yemo mat yale, mo Kaisale oŋom make, Kaisale wane Aposolo so qelit ŋei, ŋene yemo mat yewa wane bosiŋ ŋereune bira-ŋongane, kauk-ŋunŋem okora arimami, ŋo Kristo Yesu oŋom yemo bosiŋ ŋeine okanmaike. 
EPH.2.21	Eŋe wekuŋo mat yewa wane set tolomine, so seqa kine kineine yewa korop ma togole more, wokom-ŋongi eŋano takot nagu okoramaine, so maki mat yewaŋo suwa arimage Waom eŋine urum koboboine okan okanmaike. 
EPH.2.22	Ŋine yalewaka Kristo wano takotkeu paki, Kaisaleŋo ŋei ŋerep magu natne eŋerop takot-ŋungi, ŋine Kaisale wane mat wele tako rakot okanikei, pakimo, Kaisale eŋine so Asuineŋo mat urum yewa wane kotino mere wiye okane gekeik.
EPH.3.1	Kine yewa wane Paulo, na qelaŋ ŋei ŋinane so Kristo Yesu wane mulap ŋei okangole gemaile, na Kaisale meŋenka okanmaile. 
EPH.3.2	Welekatne, ŋine mo detnanmami, Kaisale wetne peseka-katnane urata iwa ŋinano mawe menaŋgei wane ra more biranange. 
EPH.3.3	Ŋo san wetinoka pake, yewa Kaisale eŋe ra qelaŋane nolatki detkole, na eya wane don bamgo mo alakan qe ŋibonile. 
EPH.3.4	Ŋo, ŋine boaŋ kibi qekole, yewa daposikeiwo, yemo ŋine maine iwa yale desikei, naŋane wet dereretneŋo Kristo wane urata mamaike, eya wane don sane yewa na mo detka warekole. 
EPH.3.5	Mokaka ŋei bano ge sarikoi, naso yewao Kaisale eŋe don sanine yewa ŋei natne mi ra wakone edange, ŋo ukude yemo Kaisale Asuineŋo don sanine yewa ra qelaŋane Aposolokoune, ŋene so qelit ŋeikoune propet biraŋone more ra qelaŋane ŋedange. 
EPH.3.6	Don sanine iwa yale, kisi maep don wane weleine, qelaŋ ŋei ŋine Yuda ŋei ŋenerop rokop weku, so magu weku okangone, paki, ŋene korop Kristo Yesu wano Kaisaleŋo ra togole more, ŋenane kine kine biŋek qeke, yewa korop ŋedom welaine okane magekene. 
EPH.3.7	Eya wane Kaisaleŋo Kisi Maep don eya ra qelaŋan-galane qelit ŋeiine ma wakone biranange, eŋe wet pesek okannangi paki, zonomine kakapa suwaine, na urata yewa qesiŋ-nangi maikalane, so zonom yewa ma togole naniyakane so eŋine kine ma wakongalane weneŋ ninge. 
EPH.3.8	Na Kaisale wane ŋei ŋerep magu eŋane bango umi qe tam gewe, Kaisale eŋe wet pesek so eŋine qom menaŋinane, ŋei ŋerep natne eŋano Kisi Maep don eya ra qelaŋanikalane ra ninge. Kaisale eŋe Kristo wano moriyan suwaine yaup papaine, wat watko motke pamaike, Kisi Maep eyaŋo ramaike, kine kine korop Kristo wano pamaike, eya mo maine mi dapo rapotne, so mi detŋem qoewareyake. 
EPH.3.9	Kaisaleŋo kine kine korop Yesu Kristo wane kine eya, Kaisale eŋe sanka naso kiroine wetke more motkeki pasake, eya mo noŋo baŋ ra qelaŋane more edanikalane, Kaisale eŋe rabarake ra luluge more na ninge. 
EPH.3.10	So eŋe mokaka qei sogino yemo motkeki sanka pake, ŋo ukude yemo Kaisale eŋe doku tau tau ŋei ŋerep magu-kouneŋo urum suwaine yale okane more, dereret kine kineine mayakatne yewa ra qelaŋanbi, kibine kine kine wakongi, qeliwo ŋei wawaine, zonom gorop aŋelo magu so asu, eŋe maine Kaisale wane kine desikei wane urata ebonge. 
EPH.3.11	Kaisale eŋe mokaka yale okaniyakane wetneŋo don eya ra togoleke, eya wane wele Waomze Kristo Yesu birakaki ketki, eŋane raki paki mo mawakone more ma qelaŋange. 
EPH.3.12	Ŋene Kristorop tako rakotze payake, so mali malipzeŋo eŋano paki, ŋene kaet mi okanikene, paki iwa yale desikene, Kristo eŋe Kaisale wano lotke lotke wane numa so madet, don eyaŋo mali malipze ma togoleki, ŋene kaet midaine Kaisale mo detka ewezerop okane arimaine. 
EPH.3.13	Na koso ŋidanbe detpi, na ŋinane ra more wikile wakile kutno gewe, wetŋine misuk qorodoge kesiyake, Midakaka, eya mo ŋine korop eŋet biŋekŋinerop okangei wane, na wikile detmaile, kine kine yewaŋo qesiŋ ŋungi, ŋine mayakatne Waom gorop weku mane baŋ gekei.
EPH.3.14	Kaisaleŋo ŋinane ra more kine kine mane bile so mayakakatne mawakone ŋebonge. Yemo Yesu Kristo eŋe ŋenane madet so numa. Ŋene yewa wane ra more koropŋo qeliwo so kepeo ŋei maguine maguine Waomze kalilip-ka meŋe meŋen so mali malip korop arimaine, na Paulo Kaisale Magak wane kaitko, eya wane ra wawetne qe umi ket, Kaisale meŋenka okanmaŋkale. 
EPH.3.15	Kaisale wano ŋine qeliwo so kepeo ŋei ŋerep magu gemaine, pakimo, eŋe oŋom ŋei tego yewa ŋene eŋetze wele mawakon ŋebon okanmaike. 
EPH.3.16	So eya wane na ŋinane ra more Waomze so Magaze Kaisale wele wawet qe meŋenka okanmaile, “Ge eŋet biŋekŋone suwaine qelaŋan gorop, eya wane ge Asuŋone taleka more zonom ebonnom, geŋane zonomgo weteneŋo suwa togole okaniyake, 
EPH.3.17	so mali malip ŋinane wele Kristo eŋe koto ŋino geyake, so mat urumine mayake.” Na meŋenka maile, yemo wet maepŋo wetŋinane kine so ŋodine okangi, ŋine yewao ma qotke more eki yale togole okorakei. 
EPH.3.18	Paki, ŋine so Kaisale wane ŋei ŋerep magu korop, ŋine weneŋ maine zonom mau paki, Kristo wane wet maepine so Kisi Maep donine zok kakapa suwaine, kine so kutne, so eri kiroino arimaike, so weti wamaike, so qeirop ketmaike, yewa wane kine detlukkei. 
EPH.3.19	O maine ŋine sari more Kristo wane wet maep, ŋei kima mane wane simile dereret, eyaŋo dereret korop yuwanka waremaike, eya wane kine detlukkaikei, pakimo, Kaisale wano ŋine kotozane moriyan wat watko pamaike, yewaka koso ŋine qewatke ŋiboniyake.
EPH.3.20	Kaisale eŋe zonominane kine ŋei kotozo ma wakon okanmaike, so Kaisale eŋe urata mamaine so zonomineŋo ŋenane meŋe meŋenze so wet dereretze zok manerop yuwan-kawaremaike. So ŋene kine kine korop Kaisaleŋo mayakane meŋenka okanmaine, yewaŋo eŋane zonom mi yuwan-kamaike. 
EPH.3.21	Yewa wane doku tau tau maguŋo naso baŋem naso baŋem Kaisale bakomine kito eŋetine ma wiye more, Kristo Yesu wane eŋetko qem mawa mawa, me oi bakom tako rakot ŋenze me doko ŋosaze eŋano okanŋem, eyaŋo papa togon pa ariyake! O, Weleka!
EPH.4.1	Paulo na Waom wane ra more mulap ŋei gemaile, na eŋane urata ŋeiŋo ma togole ŋune more ŋidanbe, ŋine kine kine wawaine pamaike, eya wane raki paki Waomŋo ŋidora newan-ŋungi sarikoi, eya wane ŋine numa koboineka gesoke gekei. 
EPH.4.2	Pakiso, doku tau tau magu natne eŋane deo ketkele bororom gekei, so naso baŋem wetŋine pesekakatne ge more, wet maep okan nagu more eya wane weleine kimakop ŋine eŋerop kito qesiŋ okan nagukei. 
EPH.4.3	So Asu eŋe peyam wane mulapŋo qeturaŋ-ŋune more wokom-ŋungi, ŋine magu weku okangoi, mulap yewa kitasikei wane, diyamine manerop togoleka mauluke magekei. 
EPH.4.4	Ŋene Kristo wane sola bikum weku, so eŋane Asu weku, yale waka ŋene wetze weku waki, qeturage more, qeli wane kine kine weku wawaine Waomŋo okan-ŋoniyakane, ŋene eŋe tomaka gekenane. Kaisaleŋo ŋene ŋedorake, 
EPH.4.5	Waom weku gemaike, mali malip tanikine weku, doku tau tau weku. 
EPH.4.6	Kaisale weku gemaike, eŋe wekuŋo ŋei ŋerep korop Magaze, eŋe wekuŋo weti, ŋene korop yuwan-ŋon waremaike, eŋe wekuŋo ŋei ŋerep keuzo urata ma more, koto baŋem zonom more ŋebon okanmaike, so ŋei ŋerep keuzo so koto baŋem mere kito okan okanmaike.
EPH.4.7	Kristo eŋe mokaka sogino dereret maki paki, oŋa oŋazane bakom suwaine manerop ŋebongane, ŋene ukude mage waremaine, so Kaisale eŋe weneŋ yale waka, wet maepine kakapa ŋei ŋerep bonep bonep oŋa oŋazane bakom ŋebon-wareke. 
EPH.4.8	Eya wane Kaisale wane ekapŋo iwa yale ramaike,
EPH.4.8	“Waomze eŋe wetika weti wa arike, Naso yewao eŋe mulap ŋei loutne weneŋ ebuki arikoi, eŋe kine kine korop ŋei ŋerep bakom wet pesek ebon wareke.” 
EPH.4.9	“Eŋe weti wake”, eya wane kine daleo? Kine yemo iwa yale, eŋe alakan ketke, yewa mo ket mage qei kepe kaino lotkeke. 
EPH.4.10	Ketke ŋei weku yewaŋoka koso weti wake. Eŋe qeli kotino so kepe kutno korop oŋom rokopke ge wareyakane wake. 
EPH.4.11	So Kristo oŋomka ŋei korop “Kisi Maep wane bakom ebonge.” Ŋei natne Aposolo urata maikei wane biraonge. Eŋe Kisi Maep wane urata kiyeke ma togoleu okorake. Ŋei natne propet biraonge, eŋe Kaisale wane don ra qelaŋangei wane, ŋo ŋei natne eŋe qelaŋ ŋei ŋerep Kisi Maep don edanikei wane. Ŋei natne pasto biraonge, eŋe lama magu ware-onikei wane. Ŋo ŋei natne eŋe Kisi Maep don rara wane kito ebo ebon urata maikeiwane biraonge. 
EPH.4.12	Kristo eŋe urata yale ŋebonge yemo urata ŋei ŋerep ma wakon onŋem, Kaisale wane ŋei ŋerep magu ŋene kito qesiŋokan-ŋonbi urataine maine ma ariŋem, Kristo wane kiye metine, so sola bikumine suwa togole okan-ŋonikei wane ŋei yale biraŋonge. 
EPH.4.13	Eya wane ŋene urataze yale mamage, mali malipze maine korop qeturaŋ-ŋem paki, Kaisale medepine detluk-ka more weku okane okora, gege eyaŋo weku okaniyake. Paki ŋene korop Kaisale suwainane Gipole, eŋano kine det-luke more, takotki takot okane, Kristo wanoŋine zonom warage wet weku ge wakene. Yale okane gemage ŋene boaŋ Kristo eŋine yale ŋei wele lelekene so okanikene. 
EPH.4.14	Ŋei wele okanŋem paki, ŋene medep nigatne eŋane rokop misuk okangene. Ŋene togole more geŋem isi ŋei eŋane isi don, me liwe liwek donŋo dibom yale kaukŋone more eya wane momoineŋo main qein misuk ŋebuki, ŋene mat me kepe diyao arikenane ra ŋeboŋebone, eya misuk qeliŋgene. 
EPH.4.15	I, Midakaka, ŋene kine kine yalinane ket mi mosikene, ŋene don wele magekene, paki, ŋei ŋerep kopze wet maep okanone more, don welekatneka kito edanikene, yale okanŋem paki lewetze Kristo wano kito, qedugu nagu takotke more, ŋei wele lele togogole okane gekene. 
EPH.4.16	Ŋo Weleze yemo Kristo eŋe oŋom ŋebuki ŋene eŋane kiye metine, so kai sotne, eŋe deine, ŋene korop weleoka qeturaŋ waremaine paki, ginogom-ineŋo tutuino tutuino korop takotŋone more makatakŋongi, welazerop weku okan okanmaine. Wane sisine weku weku ŋene urata amanagu-ŋem paki, kima natne eŋerop ŋedomka simile det-nagu more, kait masi so tanik manik yewaŋo wet maepko suwa togole okanikene. So ŋene mo solaze suwayake so togole lukeyake.
EPH.4.17	Na Waom wane eŋetko girem don togogole mane iwa yale rawe paki ŋidanbe detpi, ŋine qelaŋ wet maep midaine, eŋane gege yale koso manerop misuk gekei. Eŋe wet dereretene mo qelaŋ okangimo, kine kine sinoine wele midaine yewa waneka motpi pa okanmaike. 
EPH.4.18	Eŋe weteene panaman okan okane, eya wane eŋe qelaŋ so wet togon okane more, Kaisale wane gege me gege togon eya mo ŋadek kakoi. Pakimo, Kaisale wane gege togon yewa wane ŋadino ge okanmami. 
EPH.4.19	Eŋe kine kine borikine okan okanmami, eya wane gamu gamu mane mi pa ebonmaike, mo qeligeu siukke, eya wane eŋe weteene siukki, ŋara berek ne gidiŋ gidiŋ okorau, qomene manerop wiyeki, bailalaŋ okane, borikine kine kine diine teine zok loutne ma okanmami.
EPH.4.20	Ŋine yemo gege yaline okane gekei wane ra more, Kristo wane kine mi kito ŋibongoi. 
EPH.4.21	Eya welekatne, ŋine kineine kito ŋibonbi, Yesu wane don wele detkoiwo, yemo iwa yale detkoi: 
EPH.4.22	Ŋine qelaŋ gege sogine, yewa ŋadekka more wet dereretŋine musele, eya sogineŋo isi okangi paki, bailalago matalika okanmaike, yewa kito qokwarekei. 
EPH.4.23	Paki koto ŋine asu detkau kito wirikki, koso wet dereretŋine, eyamo korop mau musele okaniyake. 
EPH.4.24	Ŋine wet musele kitou kesiyake, yewaŋo mo Kaisaleŋo eŋine kait toqaine yale. Gege wele eya mo oŋom koboboine so kuneŋine ma wakonkayake.
EPH.4.25	Eya wane ŋine koso isi tanik manik kinekine, eya manerop misuk okanikei, ŋine don welekatneka doku tautau magu ŋei kimakopŋine natne eŋererop aukei so edanikei. Onoka wane ŋene kima kima koropŋo okanmaine so ŋene qeturageŋem, Kristo wano sola weku okanmaike, yalewa wane. 
EPH.4.26	So ŋine kotoŋine gereweki, sot osi osi okanbi paki mageu, yewaŋo teba-ŋungi borikine misuk maikei, eya wane ŋine ŋidom ware nagukei. Ŋine koso sot osi osi okane geu, naso me kaiwe misuk qoeyake, me kepe kesiyake. 
EPH.4.27	Ŋine sot osi osi naso kiroine okane gekeiwo, Ŋei Borikineŋo ŋine liwek-ŋuniyake, eya wane ŋine Ŋei Borikine misuk newanka more waraŋkakei. 
EPH.4.28	Kobu mamaŋo kobu qeliŋgi paki, metineŋo urata togole maki, eyaŋo ŋara aboŋ suwaine maratka mangi, gege mageine maineka geyake, paki so eŋe maine ŋei natne aboŋene midaine kine kine wane ziya ziyaŋ gemami, eŋe kito qesiŋ okan-oniyake. 
EPH.4.29	Don borikine kine kine mane aŋaŋino ŋine misuk detkau sa kesiyake, Midakaka, don maineka yemo kito qesiŋ oka okan wane numaine wakongi rau, ŋei natne pelekine gemami, kima ebuyake. So Waom wano ŋine wet maep warage, newankau saket wet maep wane namuŋ suwaine ma wakoniyake, so ŋine 
EPH.4.30	Kaisale wane Asu Koboboine misuk qaisik-kau wet borik okaniyake, eŋe Kaisale wane Asu Koboboine yewa, yemo eŋe ŋebu ŋebu nasoo kibi maepine oŋo okangi kaki paki, Kaisale eŋe baŋ siwot-ŋune bira ŋungi, qeka maka midaine gekei wane ra more ŋibonge. 
EPH.4.31	Ŋine turuŋ kiroroine mage mage, sot osi osi, koto gerep, don suwaine au au, mabaik qebaik, so don mai main, yewa so sigit borikine natne yewa keuŋino misuk wakoniyake, eya korop ŋadek-kawarekei. 
EPH.4.32	Paki ŋine eya wane turuŋine, eya mo kait masi so tanik manik kine kine maneŋo doku tau tau magu natne eŋerop kima kima okan nagulukkei, so turuŋ bira wira okanikei, kine wekuka Kaisale eŋe yale waka Kristo wane seuseuinane raki paki, turuŋŋine mo qeliŋge.
EPH.5.1	Ŋine Kaisale eŋe simin kaulukmaike, wane ŋine ŋerep medewekoune gemamiŋo, yemo Kaisale eŋine gemaike, yale waka masi tanikŋineŋo, eya wane rokopko ma gekei. 
EPH.5.2	Ŋinane gegeŋine yemo kimakop ŋine eŋerop wet maepŋo watke paki, ŋine wet maep korop gekei wane zok manerop okanikei, Kristo eŋe yalewaka ŋenane ra wet maep okanŋone more, gegeine so solaine qaisik kaki, Kaisale wane bakom qoune simile teine okange.
EPH.5.3	Ŋine ŋerep yau yaup matali qetali ebu ebu me ŋei natne eŋane aboŋ kine kine wane bailalaŋ-oka okan, me kine kine natne madoŋ madoŋine oka okane, so kaŋ bap suwa eya wane don saŋep eyaŋo Kaisale wane dokoine wet maep ŋei ŋerep ŋinane keuwo misuk wakoniyake, so ŋido yalewa mi okanikei so maikei. 
EPH.5.4	Don gamu gamune, qelaŋ don, so don sinoine so kaine ŋei wele suwaineŋo mi raraine yewa misuk raikei. Masi yewa okanbi, Kaisale wane kaitko mi menageyake. Midakaka! Eya wane ŋine yewa raikei, wane turuŋine yemo ŋine maineka Kaisale eŋine bakomine kitou menaŋ-geyake. 
EPH.5.5	Ŋine ŋidom mo detmami. Ŋei ŋerep wenip yau yaup magemami, so ŋei kotoene panaman gorop, so ŋei bailalaŋ gorop, so ŋei bonep nene yewa eŋe korop lopio meŋenka okanmami. Ŋei iwa eŋe yaline eŋe yemo Kristo so Kaisale eto kine kine mayakatne korop ma wakongoik, eya wane kotino qeli qelaŋan so qeli ewe zonom met met yewa zuwage mi marat-kaikei.
EPH.5.6	Eya wane ŋine qelaŋ don, don sinoine ŋibu isi-ŋune more ŋidanbi, ŋine detpi yewaŋo don wele misuk okani-yake, eya wane ŋine diyam togole maikei. Borikine yalineo iwen-ŋune ari bira-ŋunbi maikei eya wane, turuŋine yemo eŋe Kaisale wano ŋine baŋ maikei, Kaisale eŋe eŋane don qeqe, ŋei borikine yaline eŋane det worik magemaike. 
EPH.5.7	Eya wane ŋine ŋei yaline eŋerop weku okane more misuk qesiŋ-onikei. 
EPH.5.8	Ŋine mokaka panamango gekoi, ŋo ukude yemo mo Waomŋo ŋibu more biraŋungi, qelaŋango lotke more, qelaŋan gorop okangoi gemami. Eya wane, ŋine qelaŋan wane ŋei ŋerepokane eya wane biŋek ge arikei. 
EPH.5.9	Qelaŋan wane wele wakon okanmaike, yemo wet dereret bile so gege maine, so koboine gege, so don welekatne rara. 
EPH.5.10	Eya wane ŋine kine kine maine okangei wane rau paki, yemo Waomŋo detki menageyake me mida, yewa dere wanoke so raikei me okangei. 
EPH.5.11	Ŋei natneŋo panaman wane urata mau, ŋine eŋano takotke more, misuk eŋe qesiŋ-onikei. Eya wane turuŋine yemo ŋine ebu more qelaŋango biraonikei, so kitat-one borikine yewa sikan-onbi paki ra qelaŋan-onikei. 
EPH.5.12	Eŋe kine kine sanka okan okanmami, eya wane na don mane madoŋ madoŋine, so gamu gamune misuk raikale, yemo welekatne eŋe gamuinerop okaniyake. 
EPH.5.13	So kinekine korop san pamaike, yewa wane sikittine makokeŋem, qelaŋanŋo qeki, eya wane kine didiwo wakoniyake. 
EPH.5.14	Eya wane, didiwo wakonmaike, yewaŋo yemo maine qelaŋanka okaniyake, eya wane done eŋe iwa yale maine raraine,
EPH.5.14	“Kulu pamaine ge wiyenom, so seuseuneŋo wisikaenom! Kristoŋo ma qelaŋan gangep!”
EPH.5.15	Ŋine gege mageŋinane diyamine mau paki gekei, so ŋine ŋei kapa qelaŋine yale misuk gekei, ŋine ŋei wet dereret-inerop yale gekei. 
EPH.5.16	Naso iwa mo Waom wane urata maikei wane naso, eya wane ukude naso iwa mo borikineŋo suwa rokopkeke pamaike, eya wane naso natne ŋine urata mau, nem niget eya yeine qelige more, urata togoleka mauluke sorin borin okane maikei. 
EPH.5.17	Ŋine qelaŋ qe more, wet dereret midaine, yale misuk qewoloŋ okane gekei, ŋine Waomŋo urata ra ŋibon okanmaike, yewaka detka kauluk qeuluk okane maikei.
EPH.5.18	Ŋine wain doku zok misuk neu paki, qelaŋ qekei, doku yewaŋo ŋine mataliŋun okanmaike, yewa nekei wane turuŋine yemo qeligeu, Waom wane Asuŋo kotoŋino ket qewat-kayake. 
EPH.5.19	Paki, Asuŋo qebin-ŋuniyake, rokop ŋine kimakop-ŋine eŋerop don wele wet maepinerop aukei, yemo wet maep eŋet sogine Sam bakom eŋetkoka kito more, wet ama nagu qema nagu okangei, ŋo Kaisale wane eŋet museloka so Asu ma togole kayakane eŋet, oŋom asu-woka ŋibon okanmaike yewaoka naso baŋem kito more, ŋine Waom maine ora mawakaikei. 
EPH.5.20	Eŋe kine kine korop ma wakone ŋebon okanmaike, eya wane naso baŋem Waomze Yesu Kristo wane eŋetko, Kaisale Magak kine kine natne bakomine kito mawa kaikene.
EPH.5.21	Ŋine Yesu Kristo wane desikei, oŋo yemo ŋinane Suwaine, ŋine eŋe ewine kito more, ŋidomka aŋa tewe tewek okanwarekei, so bonep bonep kimakop ŋine eŋane bango tamge more, rokop weku yale waka ŋidomka okan nagukei.
EPH.5.22	Ŋerep ŋine Waom wane bango tam ge umi qe aŋaine tewek okanmami, yalewaka ŋaokopŋine eŋane bango tamge ge more, aŋaene tewek okanikei. 
EPH.5.23	Onoka wane, yemo ŋei eŋe ŋanominane lewet okanmaike, yalewaka Kristo eŋe doku tau tau magu wane lewet, so ŋene eŋane kiye mete sola bikumkoune, Kristo eŋe doku tau tau magu wane ra more, gegeine qikka more, sot turuŋze matali-kaki siuke. 
EPH.5.24	Dokutau tau magu, eŋe Kristo wane bango gemami, yalewaka ŋerepŋine ŋaokopŋine eŋane bango gekei.
EPH.5.25	Ŋei ŋine ŋanowekopŋine wet maep okanonikei, Kristo eŋe yalewaka doku tau tau magu wet maep okanka more, solaine qaisik kaki paki, turuŋ make. 
EPH.5.26	Eŋe yale okangi paki, doku tau tau magu, ŋine eŋine donineŋo dokurop tauŋune saukŋungi, eŋine deino libeka musele okanbi, Kaisale wano biraŋunge, so doku tau tau magu eya mo eŋine biŋek so maguine koboine okange. 
EPH.5.27	Paki, eŋine biŋek deino weku mane gekei wane raki paki, kibi maep korop, so sot midaine, so seket sola worik midaine, koboine biraŋunge. 
EPH.5.28	Wane ŋei ŋine ŋinŋine solaŋinane mauluk mauluk okane, simile-ŋun okanmaike, yalewaka ŋanowe-kop ŋine mauluk-one more, eŋane simile-ŋuniyake. Ŋei mane eŋe ŋanomine maulukka more, wet maep okanka more eŋane simile kayakeo, eŋe eŋinane yalewaka mauluk-nagu more simile-kayake. 
EPH.5.29	Ŋei maneŋo solaine qikkaki paki, ŋara doku ma walukka more, mi ŋaba-kayake. I Midakaka! Eŋe solaine ŋara surok mauluke gumekaki paki, wareka okanmaike, rokop yalewaka Kristoŋo doku tau tau magu naso baŋem okan-on okanmaike. 
EPH.5.30	Ŋene kiye mete so sola bikuminane tutulekoune gemaine, ŋo Kristo oŋom yemo lewetze. 
EPH.5.31	Kaisale wane ekapko yale ramaike, “Kine iwa yale wane, ŋei mane eŋe boaŋ eŋine magaine so nagaine qeliŋ-osiyake, paki ŋanominerop takot nagu more, ere etkeŋo koso koto so sola weku okanikeik.” 
EPH.5.32	Kaisale wane ekapko don sane iwa yemo kine zok umatne, ŋo na noŋom detmaile, yemo Kristo so doku tau tau magukoune eŋane ramaike. 
EPH.5.33	Ŋo yewa eŋe ŋinane yalewaka ramaike, “Ŋei weku weku ŋine ŋinŋinane simin-ŋun okanmaike, yalewaka ŋanowekop ŋine eŋane simin ŋuniyake, so ŋerep eŋe ŋaokopene eŋane eweene kitokei.”
EPH.6.1	Ŋerep medep, ŋine Waom wane ra more naga magakopŋine eŋane donene mogare, aŋaene tewek okanikei, eya mo ŋine Suwaine ŋine eŋerop maine mo takot nagu okora, more doku tau tau magu urata ŋine, eya maine maikei. 
EPH.6.2	Waom wane ekapŋo don iwa yale ramaike, “Ge magaŋone so nagaŋone erane donetne dere teweke mogasikene,” Eyamo Kaisale wane ra rokop don eyamo zok manerop wawaine, ra rokop don eyao rara togon don iwa yale eŋe weneŋ takot-kemaike, 
EPH.6.3	“Paki ge yale okanikeneo, yemo urata kine kine, geŋano eya korop maineka payake, so ge kepe iwao yemo gegeŋone kiroine maine geuluke more ge ari ge wa gekene.”
EPH.6.4	Ŋo naga maga, ŋine ŋerep medewekop-ŋine, eŋane wet dereretene misuk mau boriki matali one more, wet gerep okan onikei, mida, ŋine Suwaine-ŋinane kaitko masi tanik manik bile so mayakkatne okan-onikei paki, weku maneka makoboe-one more Suwainane don so meŋe meŋen mali malip kito edane maululuke ware-onbi, eŋe geuluke ge ari gewa gekei.
EPH.6.5	Qelit qeqe medep yauwine, ŋine wetŋine maine paki, ware warekopŋine eŋane ewe kito kito okan one more, kaetŋinerop ware warekopŋine eŋane aŋaene tewek okanikei. Ŋine Kristo wane aŋaine tewekkei, yalewaka suwaine-kopŋine eŋane aŋaene tewek okanonikei, ŋine masi tanik mi oka okane mane eŋane kaitko misuk okanikei. 
EPH.6.6	Ŋine ware warekopŋine eŋane kaitko qelit mau, edo ŋinane detpi mena-geyakane, me don kelok okan-one more urata solaŋoka mama. Eya, Midakaka! Ŋine Kristo wane qelit qeqe, yale ra more Kaisaleŋo numa rake, yewa wet dereretŋine ewekineka okangi, gesoke Kaisale wane simile, eya mogare, oi bakom gorop okora arikei. 
EPH.6.7	Paki so ŋine qelit qeqeŋo urataŋine wet maep so wet peseko maikei, so ŋine ŋei eŋane urata mamaine, yale wetke more, Midakaka! Ŋine Waom wane qelitine qe gemaine, yale wetkeu paki qelit qekei. 
EPH.6.8	Ŋine mo detmami, qelit qeqe me ŋei wawaine, mane eŋe urata weku mane mauluke mayakeo, eŋe Waomŋo lewine boaŋ weku maneka qolekayake.
EPH.6.9	Ware ware, ŋine rokop yalewaka qelit qeqe-kopŋine tanik manik weku mane okanonikei, so kaet don eyamo misuk edanikei, detmami, ŋine so qelit qeqe-kopŋine ŋinane Waomŋine weku qeliwo gemaike, eŋane magu, eya wane Waom eŋe tanik wekuka baŋ okan-ŋuniyake.
EPH.6.10	Na don qoi qoine iwa yale ŋidanmaile, ŋine Waom wano kito togole okorau, zonomine kakapa yewaŋo ma togole-ŋungi, zonom so ewe bibiŋinerop gekei.
EPH.6.11	So ŋine Kaisale wano ŋine kawali wane aboŋ, epam maloku matokeu, ket solaŋine kawetkeyake, paki, sukukuŋine quge more, tebe kowakŋine teweke okorau, Ŋei Borikineŋo borikinane isi-ŋune more liwek-ŋungi, ŋine boaŋ ewe bibiŋinerop okane more wiye more esopka mogasikei. 
EPH.6.12	Ŋene ŋei sola bikumene weneŋ eŋerop kawali mi qe okanmaine, Midakaka, ŋene asu so osoŋa borikine weti qeliwo gemami, so eŋane ŋei waomene togogole, so eŋane ware wareene kepeo ge more, panaman iwa wareka okanmami, eŋerop kawali qe okanmaine. 
EPH.6.13	Eya wane ŋine Kaisale wano ŋine epam maloku ŋine matokeu ketki, sukukuŋine qekei, so tebe kowakŋine so eŋane kawali aboŋ korop ma okorakei! Paki, borikinane naso bomileki, ŋine boaŋ togole more, ŋabawane kawali yewa esop-kaikei, so kawali qe ariu qoeki, eya wane ŋadino ŋine togogole okorakei.
EPH.6.14	Eya wane ŋine mauluk nagu okorakei wane raso, yemo Kaisale wane don wele ra okanmami, yewaŋo radepŋine okangi kebaŋŋino ramukei, so sot midaine gege yewaŋo maloku-ŋine okangi, sola-ŋine kawetkekei. 
EPH.6.15	So peyam wane Kisi Maep don Kaisale eŋine ŋei ŋerep eŋerop wet weku okanikei wane, ma eweke more ma okora raikei, yewaŋo kiye tabe ŋine okangi birau waki, gesoke togole okorakei. 
EPH.6.16	So nagaine suwaine, yemo mali malip-ŋineŋo sukuku-ŋine okangi, naso baŋem quge okorakei, paki borikine mama, Ŋei Borikinane, tebe ŋoroŋme zaunine bolamine-ropŋo yato ŋuniyakane okane tekingi, ŋine boaŋ eweke more mali malipko kito togole okora more, eya qe papkakei. 
EPH.6.17	So ŋine gege togon wane marok togogole, eyaŋo birau leweŋine ket kawet kayake, eŋetine mauluk mauluk, so Kaisale wane don Asuŋo ŋiboniyake, yewaŋo kawali wane pilaŋ-ŋine okaniyake. 
EPH.6.18	Ŋine naso baŋem Asu wane zonomgo meŋenka okanikei, so yalewa kine kine natnane meŋenkau, Kaisaleŋo qesiŋ ŋuniyakane olasikei. Kine yalewa wane ŋine bau wawa mi okanikei, ŋine diyamŋine togogole ma geu paki, naso baŋem meŋe meŋen urata ma, Kaisale wane ŋei ŋerep magu eŋane meŋenka okanikei. 
EPH.6.19	So naŋane weneŋ meŋenkau, Kaisaleŋo pine ma ewekki na kaet yewa qeligewe ketki, Kaisale wane don sanka pake, yewa didiwo ra qelaŋan-ikale. 
EPH.6.20	Kaisaleŋo eŋane wet maep don rara ŋei bira nange, na don eya wane ra more, na mulap urumgo gemaile, eya wane ŋine Kaisale meŋenkau, oŋo na qesiŋ-nangi, kaet yewa qeli gewe ketki, togole more ŋei ŋerep eŋano Kisi Maep don ra qelaŋane edanikale.
EPH.6.21	Tikikusŋo boaŋ u more, urata korop mamaile, eya wane kine ŋidan-wareyake, eŋe ŋenane kima maepze so eŋe Waom wane qelit ŋei, aŋa tewe tewekinerop. 
EPH.6.22	Eya wane, na ŋinano talekawe umaike. U more ŋene korop iwa daleo gemaine, eya wane don kisi ŋidangi ŋine wet pesek desikei, so wet dereret ŋine ma togoleyake.
EPH.6.23	Kaisale Magak so Waomze Yesu Kristo eto kimakopne, ŋine peyam ma wakone, ŋibone more mali malipŋine ma togoleki, wet maep korop gekei. 
EPH.6.24	Kaisale wane mosopŋo ŋei ŋereppa Waomze Yesu Kristo wet maep tako rakot okanka okanmami, so eŋane simileene paulukmaike, eŋano papa togon pa ariyake.
PHP.1.1	Paulo so Timoti, Yesu Kristo wane qelit ŋeitkine.
PHP.1.1	Ŋeto Kaisale wane ŋei ŋerep Pilipi matko Kristo Yesurop weneŋ qeturage magu weku gemami, so doku tau tau magu ŋetneekopene so qesi qesiŋkopene ŋinane kibi iwa qe ŋibonmaite.
PHP.1.2	Kaisale Magaze so Waom Yesu Kristoŋo wet menaŋ so peyam ŋine ŋiboniyake.
PHP.1.3	Na naso baŋem ŋinane ra wetkewe paki, Kaisalene bakomine kito okanmaile. 
PHP.1.4	So naso baŋem na ŋine qesiŋŋuniyakane korop meŋenka okanmaile, yemo na wet pesekrop bakom kito meŋenka okanmaile. 
PHP.1.5	Na ŋinane wetpesek zok detmaile, onoka wane, ŋine mikepka kaiwe weku eyao narop qesiŋnane more, don maine kisi maep urata, eya ma sari mageu mo ukude okanmaike. 
PHP.1.6	Eso na eya wane iwa yale detlukmaile, Kaisale eŋe urata maine iwa ŋinano kiyeke, makeŋo takotke ma ari mageki, Kristo Yesu lotkeyake kaiwe naso eyao urata qoeyake. 
PHP.1.7	Ŋine naso baŋem qomŋunbe naŋane kotono gemami! Eso eya waneka na ŋinane detpe menaŋgi, iwa yale wetke okanmaile. Ŋine koropŋo narop weneŋ urata wane mapit nanmami, eyamo Kaisaleŋo wet maepinane mosop ra ninge, eya makoi, mulap urumgo metmaile, naso iwao so yaup gekole, naso yewao na kisi maep don qesiŋ kakole so togoleka ra qelaŋanmaile. 
PHP.1.8	Kaisaleŋo detki, na don welekatne ramaile. Na ramaile naŋane wetneŋo ŋinane zok manerop pamaike, yemo korop Kristo Yesu eŋine kotino ŋine sarimaike, paki na ŋunikalane zok nanmaike.
PHP.1.9	Na ŋinane meŋenka okanmaile, yemo iwa yale, ŋinane wet maepŋo takotke more manerop suwa leule okaniyake, so wet dereret wele so dere wesakmaine, eya weneŋ kotoŋino suwa payake. 
PHP.1.10	Paki ŋine baŋ eweke more tanik manik kine kine mayakakatne eya kaulukke more makei. Mau paki, ŋine baŋ Kristo lotkeyake, Kaiwe Naso yewao korop koto ŋine libe libe qelaŋan gorop so sot midaine koboine okane gekei. 
PHP.1.11	Ŋinane gege ŋine yemo baŋ mainane wele mayakatne, eya yemo baŋ Yesu Kristo eŋe oŋom maine makoboe ma louleki moriyan suwaine wakongi, eya wane ŋei ŋerep eŋe kau, paki Kaisale qeli ewe zonominane manerop, baŋ bakom kito qem mawa okane mawakakei.
PHP.1.12	Kimakopne, iwa yale desikei, masi tanik naŋane solano wakonge, eyaŋo welekatne peyam don leŋ kayakane mida, eyaŋo qesiŋka more don maine eya maki suwa ariyake, so togole pa wayakane. 
PHP.1.13	Kine iwa yale, Sisa, Roma kepe eya wane ware ware suwainane urum kotino kawali ŋei eŋane ware ware, so ŋei natne korop iwa eŋe mo detmami, na iwa mulap urumgo metmaile, eyamo onoka wane mida, na Kristo Yesu wane qelit ŋei okangole, eya wane.
PHP.1.14	Eso na mulap urumgo metmaile, eyaŋo yemo kimakopze natne korop zonom manerop ebongi Waom malip-kamami, paki eŋe naso baŋem togole more kaet midaine Kaisale wane don eya ra qelaŋanmami.
PHP.1.15	Welekatne, ŋei natne naŋane ŋaba eŋe onbi, na eŋet suwaine ninmami, paki eŋe eya wane det worik okane more neu maket birananmami, so kine eya wane eŋe Kristo wane kisi maep don eya ramami, ŋo ŋei natne edo yemo wet dereretene bile so maine paki kisi maep don eya wet maepko ra okanmami. 
PHP.1.16	Ŋei eya eŋe mo detmami, na iwa mulap urumgo metmaile, yemo don maine iwa ma togolekalane Kaisaleŋo urata ra ninge, eya wane eŋe wet maep okan nanbi paki, peyam me wet maep don eya ra wakonmami. 
PHP.1.17	Ŋei natne eŋe yemo Kristo mi detlukka more, eŋe enŋene eŋet biŋek mawa maŋkei, so eŋe takotke more, Yesu wane don weneŋ ra okanmami, eŋe dereretene koboboine maine paki mi ra okanmami, mida, eŋe masi eyamo naŋane ra more koso umatne takotke mulap urumgo metkalane ra ninmami.
PHP.1.18	Eyaŋo mi borimaike! Na wet pesek detmaile, yemo masi kine kine loutne, masi qotkoino ŋine me masi maine ŋine eŋe Kristo wane don yaleka weneŋ ra wakon okanmami, eso na eya wane takotke baŋ wet pesek manerop desikale. 
PHP.1.19	Na koso wet pesek detkale, onoka wane mida, na mo detmaile ŋinane meŋe meŋen so Waomŋo qesiŋ naniyakane qesi qesiŋ Asu Koboboine Yesu Kristo wano ŋine meŋenkau birakaki sarimaike, eyaŋo qesiŋnangi na baŋ qeka maka midaine ululuŋ gekale. 
PHP.1.20	Na detluk kamaile, so wetneŋo teba kamaile, yemo na uratane makalane mane mi pelekkale, me gamu mane mi makale. Siluŋ naso baŋem so naso iwao naŋano baŋ togole togoleŋo watke payake. Paki na solane so kotone weneŋ korop teba-kawe, Kristo wane bakom mawa mawa baŋ, na wisika gekaleo me seukkaleo, naso yewao wakoniyake. 
PHP.1.21	Gege eyamo onokaka? Kristoŋo gegene okanmaike, ŋo seukkale eyaŋo yemo kine kine lewine suwaine manerop gege togon waraŋ-kaki sari niniyake. 
PHP.1.22	Ŋo na wisika kepeo gekaleo, yemo ŋei eŋano qesiŋone urata mawe weleloutne wakonmaike, ŋo siluŋ na numa daleo okanikale, yemo mi detmaile. 
PHP.1.23	Na nat so nat eretnarek malip nanmamik, na gege iwa qeli gewe paki, Kristorop gekalane zok manerop nanmaike, eyaŋo yemo manerop kine kine weku mane okanmaike. 
PHP.1.24	Ŋo siluŋ na ŋinane ra more wisika gemaile, yewaŋo yemo zok manerop wele, okanmaike. 
PHP.1.25	Na uratane ŋine qesiŋ-ŋuni-kalane ŋinano pamaike, eya yemo mo dere malipka lukmaile, yale. Wane namo detmaile, na baŋ ŋinerop ge more qesiŋ ŋunbe mali malipŋine togoleki, oi bakom kitokei. 
PHP.1.26	Eso na ŋinano koso manerop u gewe, ŋine naŋane batne manerop okanbi paki, gegeŋine Kristo Yesu wano motpi paki, bakomine kito ma waka okankakei.
PHP.1.27	Iwa yemo kine kine wele, eya wane ŋine gege ŋine koboine, Kristo wane kisi maep don maine eya mogare, eyaŋo ramaike, eya wane rokopko geulukkei, paki na ŋinano eweke more sari ŋunikale, me mi sari ŋunikaleo, yemo na don kisi ŋineka baŋ detpe, ŋine togogole more wet weku motpi paki okorakei, so kawali orodoŋ dereret weku motpi paki qekei, yale okanbi, ŋei ŋerep mali malipŋine kisi maep don mainane motpi payake 
PHP.1.28	Pakimo, na baŋ ŋinane iwa yale det ŋunikale, eŋe kimakopene edo okanonbi, baŋ kaet maine mi okanikei, ŋo ŋabakop ŋine eŋe ŋunbi, ŋido kaet midaine okanbi, kau paki eŋe iwa yale desikei, “Ŋene baŋ pelekkene!” Ŋo ŋine yemo Waom Kaisale oŋom qesiŋ ŋungi, eŋine zonomgo paŋ kito togole okarakei. 
PHP.1.29	So ŋine iwa yale detpi, Kaisaleŋo ŋine masi maine okan-ŋunge, yemo Kristo wane qelitine qe more, detlukka malipkakei waneka midakaka, ŋine eŋane eŋet biŋek wane ra more wikile weneŋ desikei wane rakok-ŋunge. 
PHP.1.30	Sogine ŋine nanbi, na kawali eya qekole, na kawali yewao gekole, so kawali weku eyaka na iwa qewe, ŋine mo detmami, so ŋine wikile eya detmami, yemo iwa yale, ŋine mo naŋano takotkeu, ŋine narop qeturage weku okane more, kawali weneŋ qekene.
PHP.2.1	Ŋine Kristoŋo gege-ŋine so wet dereret-ŋine mo maki togolemami mane? Me eŋe ŋinane simile dere more maki, wet pesek so wet menaŋ gorop gemami me? Ŋine Asu weneŋ kima okanka more eŋane gege wane kotino waketluke gemami me? Ŋine wetŋineŋo kimakop-ŋine kait qototne eŋerop aeke more ŋidomka wet maep so qom borik det nagu okanmami me? 
PHP.2.2	Eso yalewa yemo ŋine masi tanik mayakatne okanikei, ŋine yemo wet dereretŋine wekuka magekei, so numa tanikŋine weku mogareluke, kima natne eŋane weneŋ simin-ŋuniyake, paki wet wekuka gekei, eya yemo naŋane qomno wet pesek so oi bakom manerop wakoniyake 
PHP.2.3	Ŋine ŋinŋine mawa-nagu more me ŋine eŋet biŋek-ŋineŋo wayakane misuk desikei. Midakaka! Ŋine ŋinŋine eŋet biŋek maket bira-nagu more kimakop-ŋine eŋane eŋet me masi tanikŋo ŋinane kait masi me tanik eya edom yuwan-ŋune bile so mayakakatne okangei wane desikei. 
PHP.2.4	Ŋine ŋinŋine yeye kine kine bonep eyaka misuk warekakei, ŋei kimakop-ŋine natne eŋane yeye kine kine-ene eya weneŋ warekakei, so qesiŋonbi geulukkei.
PHP.2.5	Ŋine wet dereretŋine wekuka magekei, yemo Kristo Yesuŋo wet dereret mageke, eyaka magekei,
PHP.2.6	Eŋe naso baŋem qeli kotino Kaisale wane kine so tanik manik eya mageke, ŋo eŋe siluŋ gegeine eya mi ma walukke so Kaisale yuwan kayakane mi wetkeke. 
PHP.2.7	Eya okani-yakane, turuŋine yemo eŋe eŋine wet bonep-inane eya korop qeliŋka wareke, pakiso eŋe ŋei yauwine yale okangi paki, qelit medep yauwine okange, eŋe ŋei yale okange, so eŋe ŋei kait toqa ma more kepeo wakonge. 
PHP.2.8	Eŋe ketkele geki paki, ŋei yauwine yale aŋa tewe tewek wane numa gesoke, Kaisale wane don mogare ari mage eya wane seukke, eŋine seuseuine eyamo kibeŋ qabeŋ kutno qeu seukke. 
PHP.2.9	Kine eya wane Kaisaleŋo eŋe ma wiye more zok manerop weti qeliwo bira-kake, paki eŋet kakapa suwaine mange, eyaŋo eŋet natne korop yuwanka-waremaike. 
PHP.2.10	Eso eya wane ewine kito more eŋet Yesu orake, yeye kine kine gege enerop korop, qeli kotino aŋelo, so kepe kutno ŋei magu, so ŋei seuseune qei kepe bano gemami, eŋe baŋ korop wawetene qeu paki umi kesikei, so eŋane bango so eŋane deinoka pa wareyake. 
PHP.2.11	So eŋe baŋ korop aŋaene suwaineka aŋage raikei, Yesu Kristo eŋe Waom, so eŋe Kaisale Magak ora mawaka more maine eŋet biŋek suwaine manikei.
PHP.2.12	Eso, kima maepkopne, na ŋinerop gekole, naso eyao ŋine naso baŋem aŋane teweke gekoi, eya wane rokopka ukude naso iwao na biraŋune ari kiroine gewe, ŋine aŋane teweke gekoi, yale waka gekei, eyaŋo manerop wele okanmaike. Waom eŋe mo ŋibuke, eya wane ŋine takotke more mapi mapit ŋinane wele marat-kakei wane, kaet so zonom ore ore weneŋ urata togoleka mau paki, wele marat-kakei. 
PHP.2.13	Onoka wane, Kaisale eŋe naso baŋem ŋinane koto ŋino urata ma okanmaike, ŋine ma ewek-ŋungi, ewekeu paki, aŋaine teweke eŋine simile mogare urata makei wane.
PHP.2.14	Ŋine yeye kine kine makei, eyamo bororomgo geu paki, ŋaba qepok so busu don so aŋa soraŋine midaine geu paki makei. 
PHP.2.15	Yale okanbi paki, ŋine maine sot midaine so wet qelaŋan gorop; libe qotqole, Kaisale wane ŋerep medep koboboine yale okane more, borikine kepeo so ŋei borikine-enerop eŋane keuwo gekei, so Waom wane don togogole gegeinerop eya magekei paki, ŋine eŋane keueno serekin edo qeliwo lawe qelaŋan-eneŋo motpi qagagae pamaike, yale ŋinane qelaŋanŋo eŋane keueno lawe qelaŋane payake. 
PHP.2.16	Ŋine gege wane donmaine eya malipkau paki, eyaka dere okanikei. Ŋine yale okangeiwo, yemo na kinerop eya wane rawe paki, Kristo lotkeyake, naso yewao na ŋinane baŋ detpe wayake, onoka wane, eyaŋo baŋ sikanŋoni-yake, yemo naŋane zonom so urata makole, eya wele midaine mi okange.
PHP.2.17	Ŋinane mali malipŋine yemo Kaisale wane wet pesek so soe soep okanmaike Ŋo naŋane eŋe na yalewaka detmaile, na weŋemne ŋinane mali malipŋine togole-yakane ra more qakkale, eŋe Kaisale wane wet pesek so soe soep okaniyake, na eya wane yemo zok manerop wet pesek so oi bakom suwaine ŋinerop weneŋ okanikale. 
PHP.2.18	Rokop yalewaka ŋine wet pesek desikei, so narop weneŋ qeturage batne okanikene.
PHP.2.19	Na Waom Yesu detluk kamailane, oŋo detki, na baŋ eweke more Timoti talekawe imdaka ŋinano uyake, paki na maine ŋinane don kisi eya detpe, qomne menage-yake so eyaŋo matogole naniyake. 
PHP.2.20	Eŋe wekuŋo narop wet ama-nagumaite, so ŋei maneŋo Timoti yale eyamo mida, so eŋe welekatne numa daleo maratka more ŋine mapit ŋuniyakane ŋinane wetŋine suwaine wetke gemaike. 
PHP.2.21	Ŋei natne yemo eŋe enŋene yeye kine kine-eneka don urata so dereret urata ma okanmami, ŋo eŋe yemo Yesu Kristo wane urata ma more, eyaŋo suwa ariyakane don me dereret urata ma simileine manerop detmaike. 
PHP.2.22	So ŋine ŋidom Timoti gege-inane kine mo detmami, eŋe so na ŋere mame gipon yale okane don maine so kisi maep don wane rate paki, urata qeturage ŋetsarek ma okanmaite. 
PHP.2.23	Eso na naewo kine kine qeingeki, dale me dale wakoniyake, eya baŋ detlukewe paki, eŋe talekawe esatka ŋinano uyakane wetkemaile. 
PHP.2.24	So na Waom detlukka-maile, wane oŋom detnangi, eweke more mi azoŋgi, na noŋom ŋinano sarikale, yale detmaile.
PHP.2.25	So na mane wetkewe maine okanmaike, yemo kimaze Epaproditus, koso mainge birakawe ŋinano uyake, eŋe naŋane wazano urata weneŋ mayakatne mamaike, so kawali weneŋ qeyakane, so eŋe ŋinane qelit qe more urata mapit naniyake, ra more ŋidom talekau naŋano sarike. 
PHP.2.26	Eŋe ŋinane korop dere qeka okane more ŋuniyakane zok kamaike, so ŋine eŋane dere qeka okanikei wane eŋe qomine zok umare-maike, yemo onoka wane, eŋe zoma kaki ŋine don kisiine mo detkoi, eya wane. 
PHP.2.27	Welekatne eŋe momomde zomakake, paki eŋe seuke-yakane rokop okange, ŋo Kaisaleŋo yemo eŋane qom borik make, so eŋaneka mi make, midaka, eŋe naŋane qom borik weneŋ make, paki qom borik suwaineŋo naŋane kutnoka wa more mi ki pelek-naniyakane wetkeke. 
PHP.2.28	Wane na ŋinano tale-kawe uyakane zok nanmaike, u lotkeki ŋine eŋe kau paki, wetŋine manerop baŋ peseyake, eso naŋane dere qeka eyamo baŋ mida leleyake. 
PHP.2.29	Eya wane u lotkeki, ŋine korop wetŋine peseki, Waom wane rau paki, kima okankakei, ŋei suwaine eŋe yale korop eŋane ewe kito kito okanikei. 
PHP.2.30	Onoka wane, eŋe Kristo wane urata wane raki paki, gegeine qikka more seuke-yakane okange, ŋine ŋidomka maine mi qesiŋnane makoi, ŋine eŋe urata mangoi, eya wane eŋe qesiŋ-naniyake ra, yale okange, so eŋe eŋinane ra more yale mi okange, eya wane eŋe koso zoma qe papka more urataine naso iwao weneŋ mamaike.
PHP.3.1	Kimakopne, don qoi qoine iwa yale rawe qoekep, Waomŋo ŋine wet menaŋ manerop ŋibongi, wet pesek desikei. Don alakan qe ŋibongole, eyaka eseŋake koso qe ŋibonikalane mi detpe qekamaike, eso eyaŋo ŋine maine kito qesiŋ okan ŋuniyake. 
PHP.3.2	So ŋine diyam seleleine maikei, ŋei borikine eŋe kasi zubaine yale, eŋe kisi maep urata matali matali ŋei, eŋe ŋenane ramami, ŋene korop solaze kitare more, Israel eŋane rokop okani-kenane. 
PHP.3.3	Eya welekatne ŋene mo sola kita kitat mane makone, eyamo Kristo Yesu mali malipko sola kita kitat wele, yewa makone, onoka wane ŋene mo Kaisale eŋine Asuineŋo oi bakom kito meŋenka okanmaine, so gegezeŋo Kristo Yesu wano makatak okanmaine. Ŋene mali malipze solao mi motŋem pa okanmaike. Yewa ŋedo Kristo wano takotke more sola kita kitat wele eŋetne malipka malipka eya magemaine. 
PHP.3.4	Na kine kine yaline eya malip kawe ra, yemo maine okanbe rap, ŋo ŋei natne eŋe solao-ken maine malip-kakei wane wetkekei wo, yemo noŋo eyamo kinerop eya wane solao-ken numa yale oken manerop wetkekale. 
PHP.3.5	Na solane kitatkoi, yemo wakone pawe, sodane weku so kaiwe karewe okangiso, kitatkoi, na Israel ŋei eŋano ŋine wakongole, paki, na rara togon wane numa eya mo modat lukkole, na Benyamin wane tego ŋine, na Hibru ŋei eŋane weŋem tutule, so naga magane ere yaleka. Na Yuda rara togon numa, eya wareka-kolane na Parisi eŋane tego gekole. 
PHP.3.6	So na sorin borin okane, Waom wane urata makalane detkole, eya wane na doku tau tau magu ŋabaone more matali qetali ebukole. Ŋei maneŋo na rara togon don wane numa mogatkole, eya wanoke desiyakeo, yemo na sot midaine, yalewa ŋei mane eŋe rara togon don wane numa eya dere wanok okane mogasiyakeŋo, eŋe ŋei wele. 
PHP.3.7	Namo rele, na sola wane numa eya mogat kakole, yemo na ŋei natne maine yuwan onikale, ŋo siluŋ yeye kine kine eya koropna maine dapotpe wele okange, wane iwa yemo Kristo wane rawe paki detpe, wele midaine okanmaike. 
PHP.3.8	Yeye kine kine eya waneka mida, na Kristo Yesu wane detpe Waomne okanmaike, eŋane rawe paki, yeye kine kine korop kepe wane aboŋ eya qeliŋ warekole, na eya yemo korop detpe sino qotkoine okanwareke, wane Kristoŋoka weku maine malilipka gekale. 
PHP.3.9	So eŋerop weneŋ qeturage gemaile, na noŋomka rara togon don numa teweke more, koboboine gege eya wane mi nanmaike. Na iwa yemo Kristo detlukka more mali malip wane ra more ŋei koboboine gege eya wane nanmaike, koboboine sot midaine gege, eya yemo Kaisale wano ŋine sari okanmaike, so eya yemo mali malip wane kutno kito pa okanmaike. 
PHP.3.10	Na Kristo weku detluk kakalane nanmaike, so eŋine seuseuwo ŋine wiye wiyeinane zonomine naŋano wakongi, eŋe wikile detke, eya na weneŋ desikale, so eŋe yale okane seuseuino takotke more seukkale. Na eŋane wikileo takotkemaile, yemo na Yesu Kristo detlukka more malip kamaile eya wane. 
PHP.3.11	Na yale okane tebaka ari magewe, seuseuino ŋine baŋ ma wirik nangi, wisikaekale.
PHP.3.12	Na mo biririk mage dagop qoi qoino lotke mo yuwangole, me mo menaŋgole, na yale mi ramaile, na tako rakot ka biririke ari maile, yuwane more gege togon lewine maikalane, ŋo eya wane ra more, Kristo Yesuŋo yemo mo neu malip nange. 
PHP.3.13	Kimakopne, welekatne, na dagop qoi qoine eya mo yuwangole yale mi wetkemaile, kine kine weku na okanmaile, eya yemo kine kine ŋadeno pamaike, gege soginane aboŋ eya yemo ŋadek kamaile, eso qomnoken gege musele pamaike, eya marat kakalane, yemo kauluke biririkmaile. 
PHP.3.14	Eso na dagop qoi qoino pokup okoramaike, yewaokenka koboine togogoleka biririke arimaile, yemo yuwane more lewine makalane, eya yemo Kaisaleŋo Kristo Yesu wane raki paki gege biŋek qeki pamaike, eya wa marat kakalane raki paki nora tebanange.
PHP.3.15	Ŋene korop suwa warekone, ŋo dereretze eya motŋem, ŋei dereret yale bile so weku maneka payake, kine kine weku eya waneka ka mogare gekene, ŋo natne ŋine wet mane ŋei isisine eŋane isisiwo ari more wetkekeiwo, yemo Kaisaleŋo baŋ wetŋine ma qelaŋangi detlukkei. 
PHP.3.16	Ŋo numa so tanik manik weku gesoke sarikone, so makone, iwa gemaine, numa weku eyaka mogare gesoke arikene.
PHP.3.17	Kimakopne, ŋine korop naŋane numa so tanik manik eya takotke mogare arikei, ŋene numa so tanik manik wele eya sikan ŋungone, wane ŋei natne eŋe numa eya mogare mo gemami, eya one more eŋe mogatone arikei. 
PHP.3.18	Na don iwa yemo atak loutne mo alakanka ŋidangole, so iwa yewaka eseŋake koso ŋidanbe, dene dokune weneŋ ketmaike, ŋei loutneŋo Kristo eŋe kibego seukke so wisikae wiyeke, eya wane ŋabaine okanmami. 
PHP.3.19	Ŋei yewa eŋe arimage, gege-ene sora gerepko ezoki qoeyake, onoka wane, eŋe solaenane simileŋo Kaisale-ene okanmaike, eŋe kine kine gamui-nerop eya wane batne zok okanmami, so eŋe wet dereretene yemo motpi, iwa kepe wane aboŋ, eya waneka zok manerop pamaike. 
PHP.3.20	Ŋene, yemo qeli mat wane biŋek so weleine, so ŋei ŋerep maguko-une, eso eya wane ŋene Mapi Mapikze Waom Yesu Kristo qeliwo ŋine sariyakane batneka toma kamaine. 
PHP.3.21	Eso eŋe baŋ eŋine zonomŋo maingeki, solaze pelekakatne iwa umat kine kine ariyake paki, ebuki eŋine solaine qelaŋan wagi waginerop yale okangei, pakimo zonom yewaŋoka qesiŋ-kaki, yeye kine kine korop kepe so qeli kotino maki eŋine bango sari wareu oŋom baŋ tako rakot naso baŋem wareoni-yakane.
PHP.4.1	Eya wane nae kimakopne, ŋine Suwaine ŋinano kitouluke okorakei, na ŋinane detpe wetne zok pesemaike, so na u ŋunikalane nanmaike. So na ŋinane dere wa kitip zok okanmaile, ŋine yemo kine kine natne leweene wawaine yale gemami, mo noŋom makalane urataine togogoleka makole, na ŋinane wet pesek so bakom manerop okanmaile.
PHP.4.2	Yuodia so Sintike, ŋire detpik, ŋire magu natne eŋerop ŋerep wele, eya wane, ŋire wetŋitne weku Waom wano motpik paki okorakeik wane na ŋitanmaile. 
PHP.4.3	So urata ŋei kimane, ge yaleka, ŋerep etke eya erane golatmaile, ge qesiŋ osikenane nanmaike, ere narop kisi maep don ra qelaŋanikenane urata togogole makoik. Ere so Klemen so naŋane urata ŋei kima kopne natne, eŋane eŋetene Kaisale wane gege togon ekap suwaino pamaike.
PHP.4.4	Ŋine naso baŋem gege ŋineŋo Waom wane batne okanikei, na koso manerop rawe, ŋine batne okanikei.
PHP.4.5	Ŋine ŋei korop bororom okanonbi, eŋe ŋinane kineŋine so urata mama ŋine so tanik manik ŋine maine eya kaulukkei, detmami, Waom eŋe mo sarimaike. 
PHP.4.6	Ŋine kine kine natne eya wane dere mezet misuk okanikei, ŋo meŋe meŋen-ŋineŋo yemo korop Kaisale kine kine mane wane ŋaŋaeu paki, ra umatŋine eya maine mawakone olasikei, naso baŋem wet ŋino bakom kito kitoŋo watke paki, eŋe meŋenkau qesiŋ-ŋuniyake. 
PHP.4.7	Peyam so qom menaŋ wane zok manerop Kaisaleŋo kine kine bile ŋebon okanmaike, eya wane kepe ŋei ŋene eya wane kine maine mi dere qelaŋangene, eya wane mo Kaisale oŋom ŋibuki eŋine qom menaŋ koto waket luke geu-lukkei, so Yesu Kristorop weku okorau paki, wet dereretŋine mayakatne pa togoleyake.
PHP.4.8	Kimakopne, na don mane koso takotke ŋidanbe, ŋine don wet dereretŋino kine kine maine so ewe kito kitoine-rop eyaŋo qewat-kekei, kine kine wele pamaike, kine kine maine, kine kine koboboine, kine kine libe libe qelaŋanerop, kine kine similerop, so kine kine eweinerop. 
PHP.4.9	Naŋano ŋine don detkoi so makoi, don mo rawe detkoi, so okanbe kakoi, yewa okane ma gekei, eso Kaisale peyam ŋebon okanmaike, oŋo baŋ ŋinerop geyake.
PHP.4.10	Na gegeneŋo Waom wano paki wet pesek kakapa suwaine, yemo ŋido qomne ma wiye more qesiŋnanbi, eyawane detmaile! Ŋine naso kiroine ge sari mage ŋadino naŋane koso manerop wetkemami. Ŋine naŋane niget ŋungi qeliŋ-nangoi, yale mi ramaile, ŋine naŋane mo wetkekoi, i welekatne, ŋo numa wane qekakoi. 
PHP.4.11	So na ramaile, iwa yemo sola wane qesiŋ eya wane ŋaŋaewe paki mi ramaile, onoka wane na kine kine iwa pa ninmaike, eya mo rokopno so eyamo maine done midaine magekene, eya wane kine mo detkole. 
PHP.4.12	Na aboŋ midaine gege, so aboŋ gorop gege eya mo mayakatne na tikŋaneŋ gekale, eya mo detmaile. Na eya wane kine sane mo detkole, wane naso natno yewao mo detmaile, newe ŋatne qemaikeo, me ŋara wane seukmaileo, riwe moriyan gorop gege me bodi-rop gege, eya wane zok mi raikene. 
PHP.4.13	Na yeye kine kine korop maine okan warekalane zonom pa ninmaike yemo Kristoŋo zonom mo korop nin waremaike, na maine ma warekale.
PHP.4.14	Ŋo na siluŋ iwa yale rawe, ŋado na kine kine okane bakom kitomaile, na wet boriko wikile dere gewe ŋine naŋane wikile eya weneŋ qesiŋ nane detkoi wane, detpe menaŋmaike.
PHP.4.15	So Pilipi matko ŋine ŋeiŋerep ŋine ŋidom kine mo detlukmami. Na alakan kiyeke Kaisale wane kisi maep don maine eya ra qelaŋani-kalane Makedoniya kepe qelige arikole, naso yewao doku tau tau magu natneŋo na wesi kine kine wane qesi qesiŋ mi okan-nangoi, weku ŋidoka qesiŋ nangoi, so narop wet ama nagu qema nagu okan-nagukone. 
PHP.4.16	Na Tesalonaika matko gekole, naso eyao na zonom zuwagewe, ŋine naso natneo qesiŋ-nangoi, eso koso ŋado qesiŋ-nanbi paki motpi naŋano sarike. 
PHP.4.17	Na ŋinano ŋine sola qesiŋ kine kine ŋido ninikei wane rawe paki, mi ramaile, mida, na kisi maep ŋinane wele takotke wakone suwa ariyakane, so yale waka pa wayakane nanmaike, ŋine yalewa geu, baŋ Waom oŋom mauluk-ŋuniyake. 
PHP.4.18	Iwa yemo naŋane kine kine korop more ningoi, eya wane kibiine iwa motmaile, eso eyamo mo rokop kemaike! Epaproditusŋo ŋinano ŋine sola qesiŋ kine kine korop ma sari nin-wareke. Na ŋaŋaekole, eyamo iwa korop ma sari ninwareke. Ŋine kine kine iwa korop na okan-nangoi, yemo bakom me soe soep qoune simile teine Kaisale okankakoi, yale okanmaike, Kaisaleŋo bakom me soe soep yaline kaki, maine okangi mayake. 
PHP.4.19	So naŋane Kaisale eŋe moriya-nine kakapa suwaine Kristo Yesu wano pamaikeŋo baŋ kine kine zuwaŋgei, eya korop more ŋiboni-yake. 
PHP.4.20	Ŋenane Kaisale so Magaze, eŋano eya qeli ewe zonom papa togon tako rakot pa ariyake, weleka.
PHP.4.21	Na Kaisale wane ŋei ŋerep magu korop Kristo Yesu wane biŋek gemami, na ŋinane kaiwe maine ramaile, kima-kopne narop weneŋ iwa gemaine, eŋe ŋinane kaiwe maine ra ŋidanmami. 
PHP.4.22	Kaisale wane ŋei ŋerep korop iwa eŋe yaleka ŋine kaiwe maine ra ŋidanmami. Natne Emperor, Siza wane matko urata mamami, edo weneŋ kaiwe maine ra ŋidanmami.
PHP.4.23	Eso maine Waom Yesu Kristo wane dan gunutŋo ŋinane asuŋine-rop korop bonep bonep pa-wareyake. O, Weleka!
COL.1.1	Paulo, na Kaisale wane pidon Kristo Yesu wane aposolo okangalane Kaisale oŋom bira nange, so kimaze Timoti eŋe weneŋ.
COL.1.2	Ŋeto Kaisale wane ŋei ŋerep magu, Kolosi matko kimakopse Kristo wano ŋine tope kiyaro mali malip korop gemami, ŋinane kibi iwa qe ŋibonmaite,
COL.1.2	Kaisale, Magazeŋo maine wet menaŋ so peyam ŋiboniyake.
COL.1.3	Ŋere naso baŋem meŋenka okanmaite, naso eyao ŋere ŋinane detsorokkete paki, Kaisale Waomze Yesu Kristo wane Magaine bakomine kito meŋenka okanmaite. 
COL.1.4+COL.1.5+COL.1.6	Ŋere ŋinane don mo iwa yale detmaite, kisi maep wane don wele mo ŋinano wakonge detmami, ŋine kinekine bile, eya mo malip kakoi, eya mo Waom oŋom ŋinane ma wakone more qeliwo motke, ŋine maikei wane tomaka gemami. Pakimo, ŋine yalewa wane Yesu Kristo malip kaluke gemami, so Waom wane magu ŋei ŋerep korop wet maep okan onmami. Pakimo, kepe baŋem ŋei ŋerep loutneŋo malip ka more kisi maep ra qelaŋane mogare arimami, eŋane gegeene eyamo maine menaŋmaike. Tego yewaka ŋinane keuwo wakonge, eya wane ŋine kiyeke more mikepka kisi maep Waom wet maepinane kine momaine dere lulukmami. 
COL.1.7	Ŋine Epaprasŋo kisi maep wane done maine mo yewa kiyeke kito ŋidangi detkoi, Epapras eŋe Kristo wane urata ŋei weku mane, eŋe ŋenerop urataze weku, so ŋene eŋane manerop simin ŋonmaike, eŋe ŋine qesiŋ ŋune more Kristo wane urata maine mauluke mamaike. 
COL.1.8	Ŋene mo oŋom Waom wane ŋei ŋerep magu eŋane don tanik manik so simile daleo detlukkene, don kisi yewa mo Asu Koboboineŋo ŋibonge, eya mo korop ŋedan wareke.
COL.1.9	Ŋinane don kisiŋine maine mikep detkone, naso yewa oka kiyeke ŋene naso baŋem Waomŋo qesiŋ ŋuniyakane, ŋinane meŋenka gemaine, ŋene Waom eŋine simileine detkaikei wane, so Kaisaleŋo eŋine simileinane dereret, eya Asu koboboine wet dereret kinekine, eya qewatke ŋiboniyakane olat okanmaine. 
COL.1.10	Pakimo ŋine baŋ eweke more Waomŋo eŋine ŋei ŋerewe koune gekei wane detmaike, eya wane rokop gekei, so naso baŋem ŋine urata kinekine ma okanbi, tanik manik ŋine kaki menageyake, pakimo ŋine baŋ urata kinekine loutne maine maikei, so naso yewao Waom eŋine detluk kaikei, so ŋine wet dereret ŋine naso baŋem Kaisale wano more eŋerop gege eyaŋo baŋ suwa ariyake. 
COL.1.11	So ŋene iwa yale meŋenka okanmaine, ŋine Kaisale eŋine zonom togogole weku mane, zonom eyaŋo ma togole ŋungi, ŋine maine togole okora more, umat kinekine kutŋino waki ewekeu paki, wet maepko batneka kauke okorau, umat eya baŋ mida leleyake, paki ŋine wet pesek dere bakom kitokei. 
COL.1.12	So ŋine batneka Magak bakomine kitokei, yemo mo oŋo ŋibuki ŋine mo tanik manik me numa maine gesokmami. Eya wane ŋine baŋ kinekine mayakakatne mo ŋinane biŋek qeke, eya maikei, ŋine eya baŋ Waom eŋine ŋei ŋerewekoune eŋerop maikei, tego me magu yewa ŋene mo Waom wane qelaŋan koto gemaine. 
COL.1.13	Ŋene mo panaman koto gekone, eŋe panaman wane zonomgo ŋine makokŋonge paki, ŋebu seseŋone ari eŋine gipon maepinane mat urum koto biraŋonge. 
COL.1.14	Yemo ŋene eŋane weŋemineŋo mo qoleŋone more siwotŋonge, so sot turuŋze eyamo mo mataliki siukke.
COL.1.15	Ŋene Kaisale maine mi kaikene, ŋo gipole Kristo eŋe Kaisale sane, deŋo mi kakaine, eŋine kait toqa Kaisale yale, eŋe Kaisale eŋine alakan Medep, eŋe Kaisaleŋo yeye kinekine korop ma wakonge, eya wane lewet so eŋane suwaineene. 
COL.1.16	Medep eyaŋo, eŋane kutko so metino Kaisale eŋe yeye kinekine korop qeli kotino so kepe kutno ma wakonwareke, kinekine deŋo kakaine, so mi kakaine, eya so aŋelo kinekine zonom ewe bibienerop, so asu zonom gorop, so kinekine natne asu qotkoinane zonom gorop, ŋei waom, ware ware, so ŋei ŋetne korop, Kaisaleŋo yeye kinekine korop eŋano so eŋane biŋek mawakon wareke. 
COL.1.17	Kristo eŋe yeye kinekine korop mawakongi, eŋane bango mokaka qei kinoka kiyeke, ge sari geke, so yeye kinekine eya korop eŋane zonomŋo malipongi mayakakatneka, numaeno numaeno pawaremami. 
COL.1.18	Doku tautau magu, eŋe eŋane kiye metine korop, eŋane lewetene, yemo oŋom okanmaike, doku tautau maguŋo eŋane solaine, eŋe sola wane gege ma wakone more ware kaki, doku tautau eŋe gege inerop okane pamaike, eŋe gege eya wane kine, eŋe Kaisale wane medep alakan wako wakone, eŋe seuseuwo ŋine wiyeke, eya wane kiye kiyek, oŋo kiyeke wisikae wiyeke, yemo eŋe wekuku ŋo alakane yeye kinekine korop qeli so kepe kotino, eŋane numa ene maine oŋo ma mo lewetene okanmaike. 
COL.1.19	Kaisale eŋe detki menaŋgi, gipole eŋe oŋomka Kaisale eŋine gege so zonom wane namu ŋine, eŋano watwatko payakane eŋe qe watkeluke mange. 
COL.1.20	Kaisale eŋe yeye kinekine korop, qeli so kepe kotino, koso ebu more, eŋino biraoniyakane, so wet weku okanikei wane wetkeki paki, gipole birakaki, gipoleŋo kibego seukki, weŋemineŋo peyam so gege maep ma wakonge, pakiso yeye kinekine korop, kepe kutno so qeli kotino pamaike, eya koso ebu mainone more, eŋino takotone more biraonwareke.
COL.1.21	Ŋine mokaka Kaisale ŋadek kau paki, eri ekeket gekoi, so Kristo wane ŋaba koune amaŋ okane gekoi, onoka wane ŋine borikinekinekine makoi, so wetke magekoi, eya wane. 
COL.1.22	Wane ukude yemo Gipoleŋo sola bikumine korop wakone more kibeŋ qabego wisika qolu seukke, masi yewa wane Kaisaleŋo eŋine ŋaba koune okangone, eya ŋebu miliŋŋonge, so wetine weku okangi, paki ŋebuki, koboboine, libe libe qelaŋan gorop, so sot midaine okane eŋine kaitino gekei wane biraŋunge. 
COL.1.23	Eya wane ŋine takotke more, mali malipŋo nago nagonŋine okangi, eyao ra bidange togogole okorakei, paki ŋine ŋidomka misuk detonbi, kisi maep teba teba ma wakone ŋibonge, eya kinekine maneŋo misuk ruzakki buratke qake kesiyake, kisi maep don iwa ŋei ŋerep korop kepe baŋem mo ra edanwarekone, na Paulo kisi maep iwa, eya wane qelit ŋei okangole, paki, kepe baŋem ŋei eŋano ŋene zonom eyaŋo qebinŋongi, urataze sorin borin mamaine.
COL.1.24	Na ŋinane rawe paki, wikile kutno ge more, ukude na oi bakom so wetne pesemaike, detpe nae solaineŋo wikile desikale, yemo na Kristo wane sola inane wikile sotakine pamaike, eya mo doku tautau magu, eya takotke qesiŋka wikile desikale. 
COL.1.25	So na doku tautau magu eŋane ra qelit ŋei, Kaisaleŋo neuki paki, urata eya mawe ŋine menaŋgei wane ra ninge, eya yemo Kaisale eŋine donine kisi maep eya korop ra qelaŋanbe, rokopkeyakane ninge. 
COL.1.26	Don eya yemo sane, eŋe motkeki sanka qei kino ŋine nasoine nasoine korop pa saki, ŋei kinekine eŋe korop mi detkakoi, wane ukude yemo ŋei ŋerep doku tautau magukoune eŋane kaitko didiwo maputulake sikanongi, ka waremami. 
COL.1.27	Kaisale wetinane kine yemo iwa yale, don sanine eya tingo ra wakongi, ŋei ŋerep magukoune eŋe detkei, don sane riwe moriyanine kakapa suwaine, so qeli ewe zonom gorop, eya yemo eŋe ŋene so ŋei ŋerep magukoune korop, ŋine Yuda ŋadino gemami, eŋane biŋek weneŋ mage waremaike, so don sane yemo iwa yale, Kristo eŋe ŋinane koto ŋino gemaike, eya wane kine yemo ŋine baŋ Kaisale wane kibi qelaŋane eya weneŋ eŋerop qeliwo makei. 
COL.1.28	Eya wane ŋene Kristo wane don kisi ŋei ŋerep korop ra ŋidan okanmaine, ŋene ŋei ŋerep korop girem ŋidan okanmaine, so kito ŋibon okanmaine, yemo korop wet so dereret korop, eya mo ŋei ŋerep bonep bonep ŋibuŋem, ŋine doku tautau magu wele okane, Kaisale wane kaitko maine lotke more, kotoŋine menaŋgi, Kristorop gekei. 
COL.1.29	Eya mawe qoeyakane, na urataine togogole wikilerop, so qeka makaine rop mamaile, Kristoŋo zonom suwaine more ninmaike, eyaŋo naŋane kotono urata ma qelaŋangi, na urata eya gereu nerop mamaile.
COL.2.1	Ŋine iwa yale ŋidanbe desikei wane nanmaike, na Laodikeya matko ŋei ŋerep doku tautau magu gemami, ŋine korop so ŋei ŋerep doku tautau magu natne eŋe kaitne mi nangoi, ŋinano urata suwaine zok, eya qesiŋ ŋunikalane ma okanmaile. 
COL.2.2	Na urata togogole mawe, eŋane kotoeno sorin borinŋo maine watke payake, so eyaŋo ma wisikaeŋungi, Kaisale wane ŋei ŋerep eŋerop wet maepŋo weneŋ orodoŋka qeturage maine wet weku paki, eŋe dereret weleŋo riwe moriyan wat watko tebakaki sarimaike, eya magekei, paki eŋe baŋ Kaisale wane san qabuine detlukkakei, eya yemo Kristo oŋom eya wane kine okanmaike. 
COL.2.3	Eŋe yemo ki, eyaŋo qekokki korop Kaisale wane wet dereret so dereret aboŋine kine mane kine mane, natne Kristo wano san motkeki pamaike, eya didiwo wakonwareyake.
COL.2.4	Eya wane na ŋidanbe ŋine detonbi, ŋei natne edo misuk isi don so aŋa kelok okane, eyaŋo isiŋunikei, eya wane na don iwa ramaile. 
COL.2.5	Na solaneŋo yemo abaran gemaile, ŋo wetneŋo yemo ŋinerop gemaike, paki ŋine mali malipŋine Kristo wano motpi paki, gesoke togogole koboine okorauŋunbe, wetne menaŋgi bakom kitomaile.
COL.2.6	Ŋine Kristo Yesu eŋe Waomŋine okaniyakane makoi, wane eŋane gegeo takotke more eŋerop weneŋ gekeiwane rake. 
COL.2.7	Eya wane ŋine eŋano togogole more eŋerop weneŋ weku okane okorakei, yemo ekiŋo kepe qeirop ŋodine biraki ketki, ma qotke okoramaike, yale ma qotke luke okorakei. So mat mane bosiŋ togoleŋo maŋem metmaike, eya wane rokop ŋine mali malipŋine togoleka bosiŋŋine Yesu Kristo eŋano so kisi maepine kito ŋidangone, yewa wane kutno motpi payake. So mali malip wane numa kito ŋibone more sikanŋungone, eya wane rokopko mali malipŋineŋo manerop suwa togoleyake, so Kaisale bakom man manŋo ŋinano manerop pa ariyake.
COL.2.8	So ŋine weneŋ kaulukkei, ŋei maneŋo eŋine wetkoŋine isi don ŋei dereret isisine, wele midaine, eya kito amanagu sa gekoi, ŋei yaline eŋe esep milopkop ŋine mo sogine mage sakoi, eŋane dereret so kepeo ŋine, asu qotkoinane ŋetne eŋano ŋine, so ŋei eya eŋe Kristo wano ŋine wet dereret mane koboboine, eya mi mage mami wane, ŋine ŋei eya eŋane diyamene seleleine makei.
COL.2.9	Ŋine mo det waremami, Kaisale wane wisika gege tanik manik, eyaŋo Kristo wane kotino so solaine korop watka paki kepeo geke, ŋo eŋe siluŋ ŋei yauwine yale ŋenane rokop wakonge. 
COL.2.10	Kine kine zonom gorop eŋane lewet so ŋine gegeŋine eŋerop tako rakot weneŋ gekei wane ŋibonge, Kristo eŋe gege so numa kinekine mot okanmami, eya wane ŋetne, so zonom kinekine pa ebonmaike, eya wane Asu Koboine so qotkoine eŋane ŋei waom suwaine magu eŋane Lewet so Wawaineene.
COL.2.11	Ŋine mo eŋano takotke more eŋerop weku okangoi, yewaŋo ŋine mo kibi ŋibuke, eyaŋo eŋe sola kita kitat wele makoi, me eyaŋo eŋe sola oken midaka. Ŋine mo Kristo wane gegeine weneŋ eyaŋo zonom qe more siwot ŋungi paki, koto ŋino kibi ŋibuke, yewaŋo mo masi koboboine okanmaike. 
COL.2.12	Ŋine kisi maep doku taukoi, naso yewao Kaisaleŋo Kristorop weneŋ deŋesereo duk ŋunge, wane ŋine koso Kaisale wane zonomŋo Kristo deŋesereo ŋine koso ma wiyeke, ŋine yewa malipka more peyam doku tauwi, Kaisaleŋo ŋine koso Kristorop weneŋ ma wirikŋungi wiyekoi. 
COL.2.13	Ŋine mokaka qelaŋ, solaŋine Yuda wane kibi midaine geu paki, borikinekinekine qotkoine mau, eyaŋo oŋa oŋaŋine mataliki seuseune gekoi, naso yewao yemo ŋine sogi numa gesokkoi, pakimo Kaisaleŋo siluŋ seuseuwo ŋine Kristorop weneŋ ma wirik ŋungi, wisikae wiye more gege ŋine wakonge, so Kaisaleŋo turuŋze eya korop qeliŋ wareke. 
COL.2.14	Eŋe sot kinekine okane gekone, eya wane rara togon donŋo sotze makoke ŋeboniyakane, zaleine so nasoine more numaine kibiwo qe more sake, so ŋebu maket biraŋongi, eŋane zonominane bango gekoi, so dongo biraŋoniyakane rokop, eyamo Kaisale Magak oŋom korop sauke rakoke qeke so matali more, ra rokop wane numa eya kiruŋaŋo Kristo wane kibego rasu pelekki siukwareke. 
COL.2.15	So kibeŋ qabeŋ kutno okora more, asu togogole eŋane zonom matali wareke, so Kristo eŋe oŋomka ŋei waom so ŋei wawaine eŋane zonomgo ŋine makok naguke, eŋe asu qotkoine wawaine so zonom gorop eŋane zonom maqororoŋgi paki, ŋei ŋerep eŋane kaitko yuwanone more, berum maki paki kineene ma wakonge, so eŋe iwa yale sikanonge, eŋe mo yuwan one more maki, zonomene mida lele waremaike.
COL.2.16	Eya wane ŋei mane detkau, oŋo ŋara nene me doku nene, me zonom mama naso nigatne metmet wane me meso musele eya wane taboŋ metmet wane, me qezareko taboŋ met met wane numa mane misuk mosiyake, so qom qeqe don okan ŋuniyake. 
COL.2.17	Kinekine korop yaline, eya yemo baŋ ŋado kinekine wakoniyake, eya wane oŋa oŋaine, ŋo wele yemo Kristo. 
COL.2.18	Ŋei natne eŋe enŋenane ra okanmami, eŋe mayakakatne, onoka wane eŋe wetene zingeki kulu kuluwo kinekine ka okanmami, so solaŋoka ketkele sola geu paki, aŋelo meŋenon okan mami, ŋei yaline det onbi misuk maket biraŋunikei, ŋei yaline eŋe dereret sogine mogare okoramami, eŋane dereretenane tanikene yemo korop kine midaine eŋe enŋenane detpi, mayakakatne okanmaike. 
COL.2.19	So eŋe Kristo maine mi malipkluke okoramami, oŋo lewetze, ŋo ŋene kiye metine so sola bikumine, Kristoŋo kiye mete so sola bikum eya korop ware kaki, eŋane bango geki ŋara gumekamaike, so tutuine eya maturage more ginogom gorop malipkeki, Kaisaleŋo suwayakane detokanmaike, eya wane rokopko zonom mangi, suwa togole okanmaike.
COL.2.20	Ŋine Kristorop weneŋ seukkoi, paki kepe so qeli wane asu qotkoinane zonomŋo ware ŋungi gekoi, eyamo korop qeliŋ warekoi, paki mo ŋine onoka wane kepe iwa wane ŋei okane gemami? Ŋine onoka wane don numa iwa yaline deret ewek mami? 
COL.2.21	“Yewa misuk makene,” “Yewa misuk nekene,” “Ge yewa det kanom, eŋe geŋane sola ŋono misuk pora uwa gangep me?” 
COL.2.22	Rara togon don kinekine eya korop ŋene maikenane rau, urataine atak weku maŋem eya kaki bori okanmaike, so eya yemo ŋei edomka rara togon don kito ebon ebon wane don so numa eya motkoi. 
COL.2.23	Welekatne, rara togon don yaline, yemo iwa yale kaikene, eŋe kisi maep donŋo ŋebu wiye wet dereretze, eya qeu kesiyake, pakimo solaŋoka qebinŋone gereune okan ŋonikei, eya wane ŋei natne eŋe ramami, rara togon don eyamo numa so dereret maine, solaŋoka ketkele geu pakiso, aŋelo meŋenon okanmami, eya wele midaine, ŋo rara togon don yewaŋo maine mi qesiŋ ŋoniyake, eya wele midaine, so gege me wet dereret sogine eya mi qeki kesiyake.
COL.3.1	Ŋine mo Kaisaleŋo Yesurop ma wirik ŋungi wisikae wiyekoi, eya wane ŋine wetŋine motpi, weti qeli kotino yeye kinekine pamaike eyao payake, eya wane urataine maikei, yewao Kristo eŋe Ŋei Waom wane metino, Kaisale wane wonino metmaike. 
COL.3.2	Eya wane ŋine wet dereret ŋine motpi, kinekine weti wane koboine ariyake, iwa kepeo yeye kinekine pamaike, yewao misuk motpi payake. 
COL.3.3	Ŋine, mo kepe wane ra more seukkoi, ŋo ŋinane gege ŋine yemo Yesurop weneŋ Kaisale wano san siusiuko pamaike. 
COL.3.4	Ŋinane gege ŋinane wele so kine yemo Kristo, wane eŋe didiwo wakoniyake naso yewao, ŋine baŋ yaleka eŋerop weneŋ didiwo wakonikei paki, eŋane qeli ewe zonom so qelaŋan eya wane kotino biraŋuniyake!
COL.3.5	Ŋine koto ŋino kepe wane simile kinekineŋo urata ma okanmaike eya qeu siukeyake, kinekine iwa yale, ŋerep yau yaup ebu ebu, masi tanik di inerop oka okane, borikine mama wane qom wiyeki, simile zok mage mage, sigit borikine, so wetŋo ŋei natne eŋane kinekine wane bailalaŋ qole qole, eya yemo lopio so waom isisine meŋen ka okanmami. 
COL.3.6	Eya wane ŋei yaline borikine kinekine me masi tanik manik eya okane more, Kaisale sot osi osi okankau, turuŋ ene borikine ma more toma onmaike, eŋane aŋaine mi dere tewek okanmami, ŋei yaline eŋane kuteno baŋ payake. 
COL.3.7	Sogine ŋine yalewaka ŋei yewa eŋerop geu, gege ŋino tanik eyaŋo watke paki, masi kinekine yaline ma gekoi.
COL.3.8	Wane ukude yemo ŋine kinekine eya korop qeliŋ warekei wane ramaile, sot osi osi, wet togon, so kotoka ŋaba wetke mage mage, so don borikine me don sinoine sogino ŋinera kima natne eda edan, eya mane misuk piŋino ŋine sakesiyake. 
COL.3.9	Ŋine doku tautau magu isisine natne eŋerop misuk okan nagukei, onoka wane ŋine koto ŋinane wet dereret sogine tanik manik ŋine qotkoine rop kine mane manerop okanbi, bori worine eya mo qeliŋka warekoi. 
COL.3.10	Pakimo ŋine ŋei musele okangoi, eya yemo Waom oŋom ŋibuki mo, ŋine ŋei musele okangoi, eya wane eŋe dereret musele natne zok manerop koso ŋibonge, paki eŋe ŋibuki ŋine ŋei musele, so eŋine tanik manik so kait toqaine eya wakon lulukkoi 
COL.3.11	Ŋene mo ŋei musele okangone, eya wane weleine, yemo ŋene Grik ŋei eŋane tego me Yuda ŋei eŋane tego mida, me ŋene solaene mo kita kitatne me mi kita kitatne, kubai ŋei me sawek ŋei, ŋene taongo ŋine me mat ŋeine, qelit qeqe me ŋei wawaine, midakaka, Kristoŋo yemo korop, kotozo qeturaŋ ŋone ge waremaike, so gege me wet dereret sogine eya esopka ŋebongi paki, korop gege muselo ŋebu biraŋon okangi paki, oŋom keuzo ge waremaike.
COL.3.12	Ŋine Kaisaleŋo mo ma wesakŋunge, eya wane ŋine eŋane ŋei ŋerep okane gemami, eŋe ŋinane zok manerop siminkamaike. Eya wane ŋine masi tanik kinekine iwa yale eyaŋo maine okanikei, kima natne eŋane zok manerop qom borik okanikei, so maulukonikei. Ŋine ŋinŋine ma ket biranagu more, ŋei bororom okanonikei, so ŋei edo mataliŋunbi, eya wane ra qom gerep misuk maratkaikei, wet momoine, eyaŋo takotŋine okangi, birau kesiyake. 
COL.3.13	Ŋo ŋei mane keuŋino, eŋe don mane kimaineŋo kinekineine mane mo matali mangeo, eŋe umat yewa mawaluke more, kimainane sot eya qelige maniyake, ŋinane sot turuŋŋine eya mo suwaine ŋo qelige ŋibonge, eya wane ŋine yalewaka kima eŋane sot turuŋene eya qelige ebonikei. 
COL.3.14	Ŋine wet dereret ŋineŋo kima kopŋine ŋei ŋerep natne eya ebu maliponlukkei, masi yewaŋo tanik manik natne, eya korop yuwanka waremaike. Pakimo, eyaŋo suwa wakone togole yakeo, yemo maine wet qedugu okora okora, eya wakoni yake. 
COL.3.15	So eŋe ŋine yale waka sikanŋungi, bororomgo okan nagukei, paki mo bororomgo wet maep korop gege, eyaŋo wetŋine warekaki, maine geulukkei, Waom eŋe ŋidora newanŋungane, ŋine sola bikum weku okane more, wet maep okan luluke gekei, so naso baŋem Waom wane bakom kito mawaka gekei. 
COL.3.16	Kristo wane don korop riwe moriyanine suwaine, eyaŋo yemo ŋinane koto ŋino ket more payake, kito amanagu qe managu so ma togole qe togole eya mo wet dereret korop okangei, Sam ekapko ŋine eŋet kitokei, kisi maep eŋet musele kitokei, so bakom eŋet kitokei, Kaisale koto ŋineŋo oi bakom okan kau paki eŋet kitokei. 
COL.3.17	Yeye kinekine okangei me rakei, yemo korop Waom Yesu wane eŋetko ora okangei, eya mo ŋine eŋe bakomine kito more Kaisale Magak oi bakomine kitokei.
COL.3.18	Ŋerep, ŋine ŋaokop ŋine eŋane bango ge more aŋa ene tewekkei, ŋine doku tautau magu gemamiŋo yemo yale okane gekei, masi me tanik manik yewaŋo suwaineze Yesu wane kaitko mayakatne okaniyake.
COL.3.19	Ŋei, ŋine ŋanowe kopŋine wet maep okanongei, so don togole misuk okanongei, paki weteene mau misuk sigile yake, ŋineŋano wekop ŋine eŋane siminŋuniyake.
COL.3.20	Ŋerep medep nigatne, ŋine yewa mo doku tautau magu ŋinane urata so numa ŋine togogole naso baŋem nabok magak kinekine wane ra ŋunbi, aŋa ene tewekeu, Kaisaleŋo detki ŋinane simile kayake.
COL.3.21	Nabok magak ŋine doko ŋine okan onbi, soteene osiki busu misuk lelekei, ŋine ŋerep mede wekopŋine sot osi osiwo okan onbi, kotoene misuk matalikei, eŋe yale okan ikeiwo, yemo eŋe urata wele mane maine mama wane mi wetkekei.
COL.3.22	Urata medep ŋine ware warekop ŋine, eŋane don kinekine korop eya tewekkei, ŋine don kelok okane more eŋe osop osop geu, eŋane ra more me edo ŋunikeiwane ra urata maine maikei. Yale mida, ŋo ŋine weti suwainane kaetŋungi, ŋine naso baŋem dereretŋoka nasoo, numaino, mau mena geyakane wetkeu, paki makei. 
COL.3.23	Ŋine urata kinekine natne makei eya korop maine so togole zonom gorop so simile dere more wet korop togogoleka mauluke maikei so Waomŋo detki menageyakane wetke makei, ŋo ŋei edo detpi mena geyakane, eya midakaka. 
COL.3.24	Ŋo detmami, ŋine Waomŋo baŋ turuŋine ŋiboniyake, eŋe mo oŋom ŋei ŋerep magukoune eŋane biŋek kinekine wareki pamaike eya baŋ ŋine weneŋ ŋibongi makei, Kristo eŋe ŋei Waom welekatne, ŋine aŋaine teweke qelitine qe okanbi, oŋom ŋinane ware ware wele okanŋuniyake, yewao baŋ ŋibongi makei. 
COL.3.25	So ŋei mane eŋe borikine mama, urata borikine mayake, eya wane turuŋine yemo eŋe baŋ lewine borikineka mainge maniyake, Kaisale eŋe ŋei gege mage enane rokopko dere wanok okanone okanmaike, eŋe baŋ ŋei borikine eya mi loloŋ oniyake.
COL.4.1	Urata medep eŋane ware warekopeene, ŋine numa maine so bileka okan onikei, ŋine mo detmami, ŋinane ware ware Waomze suwaine eŋe yale waka weti qeliwo gemaike.
COL.4.2	Ŋine meŋe meŋen wane numa togoleka matogole ma gekei, paki, ŋine meŋen kakei, naso yewao baŋ detluk kaikei, eya wane ŋine diyam ŋine mau paki, meŋe meŋen gorop Kaisale oi bakomine kito okane gekei. 
COL.4.3	Naso yewaoka Waomŋo ŋene qesiŋ ŋoniyakane, weneŋ meŋen kakei, paki mo Kaisaleŋo ŋenane numa maine lalage ŋebongi, eŋine kisi maep donine ra more Kristo wane don sane rawakone edanikene, don kisi eya yemo sogino san pake, naso iwao yemo mo wakonge, pakimo ŋei loutneŋo ka more, eya wane zok mi onmaike, kine eya wane ra more na mulap urumgo iwa bira nangoi metmaile. 
COL.4.4	Eya wane ŋine meŋen kau qesiŋ nangi eweke more, na kisi maep eya didiwo maine ra qelaŋangale, Waom eŋe naŋane yalewa wet kemaike, na urata eya maine maikale.
COL.4.5	Ŋei qelaŋine mali malipene midaine doku tautau magu ŋadino gemami, eŋerop gekei, naso yewao ŋine numa bile so dereret tanik manik koboboine okanikei, ŋine naso baŋem ewek luke more, eŋe Yesu Kristo wane numa me tanik manik bile eya sikan onikei. 
COL.4.6	Naso baŋem ŋine don maineka raikei, ŋei don kinekine desikei wane onmaike, eya raikei, paki ŋine maine detlukeu paki, don koboboine ŋei korop mainge ebonikei.
COL.4.7	Ŋenane kima maepze Tikikus, eŋe urata ŋei mayakakatne, so eŋe Waom wane uratao qelit ŋei kimaze weku mane, oŋo urata kinekine mamaile eya wane donkisi baŋ ŋidaniyake. 
COL.4.8	Eya wane na eŋe talekawe ŋinano umaike, ŋene korop iwa daleo gemaine, ŋenane don tanik manikze so kineze eya wane ŋidaniyake, so eŋe don ŋidane more, eŋe ŋinane wet mali malip ŋine, eya korop ma togoleyake. 
COL.4.9	Eŋerop weneŋ birakawe uyake, yemo Onesimus, eŋe ŋenane kima maepze mayakakatne, eŋe ŋinane maguwo ŋine ere Kolosi ŋinane kimat keŋine, eto kinekine iwa wakonmaike, eya wane don kisi baŋ korop okanŋunikeik.
COL.4.10	Aristarkus, eŋe narop mulap urumgo weneŋ metmaite, oŋo ŋine kaiwe maine ŋibonmaike, so Mareko eŋe Barnabas wane ŋeweune, eŋe yale waka ŋine kaiwe maine ŋibonmaike, ŋine eŋane don kisiine mo ra ŋidanbe detkoi, wane ŋinano u lotkeyakeo, yemo ŋine kima okane more oi bakom okankakei. 
COL.4.11	Yosuwa, eŋetine mane Yustus, eŋe yalewaka ŋine kaiwe maine ra ŋibonmaike. Ŋei iwa eŋe Yuda ŋei, eŋe karewe ŋoka narop Kaisale qeli ewe zonom inane urata mamaine, so eŋe koropŋo zok urata suwaine manerop qesiŋ nangoi.
COL.4.12	Epaprasŋo kaiwe maine ra ŋibonmaike, eŋe ŋinane maguwo ŋine ŋinŋine kima ŋine, so eŋe Kristo Yesu wane qelit ŋei, eŋe naso baŋem ŋinane ra gereunerop meŋenka okanmaike, eŋe Kaisale meŋen kaki, oŋo ŋibuki ŋine doku tautau magu wele okane more gesoke togole ŋei okora okorao lalipke okorakei, paki eŋane don wane rokopko kinekine detluke Kaisale wane simile yewaka mogare gekei. 
COL.4.13	So na eŋane kineine maine ŋidanbe, eŋe urata togogole qesiŋ ŋune more ma okanmaike, ŋine so Laodikeya matko ŋine doku tautau ŋei ŋerep eŋane so Hiyerapolis matko ŋine eŋane weneŋ. 
COL.4.14	Luka, ŋenane dokta maepze eŋane zok simin ŋonmageyake, eŋe so Demas ere kaiwe maine ra ŋibonmamik.
COL.4.15	Ŋene kaiwe maine ra ŋibonmaine, eya kima kopze Laodikeya matko gemami, so Nimpa so doku tautau magu Nimpa ŋerep kimaze mane wane matko lewaŋ okanmami eŋe ebonikene. 
COL.4.16	Ge kibi iwa dapotnom qoeki, eya wane ŋadino ge desikene, eya yaleka doku tautau magu Laodikeya matko ŋine eŋano weneŋ dapotpi, eŋe desikei. Naso weku yewaoka, na kibi mane Laodikeya eŋano qe ebongole, eya weneŋ daposikei. 
COL.4.17	So Akipus olasikei, ge Waom wano ŋine urata makone, eya manom qoe wareyake.
COL.4.18	Nae meteneŋo kibi sisinem de iwa qemaile, Na Pauloŋo kaiwe maine ŋibonmaile! Na mulap urumgo pamaile, eya desikei!
COL.4.18	Kaisale wane dan gunutŋo maine ŋinano tako rakotpa ari payake. O, Weleka!
1TH.1.1	Paulo, Sailas, so Timoti, ŋedo ŋei ŋerep doku tautau magu, Tesalonaika matko gemami, Kaisale Magak so Waom Yesu Kristo wane ŋei ŋerep, ŋinane kibi iwa qemaine, wet menaŋ so peyamŋo maine ŋinano payake.
1TH.1.2	Ŋene naso baŋem korop ŋinane Kaisale bakomine kito okanmaine, so ŋinane meŋen meŋenzo eŋetŋine ŋidora meŋenka okanmaine. 
1TH.1.3	Ŋene Kaisale Magazane kaitko wetke ra wakone olat okanmaine, yemo ŋine mali malip-ŋinane urataine mau paki wele maratka okanmami, wet maep ŋineŋo qebin ŋungi mauluk mauluk urata togole ma okanmami, so wetŋine Waomze Yesu Kristo wano tako rakotka motpi paki tomaka gemami. 
1TH.1.4	Ŋene detmaine, kimakop, Kaisaleŋo wet maep okanŋungi paki, eŋine biŋek okanikei wane ŋibu tebaŋunge. 
1TH.1.5	Ŋedo kisi maep don ŋinano ma ukone eya ŋidanŋem detpi weku wane donka mi okange, ŋo yemo zonominerop so Asu Koboboinerop weneŋ okange, so maki koto ŋino eya wane weleine wakonge, ŋene ŋinane keuwo gege daleo gekone, eya ŋine mo detkamami, ŋine menaŋgei wane yale okangone. 
1TH.1.6	Ŋine ŋenane masi yewa mogare okangoi, so Waom wane masi yewa weneŋ mogare okangoi, so ŋine wikile zok manerop yaleka detkoi, paki ŋine Kaisale wane don dere ma nogankakoi, yemo Asu Koboboineŋo simile qe watŋungi makoi. 
1TH.1.7	Ŋine yale okanbi paki Makedoniya, so Akaiya kepeo ŋine ŋei ŋerep mali malip korop gekoi, eŋe alakane ebone more, numaene sikanongoi. 
1TH.1.8	Waom wane kisi maep donŋo ŋinano ŋine suwa ariki paki, Makedoniya so Akaiya kepeoka mi lotkeke, ŋo siluŋ ŋinane mali malipŋine Kaisale wano pamaike, don yewaŋo yemo, mat korop rokop-keki, ŋei ŋerep korop eŋe det-warekoi, eya wane ŋene don mane ŋedo edangenane, kop mane mi okange. 
1TH.1.9	Ŋei ŋerep yewa, eŋe ŋene ŋinano sariŋem newan-ŋonbi paki, urata maŋem wele wakonge, eya wane donkisi ŋedan okanmami, sogine lopio ŋadekkau paki, Kaisale wano takotke makatake more Kaisale wele so gegeinerop eŋano ariu paki eŋane ŋei ŋerep magu wele okangoi. 
1TH.1.10	Paki eŋine Gipole, qeliwo ŋine sariyakane tomaka gemami, eŋine Gipole Yesu eŋe seuseuwo ŋine ma wisikae kaki wiyeke, eŋe gemage qeliwo ŋine sariyake, yewao ŋene mapok ŋoniyake.
1TH.2.1	Ŋine ŋidom mo detmami, kimakop, ŋene ŋine qeyare ŋungone yewa wele midaine mi okange. 
1TH.2.2	Alakan Pilipi matko ŋengu kito okangoi, so dongo biraŋonbi, ŋene ŋado ŋinano Tesalonaika matko sarikone, ŋine eya mo detmami, ŋo ŋenane Kaisaleŋo yemo eŋinoŋine kisi maep don sarike, yewa ŋine ŋidanikenane zonom ŋebongi, ŋene ŋaba eŋane kaet mi okangone, midakaka, ŋene sorin borin okane u more ra wakone ŋidangone. 
1TH.2.3	Ŋene don ŋidanmaine, yewa dere siuk kutno mida, me wet siuk, me ŋene ikopka more ŋei natne mi isi ŋunmaine, midakaka! 
1TH.2.4	Eya wane turuŋine yemo ŋei naso baŋem Kaisaleŋo detŋongi ra okanmaine, onoka wane, eŋe ŋongi menaŋgi kisi maep don iwa raikenane ra ŋebonge, ŋei edo ŋenane uratazane detpi, menageyakane mida, Kaisaleŋo detki menageyakane, oŋo ŋenane wetzane kine mo liwekka detka okanmaike. 
1TH.2.5	Ŋine mo detluk waremami, ŋene ŋinano sari more donzeŋo kelok mi okan ŋungone, me donŋo wesi aboŋ wane qom riwe riwe yewa mi kawetka ŋidangone, Kaisaleŋo ŋenane kine detlukmaike! 
1TH.2.6	Ŋene ŋei maneŋo eŋetze ŋedora mawa ŋoniyake, me ŋido, me ŋei natne edo, eya wane mi rakone. 
1TH.2.7	Welekatne, ŋene Kristo wane aposolo gemaine, eya wane ŋido mawa ŋonikei wane ŋene maine ra ŋunŋem rap, ŋo siluŋ ŋene ŋinerop ketkele gekone, ketkele geŋem paki, nabokŋo medewekoune kito qesiŋ ebu okanmaike, rokop yalewa okan ŋungone. 
1TH.2.8	Onoka wane ŋene ŋinane simileze pakane, ŋene eweke more, ŋinerop kisi maep don Kaisale wano ŋine yewaka ŋidanikenane mida, ŋene gegeze ŋinane qikkaikenane weneŋ ewekkone, onoka wane ŋinane wetze zok pake eya wane! 
1TH.2.9	Welekatne ŋine mo detmami, kimakop, ŋene urata togogole wikilerop makone! Ŋene wikile ŋibonŋem bauŋine wayakane raŋem paki kaiweo, so ruwo me sola wane urata weneŋ gereunerop makone, yewa mama mama so Kaisale wanoŋine kisi maep don yewa weneŋ ŋidangone.
1TH.2.10	Ŋine mo detmami, Kaisale eŋe yaleka detmaike, ŋene ŋinanoken tanik manik maŋem ka more malip kakoi, yemo libeka, koboboine, so sot midaine. 
1TH.2.11	Ŋine detmami, Magak maneŋo eŋine gipon borasokoune okanon okanmaike, rokop yalewaka ŋedo ŋine okanŋunŋem paki, weku weku ŋibu don girem ŋidan warekone. 
1TH.2.12	Ŋene ŋidane ma togole ŋungone, ŋene wetŋine ma pesekone, so takotke gege ŋineŋo geu, Kaisale kima okan kayakane qebin ŋungone, oŋo ŋidora newanŋune okanmaike, eŋinerop gekei wane so eŋine Gege Togon Mat Urumgo so qeli ewe zonom kotino.
1TH.2.13	Sogine ŋene Kaisale bakomine kito okanikei wane ŋidangone, so kine mane iwa yale, eya wane ŋene yaleka naso baŋem Kaisale bakomine kito okanmaine, ŋene Kaisale wane don ŋinano ma sari ŋidanŋem, ŋine yewa detpi paki ma nogankakoi, eyamo ŋei mane wane don yale midakaka, ŋo yemo Kaisale wane don welekatne iwa pamaike, yewa ma nogan kakoi, ŋei Kaisale malipka okanmami, ŋinane kotoŋino urata ma okanmaike. 
1TH.2.14	Ŋine, naŋane kimakopne, ŋinano masi tanik wakonmaike, masi tanik weku yewaka Kaisale wane doku tautau magu, Yuda kepeo gemami, eŋano wakonge, ŋei ŋerep yewa eŋe Kristo Yesu wane magu, ŋine ŋinŋine matŋine wekuwo ŋine, ŋei yewa edo wikile ŋibonmami, rokop weku yewaka eŋe Yuda ŋei kimakopene edom wikile ebongoi. 
1TH.2.15	Eŋe Waom Yesu qeu paki propet engukoi, eso koso ŋene ŋengu esopŋon okanŋongoi, eŋe Kaisale kima mi okanka okanmami, eŋe kisi maep ŋei korop ŋabaon okanmami! 
1TH.2.16	Eŋe soringeu paki kitatŋongoi, ŋene qelaŋ ŋei kisi maep don edanŋem, eyaŋo koso ebuki maine menageu rap, masi yaline ma okangoi, iwa yemo sotene naso baŋem borikine kutno ma wakoi, paki yekuwat namo Kaisale wane busuŋo ŋado qoe kuteno wake pamaike, eyaŋo enguki mida lelekei.
1TH.2.17	Eso ŋene qeliŋ ŋungone, yemo kimakop, wet korop mi qeliŋ ŋungone, yemo solaŋoka qeliŋŋune, nasomde bamgoka biraŋune gemaine, paki wetzeŋo yemo ŋinano pamaikane, ŋene koso ŋine manerop ŋunikenane zok urata suwaine makone! 
1TH.2.18	Ŋene ŋinano koso zinge ukenane ŋonge, na Pauloŋo atakine atakine ukalane soringekole, ŋo Ŋei Borikineŋo numa kitatŋongi mi ukone. 
1TH.2.19	Ŋado baŋ koso Waom lotkeyake, naso yemo ŋine, natne eŋane ketkele mi okangei, midakaka! Ŋene baŋ ŋinanoka gege maikene, ŋene eya wane wetze ŋinaneka pamaike, ŋene baŋ nasoo gege togon ge ari gekene, eya mo ŋene ŋinanoka, yemo kine iwa yale wane, Waomze Yesu Kristo ŋado koso zinge sariki, ŋenzarek orodoŋ kaitino okorakene, yewao yemo ŋene ŋido ŋenane oi bakomze kakapa suwaine baŋ tebakau sariyake. 
1TH.2.20	Welekakatne, ŋine ŋenane mawa mawaze so ŋenane oi bakomkopze! Baŋ kakapa suwaine manerop ma wa-one ŋebongei.
1TH.3.1	Ŋene yewa koso kiroine mi ma okorakenane rokop okange, pakiso ŋene ŋenzeka Atens mesikenane rakone. 
1TH.3.2	Ŋo kimaze Timoti eŋe yemo talekaŋem uke, eŋe ŋenerop Kaisale wane urata maki paki Kristo wane, kisi maep don yewa ra okanmaike, ŋene talekaŋem ŋinano uke, yemo matogole ŋuniyakane so mali malipŋine qesiŋkaki ma togole more togoleka okorakei wane. 
1TH.3.3	Paki, ŋinano ŋine natneŋo peleke more, mi zingekei, onoka wane wikile wakile so umat pamaike eya wane, ŋine ŋidom mo detmami, wikile wakile yaline eya yemo Kaisale wane dereret so numa me gege sotakine, ŋene yalinerop weneŋ okora urata maikenane maine detmaike. 
1TH.3.4	Ŋene ŋinerop gekone, naso yewao mo alakan ŋidane rakone, ŋene wikile wakile baŋ okanŋonikei, wane ŋine mo detluk waremami, ŋidangone eya wane rokop wakon waremaike. 
1TH.3.5	Na yalinane rawe paki, Timoti talekawe uke, na yewa maine mi ma okorawe rap, eso eya wane mali malipŋinane kine kayakane talekawe uke, welekatne, Liwe liwek ŋeiŋo mo liwek ŋungi rap, paki kelok okanŋungi, paki maki ŋenane urata eya, mo korop wele midaine okane, mida leleki rap, eya desikalane Timoti talekawe uke.
1TH.3.6	Timotiŋo ŋinano ŋine mo zinge ŋenano sari lotkike, eso eŋe ŋinane don kisi maine yewa ma sariki paki, mali malipŋinane so wet maep ŋinane don ŋedange. Ŋine naso baŋem ŋenane detpi menaŋ okanmaike, so ŋene ŋine ŋunikenane ŋon okanmaike, rokop yalewaka ŋine ŋene ŋonikei wane ŋun okanmaike, eya wane donkisi ŋedangi detwarekone. 
1TH.3.7	Eso umat kinekine so wikile wakileŋo kotozo wikile ŋebongi dere geŋem kimakop, ŋinane kisi maep don ma gege ŋinane donŋo ma togoleŋonge, ŋinane mali malipŋineŋo ŋene ma togoleŋonge. 
1TH.3.8	Onoka wane, ŋine gegeŋine Waom wano motpi paki, togole okorakeiwo, ukude ŋene gege wele gekene. 
1TH.3.9	Ukude ŋene maine ŋinane raŋem paki, Kaisale bakomine kitokene, ŋene eŋe bakomine kitokene, yemo onoka wane mida, ŋene ŋinane ra more wet menaŋ suwaine Kaisalezane kaitko magemaine, eya wane. 
1TH.3.10	So ŋene kaiweo so ruwoo, ŋene eŋe ŋenze wetze kotinoŋine korop olat okanmaine, yemo detŋongi uŋunŋem paki, mali malipŋine midawe raki, koso takotke ma togole ŋibongenane.
1TH.3.11	Kaisale Magaze oŋom, so Waomze Yesu Kristo etom maine ŋenane numaze ma suwatkeuk koso ŋinano sarikene! 
1TH.3.12	Waomŋo ŋinano eŋine wet maep ŋineŋo maine maki, ŋidomka eŋane wet maepko kima kima okangei, so ŋei ŋerep korop ŋine Waom eŋe oŋom maki eŋane wet maep eyaŋo ŋinao suwa ariyake, paki kakapa okangi, ŋene ŋine wet maep okanŋun okanmaine, yale okanikei. 
1TH.3.13	Numa yalewa oken okangi paki, eŋe baŋ maki ŋinane mali malipŋine eya togoleyake, so ŋine baŋ koboboine so libe qot qole okanikei, paki, Kaisale so Magazane kaitko okorau baŋ Waomze Yesu sariyake, naso eyao eŋine biŋek so magukoune okangene.
1TH.4.1	Kimakop, ŋine gege daleo geu, gegeŋine yewaŋo Kaisale kima okan kayakane, ŋenano ŋine kau paki waetne makoi, numa yewa, yemo ŋine mo maine gemami, pakimo iwa yemo ŋene koso ra ŋunmaine, so qebin ŋunŋem, ŋine Waom Yesu wane eŋetko koso manerop okanikei. 
1TH.4.2	Ŋene suwaineze, Yesu wane eŋetko don kinekine korop ŋidangone, eyamo detwaremami. 
1TH.4.3	Kaisale wane simileŋo yemo, ŋinane iwa yale dere ŋibon okanmaike, eŋe ŋine koto ŋine libe libe geu paki, borikine yau yaup mama bailalaŋ yewa qeliŋkaulukkei wane ra okanmaike. 
1TH.4.4	Ŋei bonep bonep ŋine iwa yale desikei, ŋanom weku eyaŋo, koto ŋino libe libe so, ewe kito kito eya wane numao okorakene. 
1TH.4.5	Bailalaŋ mane wetke more, qelaŋ edo Kaisale mi detkau paki okanmami, yale misuk okanikei. 
1TH.4.6	Yalinao ŋei maneŋo kimaine ŋerep wane ra misuk matali kayake, me eya wane misuk isikayake, ŋene don iwa yemo mo alakan ŋidangone, ŋene togoleka girem don ŋidane rakone, borikine yaline maikei, ŋei yewa eŋe Waomŋo baŋ turuŋine eboniyake. 
1TH.4.7	Kaisaleŋo kotoze dika gekenane mi ŋedora newanŋonge, midakaka, kotoze libe libe gekenane newanŋonge. 
1TH.4.8	Eya wane ŋei mane eŋe don iwa ŋadek kayakeo, eŋe ŋei me ŋenane don mi ŋadek kayake, eŋe Kaisale, ŋadekkayake, so Asuine koboboine ŋibon okanmaike eŋe eya mo weneŋ ŋadek kayake.
1TH.4.9	Ŋine kisi maep don dere mali malip korop okangoiŋo, kimakop ŋine wet maep okanonikei wane, don zok mi qe ŋibonikene, Kaisale oŋom kimakop ŋine wet maep daleo okan onikei, eya wane kine mo kito ŋibonge. 
1TH.4.10	So ŋine kimakopze korop Makedoniya kepeo ge arimami, numa yaleoken okane wet maep okan onmami, ŋo siluŋ kimakop, ŋene koso manerop okanlukeu suwayakane qebin ŋunmaine. 
1TH.4.11	Ŋine wet dereret ŋine togogole motpi paki, ari sari so don ukat mi okane more mat ŋino doŋmane metlukeu paki, meteŋineŋo ŋinŋine urata mauluke maikei paki, gegeŋine maratkaikei, ŋene alakan don ŋidangone yale okangei. 
1TH.4.12	Ŋine numa yaleoken okanbi, qelaŋ eŋe ŋune eweŋine kitokei paki, ŋine kinekine mane wane mi ŋaŋaekei.
1TH.4.13	Kimakop, ŋene ŋei seukkoi, eŋane don welekatne iwa ŋidanŋem detpi paki, kisi maepene midaineŋo wet borik okan okanmami, yale misuk okanikei. 
1TH.4.14	Ŋene detlukmaine, yemo Yesu eŋe seukki paki koso wisikae wiyeke, wane ŋene detlukmaine, yemo ŋei Yesu malipkau paki eŋe Kaisaleŋo baŋ Yesurop weneŋ ebuki gege togongo arikei.
1TH.4.15	Iwa yemo Waom eŋine don ŋine ŋidanŋem detpi, wisikaune gemami ŋene Waom sariyake, naso yewao ŋei alakane seukkoi, eŋe yuwan one more ŋedo baŋ lewine mi alakanikene. 
1TH.4.16	Yewao yemo bokawoka suwaine bokaki, aŋelo suwainane don wakongi, Kaisale wane romon taron wakone paki, Waom eŋine baŋ qeliwo ŋine sari kesiyake paki, ŋei mo sogino Kristo detlukkau paki seukkoi, edo gege togon wane alakane wisikae wiyekei. 
1TH.4.17	Wiyeu, mo ŋene wisikaune gekeneŋo, naso yewao korop baŋ qeturage eŋerop weneŋ kezoŋ kutno wa keuwo Waom marat kaikene, paki ŋene baŋ Waom gorop banine tako rakot ge arikene. 
1TH.4.18	Eya wane ŋine don iwaŋo wetŋine ma pesekŋungi wet maep okannagu gekei.
1TH.5.1	O, kimakop, iwa yemo kaiwe ma nasoo, masi kinekine iwa wakoniyake, ŋine mi ŋaŋaemami, wane mo mi qe ŋibonikene. 
1TH.5.2	Ŋine ŋidom kine mo detlukmami, Waom sariyakane naso yemo kobu mama ŋei maneŋo ruwo sanka sari okanmaike, yalewa sariyake. 
1TH.5.3	Ŋei ŋerep qelaŋ eŋe raikei, “Kine kine korop yemo qamen sororokmaike, so maine,” paki, eyaka kinekine kaetneropŋo baŋ engu matali oniyake! Eŋe baŋ mi kakakka arikei, eyamo baŋ ŋerep mane medep mayakane gae poradaŋso maki qisemaike, yale okanoniyake. 
1TH.5.4	Ŋo ŋine, kimakop, yemo panaman koto mi gemami, Wane Waom wane Naso yewaŋo poradaŋ so, ŋibuki kobu mama ŋei yale mi qisekei. 
1TH.5.5	Ŋine ŋei ŋerep korop yemo qelaŋan wane biŋek, ŋine kaiwe wane biŋek, ŋene ruwo goiŋ wane biŋek midakaka, me panaman wane biŋek midakaka. 
1TH.5.6	Eso eya wane ŋene ŋei natne eŋe kulu pau qesiŋone more ŋene kulu seuseune misuk paikene, ŋene wet wisika diyamze maŋem paki kotozane sawe gekene. 
1TH.5.7	Ruwo keremaike, naso yewao ŋei ŋerep eŋe kulu pa okanmami; ruwo keremaike, naso yewaoka ŋei ŋerep eŋe doku togole neu paki wet siuk ma wakone okanmami. 
1TH.5.8	Ŋo ŋene kaiwe wane biŋek okangoneŋo, yemo kotozane sawe gekene. Ge more mali malip so wet maepŋo sukukuze okangi, biraŋem ket kawet ŋoniyake, paki wetzeŋo mena menaŋ wane dere tebaka gege yewaŋo marokze okangi biraŋem ket qorot ŋoniyake. 
1TH.5.9	Kaisaleŋo eŋine wet gerepinane wikile marat kaikenane mida, yemo Yesu Kristo wane raki paki, mena menaŋ wane welaine okangenane ŋebuke, 
1TH.5.10	oŋo ŋenane ra seukkane ŋene eŋerop weneŋ wekuwoka gekene, wisikaune gemaineo, me seuseu marat kaikeneo eŋe sariyake naso yewao qeturaŋ ŋoniyake. 
1TH.5.11	Eya wane ŋine iwa okane gemami, yale okanbi paki auye matogole qetogole okanikei, so kito qe qesiŋ okan nagu gekei.
1TH.5.12	Ŋene ŋine qebin ŋunmaine kimakopze, yemo ŋinane keuŋino wikile urata mamami, eŋe mauluke eweene kitou paki aŋaene tewekkei, ŋeiwa Waomŋo alakane ŋibonikei so sikan ŋunikei wane ma wakon onge eya qesiŋonkei. 
1TH.5.13	Eŋane detpi zok manerop wayake, so wetmaep okanonikei, onoka wane eŋe urata ŋinano mamami, eya wane, ŋinŋine keuŋino yemo peyamka paki gekei.
1TH.5.14	Ŋene togoleka qebinŋunmaine, kimakopze, Ŋine ŋei taboŋ bau wawa gemami, eŋe don girem edanikei, ŋei kaet gege kito qesiŋ okanonikei, ŋine ŋei korop eŋe bororom okanonikei. 
1TH.5.15	Ŋine ŋinano ŋine kau ŋei maneŋo borikinane turuŋ mako makok misuk okaniyake, ŋo ŋine naso baŋem yemo wetŋine weku motpi paki, ŋine ŋidomka mauluknagu gekei, so ŋei natne korop okanonikei.
1TH.5.16	Wet menaŋ kutno naso baŋem ge arikei. 
1TH.5.17	Meŋe meŋen gorop naso baŋem gekei. 
1TH.5.18	Kinekine korop yewa wane bakom kito kito okane gekei, iwa yemo Kaisaleŋo ŋido gegeŋine Kristo Yesu wano paki, yale okane gekei wane ra ŋune okanmaike.
1TH.5.19	Naso Asu Koboboineŋo kinekine mane maikeiwane ma wisikaeŋungi, ŋine leŋka more misuk qewoloŋgei. 
1TH.5.20	Kaisale wane Asu wane pidon ŋidanbi misuk dere ŋadekkaikei. 
1TH.5.21	Kinekine korop dere qewazae warekei, maine yewamo magekei. 
1TH.5.22	Eso borikine kinekine yemo ŋadekkaikei.
1TH.5.23	Kaisale peyam ŋebo ŋebon wane kine so welaine, oŋom ŋinane wisika gegeŋine maki eŋino ariki sauke mauluk okanŋungi korop kuneneŋ maine okan warekei, paki warekaki wet dereret so kepe sola oŋa oŋa korop sot midaine mayakatneka ge mageŋem, Waomze Yesu Kristo koso zinge sari lotkeyake. 
1TH.5.24	Eŋe oŋom ŋidora newan ŋunmaikeŋo baŋ yewa okan ŋuniyake.
1TH.5.25	Kimakop ŋenane yaleka meŋenkaikei.
1TH.5.26	Kimakopze korop eŋe mete au au okan warekei.
1TH.5.27	Na ŋine ra qebin okanŋunmaile, Waomzane eŋetko, wane ŋine kibi iwa kimakopze doku tautau magu ŋei ŋerep korop dapore edanbi desikei.
1TH.5.28	Waomze Yesu Kristo wane mena menaŋŋo ŋinano pa ari payake. O, Weleka!
2TH.1.1	Paulo, Sailas so Timoti ŋedo ŋei ŋerep doku tautau magu, Tesalonaika matko gemami, Kaisale Magak so Waom Yesu Kristo wane ŋei ŋerep, ŋinane kibi iwa qemaine. 
2TH.1.2	Kaisale Magak so Yesu Kristoŋo maine wet menaŋ so peyam ŋiboniyake.
2TH.1.3	Kimakop, naso baŋem ŋene ŋinane raŋem paki Kaisale bakomine kito okanmaine. Ŋene iwa okanmaine, yemo mayakatne, onokawane ŋinane mali malipŋineŋo zok manerop suwamaike, so wet maep ŋine bonep bonep yewaŋo doku tautau magu okan nagumami, yewaŋo mo zok kakapa suwaine okanmaike. 
2TH.1.4	Kine eya wane, ŋene ŋedom Kaisale wane doku tautau magu gemami, eŋane keueno ŋene ŋinane don kisi ra mawa ŋune okanmaine, ŋene ra edane mawaŋune okanmaine, yemo ŋaba edo masi worik okanŋunbi, ŋine wikile so wet borik korop geu paki, mali malipŋine mi qorodoŋgi soringeu paki, togogole malipka okoramami paki, umat so wikile kinekine korop teweke okoramami, eya wane.
2TH.1.5	Iwa yemo ŋinano kinekine wakonmaike, eyaŋo iwa yale sikangi ŋene kamaine. Kaisale wane wano wanok koboine, eŋe baŋ ŋinano mayake, onoka wane ŋine ŋidom kine mo korop iwa kamami, yalinane, ŋine baŋ gege togon Mat Uruminane kotino wake waket wane rokop maratkaikei wane ŋine wikile kutno gemami. 
2TH.1.6	Kaisaleŋo detki koboine pamaike, eya wane rokop baŋ okanŋoniyake, ŋine wikile ŋibonmami, ŋei yewa eŋe wikile eboniyake. 
2TH.1.7	Ŋo wikile detmami, ŋine yemo magunut ŋungi paki, ŋene yaleka okan ŋoniyake, eŋe iwa baŋ okaniyake yemo Waom Yesu eŋine lotkeyake, naso yewao aŋelo magukoune zonominerop loutne eŋerop qeliwo ŋine sari okanŋoniyake. 
2TH.1.8	Gerep bolamgorop sariki paki Kaisale mi detka okanmami, ŋei yewa so Waomze Yesu Kristo wane Don Maine yewa dere ŋadek okanmami ŋei yaline korop engu matalioniyake. 
2TH.1.9	Ŋei yewa eŋe turuŋine bori wori wane wikile togogole maratkau Waom kaitino ŋine so zonomine togogolane saraino, ŋine ebu mapok one biraongi arikei. 
2TH.1.10	Eŋe sariyake, Kaiwe Naso yewao yemo, ŋei ŋerep magukoune korop eŋano ŋine qeli ewe zonom mayakane, so mali malipkorop eŋanoŋine bakom mawa mawa mayakane, ŋine yaleka weneŋ eŋane keuwo okorakei, onokawane ŋene don ŋidangone, yewa ŋine dere malipkakoi, eya wane.
2TH.1.11	Kine iwa yale wane, ŋene naso baŋem ŋinane meŋenka okanmaine, ŋene Kaisaleze olatmaine, yemo ŋine gege gekeiwane raki paki, ŋidora newanŋunge, eya wane rokopko gekei wane, olat okanmaine, wane eŋe eŋine zonomŋo maine qesiŋŋungi, kinekine maine korop okangei wane wetkemami, yewa okanwarekei, paki mali malipŋinane urata wele maratka warekei. 
2TH.1.12	Numa yaleoken okanbi, Waomze Yesu wane eŋetineŋo ŋine ŋibu wiyeyake, ŋo ŋido eŋane eŋetine ma wiyekei, iwa yemo Kaisaleze so Waomze Yesu Kristo qomine rarainane yale okan ŋuniyake, eya ŋene ŋinane meŋenka okanmaine.
2TH.2.1	Kimakop, Waomze Yesu lotke lotkeinane so ŋenze eŋerop weneŋ maratnagu gege wane don iwa yale ŋidanmaile, 
2TH.2.2	isi ŋei natne eŋe rakoi, Waom sariyakane nasoine mo lotke more yuwanŋunge, yale ra ŋidanbi ŋine ikopka wetŋineŋo misuk dere siukkei, me mi qisekei. Ŋinano ŋine ŋei natneŋo Asu wano more raikei, me ŋenane aŋao more ŋidanikei, me raikei edo kibiwo qe ŋebongoi, yale ŋidanikei. 
2TH.2.3	Don kinekine yale, me yale ra isiŋunbi misuk desikei, Waom wane Naso ikopka mi bomileyake, alakane kisi maep Matali Qetali Mama Ŋei yewa wakone pakimo, Borikine Mama Ŋei eŋe gerep sorao wane biŋek, ketki zeyakane didiwo wakoniyake. 
2TH.2.4	Eŋe baŋ ŋei eŋe yeye kinekine korop eya wane ra meŋenka okanmami, so ŋei eŋe yeye kinekine mayakatne ra okanmami, yewa ŋabaka wareyake. Eŋe baŋ eŋine eŋetine mawa naguki paki, natne korop ebu ket biraoniyake, paki Kaisale wane Bakom Urumgo ari waketki paki pese mere eŋinane “na Kaisale” rayake.
2TH.2.5	Na ŋinerop gekole, yewao iwa wane mo korop ŋidan warekole, ŋine eya mi detmami me? 
2TH.2.6	Ŋo iwa yemo wakonbe rakimo, kinekine maneŋo leŋkamaike, eya ŋine mo detkamami, nasoine pamaike, yewao yemo Borikine Mama Ŋei, yewa eŋe baŋ didiwo wakoniyake. 
2TH.2.7	Borikine eŋe urata mo sanka ma okanmaike, ŋo tanik daleo wakoniyake, eyamo ikop mi wakoniyake. Eŋe paki ŋei mane maŋo mainkaki zinge okanmaike, eya maki masikaniyake. 
2TH.2.8	Pakimo Borikine Mama eŋe baŋ didiwo wakongimo, Waom Yesu wane Asuineŋo aŋaino ŋine baŋ saketki paki qeyake, paki didiwo sari lotkeyakane qeli ewe zonomineŋo qe kito pelekki siukeyake. 
2TH.2.9	Borikine Mama Ŋei yewa, eŋe baŋ Ŋei Borikine eŋane zonom yewarop sariyake, paki masi kinekine togole mayake, so tanik kinekine isisine so qotkoine de kuneŋine mayake. 
2TH.2.10	So ŋei midakei wane biŋek gemami, eŋe borikine maikei wane, wet masiuk okanoniyake, eŋe midakei yemo onoka wane mida, eŋe don wele dere mena menaŋ yewa mi malipka more ŋadekka okanmami, eya wane midakei. 
2TH.2.11	Kine iwa yalinane, Kaisaleŋo liwe liwek wane zonom suwaine talekaki ket more, ŋei eŋane keueno urata maki, eŋe isi don wele midaine yewa dere malipkaikei. 
2TH.2.12	Eya wane weleine yemo ŋei korop eŋe don wele eya mi malipkamami, ŋo eŋe eya ŋadeke more borikine-enane simile eyaŋo zok manerop det okanmami, eya wane eŋe baŋ turuŋine wikile zok suwaine manerop marat-kaikei.
2TH.2.13	Kimakop, ŋine Waomŋo wet maep okanŋun okanmaike, ŋene eya wane ŋinane Kaisale naso baŋem bakomine kito okanmaine, Kaisaleŋo mokaka koso ŋibuyakane ma wakon ŋunge, yemo Asu wane zonomŋo ŋibuki Kaisale wane ŋei ŋerep magu libe libe okangoi, so mali malipŋineŋo don wele dere malip kakoi, yale okangoi wane, Kaisaleŋo koso ŋibuke. 
2TH.2.14	Ŋene don maine ŋidangone yewao, Kaisaleŋo ŋidora newan ŋunge, eŋe newan ŋunge, yemo ŋine Waomze Yesu Kristo wane qeli ewe zonom yewa welaine okane ma gekei wane. 
2TH.2.15	Eso eya wane kimakop, ŋine togogole okorau paki, don wele kito ŋibongone, aŋaŋo ŋidangone, me kibiwo qe ŋibongone, yewa malilipka okorakei.
2TH.2.16	Waomze Yesu Kristo oŋom, so Kaisale Magazeŋo wetmaep okan ŋonge, so eŋine wetne mayakakatnane wetpesek papatogon yewa, ŋenane biŋek rake, eya toma kakenane ra ŋebonge. 
2TH.2.17	Oŋo maine ŋinane kotoŋine maki qaeyake, so ma togoleŋungi togole more urata maineka maikei, so don mayakatneka raikei.
2TH.3.1	Kimakop, ŋenane rau paki meŋenkau, Waom wane donŋo tako rakotka suwa ariki qeli ewe zonomine ŋinane keu ŋino wakonge, yalewaka wakone ariyake. 
2TH.3.2	Eso koso yaleka meŋenkau, Kaisaleŋo ŋei borikine mama so tanik manikene qotkoine eŋane meteo ŋine makokŋoniyake, onoka wane ŋine mo detmami, ŋei koropŋo Kaisale wane don dere malipka mi okan okanmami.
2TH.3.3	Ŋo Waom yemo raki togole togole, eya wane eŋe baŋ ma togoleŋuniyake so wareŋungi, Ŋei Borikineŋo mi ŋibu teba ŋuniyake. 
2TH.3.4	So Waomŋo ŋinane raki paki wet pesek ŋebonmaike, ŋene detlukmaine yemo ŋene don ŋidanmaine, yewa ŋine dere ma okanmami, wane ŋene koso don ŋidanŋem ŋine baŋ dere takotke ma okane gekei.
2TH.3.5	Waomŋo maine kotoŋine iwenkaki, Kaisale wane wet maep yewa qeirop dere ketpi paki, Kristoŋo togogole okora umat teweke ŋebonge, yewa detluk kaikei.
2TH.3.6	Kimakop, Waomze Yesu Kristo wane eŋetko ŋene togoleka ŋidanŋem detpi, kimakopze doku tautau magu natneŋo taboŋ qewoloŋ ge okanmami, eŋe ŋedo don kito edangone, yewa mi teweke mogare ge okanmami, ŋei yaline eŋe korop kakakŋone arikei. 
2TH.3.7	Ŋine ŋidom kine mo det-lukwaremami, eya wane ŋene okangone eya wane rokopka ŋine okanikei, ŋene ŋinerop geŋem paki, taboŋ qewoloŋ mi gekone. 
2TH.3.8	Ŋene ŋei mane wano ŋine sola qesiŋ mane lewine midaine mi omakakone, midakaka, oma kaikenane turuŋine yemo ŋene urata makone, so wikile detkone, kaiwe so ruwoo urata togogole makone paki, natne ŋine wikile urata mi ŋibonikenane, yale okangone. 
2TH.3.9	Ŋene iwa okangone yemo, ŋene aposolo ŋetne wesi aboŋ wane qesiŋ ŋonikei wane ra ŋunŋem rap, ŋo ŋene ŋinano ŋine sola qesiŋ mane mi ra ŋunŋem ŋebongoi, yem midaka, ŋene eya okangone, yemo ŋine ŋene okangone, yewa kau paki mogare, yalewaka okane gekeiwane numa sikan ŋungone. 
2TH.3.10	Ŋene ŋinerop ge more, iwayale ŋidangone, “Ŋei mane urata mayakane bauine wakiso, ŋine ŋara misuk manbi neyake!”
2TH.3.11	Ŋene don iwa ramaine yemo onoka wane, yem ŋene detŋem, ŋei natne eŋe ŋinane keu ŋino taboŋ qewoloŋ geokanmami, eŋe urata mane mi mama yaup ŋei natne eŋane uratao dongoka welaineŋo qole qole don yauwine rau paki, qeweloŋ geokanmami. 
2TH.3.12	Ŋene Waom Yesu Kristo wane Pidon wane ŋei yewa togoleka edane more, girem don iwa yale edanŋem detlukkei, eŋe pese ketluke mere urata mau wele wakongi, enŋeno ŋine ŋara doku mane qene okangei. Ŋine yale mi okane more ŋara yaup gumeonikei, yemo ŋine ŋei yewa ŋido numa bile mi sikan-onmami, ŋo ŋine qeliŋone more ŋara mawalukeu, eŋe edom urataine ma ŋara marat-kaikei, yemo maine ŋinano umat mida leleyake.
2TH.3.13	Ŋo kimakop, ŋine yemo siluŋ masi tanik maine okanikei wane, bauŋine misuk wayake. 
2TH.3.14	Yewao ŋei maneŋo don korop kibiwo qe ŋibonmaine, iwa baŋ dere mi tewekeyake, eŋe yale okangiso, ŋine kineine detkau paki, kinekine mane misuk okanka more qeliŋkau, eŋineka geyake. Paki kineine dere baŋ gamukaki, wetine maingeyake. 
2TH.3.15	Ŋo ŋine ŋaba yale misuk okankaikei, eya wane turuŋine yemo kima ma more, girem don olasikei.
2TH.3.16	Waom eŋine, yemo ŋenane peyam wane kine, oŋo naso baŋem peyam maine ma wakone ŋiboniyake paki, ŋinano rokopke ware payake, Waomŋo ŋinerop korop ge wareyake. 
2TH.3.17	Na Paulo, nae meteneŋo kibi piwitne iwa qe more, kaiwe maine ramaile. Kibi qe okanmaile, korop eya wane mete kibine iwa yale mot okanmaile. 
2TH.3.18	Waomze Yesu Kristo wane mosopŋo ŋinano korop papa togon pawareyake.
2TH.3.18	O, Weleka!
1TI.1.1	Na Pauloŋo, kibi iwa qemaile, Kaisale so Yesu Kristo eto na aposolo uratao iwa makalane biranangoik, Yesu wane pi don wane gemaile, Kaisaleŋo ŋene mapit ŋonge, so nasoo Yesu Kristoŋo kinekine korop maulukeyake, ŋene korop eya wane tomaka gemaine.
1TI.1.2	Na Timoti, geŋane kibi iwa qe ginmaile, ge naŋane giponne koboine, mali malipse weku, maine Kaisale Magak so Yesu Kristo, Waomze eto mosop gane more sot turuŋone niget osiyake, paki ge wet maep so peyam gingeik.
1TI.1.3	Na Makedoniya kepeo arikalane, okane more golatkole yale okangene, so Epeso matko takotke ge natneŋo isi don kito ebon okanmami, yewa rawet onnom qeliŋgei. 
1TI.1.4	Eŋe nemu kisi rau paki, ŋei ataŋine ataŋine ge sakoi, eŋane kine rau ket sa okangi ra kito qokinerop wakon okanmaike, yale okanbi, Kaisale wane wet dereretine mi qesiŋ kamaike, ŋene mali malipzeŋoka Kaisale wane wet dereretne det lukkamaine. 
1TI.1.5	Don wele rara, yemo iwa yale wakongi menageyake, wet qelaŋan, wet koboboine so wet mali malip korop ge more wet maep marat kakene. 
1TI.1.6	Ŋei natne eŋe numa iwa qeyau more don sinoine wele midaine eya ma wakone magemami. 
1TI.1.7	So eŋe enŋenane Kaisale wane ra togon don wane kito eboebon okangei wane ra okanmami, so eŋe zok sorin borin okan okanmami, ŋo eŋe siluŋ enŋene eŋe don eya wane kine yewa mi dere qelaŋan okanmami, so eŋe yale okane more don yauyaup ra okanmami.
1TI.1.8	Ŋene ra togon don wane iwa yale det okanmaine, eya don maine, so kineine detluke more magekene. 
1TI.1.9	Kine iwa yale desikene, rara togon don yewa eŋe ŋei maine sot midaine eŋane biŋek mi okanmaike, eyamo ŋei iwa yaline eŋane biŋek okanmaike, eŋe rara togon don qe barakmami, eŋe aŋa biramami, eŋe Kaisale ewine mi kito okanmami, eŋe sot korop, eŋane masi borikine, eyaŋo Kaisale wane masi so don koboboine eya qe barakmami, so ŋene nabok magak so ŋei ŋerep yauyaup eŋe ŋei ŋerep enguwi seuk okanmami. 
1TI.1.10	So bailalaŋ ŋei ŋerep, eŋe ŋei ŋerep yauyaup marat nagumami, so ŋeiŋo ŋei edomka marat nagumami, eŋe wesi maikei wane ŋei ŋerep kobu ebumami, isi ŋei, eŋe Waom wane eŋetko ra more isisiwo ra togolemami, so eŋe borikine natne, ŋenane kito eboebon don koboine ŋabaka okanmami, rara togon don iwa yemo kinekine yalinane ra wakon ra wakone. 
1TI.1.11	Don wele eya yemo, kisi maep don, eya noŋo ra qelaŋanikalane ra more Kaisaleŋo na ra ninge, kisi maep don yewaŋo ŋedanmaike, yemo Kaisale eŋe qeli ewe zonom so mosopinerop.
1TI.1.12	Waomze Yesu Kristo eŋe zonom nine more matogole nange, eya wane bakomine kito okanmaile, oŋo detnangi menaŋgi, eŋane urata makalane ra ninge. 
1TI.1.13	Na qei bano eŋetine ra matali okanka more ŋeikoune engu kito okanone more wawaine zok manerop okan kakole, onoka waneŋo na eŋe mi malip kakole, so kineine mi dere ŋaŋaewe paki, ŋabakakole, so na yale okan kakole, ŋo Kaisaleŋo yemo naŋane qomine boriki siluŋ turuŋne qeliŋge. 
1TI.1.14	Paki, Waom eŋe manerop mosop nane more numa sikannangi, Yesu Kristo malipka more ŋei ŋerep qomne ebongalane so mali malipine weneŋ qe watke ninge. 
1TI.1.15	So Yesu Kristo eŋe borikine mama korop ma menaŋ ŋoniyakane, kepeo ketke, don iwa eya mo kisi maep don welekakatne, ŋei ŋerep koropŋo dere more malipka warekene, so qom borik desikene, noŋo sot okangole paki, borikinane biŋek suwaine okane gekole. 
1TI.1.16	Ŋo Yesu Kristo oŋo yemo ŋei ŋerep koropŋo iwa yale detluk kaikei wane, eŋe ŋei borikine me sot turuŋenerop bororom okanon mageyake, yalewa wane, eŋe alakan naŋane qom borik detki paki, makoboe biranange, yemo ŋei ŋerep koropŋo maine naŋano masi yewa make, eya ka more korop eŋe malip kaikei, so wisika gege mau paki, naso baŋem naso baŋem ge ari gekei. 
1TI.1.17	Ŋei ŋerep eŋe maine naso baŋem Kaisale wane ewine kito more oi bakom mawa mawa okanka ge arikei, eŋe naso baŋem naso baŋem gege togon ge ariyake, eŋe dezeŋo mi kakaine, so eŋe Kaisale koboboine weku. I, weleka!
1TI.1.18	Medepne Timoti, alakan geŋane rara togon, don doku tautau ŋei ŋerep eŋane propet edo wakongoi, eya wane rokopko don togon ra gingoi, iwa yale ra more ginmaile, ge don yewaŋo tebe ŋoroŋŋone okangi, kawali togoleka qe gekene. 
1TI.1.19	Paki ge mali malipŋone so wetŋone qelaŋanerop koboineka ware kanom pakep, ŋei natne eŋe wet qelaŋanerop koboine gege yewa ŋadek kakoi, wane mali malipene qororoŋgi qeyaukoi. 
1TI.1.20	Eŋano ŋine mane Himenaeus mane Alekzander, ŋei iwa ere na Ŋei Borikinane meteo bira otkole, paki Ŋei Borikineŋo wikile epongi, geuk paki ere wetetne zingeki, koso Kaisale wano zinge more ewe ma baik mi okan kaikeik wane so ere Waom wane mi niget osiyakane.
1TI.2.1	Na alakan don mane doku tautau magu edane qebin ongole, ŋine doku tautau magu edanbi, eŋe Kaisale meŋenka bakom olatpi, oŋo ŋei ŋerep korop qesiŋ oniyake. Ŋine Kaisaleŋo ŋei lewet me urata ŋei biraŋunge, ŋo yemo oŋom ŋei ŋerep qesiŋ oniyakane meŋenka, so Kaisale wano ebeŋine bonep kekei. 
1TI.2.2	Ŋine ŋei ŋerep korop eŋane ra more Kaisale meŋen kaikei, kepe ŋei ware ware so ŋetne kopene eŋane weneŋ meŋen kau Kaisaleŋo qesiŋoniyake, pakiso wareŋonbi peyamgo bolomine so pitikatne geuluke more Kaisale wane tanik manik koboine yewa mogasikene. 
1TI.2.3	Kaisaleŋo ŋene korop ma menaŋ ŋonge, eya wane meŋe meŋen yalineŋo Kaisale zane kaitko weku mane okanmaikane detki menageyake. 
1TI.2.4	Oŋo ŋei ŋerep korop menage more, don welekat nane weleine dere wetke okangei wane ra okanmaike. 
1TI.2.5	Kaisale weku ge ŋebonmaike, so Yesu Kristo oŋomka Kaisale so ŋei keuzo qeturaŋŋone gemaike, eŋe ŋei okange, ŋo ge ŋebonmaike. 
1TI.2.6	Eŋe gegeine qaisikka more, ŋei ŋerep korop ŋenane turuŋze make, eya wane don kisiineŋo didiwo suwa ariyakane, Kaisaleŋo nasoine motke, yewao eŋe ŋenane wetine suwaine pake so menaŋgenane rake, eya wane weleine sikanŋonmaike. 
1TI.2.7	Pakimo eya wane donkisi edan ikalane, Kaisaleŋo na eŋane tungo biranange, don kisi yewa don wele, na ŋei qelaŋ eŋe don wele eya wane kine malip kaikei wane ra qelaŋane kito ebonmaile, na mi isimaile, na welekatne ramaile.
1TI.2.8	Na matko matko ŋei meŋen kakei wane ramaile, ŋei yewa eŋe sotene mi osiyake, so wet togon me det worik mi okangei, eŋe Kaisaleŋo meŋe meŋenenane desiyakane eŋe malip kau, yale okane more meteene libeka paki Kaisale wano bira more meŋen kakei. 
1TI.2.9	So ŋerep eŋane ramaile, eŋe takotene mayakatne bira more ketkele geu, yewaŋo kibi maepene okaniyake, eŋe wawaine misuk okane more lewetene kibi makei, me solaeno kikum kibine kinekine me gol, me takot lewine wawaineŋo qoli qoline yewaŋo aukei. 
1TI.2.10	Midakaka, ŋerep eŋe Kaisale wane medep gekei wane dere more eŋe urata kinekine mayakatne yewa makei. 
1TI.2.11	Ŋerep eŋe ketkele ŋei eŋane bango, mepene qoi qoine gekei, paki ketene more so dereret urata makei. 
1TI.2.12	Na ŋerep mane det onbe, kito eboebon urata mama me ŋei yuwanone gege eya wane mi detonmaile, eŋe yaup ketkele gekei. 
1TI.2.13	Adam eŋe alakan mawakon kake, ŋo Ewa yemo ŋado ma wakonkake. 
1TI.2.14	Ŋei Borikineŋo sari Ewa liwek kaki, Kaisale wane aŋaine birake, ŋo Ŋei Borikine eŋe Adam mi liwek kake, ŋo eŋe siluŋ Kaisale aŋaine birake. 
1TI.2.15	Ŋo siluŋ ŋerep eŋe medep ebu ebu wane ra mange, eya eŋe okangi menageyake, eŋe mali malip so wet maep korop okane more wet koboboine gege ŋerep yaline eŋe Kaisaleŋo maine baŋ wetlot mangi ebuyake.
1TI.3.1	Mane eŋe oŋom kisi maep wane lewet so magu wane ŋetne mama geyakane rayake, eŋe mo maine urata lewine suwaine mayakane simile kamaike. Yaleka dere qelaŋane rau, urata eya mayake. 
1TI.3.2	Pakiso, kisi maep wane ŋetne mama urata ŋei eŋe sot midaine koboboine ŋanomine weku eŋeropka geyake, so kotinane sawe geyake, okangi bori worine midaine mayakatne geyake, ŋei kuneŋine mat maneo ŋine sariu kima ebuyake, so kito eboebon urata mauluke mayake, 
1TI.3.3	eŋe doku togole ne qelaŋ qe gege mane misuk nekei, eŋe wet gerep so wet togon me sot osi osirop mida, wet pesek so peyamine geyake, eŋe wesi aboŋ wane bailalaŋ misuk okaniyake. 
1TI.3.4	Eŋe eŋine sotawe koune me ŋerep medepine mauluke wareoniyake, so eŋe raki gipon boraso koune ewine kito more aŋaine tewekkei. 
1TI.3.5	Mane eŋe eŋine sotawe koune so ŋerep medepine mauluke mi ware oniyakeŋo, Kaisale wane doku tautau magu daleo magak okan oniyake? 
1TI.3.6	So doku musele tautaune ŋei mane eŋe kisi maep wane ŋetne mama misuk geyake, sogino Ŋei Borikineŋo Kaisale wawaine okan kaki, osop kaki ketke, wane ŋei yaline eŋe wawaine okangi, Kaisaleŋo yalewaka osopkaki kesiyake. 
1TI.3.7	Ŋei mane eŋe eŋetine koboboine ŋei ŋerep doku tautau maguwo mi takotkeki, eŋano payakeŋo ŋetne mamaine geyake paki, eŋe qaisik kau, Ŋei Borikinane subaŋo misuk kitoyake, eŋe oŋom kauluke so warenaguyake.
1TI.3.8	Doku tautau eŋane qesi qesiŋ ŋei, eŋe yalewaka wetene koboboine, wet me belakam etkeka misuk gekei, me doku togole ne qelaŋ qe gege eya mane misuk nekei, me ŋei natne eŋane wesi aboŋ wane bailalaŋ misuk okanikei. 
1TI.3.9	Eŋe wetene koboboine qelaŋanerop paki, Kaisale wane mali malip don sogine sanka pake, so wele mo sikanonge, yewa malip kakei. 
1TI.3.10	So doku tautaune magu ge me ŋine mikepka urataenane liwekongei, liwekone onbi urataene eŋe maineka makeiwo, ŋine yale one more yemo eŋe maine doku tautau magu eŋane urata ŋei okane gekei, wane ra matogole okan onbi so maine urataene maikei 
1TI.3.11	So ŋanowekopene eŋe yalewaka wetene weku paki, yeye kinekine wet maepko okangei, don ŋadine misuk rakei, sawe ge more koboboine gekei, so urata ŋei wane nabok ge magu eŋane nabok wele okane gekone. 
1TI.3.12	Doku tautau magu eŋane qesi qesiŋ ŋei, eŋe ŋanomine weku eŋerop wet peseko ge more, ŋanom dokoine ma suluke wareongi, aŋa tewe tewek korop gekei. 
1TI.3.13	Ŋeiwa doku tautau magu eŋane qesi qesiŋ ŋei ge more, urata mauluke ma okanmami, eŋe eŋetene weku mane wakonge, eŋe maine eweke more mali malipene Yesu Kristo wano ra qelaŋangei.
1TI.3.14	Na mo welekatne geŋano ikopka u more ganikalane okane more, kibi iwa qe ginmaile. 
1TI.3.15	Na esatka mi u lotkekaleo, yemo ge kibi yewaŋo Kaisale wane mat urumgo koboboine gege wane golasiyake, Kaisale gege togon wane mat urum yemo ŋei ŋerep magukoune, eŋe bosiŋ togogoleŋo mat umatne teweke okoramaike, yalewa Kaisale wane don wele teweke okorakei. 
1TI.3.16	Kaisale wane don sanka pake, eya ra qelaŋan okanmaine, yewamo oŋa qae qaeinerop, ŋei maneŋo don yewa maine mi bisopkeyake,
1TI.3.16	eŋe ŋei yale didiwo wakonge, Asuŋo kineine ma wakonge yewamo koboine, so aŋelo edo kakoi, don kisiineŋo ŋei ŋerep korop eŋano arike, kepe baŋem ŋei ŋerep eŋe detluk kakoi, Kaisaleŋo eŋine qelaŋan koto qeliwo mawake.
1TI.4.1	Asuŋo alakan iwa yale ra wakone ra okan maike, baŋ ŋado ŋei natne eŋe mali malipene qeligeu paki, asu isisine eŋane dongo makatake more, aŋelo isisine eŋane aŋaine teweke qelitene qe gekei. 
1TI.4.2	Isi ŋei eŋe kotoene di kiti kitine yalinane, masi tanik isisine mau paki, isi don yewa ma wakon okanmami, ŋo wetene yemo seuseune, gerepŋo zeki ososot kemaike yale paki, eŋe borikine yewa maine mi desikei, me duma koboine mi mogasikei. 
1TI.4.3+1TI.4.4	Paki ŋei isione raikei, ŋerep mi ma more yaup qaluwit gekene, so ŋei natneŋo Yuda wane ra rokop don togon mogare ge more rau, ŋara yauyaup misuk nekei, ŋine yaup saweka gekei, ŋo ŋara korop yemo Kaisaleŋo nekenane, ma wakon warekane mali malip korop ŋene kineine yale dere more, Kaisale bakomine kito more ma ne okangene. Kaisaleŋo kinekine korop ma wakonge, yemo mayakatneka, eya wane meŋe meŋenŋo bakomine kito more ma ne okan okanmaine, yewa mi qaisik kaikene. 
1TI.4.5	Onoka wane, Kaisale wane don so meŋe meŋenŋo qesiŋkaki, kinekine yewa koboboine okangi, Kaisale eŋe detki menaŋ okanmaike.
1TI.4.6	Ge don eya ŋei ŋerep natne doku tautau magu eŋane wet dereret ma wisikae more edangeneo, ge Kristo Yesu wane qelit ŋei mayakatne aŋa tewe tewek korop gekene, paki Kaisale wane don wane kine wele yewaŋo mali malip ŋonane lopeŋ eya wane qesiŋ okangi gekene, 
1TI.4.7	paki sele ŋerep edo donkisi yauwine ra okanmami, don kisi sinoine yaline eyamo ŋadek kaikene, ge Kaisale wane tanik manik koboine, eya wane kine detluk kaikene, kotoŋonane ewe ewek wakoniyakane oŋaine teweke gesokkene. 
1TI.4.8	Sola ewe ewek wane liwekka gege, eyaŋo zok wele wawaine mi okanmaike, ŋo koto ma ewekka more, oŋaine geso gesok eya wane weleine yemo iwa kepeo so baŋ gemage, qeliwo weneŋ wakongi marat kaikene. 
1TI.4.9	Iwamo don welekatne ŋei ŋerep koropŋo dere more malip kaikene. 
1TI.4.10	Kaisaleŋo ŋei ŋerep korop koso ebu okanmaike, so ŋei ŋerep wetŋo Kaisale malipka okanmaine, ŋene mainŋone okanmaike, ŋene Kaisale gegeinerop eŋe wetzeŋo malipka more, ŋebuyakane toma kamaine, kine yalinane ŋene urata suwaine mamaine.
1TI.4.11	Don ramaile, korop iwa ŋei ŋerep korop kito edannom, dere more tewekkei. 
1TI.4.12	Ge ŋei qaluwit gemainane, ŋei ŋerep eŋe geŋane detpi ketkele misuk okaniyake, ge wet maep korop, so mali malip korop, so wet qelaŋan gorop, ge more, doku tautau magu donŋone so gegeŋoneŋo alakane ebonikene. 
1TI.4.13	Ge naŋane tomanane genom paki, Kaisale wane don wele didiwo yewa ŋei ŋerep dapore kito ebongene, so edane mauluk okane genom, na sari lotkekale. 
1TI.4.14	Kisi Maep wane ŋetne so doku tautau magu edo propet eŋane don teweke more, meteene leweŋono more mosop gangoi, mosop yewa wane weleine siuke giniyakane, mauluke ware kanom payake. 
1TI.4.15	Ge eya wane dere mezet okannom paki, urataine togole ma more mauluke manom, eya wane weleine wakone suwa ariki, ŋei ŋerep korop eŋe kau menageyake. 
1TI.4.16	Geŋonane diyamŋone maikene, so ŋei ŋerep kito eboebon ŋonane diyamine weneŋ maikene, ge diyam takorakot yale ma gekene, onoka wane, ge yale okangeneo, yemo urataŋone yewaŋo geŋone qesiŋ ganiyake, so ŋei ŋerep kito edannom detmami, eŋe weneŋ qesiŋ oniyake.
1TI.5.1	Ge ŋei mane suwaine don gereunerop misuk olasikene, olatkenane okannom paki, yemo magane ranom paki, don bororomgo olasikene, ŋo ŋei medep yemo ŋon tarekopne yale ram pakiso, tikŋaneŋ makoboe onikene. 
1TI.5.2	Ŋo sele ŋerep yemo nagakopne yale ranom paki, bororom makoboe onikene, ŋo ŋerep natewen eŋe yemo kiyarokopne yale detnom paki, wetŋone koboboineka paki edora edanikene so makoboe onikene.
1TI.5.3	Ŋerep mala ŋaokopene welekatne seuseune eŋane eweene kito more mapitongene. 
1TI.5.4	Ŋerep mala, mane eŋe gipon borasokoune me ŋosakoune gekeiwo, yemo eŋe kisi maep wane numa iwa yale okanikei, eŋe aŋa tewe tewek pamaikane, nabok magak so aso migakopene eŋane turuŋine ma suluke wareone more, qelitene qekei, onoka wane yale okanbi, Kaisaleŋo detki menageyake. 
1TI.5.5	Ŋerep mane eŋe welekatne mala, doko ŋosakoune midaine, maŋo warekayake, eŋe wetneŋo Kaisale wane motki paki, qesiŋ kayakane takorakot ruwo so kaiwe meŋenka more olasiyake, eŋe mala wele raki paki mapit ongene 
1TI.5.6	Ŋo mala ŋerep mane eŋe solainane don teweke bailalaŋ urata mayakeo, eŋe siluŋ wisikauneŋo koso seuseune yale okaniyake. 
1TI.5.7	Don iwa edan lukenom dere more maneŋo sot mane misuk ma wakoniyake. 
1TI.5.8	Ŋo mane eŋe kimakoune so eŋine weŋem sotakkoune mi ma suluke ware oniyake, eŋe mali malipine mo qeliŋgi paki, qelaŋ ŋei eŋane gege yewa yuwane, qelaŋ togole okaniyake.
1TI.5.9	Ŋerep mala mane eŋe komaine 60 mi maratkaki, ŋerep mala natne eŋane eŋet tegoo misuk takot kekene, ŋo mane eŋe ŋaune weku maki paki, eŋeropka geki paki, seukke eŋe koma 60 okangi, maine eŋetine mosikene. 
1TI.5.10	So eŋe urata kinekine mayakatne mauluke make, kineine yale desikei, so eŋe gipon borasokoune ebuki paki mauluk one more mire gume onge, me eŋano ŋei lobo sariu ebu more matino koto biraonge, me Kaisale wane ŋei ŋerep eŋane kiyeene saukke, ket qeqine bori worine maulukonge, so eŋe mauluk mauluk urata kinekine mayakatne make, kine yale dere more ŋerep yaline eŋane eŋetka qekene. 
1TI.5.11	Ŋo ge ŋerep ŋaokopene seuseune eŋane eŋetene eyamo misuk ekapko qekene, onoka wane eŋe ŋei koso ebukei wane simileene paki Kristo ŋadekka okanmami. 
1TI.5.12	Paki alakan rara togon donene yewa qebarake more, sot korop okan okanmami. 
1TI.5.13	So urata kito qoke more qewoloŋ ge okanmami, so yewaka mida, eŋe mat maneo ŋine mat maneo wawa ketket ge okanmami, paki don sinoine borikine yewa natne eŋano ŋine kobu ma ari more, don kinekine mi raraine, yewa rau suwa ari okan maike. 
1TI.5.14	Eya wane, na iwa yale ramaile, ŋerep ŋaokopene seuseune eŋe koso ŋaokopene ebuwi paki, doko medewekopene qepokeu paki, kat matene mauluke warekaikei, yale okane geu, ŋabakopze eŋe don borikine ŋedangei wane numa zuwage more qeliŋgei. 
1TI.5.15	Ŋene ŋerep mala weŋem musele natne eŋe mo ikopka numa qeyau more, Ŋei Borikine mogatka ari okanmami. 
1TI.5.16	Ŋerep mane eŋe mali malip korop, eŋane keuwo ŋine mala ŋerep natne gekeiwo, yemo oŋo mala yewa kito qesiŋ ebuyake, eŋe umat yewa doku tautau magu eŋane kuteno misuk mosiyake, pakiso doku tautau magu eŋe mala ŋerep sotawekopene midaine, yewaka weku kito qesiŋ ebukei.
1TI.5.17	Ŋei sele ŋetne urata weku mane maulukke ma okanmami, eŋe doku tautau magu ŋine lewine mawa more qoleonikei, ŋetne urata togole ma more Kaisale wane don edan okanmami, so kito ebon okanmami, yewa eŋane ramaile. 
1TI.5.18	Kaisale wane ekapko yale ramaike, “Bulamakau eŋe kineŋo urata mau, wit lapelekki ariki, aŋaine misuk mawon gekene, eŋe maine neyake, yale waka urata mama ŋei eŋe lewine maine mayake.” 
1TI.5.19	Ŋei ŋetne mane wane qalosip don wakongi, ŋei wekuŋo raki eŋane don misuk desikene, ŋei etke me kareweŋo rau so, yemo maine desikene. 
1TI.5.20	Ŋei ŋetne natne borikine maikeiwo, yemo ŋetne kimakopene eŋane kaitko don girem edannom, ŋetne kimakopene eŋe one more kaet oniyake.
1TI.5.21	Na Kaisale wane kaitko, so Kristo Yesu wane kaitko, so aŋelo koboboine eŋane kaiteno, don ra togole more rawe detnom, na don golat warekole, yewa qeligenom mane misuk kesiyake, so geŋone wetŋono qeyau ŋei ŋerep tanik kine mane kine mane zok misuk qebin onikene, ge kine wekuka rokopko okanonikene.
1TI.5.22	Ge Waom wane urata ranom paki, ŋei mane esatka ma more misuk meteŋone lewino more mosop kaikene, eŋane sotŋo geŋane kutŋono wayakane, geŋone kotoŋone warekanom, libeka payake.
1TI.5.23	Ge qom kiki so zoma wikile zok okangan okanmaikane dokuka misuk nekene, wain doku ewekine me nigatnemde weneŋ nenom, kaŋone qesiŋ kayake.
1TI.5.24	Ŋei natne eŋane borikineene yemo kine ma wakon ma wakon naso mi bomileki, esatka didiwo wakongi, ka okanmaine, ŋo ŋei natne eŋane borikineene yemo sanka pamaike, ŋado wakoniyake. 
1TI.5.25	Rokop yalewaka tanik manik mayakatne eya wane weleine natne yemo esatka didiwo wakongi ka okanmaine. Ŋo natne sanka pamaike yewamo gemage yalewaka mi payake baŋ didiwo wakonwareyake.
1TI.6.1	Qelit gege, eŋe korop ŋei waom kopene eŋane detpi waki eweene kito more, aŋaene teweke qelitene bororom qekei, yale okanonbi, eŋano ŋine qelaŋ ŋei natneŋo Kaisale wane eŋetine misuk detpi kesiyake, so doku tautau magu ŋenze kito ŋebo ŋebon eŋane misuk detpi kesiyake. 
1TI.6.2	So ŋei waom kopze natne eŋe doku tautau, so mali malip korop, ŋene kima maine okan nagu okanmaine, qelit qeqe ŋei eŋe yale rau paki, ŋei waom kopene misuk ma ket biraonikei, eŋe iwa yale desikei, ŋei waomkopze eŋe doku tautau magu, eŋe kimakopze, ŋo uratazane lewine qoleŋon okanmami, qelit ŋei eŋe yale rau paki, qelitene wet pesekko ge more qe ebonikei.
1TI.6.3	Ŋei mane eŋe don iwa qeyau more, don kuneŋine mane ŋei kito edaniyake, eŋe Waomze Yesu kristo wane don welekatne so ŋenze numa koboboine, yewa qaisikka more ŋadekkamaike. 
1TI.6.4	Ŋei yaline eŋe wet qelaŋ okangi paki, solaine mawayake, so kinekine wane kine mane mi dere more, don yauyaup ra ariki, yewaŋo bailalaŋine okaniyake paki, eya wane sori sorin, so don ŋaba okangi, yewaŋo tebakaki, qaisik qaisik don, kobu edo edo, mabaik mabaik don so det worik yewa wakon okanmaike. 
1TI.6.5	Paki, eŋe naso baŋem don busu au okanmami, ŋei yaline eŋe wet dereretene qelaŋine okangi, eŋe don wele yewa mane mi malipka ge okanmami paki, eŋe iwa yale wetke okanmami, Kaisale wane don so tanik manik yewaŋo tebakaki, wesi aboŋ gorop okangene, yale det okanmami.
1TI.6.6	Welekatne, ŋei mane eŋe Kaisale wane don tewekki paki, eŋane numa koboine mogasiyake, eŋe Waomŋo mi ŋaŋaekayake eŋe wet maep okankaki, wet pesek desiyake. 
1TI.6.7	Ŋene nagakopze eŋane ŋateno ŋine wakon okanmaine, naso yewao wesi aboŋzerop kepeo wakon okanmaine me? Midakaka! Me baŋ gemage, kepe qeliŋgene naso yewao wesi aboŋ weneŋ ma arikene me? I midakaka! 
1TI.6.8	Eya wane ŋene ŋara soep so takot laplap mane pa eboniyakeo, yemo maine rokopzo ma gekene. 
1TI.6.9	Wesi aboŋ suwaine koaŋgei, ŋei ŋerep yewa eŋe borikinane liwe liweko waket warekei, paki, kinekine yauwinane bailalaŋ okane, eya wane wetene suwaine motpi paki, qelaŋ so ŋet korop yewa wane simileŋo ŋei ŋerep yewa waraŋongi ket ware, seuseu wane suba bano waketpi enguwareyake. 
1TI.6.10	Wesi aboŋ wane simileŋo borikine kinekine eya wane ekiine okanmaike, ŋei ŋerep natne wesi aboŋ wane simile zok dere mageu, yewaŋo waraŋongi, mali malipene qeliŋka wareu paki, qom borik wikile suwaine zok maratkakoi.
1TI.6.11	Ŋo Kaisale wane ŋei, ge kinekine yaline ŋadekka warekene, paki dere qeka midaine, ŋei wele, mali malip korop, wet maep korop, togole togolerop, so wet pesek korop okanikenane sorin borin okanikene. 
1TI.6.12	Paki, mali malip wane gege urata mauluke maikene, ma more gege togon marat kaikene, ge gege yewa marat kaikenane Kaisaleŋo gora newan gange, so ge goŋom yale okanikenane, ŋei lewa lewago ra togolenom detkoi. 
1TI.6.13	Kaisale, yeye kinekine korop eŋane gege ma wakon okan mageyake, eŋane kaitko so Yesu Kristo, Pontias Pailat wane kaitko don welekatne ra togole golat lukewe, 
1TI.6.14	ge Kaisale wane don yewa mauluke warekanom, matali qetali midaine so ma sigileu diine midaine, libeka pamageki, naso Waomze Kristo Yesu lotkeyake. 
1TI.6.15	Kristo lotkeyakane naso, yemo mo Kaisale oŋom ka motke, naso yewa bomileki, Kaisale mosop welaine so ware ware weku, ŋei waom eŋane, ŋei waom so waom eŋane Waom, oŋomka Kristo talekaki didiwo wakoniyake. 
1TI.6.16	Eŋe bonepine seuseuine midaine qelaŋan koto gemaike, qelaŋan yewa ŋei maneŋo mi marat kayake, so ŋei maneŋo mane mi kakoi, so ŋei maneŋo mi kayake, eŋano bakom mawa mawa so zonom papa togon pa ariyake! O, Weleka.
1TI.6.17	Ŋei kepe iwa wane aboŋ suwaine pa ebonmaike, eŋe edannom solaene mi mawa nagu more, kinekine yauwinane detpi, yewaŋo lopeŋene okangi, yewao mi gesoke togole okorakei, midakaka! Kaisale eŋe moriyan ma wakone ŋebongi nema okan okanmaine, eŋano kito gesoke togole okorakei. 
1TI.6.18	Edannom, ŋei aboŋene suwaine eŋe urata mauluke maikei, ma more eya wane weleine mayakatne maratkaikei, paki qom ewek, okane more wet peseko kimakopeene natne mapoke ebonikei, yale okanbi paki, wet pesek desikei. 
1TI.6.19	Numa yalewaoken okanbi paki, nago nagon mane papa togon yewa maratka more, eya wane weleine ŋado okanikei, paki eŋe baŋ ŋado maine gege wele yewa marat kaikei.
1TI.6.20	O Timoti, ge Kaisaleŋo urata ginge, yewa mauluke warekanom paki magekene, don sinoine wele midaine so isi don, ŋei natneŋo mage okan okanmami, yewa ŋadek kaikene, eŋe isi don yewa mage more, iwa yale ra okanmami iwa, “don dereret” yewa yemo Kaisale wane tanik manik eya wane ŋabaine okanmaike. 
1TI.6.21	Ŋei natne eŋe ra okanmami, “Ŋene dereretze weneŋ,” yale ra more Kaisale wane don wele, mali malip wane numa yewa qeligeu siukke.
1TI.6.21	Kaisale wane mosopŋo ŋinano korop pa wareyake, o, weleka.
2TI.1.1	Na Paulo, na Yesu Kristo wane aposolo, na Yesu Kristoŋo gegeze ma wakonge, eya wane kisi maepine ra wakongalane, Kaisale eŋine simileinane na aposolo biranange.
2TI.1.2	Timoti, gipon maepne, kibi iwa qe ginmaile, Magaze Kaisale so Waomze Kristo Yesu eto maine sot turuŋŋone qelige more mosopgane so peyam ginkeik.
2TI.1.3	Aso ŋabokopne eŋe Kaisale wane masi tanik yewa mogare, wet koboboine qelitine qe sari gekoi, pakimo na yalewaka wetne koboboineka paki, Kaisale wane numa yewa mogatmaile. Na naso baŋem ruwoo so kaiweo geŋane detsoroke more, meŋe meŋengo Kaisale bakomine kito olat okanmaile. 
2TI.1.4	Na geŋane deŋone dokune eya wane detsorok okanmaile, so ganbe paki, wet pesek desikalane zok nanmaike. 
2TI.1.5	Na mali malipŋone wele pa ginmaike, eya wane detsorok okanmaile, mali malip yaline, eya yemo alakan migaŋone, Lois so nagaŋone Yunis erano weneŋ pake, pakimo na detlukmaile, mali malip yewa ge weneŋ pa ginmaike. 
2TI.1.6	Eya wane na wetŋone qe wisikaewe, ge Kaisale wane bakom geŋano pamaike yewa desikene, na metene leweŋono motkole, naso yewao ge bakom yewa makone, ukude ge bakom yewa koso qe wirikenom, ŋeiŋo gerep puwanbi zemaike, yale ze suwayake. 
2TI.1.7	Pakiso iwa yale desikene, Kaisaleŋo Asu ŋebonge, yewa zonomze qeki kesiyakane mi ŋebonge, Kaisale wane Asuŋo togolekenane zonom, wet maep so ŋedomka wet dereretzane sawe masuluke ware nagukenane qe watŋonge. 
2TI.1.8	Eya wane ge Waomzane kisi maep donine ra qelaŋanikenane misuk gamu ganiyake, me mulap ŋeiine naŋane don raikenane misuk wererepkekene. Eya wane turuŋine yemo ge Kaisaleŋo zonom ginmaike, rokop narop kisi maep don ra qelaŋangenane wikile kutno wakene. 
2TI.1.9	Kaisaleŋo eŋine ŋei ŋerep magukoune ware-onikenane raki paki ŋebuke so ŋedorake. Eya mo ŋenze mainezane ra more midakaka, eŋe oŋomka detki pakane, wet maepinane yalewa okanŋonge. Kaisale eŋe mokaka qei kino qeli so kepe mi ma wakonotke, naso yewao Kristo Yesu wano wet maepine yewa ŋebonge. 
2TI.1.10	Ŋo wele yemo turuŋze mayakane kepeo ketke, Kristo Yesu eŋano wakonge paki, eŋane urata mamao Kaisale wet maepine didiwo wakonge. Kristo Yesuŋo seuseu wane zonom kito pelekki paki, kisi maep donze gege so kinekine gege togon, yewa ma qelaŋane ŋebonge. 
2TI.1.11	Pakimo kisi maep don yewa ra qelaŋanikalane, Kaisaleŋo na aposolo so kito ŋibo ŋibon bira nange. 
2TI.1.12	Kine yalewa wane na wikile wakile kutno gemaile, ŋo siluŋ na yewa wane mi gamu nanmaike, midakaka, onoka wane, na ŋei wa detluk kamaile, eŋane wet etkeka mi detmaile. Midakaka, na iwa yale detlukmaile, eŋe zonomineropŋo urata meteno motke, yewa maine warekaki mayakatneka naso baŋem pa ari mageki, Naso suwaine yewa bomileyake. 
2TI.1.13	Don welekatne yewa wane tegoine kito gingole, yewaka magekene. Eyamo oŋa oŋa yale yewaŋo numa mayakatne sikan gangi, ŋei ŋerep natne kito ebongene, eya wane ge Kristo Yesu wano kito more mali malip korop so wet maep korop ge more, yale okanikene. 
2TI.1.14	Asu koboboine kotozo gemaike, eŋane zonomŋo qesiŋ gangi, dereret wele mayakatne qe watke ginge, yewa ware kaikene. 
2TI.1.15	Ge mo detmaine, Asiya kepeo ŋine ŋei ŋerep natne, eŋe so Pigelus so Hemogenes, eŋe narop kinekine natne maikei wane walukmami. 
2TI.1.16	Waomŋo maine wet maepine Onesiporus wane weŋem sota-wekoune sikan-oniyake, onoka wane eŋe na mulap urumgo metpe, eŋe naso baŋem qelipkenan okange. Na mulap urumgo metpe, eŋe eya wane mi gamukake, 
2TI.1.17	Onesiporus eŋe siluŋ Roma kepeo sari lotkeki mi azoŋgi yewaoka kiyeke zuwaŋnane sari mage marat nange. 
2TI.1.18	Waomŋo maine qesiŋkaki, naso suwaino, yewao Waom wano ŋine wet maep marat kayake! So na Epeso matko gewe, eŋe atak zok loutne qesiŋ nange, eya ge mo detlukmaine.
2TI.2.1	Ŋo medepne, ge yemo Kristo Yesu wano ŋine wet pesekze pamaike, yewa ŋine togole togole marat kaikene. 
2TI.2.2	Don korop ge detnannom, na ŋei ŋerep eŋane kaitko ra qelaŋangole, don yewa ge malip kanom paki, ŋei natne don maine wareka okanmami, eŋe ebonnom edo maine eweke more, ŋei ŋerep natne yale waka kito edanikei.
2TI.2.3	Ge Kristo Yesu wane kawali ŋei mayakakatne okane more urata iwa wane umatine ŋenerop tewekkene. 
2TI.2.4	Kawali ŋei mane eŋe ware wareineŋo kaki paki, wet pesek desiyakane raki paki, ŋei ŋerep yauwine eŋane gege yaline mi ge okanmaike, midakaka. 
2TI.2.5	Biririk biririk ŋei mane eŋe biririke more lewine yaup mi mayake. I midakaka, eŋe biririk biririk wane don numa pamaike, yewa dere tewekeyake, ŋo yemo yuwane more lewine mayake. 
2TI.2.6	Ŋei mane eŋe ŋara urata togole mayake, oŋo ŋara lewine alakane more, eu yewa wane kotino ŋine neyake. 
2TI.2.7	Na don eya ramaile, eya wane iwa yale desikene, baŋ Waomŋo dereretŋone ma lotkeki, ge don iwa wane kine korop desikene.
2TI.2.8	Ge Yesu Kristo detlukkaikene, eŋe seuseuwoŋine wisikae wiyeke, eŋe Davit wane ŋosa wili wiliine, kisi maep donŋo yale rake, na don yewa ra qelaŋanmaile. 
2TI.2.9	Na kisi maep don iwa ra qelaŋanbe, ŋei eŋe eya wane naŋane ŋei borikine rau paki, wikile kinekine kutno motmami, so borikine mama yale mulap togogoleŋo weneŋ wokom nanbi metmaile, ŋo siluŋ Kaisale wane don yemo mulap urumgo maine mi birakaikei. 
2TI.2.10	So na yewa wane rawe paki, wet dereretne ma togole more umat kinekine yewa teweke okoramaile, yewa mo Kaisale oŋomka ŋei ŋerep magukoune alakan ma wesake biraonge, eŋe weneŋ gege maepine Kristo Yesu wano pamaike, yewa so gege togon qeli ewe zonom gorop yewa maikei wane, na qesiŋ onmaile. 
2TI.2.11	Don iwa yemo welekatne,
2TI.2.11	“Ŋo ŋene eŋerop weneŋ seukkonane, ŋene baŋ koso eŋerop yalewaka wiye gekene, 
2TI.2.12	Ŋo ŋene takotke more togogole okorakene, ŋene baŋ yale waka eŋerop ŋei waom okan warekene. Ŋo ŋene eŋe bisoune qekeneo, eŋe yalewaka baŋ ŋenane bisopze qeyake. 
2TI.2.13	So ŋene aŋaine tewekkenane raŋem paki, koso qewoloŋgene. Ŋo eŋe yemo aŋa tewe tewekka geyake, eŋe oŋomka aŋaine mi birayake, midakaka, urata mama ŋei wele, eŋe eŋetine Kaisale wane kaitko pamaike.”
2TI.2.14	Ge naso baŋem don iwa ŋei ŋerep magu kopŋone qe wirike edan okanikene, so ge Kaisale wane kaitko girem don togole edannom, eŋe don yauwinane kawali zok misuk qekei. Masi tanik yalineŋo ŋei mane maine mi mapik kayake, midakaka, yemo ŋei wa ketene more, don yaline det okanmami, eŋane wetene matali okanmaike. 
2TI.2.15	Eya wane, ge urata togogole ma more, so Kaisale wane kaitko urata ŋei wele okane gekene, paki ge Kaisale wane don welekatne koboine, yewa gamu midaine Kaisale wane kaitko kito edanlukkene. 
2TI.2.16	Don kinekine yauwine so qelaŋ don wele midaine, yewa kakak kaikene, don kinekine yalineŋo ŋei natne zok tebaongi, Kaisale ŋadekka eri abaran ge okanmami. 
2TI.2.17	Ŋei yaline eŋane don kito eda edanene, yemo baŋ kubet suwaineŋo sola so bikum zatkeki ari okan okanmaike, ŋei yewa eŋane kito eboebon kimatkeene etke, Himenaeus so Piletus. 
2TI.2.18	Ŋei yaline eŋe don wele yewa qeliŋkau paki, iwa yale ra okanmami, “Ŋene mo wisikae wiyekone, baŋ koso ŋado mi wisikae wiyekene.” Don yale rau paki, ŋei natne eŋane wet mali malipene ma qororoŋ okanmami, 
2TI.2.19	Ŋo Kaisaleŋo bosiŋ togole, sele paŋpoŋine mo yaso biraki ketke okoramaike, yewamo ruzakeu maine mi okmageyake, pakiso, don iwa yale kutno qeke, “Waom eŋe ŋei ŋerep magukoune eŋine biŋek, eya mo deton waremaike, so, ŋei ŋerep natne eŋe raikei, ‘Ŋene Waom wane biŋek’, yale rau paki, eŋe borikine yewa ŋadek kaikei.” 
2TI.2.20	Mat suwaine mane wane kotino yewao pelet suwaine loutne so lase loutne kine mane kine mane met waremaike. Natne silwaŋo mamaine, natne golŋo mamaine, natne ekiŋo mamaine, ŋo natne kepeŋo mamaine.
2TI.2.21	Eya wane ŋei mane eŋe masi tanik qotkoine yewa korop qeliŋka wareki paki, koboboine geyake, ŋei yewa eŋe pelet suwaine urata wele mot mot eya wane rokop, eŋe baŋ urata mane wele yewaoka talekaki mayake, onoka wane, eŋe suwaineinane aŋaine teweke qesiŋka okanmaike, eŋe mo ewekmaike, eya wane urata kinekine wele yewa maine mayake. 
2TI.2.22	Ŋei qaluwit eŋane weteno dereret borikinekine kine wakongi, wetke mage okanmami, ge masi tanik yewa ŋadek kaikene. Pakiso ge tanik manik maine, koboboine, mali malip wetŋo Waom malipka more, ŋei ŋerep sunka ebo ebon, so peyam gege, yewa ŋei natne wet qelaŋan gorop gemami, eŋerop Waomŋo qesiŋ ŋuniyakane eŋetine ora meŋen kaikei. 
2TI.2.23	Ŋo ge yemo don kinekine sinoine ŋei qelaŋine, dereretene midaine, eŋane don yewa ŋadek kaikene, ge mo detmaine, don yalineŋo kawali ma wakon okanmaike. 
2TI.2.24	Waom wane qelit ŋei, eŋe aŋa soraŋ misuk okan oniyake. Eŋe ŋei korop wetineŋo kima ebuyake, so kito eboebon mayakakatne wetne pesekakatne geyake. 
2TI.2.25	Eŋe urata bororom maki paki, ŋei don qeqe eŋane wetene ma peseyake. Eŋe yale okangi, Kaisale oŋom qesiŋ one more, wetene maingeki eŋe don welekatne yewa maine detluk kaikei, 
2TI.2.26	paki, eŋe baŋ koso dereretene lotkeki, alakan Ŋei Borikinane upiko waketpi ebuki, eŋane aŋaine teweke more, qelitine qe gekoi, upik yewa ŋine baŋ maine kakakka saket arikei.
2TI.3.1	Ge iwa yale desikene! Naso qoeyake, naso yewao umat kakapa suwaine wakoniyake. 
2TI.3.2	Ŋei eŋe baŋ enŋenane simileka desikei, wesi wane simile zok desikei, ŋei eŋe enŋene eŋetene mawa nagukei, so wawaine kinekine okanikei, eŋe Kaisale ewe mabaik okankaikei, nabok magak aŋaene birakei, eŋe ewe mi kitokei, so masi tanik koboboine yewa ŋadek kaikei. 
2TI.3.3	Eŋe weŋem sota wekopene kima maine mi okan onikei, turuŋ mage more ŋei matali qetali ebukei, sigi qeqe okanikei, gilik gilik kito more ket souŋ souŋine gege. So ŋei engu kito okan onikei. Eŋe tanik manik maine yewa qaisikka more ŋaba kaikei. 
2TI.3.4	Eŋe baŋ kima kopene eŋane kineene ra wakone more, ŋaba eŋane meto biraonikei. Eŋe wawaine kinekine zok okanikei. So enŋenane detpi, eŋe ŋei wawaine okangi, mawa nagukei. Eŋe baŋ kinekine sinoine sola wane aboŋ, eya wane simile zok dere more Kaisale wane simile mi desikei. 
2TI.3.5	Eŋe baŋ Kaisale wane don so tanik manik, yewa yemo solaŋoka ma gekei, ŋo Kaisale wane zonomine welekatne yemo ŋadekkaikei. Ge ŋei yaline eŋe kakak onikene. 
2TI.3.6	Ŋei yaline eŋano ŋine natne eŋe tik peleleke mat baŋem wawa ket ket ari more, ŋerep yau yaup gegeene, so kinekine loutne marat kakoi so bailalaŋŋo waraŋ ongi, ari rasu sari rasu ge okanmami. Yalineŋo eŋane okangei wane, kelok more waraŋon okanmami. 
2TI.3.7	Ŋerep natne naso baŋem don wele eya wane kine desikei wane, dereret urata ma okanmami, ŋo don wele eya wane kine mi detlukka okanmami. 
2TI.3.8	Mokaka Yanes so Yamberes ere Mose wane don maketkoik, yalewaka ŋei, eŋe wetene siuk siukinane mali malip wane numaine ŋaŋaekau paki, qelaŋ okan okanmami. 
2TI.3.9	Ŋo siluŋ eŋe kinekine oka okaneeneŋo eri manerop mi kirowone kereyake, onoka wane wet qelaŋ gemami, eya wane kine baŋ didiwo wakongi, ŋei korop eŋe kawarekei, yemo alakan Yanes so Yamberes erano wakonge, eya wane rokop.
2TI.3.10	Ŋo ge yemo narop ge more, naŋane don raranane kine, gegenane tanikine, urata mamanane numaine, mali malipne, wet menaŋne, wet maepne, sorin borinne, ge mo korop kakone. 
2TI.3.11	Sulu kinekine okan nangoi, so wikile kinekinene korop wakon nange, ge yewa mo detka waremaine, Antiok matko so Ikonium matko so Listra matko sulu pasi okan nanbi, wikile zok manerop detkole! Ŋo Waomŋo yemo siluŋ yalinane ŋetno ŋine korop makok nanwareke. 
2TI.3.12	Ŋei korop eŋe gegeene koboboine Kristo Yesurop takotke gekei wane onmaike, eŋe baŋ sulu kinekine weneŋ wakon oniyake. 
2TI.3.13	Ŋo ŋei borikine so isi ŋei eŋe baŋ ŋei isi onikei, pakimo, Ŋei Borikineŋo enŋene yalewaka isioniyake, isisi urata yale ma arimage, baŋ borilukkei. 
2TI.3.14	Ŋo geŋane yemo iwa yale, ge yemo don welekatne kito ginbe dere more malip kakone, yewao takotke togole okorakene, ge ŋeiwa maŋo kito golatke, yewamo ge mi ŋaŋae kamaine. 
2TI.3.15	So ge mo detmaine, ge medep nigatneka ge more, ekap koboine yewa dapore det okane sa gemainane, yewaŋo wetŋone ma qelaŋangi, kristo Yesu detlukka more, mena menaŋ maine marat kaikene. 
2TI.3.16	Ekap korop yewa Kaisale wane Asuŋo ŋei eŋane wet derereteno motki ekapko qekoi, ma wakon wareke, don yewaŋo dereret mayakatne ŋeboniyake, so borikineze sikan ŋoniyake, so gegeze makoboeyake, paki, masi tanik koboboine eya wane kito sikan ŋoniyake. 
2TI.3.17	Yale okan ŋongi paki, ma ewek ŋonmaŋki, ŋene Kaisale wane ŋei wele okane eweke more, urata kinekine mayakatne maine ma wakon warekene.
2TI.4.1	Na Kaisale so Kristo Yesu, eŋe Waom zonom gorop gemage lotke more, ŋei seuseune so wisikaune donze rakokeyake, so Kristo Yesu eŋe baŋ ŋei korop eŋane kaitko lotkeki paki, Ŋei Waom naso baŋem ge ariyake, eŋane kaitko ra togole more golatpe. 
2TI.4.2	Eya wane, ge kisi maep don yewa raulukkene, ŋei eŋe don yewa desikei wane naso mo bomileki, ewekmami me mida, ge siluŋ naso baŋem soringe more, ra edan okanikene. Eŋe wetene maingekei wane, ge main qein ebu makoboe onikene, so eŋe Kaisale wane tanik manik maine yewa mogare gekei wane, ge girem don edane ma togole onikene. Paki, ge naso baŋem bau wawa midaine urataŋone bororom ma more, kito edanikene. 
2TI.4.3	Baŋ ŋado naso bomileki, ŋei eŋe don wele yewa ketene more, bau wawa okanbi paki, mi desikei, midakaka, eŋe baŋ enŋene wet dereretene yewa mogasikei, paki eŋe edomka kito eboebonkopene zok manerop ebuwi, sari more enŋene weteneŋo onokaka desikei wane zilik ongi, simile onmaike, yewa baŋ edanikei. 
2TI.4.4	Eŋe baŋ Kaisale wane don wele yewa ŋadek kaikei, paki ket wetene more nemu kisi so don yauwine yewa desikei. 
2TI.4.5	Ŋo ge yemo naso baŋem diyamŋone togogole maikene, paki wikile kinekine kutŋono waki, togole more teweke okorakene. Ge kisi maep don yewa ra wakone, ŋei edanikenane urataine mauluke maikene. Ge Kaisale wane qelit ŋei gemainane, urata ŋone korop mauluke ma warekene.
2TI.4.6	Ŋo na kisi maep wane ra more kepe ŋei edo nekuwi seukkalane, naso mo iwa sarimaike, na gege iwa qeligewe paki, arikalane naso mo iwa bomilemaike. 
2TI.4.7	Na bat sobeŋine mayakatne biririke sarikole, wane ukude yemo na mo dagopnao lotkemaile. Na mali malipne togogole warekakole. 
2TI.4.8	Wane ukude yemo togole more yuwane lewine mama, yewa mo tomanane metmaike, yewa mo koboboine gege wane marok, eya Waom, Wano wanok kobobine, oŋo baŋ naso suwaine yewao niniyake. So na naeka mi niniyake, ŋei natne eŋe sari lotkeki kaikei wane rau paki, wet maep korop tomaka gemami, eŋe weneŋ korop eboniyake.
2TI.4.9	Ge esatkamde naŋano sarikene. 
2TI.4.10	Demas eŋe kepe aboŋ wane simile zok detki paki, na qeliŋnane more Tesalonaika matko arike. Keresens eŋe Galatiya matko arike, ŋo Titus eŋe Dalimatiya matko arike. 
2TI.4.11	Luka wekuŋo narop gemaike, eya wane ge Mareko weneŋ ma iwenkanom sarikeik, onoka wane oŋo na urata maine qesiŋ naniyake. 
2TI.4.12	Na Tikikus talekawe Epeso matko arike. 
2TI.4.13	Ge sarikenane okane, so naŋane momo takotne Troas matko Karpus wane urumgo more sarikole, yewa weneŋ ma sarikene. Ekapne suwaine qeuwaŋ qeuwaŋine so osom solaineŋo mamaine, yewa weneŋ ma sarikene. 
2TI.4.14	Alekzander, aenŋo kinekine ma okanmaike, ŋei oŋo masi qotkoine zok okannange, masi qotkoine okan nange, eya wane turuŋine baŋ Waomŋo maniyake. 
2TI.4.15	Ge yalewaka eŋane diyam togogole weneŋ maikene, eŋe ŋenane don zok manerop ma biraki ketke. 
2TI.4.16	Mikepka naŋane don urata na mulap urumgo wakesikalane okangole, naso yewa wakongi, ŋei maneŋo naŋane osono okora more mi qesiŋnange, midakaka, eŋe korop kakaknane ari warekoi. Kaisaleŋo eya wane turuŋine maine mi eboniyake. 
2TI.4.17	Ŋo Waomŋo yemo kisi maep don ra suwawe qelaŋ ŋei korop eŋe detluk warekei wane raki paki, na qesiŋnane more ma togolenange, paki mulap urum wane ware wareŋo rake, laionŋo ne nangi siukewerap, ŋo Waomŋo numa eya leŋge. 
2TI.4.18	So Waom eŋe baŋ bori kinekine kine korop eya wane ŋetno ŋine makok naniyake, paki tikŋaneŋ neu sesenane more, eŋine qeliwo ware ware mat urum kotino birananiyake, eŋano qeli ewe zonomŋo naso baŋem naso baŋem pa ariyake! Weleka. 
2TI.4.19	Na Prisila so Akila so Onesiporus wane kimakoune, eŋane weneŋ wetke more, “kaiwe maine” ramaile, yewa ge weneŋ edanikene. 
2TI.4.20	Erastus eŋe Korinti matko metke, ŋo na Tropimus birakawe Miletus matko zoma kaki metke. 
2TI.4.21	Ge kepe maine pamaike oka esatka sarikene. Eubulus, Pudens, Linus, so Klaudiya so kimakopŋone natne, eŋe geŋane “kaiwe maine” rau sarimaike. 
2TI.4.22	Waomŋo asuŋonerop geyake, Kaisale wane wet menaŋŋo korop ŋinano takorakot payake.
TIT.1.1	Paulo, na Kaisale wane qelit ŋei so Yesu Kristo wane aposolo, na matok nange paki, biranangi sarikole, yemo Kaisaleŋo ŋei ŋerep magukoune matokonge, yewa eŋane mali malip qesiŋ kawe ma togolekei wane, so iwen onbe don wele Kaisale wane numa don eyaŋo kito ebonge, yewa wane kine detlukkei. 
TIT.1.2	Eya wane kutno simileŋo gege togon waraŋkaki sariyake, Kaisale eŋe isiine midaineŋo mokaka naso qei bano kiyek kiyekino, gege iwa eya biŋek qe ŋebonge. 
TIT.1.3	Eso nasoine motke, yewao eŋine don kisi yewa ra qelaŋange, donine yewa eya naŋane kutno motke, eso noŋo Kaisale ma mena menaŋze, eŋane aŋaine teweke more, don kisiine yewa ra qelaŋanbe suwa arimaike.
TIT.1.4	Titus na kibi qe ginmaile, ge giponne welekatne, ŋere mali malipse weku pamaike.
TIT.1.4	Kaisale Magak so Kristo Yesu erane mena menaŋŋo wet menaŋ so peyam maine giniyake.
TIT.1.5	Na Krete siyao bira gangole gemaine, yemo urata natne mi mamaine, pamaike yewa mauluke more, numaino mot warekenane, so matko matko doku tautau magu eŋane ware ware biraone arikenane biragane sarikole. Naŋane don numa golale sikan gangole, eya mo detluk waremaine. 
TIT.1.6	Ware ware bira kaikene, ŋei yewa eŋe sotine midaine, eŋe ŋanomine weku, so dokoine eŋe mali malip korop, so wetneŋo zuba wet mi mageyake, me aŋa bira wiraine midaine, yaline biraonikene. 
TIT.1.7	Eŋe Kaisale wane urata wareka okanmaike, doku tautau magu, yewa eŋane ware ware yewa eŋe sotine midaine. Eŋe wawaine misuk okaniyake, me sot osi osi misuk okaniyake, me doku togole zok misuk ne gege, me kawali misuk qeyake, me wesi aboŋ wane bailalaŋ misuk okaniyake. 
TIT.1.8	Eŋe ŋei mat maneo ŋine sariu kima ebu more mauluk oniyake, so eŋe tanik manik maine eya wane simile kayake. Eŋe dereret mayakatne yewaka mogasiyake, eŋe gegeine koboboine geki paki, Kaisale wane tanik manik yewa mogare ariyake, so eŋe wetinane sawe geyake. 
TIT.1.9	Eŋe Kaisale wane kisi maep don kito manbi paki, numaine ma togole mangoi, yewa togogole malipka okorayake. Numa yaleoken okangi paki, eŋe maine eweke more ŋei natne don wele yewaŋo wetene ma togoleyake. Paki ŋei natne don wele qe ŋabaka okanmami, eŋane sotene yalewaka sikanongi kau ebu kesiyake.
TIT.1.10	Yewao, ŋei loutne eŋe ŋabaine okanbi paki, ŋei natne don wele midaine rara so isiyenerop gemami, so Yuda ŋei natne wetneŋ eŋano ŋine doku taukoi, edo yale okanmami. 
TIT.1.11	Ŋei yaline eŋane aŋaene ma wonge more donene ma walukkene, onoka wane, ŋei yaline eŋe wesi aboŋ maikei wane rau paki, masi tanik gamuinerop mi oka okane, yewa okane more, ŋei korop enŋene so rem qiyekopene matali one more kito ebonmami. 
TIT.1.12	Krete ŋei enŋeno ŋine propet, ŋei wet dereret suwaine mane, oŋo iwa yale rake, “Krete ŋei eŋe isiene matkine, osom zubaine borikine, so eŋe ŋara ŋat qeqe neu paki, taboŋ gege.” 
TIT.1.13	Eso eŋe don yewa rake yemo wele, kine yalinane ge don togoleka edane ra wetonikene, pakiso, eŋe mali malipene libeka maine ma gekei. 
TIT.1.14	Paki eŋe Yuda ŋei eŋane don kinekine wele midaine, yewa kiroine misuk malipka gekei, so ŋei natne kepe iwa wane ramatok don mogare gemami, eŋe kisi maep don wele ŋadek kakoi, eŋane Yuda wane ra matok don yewa misuk desikei. 
TIT.1.15	Ŋei kotoene libeka gemami, eŋano kinekine korop libeka ŋoka pamaike, ŋo borikineŋo maki kotoene sigileke so mali malipene midaine okangoi, eŋano kinekine mane libekaka mi pamaike, onoka wane, eŋane dereretene so kotoene mo korop sigilewareke, eya wane. 
TIT.1.16	Eŋe pieneŋo raikei, “Ŋene Kaisale wane kine detmaine,” yale ra okane mamaeneŋo yemo bisop onmaike, eŋe mado madoŋine so don qeqe, eŋe urata kinekine maine, yewa mane mama wane rokop midakaka.
TIT.2.1	Ŋo goŋo yemo koboboine gege, yewaŋo doku tautau magu wele, eya wane don edane kito ebonikene. 
TIT.2.2	Edannom, ŋei suwaine eŋe doku togole mi nene, eya wane sawe so titiinerop gekei, so dereretene warekau, mayakatneka payake. Eŋe mali malipene payake, eya wane rokopko wet maep korop gekei, paki, umat kinekine wakongi, eŋe mi pelekei, eŋe togogole okorakei. 
TIT.2.3	Rokop yalewaka edannom, ŋerep suwaine eŋe ŋerep wele gegeene koboboine gekei, paki eŋe kisi qe qeene midaine gekei, me doku togole waiŋ misuk ne gekei, so eya wane qelit qeqe okanikei, eŋe ŋei ŋerep natne natne kinekine maine yewaka kito edanikei. 
TIT.2.4	Edane more ŋerep sikanonbi, eŋe ŋaokopene so medewekopene wet maep okanonikei. 
TIT.2.5	Eŋe wet dereretene warekau mayakatneka paki, gegeene libeka payake, so eŋe matene ma suwatke warekau mayakatneka paki, ŋaokopene so medewekopene kito qesiŋ ebuwi paki, ŋaokopene aŋaene tewekkei, yale okanbi, ŋei eŋe Kaisale wane don mi qikkaikei.
TIT.2.6	Rokop yalewaka ŋei qebin onnom, eŋe dereretene masuluke warekaikei. 
TIT.2.7	Paki, ge goŋom tanik manik kinekine korop mayakatneka okan warekene, ŋei eŋe kau paki, yewaka mogare okanikei, peyam don mauluke more urataine mam paki kito edanikene. 
TIT.2.8	Don maineka ra edanikene paki, ŋei eŋe don qotkoine mane misuk raikei, don yewaŋo ŋabakopŋone qomene kitopoke gamuo biraongi, eŋe ŋenane don mane qotkoine mi mageu paki raikei.
TIT.2.9	Qelit mama eŋe ware ware kopene eŋane aŋaene tewekeu paki, urata kinekine korop maineka mawareu, ware ware kopene eŋe detpi menageyake, eŋe done ene turuŋine misuk maingekei. 
TIT.2.10	Me eŋano ŋine kobu kinekine mane misuk maikei, kobu maikei wane turuŋine yemo eŋe naso baŋem maineka okanikei so bororom gekei. Yale okanbi, eŋane tanik manik mayakatne okanmaine yewaŋo tebakaki, Kaisale ŋenane Mapi Mapitze, eŋane don kito ŋidan okanmaine, eŋane eŋet biŋek ma wiyeyake.
TIT.2.11	Kaisaleŋo ŋei ŋerep korop menaŋgenane raki paki, ŋebu sese ŋoniyakane numa mo ma wakonge. 
TIT.2.12	Sese ŋonge, yewaŋo kito ŋedanmaike, yemo ŋene gege borikine so kepe wane masi tanik qotkoine, yewa qeliŋka warekene, paki, ŋene detluke more numa koboboine gesoke ari, Kaisale wane masi tanik yewa mogare kepe iwa wane kutno naso iwao gekene. 
TIT.2.13	Naso suwaine mosopinerop kaikenane wetke tomaka gemaine, ŋenane Suwaine Kaisale so Mapi Mapitze Yesu Kristo wane qeli ewe zonom baŋ wakoniyake. 
TIT.2.14	Eŋe ŋenane raki paki, gegeine qikka ŋebonge, borikine kine kine korop yewao ŋine makok ŋongi paki, ŋebuki ŋei ŋerep libe qe more eŋine bonepine okane eweke more masi tanik maineka okangenane, yale okanŋonge.
TIT.2.15	Don eya korop kito edanikene, paki donŋone togogoleka edane ma togole onikene, so donŋone desikei, yewa ra wetonikene. Qeliŋ onnom eŋano ŋine maneŋo ge misuk yuwangane geu ket biraganiyake.
TIT.3.1	Ge ŋei ŋerep magukopŋone don qe wirike edannom so eŋe enŋene ware ware so ŋei waom kopene eŋane eweene kitou paki, aŋaene teweke more kinekine maine yewaka eweke okanikei. 
TIT.3.2	Edannom, eŋe ŋei mane don qotkoine misuk olasikei. Midaka! Eŋe ŋei peyamine so kima kima gekei. Paki naso baŋem ŋei korop eŋane kaitko wet peserop bororom gege yewa sikanonikei. 
TIT.3.3	Ŋene ŋedom atak mane wet qelaŋ okane, aŋa bira wira okangone paki, sot korop okangone. Ŋene yale okanŋem paki, bailalaŋ kinekine eya wane qelit qeqe okane more, qomze qiseki solazane simileka detkone. Ŋene gegeze korop dere worik so wetŋo ŋei natne eŋane aboŋ kinekine enane bailalaŋ oka okan, ŋei eŋe ŋene ŋaba ŋonbi, ŋene eŋe ŋaba onŋem, yewa wane matali onwarekone. 
TIT.3.4	Ŋo Kaisale ŋenane Mapi Mapitze eŋane kima kima so wet maepŋo yemo ŋenano lotkeke. 
TIT.3.5	Eŋe ŋene ŋebu seseŋone eŋino biraŋonge, yemo ŋene ŋedom koboboine ge more, urata mane maine makonane midakaka, ŋo yemo eŋine qomine rarainane ŋebu seseŋone saukŋongi, Asu Koboboineŋo wako wakon musele so gege musele ŋebonge. 
TIT.3.6	Kaisaleŋo Yesu Kristo ŋenane Mapi Mapitze oŋo ŋebu more eŋino biraŋonge, eŋane raki paki, Asu Koboboine zok manerop qe watŋonge. 
TIT.3.7	Eŋine qomine rarainane ŋene biraŋongi, Kaisalerop koboine ge more sari gege togon wane biŋek okane, eya wane dereret gekenane, yale okanŋonge.
TIT.3.8	Don iwa yemo welekatne, ge sorin borin okane, don yewa korop togoleka ra edanikene, paki ŋei Kaisale malipka okanmami, eŋe maine togole okora wetene don me dereret, iwaoka more, urata wele korop maine maikei, so eya okanbi, ŋei ŋerep korop mauluk on okanmaike. 
TIT.3.9	Ŋo qelaŋ don wane aŋa soraŋ au au, ŋosa ŋabo eŋane eŋet tego kiroroine mit mit, sorin nagu sorin nagu, so Israel wane Rara Togon don wane kawali qeqe, yewa yemo ge ŋadek kaikene, yewa yemo mi oka okane so wele midaine. 
TIT.3.10	Ŋei maneŋo qepok mapok okangi, ge girem don atak weku me etke olatnom mi detkiso, yemo girem don koso manerop misuk olasikene, qeliŋ kanom eŋineka geyake. 
TIT.3.11	Ge detmaine, ŋei yaline eŋe numa mo qeyauke, eso eŋane borikineine mo qe wakonmaike, yemo eŋe sot korop okanmaike.
TIT.3.12	Na talekawe Artemis me Tikikusŋo geŋano uyakeo, ge mayakatne Nikopolis yewao sari marat nanikene, onoka wane na koya naso mat yewao gekalane ramaile. 
TIT.3.13	Ge masuluke more rara togon don wane kine dereret ŋei, Zenas so Apolos ere arikeik wane, qesiŋ otnom numaetne kiyekeik, so osikene ere kinekine korop sola so wet maep wane ŋaŋaemamik, yewa mo korop ma warekeik. 
TIT.3.14	Ŋei ŋerewekopze ebunom, eŋe kito qesiŋ oka okan wane kine detlukeu paki, urata maine maikei, paki sola wane qesi qesiŋ zuwa zuwaŋ wakoniyake, rokop kito qesiŋ okanbi, kisi maep eŋe welerop okaniyake, eŋe gege wele midaine misuk gekei.
TIT.3.15	Ŋei ŋerep narop gemami, eŋe koropŋo “kaiwe maine” rau geŋano umaike. Ŋenane “kaiwe maine” ramaine, yewa kimakopze mali malip korop gemami, eŋe ebonikene.
TIT.3.15	Kaisale wane Mosopŋo ŋinano korop pawareyake.
PHM.1.1	Na Paulo, na Kristo Yesu wane ra more mulap urumgo gemaile, so kimaze Timoti, ŋeto kibi iwa qe kimase so kisi maep ra qelaŋan ŋei kimase Pilemon qe ginmaite. So geŋaneka mida. 
PHM.1.2	Doku tau tau magu geŋane matko lewaŋ, okanmami, so kiaroze Apia, so peyam so wet maep wane ŋei togogole so waom wane kisi maep rara ŋei zonom gorop, kimaze Arkipus eŋane weneŋ motmaite. 
PHM.1.3	Magaze Kaisale, Waomze Yesu Kristo erano ŋine wet pesek so peyam ŋinano maine pauluke payake. 
PHM.1.4	Naso baŋem kimane Pilemon, geŋane eŋetŋone gorawe paki Kaisalene bakomine kito meŋeka okanmaile. 
PHM.1.5	Ge Waom Yesu wane wetŋone so mali malipŋone motnom paki, Kaisale wane ŋei ŋerep magu wet maep okanon okanmaine, eya wane naso baŋem kisiŋone rau det okanmaile. 
PHM.1.6	Ge ŋenerop mali malipze weku okanmaike, eya wane na Kaisale meŋenkawe oŋo qesiŋgangi, mali malip yewaŋo dereretŋone malotkeki, ge baŋ Kristo wano ŋine mosop wane weleine ma okanmaine, eya wane kine detlukkene. 
PHM.1.7	Kima maepne, ge Kaisale wane ŋei ŋerep magu wetene ma ewekenom paki, wet maep okanon okanmaine, pakimo wet maepŋoneŋo naŋano wet pesek so togole togole zok suwaine wakonmaike.
PHM.1.8	Eya wane naŋane wetko iwa yale, welekatne, masi mane yemo ge maine okangene Kristo wane eŋetko na maine don togole golatpe, ge masi eya maikene. 
PHM.1.9	Ŋo siluŋ wet maepŋo ge so na weneŋ qeturaŋ ŋotkimo, don pelekine golatmaile. Eya wane na iwa yale ramaile, na Paulo, na ŋei sele so na Kristo Yesu wane mulap ŋei. 
PHM.1.10	Na Onesimus wane don iwa ra golatmaile, ge eŋe numa maine eŋe Kristo wane eŋetko okankaikene, nae giponne okanmaike, yemo na iwa mulap urumgo metpe paki, magak okankawe paki, Kristo mali malip wane kine kito mangole. 
PHM.1.11	Eŋe alakanka eu urata geŋone weneŋ geki paki, maine mi mapitgane more make, ŋo ukude yemo ge so na kisi maep urata eya maine weneŋ mapit-ŋore mayake.
PHM.1.12	Na mo mainge birakawe geŋano koso umaike, so eŋerop na wet dereretne so asune weneŋ birakawe umaike. 
PHM.1.13	Na don kisi maine ra qelaŋanbe eya wane rau paki, mulap urumgo birananbi metkole, paki Onesimus ma walukkawe geŋane tungo iwa mere urata qesiŋ naniyakane detkole. 
PHM.1.14	Noŋo aŋa togon ra ganbe qesiŋ nanikenane mida! Naŋane simileŋo, yemo ge geŋone simileŋoneŋo raki okanikene. Eya wane na mi ma walukkaikale, Goŋo okenom, yemo maine okanikale.
PHM.1.15	Onesimus eŋe sot okane, naso bamgoka biragane sari geke, eya mo yaup mida, geŋano koso zinge sari more, gerop naso baŋem geulukeyakane, yale okange. 
PHM.1.16	Ukude eŋe urata medep yauwine mi okanmaike, midakaka, eŋe tanik yewa mo yuwanike. Eŋe mo kima wele, eya wane ŋene wet maep okankaikene. Welekatne, na noŋom eŋane kima wele, yale detkawe paki wet maep okanka okanmaile. Eya wane ge eŋane urata medep so Waom wane qelit ŋei wele yale dere more, wet pesek manerop desikene.
PHM.1.17	Eya wane ge naŋane detnom geŋane urata ŋei kimaŋone okanmaileo, yemo ge Onesimus koso na wetŋoneŋo neukene, yale eŋe wetŋo maikene. 
PHM.1.18	Ŋo eŋe geŋane kine kine mane matalike, me sota mane okangeo, yemo eŋane eŋetine sauke more, naŋane eŋet qekene. 
PHM.1.19	Na Paulo, don iwa nae meteneŋo koboine qemaile, sot me turuŋ yewa yemo baŋ noŋo makoke gingale. Pilemon ge nae mali malip medepne, yewaŋo naŋane mali malip wane sot me turuŋ eya geŋano pamaike, na daleo zok raikale? 
PHM.1.20	O kimane, na don golatmaile, iwa bakomse Waom wane ranom paki detnanikene. Ge so na ŋere Kristo wano kima wele gemaitane, ge wet pesek okannom wetne menageyake.
PHM.1.21	Na detlukmaile, ge aŋa tewe tewekŋone pamaike, wane na kine kine mane wane rawe, ge aŋane tewekkene. Na yale detpe paki, kibi iwa qe ginmaile, so na detmaile, ge noŋo rakale, yewaka mi okanikene, ge koso manerop takotke okanikene. 
PHM.1.22	Eso koso don mane yemo iwa yale, ge naŋane urum mane maulukenom okorayake, onoka wane na iwa yale wetkemaile, Kaisale eŋe korop ŋinane meŋe meŋen wane turuŋine maingeyake, paki na koso mulap urumgo ŋine qekoknane more, ŋinano biranangi ukale.
PHM.1.23	Epapras eŋe ge “kaiwe maine”, ginmaike. Eŋe weneŋ narop mulap urumgo metmaite, ŋere Kristo Yesu wane mulap ŋei. 
PHM.1.24	So kima qesi qesiŋkopne Mareko, Aristarkus Demas so Luka, eŋe weneŋ “kaiwe maine”, ginmami.
PHM.1.25	Waom Yesu Kristo wane mosopŋo ŋinerop maine gewareyake.
HEB.1.1	Mokaka Kaisale eŋe propet taleongi, eŋe atakine loutne don tanikinekine mane kine mane, so don numaine kine mane kine mane ŋabokopze edane sarimaŋkoi, 
HEB.1.2	Ŋo ŋado naso iwa, yemo Gipole talekaki oŋom don ŋedange, Gipole eŋe weku Kaisaleŋo talekaki, oŋo yeye kinekine kepe so qeli kotino ma wakon wareke, eŋe wekuŋo naso qoeki yeye kinekine eya wane welaine okaniyakane Kaisaleŋo kutno more birakake. 
HEB.1.3	Eŋe qelaŋanineŋo Kaisale wane ewe zonom eyarop motki qaga gaemaike, eŋe Kaisale eŋine rokop eŋine kait toqaine so kait kewatokine yaleka tokso giridiŋ, so eŋine don zonomine togole eyaŋo kepe so qeli korop eya kito qesiŋ maki pa okanmaike. Eŋe ŋei borikinane zonom sauke mataliki siukwareke, so kepe ŋei ŋerep sot midaine gekenane bira ŋonge, so eya wane ŋadino weti qeliwo wake, Kaisale Zonom Ware Ware Welaine wonino metmaike.
HEB.1.4	Kaisale wane Gipole eŋe aŋelo eŋane suwaine birakake, eya yemo eŋetine suwaine Kaisaleŋo mange, aŋelo eŋane eŋet eyamo nigatne ketkele eya wane kop. 
HEB.1.5	Kaisaleŋo aŋelokoune eŋano ŋine mane iwa yale mi olatke, so Kaisale wane ekapko iwa yale mo qeqine,
HEB.1.5	“Ge naŋane Giponne, ukude na geŋane Magaŋone okanmaile.”
HEB.1.5	Me Kaisaleŋo aŋelo mane iwa yale mi olatke,
HEB.1.5	“Na baŋ eŋane Magaine okanikale, eso oŋo baŋ naŋane Giponne okaniyake.”
HEB.1.6	So mane yemo Kaisale eŋe alakan Gipole kepeo birakaki kesiyakane okaneso, iwa yale rake,
HEB.1.6	“Kaisale wane aŋelo korop eŋe wa wetene qe ewine kito meŋenka more mawakaikei.”
HEB.1.7	Kaisale eŋe aŋelo eŋane wetke more iwa yale rake,
HEB.1.7	“Kaisaleŋo aŋelokoune momo so gerep bolamine yale biraongi, eŋane urata maikei wane ket okanmami.”
HEB.1.8	Ŋo Gipolane yemo Kaisale eŋe ora olale rake,
HEB.1.8	“O Kaisale, geŋane ŋei waom met metŋone, yemo baŋ naso baŋem naso baŋem mere ariyake! Ŋei ŋerep eŋe korop geŋane banŋonoka pa waremami, eya koboboineka ware onikene. 
HEB.1.9	Ge masi mainane simin ganiyake, so borikinane bauŋone wayake, kine eya wane Kaisale eŋe geŋane Kaisale, oŋo ge mawakongane more, kelok leweŋono qak gange, eyaŋo oi bakom kakapa zok manerop ewe kiti kitinerop, so aŋelo magu eŋano yaline kaki mane mi okanonge.”
HEB.1.10	Eŋe koso ora rake,
HEB.1.10	“Ge Waom, mokaka qei kino lopeŋ seleleine more, kepe iwa ma wakongone, eŋe togogole pamaike, so ge geŋone meteŋoneŋo qeli ma wakongone, so kutno kinekine weneŋ. 
HEB.1.11	Kepe so qeli eŋe korop baŋ siukwarekei, ŋo ge yemo baŋ ge ari gekene, kepe so qeli ere takot so laplap sogine toi toine yale leleki yeine kito qokkene. 
HEB.1.12	Ge baŋ takot suwaine mane rutupkemami yale, qeli so kepe ere rutupke more leduŋ osikene, pakimo ere baŋ qeinge takot musele yale okanikeik ŋo ge yemo naso baŋem gemaine yaleka gekene, so ge baŋ suwa sele mi lelekene, so nasoŋone mane mi qoeyake.”
HEB.1.13	Kaisale eŋe aŋelokoune eŋano ŋine mane iwa yale mane mi olatke,
HEB.1.13	“Iwa naŋane zonom wazano wonnoken metnom, na geŋane ŋabakopŋone biraonbe, eŋe kiye geso gesok yale kiyeŋonane bano metpi gesok onikene, so aŋelokoune eŋe don eya mane edange me? Midakaka!”
HEB.1.14	Pakimo aŋelo eŋe onokaka? Eŋe korop asu, eŋe Kaisale qelitine qe ge okanmami, so edo ŋei mena menaŋ magekei so gege togon wane raraine, eŋe mapit ongei wane biraonge.
HEB.2.1	Kaisaleŋo propet so Gipole so aŋelokoune biraongi ketkoi, eya wane ŋene don wele detkone, eyaka korop togole malilip kaŋem kotozo payake, paki ŋene peleke more misuk ŋadekka arikene. 
HEB.2.2	Kaisale wane pi don aŋelo edo ŋabokopze don kisi edangoi, eya yemo don wele mo ra togolekoi, paki ŋei mane eŋe togoleka, eya mi dere mogare geyake, so mi dere teweke magekeyake, eŋe tanik manikine qotkoine eya wane turuŋine wikile qotkoine marat kayake. 
HEB.2.3	Waomze Yesuŋo ŋebuki menaŋgone, eya yemo masi zok kakapa suwaine, eya wane ŋene mena menaŋ don kakapa suwaine, eya ŋadek kaikeneo, daleo borikinane turuŋine wikile qotkoine eya kakakka arikene me? Midakaka! Eyamo Waom Yesu oŋom mo alakan rawakonge, pakimo ketene weleŋo detkakoi, eŋe rapoke tingo ŋedane sari mageu, mo togole wareke. 
HEB.2.4	Pakimo naso yewaoka, Kaisale eŋe oŋom yalewaka takotke more, don eya ma togoleki paki, zonom so de kuneŋine medepineŋo ma wakone more, qesiŋka more, masi kinekine togogole natne make. Paki, Asu Koboboinane bakom, qaŋaine more, mapoke eŋine wetine so simileinane ŋei ŋerep ebonge, pakimo masi yewaŋo iwa yale qe wakonmaike, Gipolane don eya mo don welekakatneka.
HEB.2.5	Kaisale eŋe kepe mat mane musele baŋ ŋado ma wakoniyake, ŋene eya wane dereret urata ma don ramaine, yewao aŋelo edo ware ware okane warekei wane mi biraonge, midakaka. 
HEB.2.6	Eya wane don, ŋei maneŋo Kaisale wane ekap maneo iwa yale qeke,
HEB.2.6	“Kaisale, ŋei eŋe onokaka wane ge eŋane wetke okanmaine? Ŋei wane gipole, eŋe onokakainane ge wareka okangene? 
HEB.2.7	Goŋo aŋelo magu eŋane ketkele qei maket baneno nasomde bamgoka geyakane rakokka more birakakone, goŋo qeli ewe zonom so bakom mawa mawa, eya wane eŋet biŋekŋo marokine okangi bira kakone, 
HEB.2.8	paki qeli so kepe erane kotino so kutno kinekine korop kiye tabeinane bano biraonom mere ware oniyakane, ware ware suwaine bira kakone.”
HEB.2.8	So Kaisaleŋo eŋe ŋei ware ware birakake so yeye kinekine korop wareyakane, so eŋane bano biraon wareke, ŋo iwa ramaike yemo yeye kinekine korop motke, yewa mane mi mawaluke matoke motki paki, eŋe koropka eŋane meto sunka manwareke, ŋo siluŋ ukude iwa ŋeiŋo yeye kinekine korop Yesuŋo ware kamaike, me eŋane meto pamaike, eya yemo mi kamaine. 
HEB.2.9	Ŋo siluŋ ŋene Yesu kamaine! Eŋe nasomde bamgoka aŋelo eŋane bango ketkele birakake, wane ketkele ge more seuseu so wikile detkane qelaŋan so eŋet biŋek mangi teweke gemaike, eŋe Kaisale qomine rarainane, ŋei korop eŋane seuke more mapit oniyakane rakaki, seuseu wikilerop tabaine, eyamo ŋei korop ŋenane ra detke. Eya wane Kaisaleŋo eŋe ma wiye more, eŋet biŋek suwaine manerop, eŋe manwareke. 
HEB.2.10	Kaisale eŋe yeye kinekine korop, eya wane kine so welaine, oŋom kinekine korop ma wakon onwareke, eya wane Yesu eŋe dokoine eya korop ebuki paki qeli ewe zonom kotino biraongi waketkei wane, raki paki wikile desiyakane, Kaisale oŋom rakokkake, so urata don mange, pakimo Yesu eŋe eya wane rokop okange, so wikile dere borikino ŋine mainongi, qeli wane biŋek okangoi, pakimo Waom Kaisale eŋe urata eya Yesu wano motki oŋo maki mo koboye wareke, eya wane Yesu eŋe wekuŋo ŋei iwenongi ariu, Kaisale eŋe koso ebuyake.
HEB.2.11	So Yesu eŋe ŋei ŋerep ebuki, Kaisale wane magu wakonmami, so oŋom natne borikino ŋine maulukonge, me qelaŋ panamango gege eya maki masikangi, libe qekoi. Ŋei ŋerep yewa eŋe enŋenarek korop Magaene weku okanmaike, eya wane Yesu eŋe ŋolekoune edorayakane detki mi qeka okanmaike. 
HEB.2.12	Eya wane eŋe Magainano ramaike,
HEB.2.12	“Kaisale, na baŋ geŋane don kisiŋone eya ŋon qane edanikale, na baŋ ŋei kisi maep wane lewageu, eŋane kaiteno eŋetŋone gora bakom kito mawa ganikale, paki magu eŋano oi bakom wakoniyake.”
HEB.2.13	So mane iwa yale, “Na baŋ wet mali malipne Kaisale wano more eŋano kito togole gekale.”
HEB.2.13	So mane iwa yale, “Na iwa Kaisaleŋo ŋerep medep ninge na eŋerop weneŋ gemaine.”
HEB.2.14	Ŋei Borikine eŋe ŋei ŋerep ma ket biraongi seuke, siukkei wane zonom kakapa suwaine pa mange, eya wane ŋerep medep eŋe sola so weŋem bikum gorop gemami, wane Yesu oŋom eŋe yale okangi paki, eŋane tanik manik eya make. Eŋe yewa okange yemo seukki, eŋane seuseuineŋo Ŋei Borikine Welaine qe more ma ket birakaki, zonomine mida leleyakane. 
HEB.2.15	Paki ŋei ŋerep eŋane gege ene korop seuseu wane kaet gege yewaŋo qelit qeqe ebuke, eyamo Yesuŋo seukki paki, qotkoino ŋine siwotonge. 
HEB.2.16	Iwa yemo welekatne didiwo wakon maike, eŋe aŋelo mi kito qesiŋ ebu okan onmaike, eŋe kito qesiŋ okan oniyakane turuŋine yemo Kaisale wane ekapŋo don mane iwa yale ramaike, “Eŋe Abraham wane ŋosa ŋabokoune kito qesiŋ okan onmaike.” 
HEB.2.17	Eya yemo eŋe ŋon qaine eŋinerop rokop weku okane, numa kinekine okan wareyake, yale okangi paki, eŋane Pris Wawaine, Wetne Pesesekatne so qom borik korop Kaisale wane urata mauluke mayake, paki ŋei ŋerep eŋane borikineenane turuŋine qekoke more mataliki siukeyake. 
HEB.2.18	Eso naso iwao yemo eŋe ŋei natne liwe liwek wakonongi, eŋe maine mapit oniyake, onoka wane eŋine eŋe liwe liwek wakonkake paki, eŋe wikile zok maratkake.
HEB.3.1	Doku tautaune magu kimakopne, ŋine Kaisale eŋe qeli gege mat wane biŋek weneŋ yalewaka ŋidora newan ŋunge, eya wane ŋine Yesu kisi maep wane qelit ŋei so pris wawainano deŋine ka mogare kalilipka arikei, eŋe Kaisaleŋo ŋene mali malipze didiwo ra wakongone magemaine, eya wane Pris Wawaine okaniyakane taleka more birakaki ketke. 
HEB.3.2	Eŋe Kaisale aŋaine teweke urataine mauluke make, oŋo urata eya mayakane mawakonkake, Moseŋo urataine bororom mauluk qeuluk, Kaisale wane ŋei ŋerepŋo mat urum okanmaike, yewa wane kotino Mose eŋe mamaŋke, eya wane rokop, Yesu eŋe make. 
HEB.3.3	Ŋei mat mamaike eŋe mawaka okanmami, mat eŋine mi mawaka okanmami, rokop weku yewaka Yesu wane qeli ewe zonomineŋo Mose wane zonomine yuwankamaike. 
HEB.3.4	Mat korop eya yemo welekatne kepe ŋeiŋo ma okanmaike, eso Kaisale eŋe wekuŋo yemo qeli so kepe korop mawareke. 
HEB.3.5	Mose eŋe Kaisale wane mat urum eya wane koto ge more raki, korop tewe tewek urata pake so eŋe wareki paki, qelit mama yale magukoune eŋano urataine mauluke make, paki Kaisaleŋo don baŋ ŋado ra wakoniyake, eya wane don Moseŋo rake, so qelitne qeke. 
HEB.3.6	Ŋo Kristo yemo eŋe aŋa tewe tewekinerop, wane Gipoleŋo Kaisale wane mat urum eya wane welaine, oŋom wareka okanmaike. Ŋene eŋine mat so urum koune, ŋene sorin borin okane mali malipze warekaŋem oŋo kaki, mali malip wane biŋek qe ŋebonge, eya waneka seleleine payakeo, yemo naso qoeyake, naso yewao eŋe ŋene baŋ eŋane magu so mat urumine wele okanikene.
HEB.3.7	Eya wane don mane Kaisale wane ekapko qeqine Asu Koboboineŋo iwa yale ramaike, eyaŋo ŋenane biŋek okanmaike, “Ŋine Kaisale wane don ukude detmamiwo, 
HEB.3.8	yemo ŋine wet togon alakan okane more ŋabokopŋine Kaisale ŋabakakoi, yale misuk okanikei, ŋine kaiwe yewao kepe yaup papaino gekoi, paki eŋe liwe liweko birakau det worik wakonge. 
HEB.3.9	Eya wane Kaisaleŋo ramaike, eŋe baŋ naŋane urata na korop togoleka koma 40 masi mawe kakoi, ŋo koso eŋe siluŋ wawaine okan nane more liwek nangoi. 
HEB.3.10	Kine eya wane na ŋei ŋerep yewa eŋane sotne osiki rakole, ‘Eŋe naso baŋem weteneŋo na mi mogat nanmami paki, naso baŋem naŋane numa mo eŋane biŋek qekole, eya qeliŋmami.’ 
HEB.3.11	Yewa wane na sotne osiki don iwa yale ra togole edangole, ‘Welekakatne weneŋ weti qeliwo, eŋe naŋane matko saket more narop sola pesek mane mi mesikei!’ ” Kaisale eŋe don yalewa rake.
HEB.3.12	Kimakopne, na eya wane rawe ŋine kaulukkei, ŋinane keuwo ŋine maneŋo kotine qotkoine so mali malip midaine geki paki Kaisale Gege Togon Welaine eŋano ŋine, mi kakakka ariyake. 
HEB.3.13	Kaiwe baŋem ŋene ra okanmaine, “Ukude” kamde, yale wane mo ŋine kaiwe baŋem bonep bonep Kaisale wane ŋei ŋerep don bile so mayakakatneka kito edanikei, so qomene ma ewekkei. Gege ŋinano ŋine mane eŋe borikeneŋo isikaki paki maki wet dereretine siuke, togoleyakane ŋinŋine girem ŋine au more, naŋ qe nagu gekei. 
HEB.3.14	Ŋene korop Kristorop weneŋ eŋane soukoune eŋine rokop tego weku okanmaineo, yemo ŋene alakan kiyeke more detlukka malipkakone, eya togogole malilipka ge more mageŋem naso qoeyake, ŋene yale okangeneo, yemo ŋene Kristo wane soukoune eŋinerop tego weku okangene.
HEB.3.15	Eya wane Kaisale wane ekapŋo iwa yale ramaike, “Ŋine Kaisale wane don ukude detmamiwo, ŋine ŋinane ŋabokopŋine sogino wet togon okane Kaisale ŋabaka gekoi, yale koso mi gekei.”
HEB.3.16	Maŋo Kaisale wane don dere more wet togon okane sotine osiki eŋe ŋabakake? Ŋei ŋerep korop Moseŋo ebu iwen ongi, Izip kepeo ŋine arikoi, ŋei ŋerep koropŋo okangoi, 
HEB.3.17	eya wane Kaisale eŋe manerop sot osi osi okane geki, koma 40 okange! Yemo ŋei ŋerep borikine mau paki, kepe keuno yaup papaine mat mane mi pamaikeo, seuk warekoi, pareŋene eya pa arike. 
HEB.3.18	So Kaisale eŋe done togogole ratogole more rake, “Eŋe mane naŋane mat koto mi saket more narop sola pesek mesikei.” Eŋe don eya maŋane rake? Ŋeiwa wet togon okane ŋabakakoi, eŋane rake. 
HEB.3.19	Eya wane ŋene iwa yale detmaine, eŋe Kaisale wane don detluke more mi malipkakoi, kine eya wane eŋe umareu paki sola pesek matino mi waketkoi.
HEB.4.1	Iwa yemo Kaisaleŋo sola pesek mat yewao waket more, eŋerop weneŋ sola pesek gekenane, rara togon ra biŋek qe ŋebonge, eya wane ŋenano ŋine maneŋo sola pesek gege mat yewao mi wake waket gege keuwo peleke more, numao siukeyakane ŋene dere mezet ŋoniyake. 
HEB.4.2	Ŋene kisi maep don detmaine, eya wane rokop, Yuda ŋei eŋe mo detkoi, ŋo yewaŋo mi mapit onge, eŋe Kaisale wane don eya dere kotoeno more, mi malipka lukkoi, kine eya wane Kaisale eŋe sola pesek, me gege maep matko waketkei wane iwenonge, ŋo eŋe mane mi waketkoi. 
HEB.4.3	Ŋene ŋei ŋerep mo Kaisale detlukka malip kamaineŋo, yemo sola pesek mat yewa wane koto waketŋem paki, Kaisalerop sola pesek mesikene, eya wane eŋe iwa yale rake,
HEB.4.3	“Na sotne osike, paki don togoleka ratogole more rakole, ‘Eŋe welekakatne sola pesek matko mi waket narop weneŋ mi mesikei, i midakaka togole!’ ”
HEB.4.3	Eŋe don eya mo Yuda ŋei edange, so mo sogino qei bano Kaisale eŋe qeli so kepe mawa reki qoeki, don eya eŋe weneŋ yalewa rake, 
HEB.4.4	Kaisale wane ekap keune maneo sola pesek kaiwe naso sewen eya wane iwa yale ramaike, “Kaisale eŋe urataine mamageki, kaiwe mama mete mane so mete natko etke qoewareki, yewao sola pesek so mere zonom make.” 
HEB.4.5	Don eya waneka koso manerop rake, “Eŋe naŋane sola pesek matko mi saketkei, so eŋe narop weneŋ mere zonom mi makei.” 
HEB.4.6	Yalewa wane mo don eyaŋo iwa yale sikan ŋonmaike, ŋei ŋerep alakane more kisi maep don detkoi, ŋo eŋe sola pesek matkotino mi ari waket more, Kaisalerop weneŋ mere zonom mi makoi, onoka wane, eŋe kisi maep don eya detluke mi malipkakoi eya wane. Ŋo ŋei natne eŋe sola pesek mat kotino waket more, Kaisalerop weneŋ mere zonom mama, eya wane eŋe mo detonge. 
HEB.4.7	Eya wane Kaisale eŋe koso kaiwe naso mane ŋei ŋerep eya eŋane nasoo motke paki eŋetine “Ukudeka” orake. Ŋado koma naso loutne qoewareki, Kaisale eŋe Dawit wane wetno motki oŋo ra wakonge, eya Kaisale wane ekapŋo mo rake,
HEB.4.7	“Ukude ŋine Kaisale naŋane pi so don desikeiwo, yemo ŋine wet togon koso mi okane gekei.” Dawit wane nasoo Kaisaleŋo rake, “Ukudeka,” yewaŋo iwa yale sikan ŋonmaike, Kaisale eŋe naso mane koso baŋ ŋei ŋerepkoune ari sola pese matko wake waket wane takotke motke.
HEB.4.8	Ŋo Yosuwa ŋo ŋei ŋerep mane iwenongi, Kaisale wane sola pesek matko ari waketkoi ra, yemo Kaisale eŋe kaiwe naso mane wane don mi rakirap. 
HEB.4.9	Eya wane ŋene iwa yale desikene, Kaisale wane ŋei ŋerep magu eŋane sola pesek metmet eya wane peyada me taboŋ naso mane pamaike. Yewao eŋe Kaisaleŋo kaiwe mama mete mane so natko etke (7) mere zonom make, yale waka eŋe taboŋ mere zonom makei. 
HEB.4.10	Ŋei mane eŋe sola pesek mat kotino waketki paki Kaisalerop weneŋ mere zomom mayake, eŋe Kaisaleŋo urataine ma mageki qoeki, mere zonom make, yale waka eŋe kepo urataine maki qoeki, makoke more mo, eŋe sola pesek matko waket mere zonom mayake. 
HEB.4.11	Eya wane ŋene urata togogole mauluke maŋem qoeki, sola pesek mat koto waket more, Kaisalerop weneŋ mere zonom maikene, ŋenano ŋine natneŋo eŋe okangoi, yale misuk okanikene, eŋe Kaisale aŋaine so donine qe more birau paki, sola pesek matko wakesikei wane qeka numaene siukke.
HEB.4.12	Kaisale wane don yemo gegeinerop so zonom goropŋo pamaike, eya yemo eŋe ŋetne teine, pilaŋ mane ŋadino so qomino ŋetne teine eya wane kop, ŋo zok manerop yuwan kamaike, eyaŋo korop qei kotinerop kitare ket mage, wet dereret so oŋa oŋa erane yaku yakuetne eya so set eŋane tutuene eya korop kitat waremaike paki, eyaŋo ŋei koto enane wet dereret so dereret ma wesak, so wet mali malip eya wane kine ma wakon okanmaike. 
HEB.4.13	Yewa Kaisale wane kaitko yeye kinekine mane mi siukeyake, yeye kinekine ma wakon wareke, eya korop eŋane deine metine kutno didiwoka wakone pawaremaike, so eŋano, ŋene korop kineze rapoke olale more don urata baŋ makene.
HEB.4.14	Eya wane ene mali malipzane kine didiwo ra wakongone, eya togogole malipka gekene. Yesu, Kaisale wane Gipole, ŋenane Prisize Suwaine So Wawaine, eŋe mo qeliwo arike, Kaisale wane kaitko gemaike. 
HEB.4.15	Ŋenane don borikine mane ŋadeka more qepap kaikenane rokop me togole togoleze yemo midakaka, ŋenane pris suwaine so wawaine, eŋe yemo ŋene set pelek okanŋem, eŋe mi ŋone ŋadekŋon okanmaike. Ŋene Prisize suwaine so wawaine, eŋe gemaikane ŋenano liwe liwek wakonŋon okanmaike, eya eŋano kito togole okora qesiŋ ŋonkgi, maine mali malipze ra qelaŋangene, Yesu eŋe yalewaka eŋano liwe liwek kinekine eyamo korop wakonka wareke, ŋo liwe liweko peleke more, borikine mama me oka okan, eyamo mane mi make so okange. 
HEB.4.16	Eya wane ŋene seleleine qe more Kaisale wano arikene, eŋano ari more okanikene, paki Kaisale eŋe wet menaŋ so qom peseine manerop pamaike, yalinane ŋene eŋano naso baŋem eŋerop tako rakot okora more, eŋano ŋine baŋ wet menaŋ so qom peseinane zonom kinekine natne weneŋ maŋem, eyaŋo wakon ŋongi ŋaŋaeŋem, oŋo maine mapit ŋoniyake.
HEB.5.1	Pris ma wakon ma wakon eya wane masi so tanik manikine, yewamo iwa yale, Pris Wawaine korop ma wakon ongoi, yemo ŋei kimakopene eŋe enŋene keuwo ŋine ma wakonbi paki biraonbi, eŋe Kaisale wane don mogare ŋei eŋane ra more Kaisale wane qelit qeu paki, borikinane bakom so soe soep mire Kaisale manbi, oŋo detongi paki, borikineene sauke mataliki siukeyakane.
HEB.5.2	Pris eŋine eŋe kepe ŋei, setine pelelekatne, eya wane eŋe ŋei qelaŋ so qe yau ma yau gegine, ŋo eŋe urataine, eya maine bororom Waom wane donŋo daleo ramaike, eya wane rokop mogare ŋei dereretene midaine me Waom wane numa qeyau matalimaŋkoi, eya eŋano bororom ma okanmaŋke. 
HEB.5.3	So onoka wane eŋine eŋe kepe ŋei pelelekatne eya wane eŋe ŋei ŋerep eŋane sotwaneka soe soep mi mit maŋke, eŋe eŋine sotinane soe soep eŋe weneŋ mitmaŋke. 
HEB.5.4	Pris lewet urata ma gege, eya mo eŋet zok suwaine so wawaine, eya wane ŋei mane eŋe oŋomka ma wakakei wane raki paki, pris mi wakonmaike, midakaka, eya yemo Kaisale oŋom weku, ŋei yewa oraki paki ma wakonka more, pris urata mangimo mamaike. Eŋe mokaka Aron yale waka oraki paki, urata don mangi make.
HEB.5.5	Kristo eŋe yale waka oŋomka mawanaguki paki, Pris Wawaine geyakane mi wakonge. Oŋom wakoniyakane turuŋine yemo Kaisaleŋo olale rake,
HEB.5.5	“Ge naŋane Giponne okanmaine, ukude na mo geŋane Magaŋone noŋo ge ma wakon ganmaile.”
HEB.5.6	Eŋe yaleka ameŋine maneo rake,
HEB.5.6	“Ge baŋ pris okane naso baŋem ge arikene, Melkizedekŋo pris geke, eŋe yale eŋane kop gekene.”
HEB.5.7	Mo sogino Yesu eŋe kepeo geke, naso yewao eŋe Kaisale wano suwaineka meŋenka arokkake, oŋo seuseuwo ŋine qesiŋka makok kayakane, onoka wane eŋe ketkele geke, eya wane Kaisaleŋo meŋe meŋenine detki, menaŋge paki mapitkake. 
HEB.5.8	Yesu eŋe Kaisale wane Gipole geke, ŋo siluŋ koso aŋa tewe tewek wane kine desiyakane Kaisale wane ketkele ge more, aŋaine teweke umat so wikile korop kutino waki kaukke. Pakimo yewaŋo Kaisale wane don me aŋa tewe tewek wane kine kito mane olatlukke. 
HEB.5.9	So eŋe yalewa okangi paki, zok manerop Kaisale wane aŋa tewe tewek mayakakatne okange paki, Kaisaleŋo olale rake, “Ge Pris wawaine Melkizedek wane rokop,” eya wane eŋe ŋeiwa aŋaine korop tewek okanmami, eŋe ebu qesiŋone more, mapitongi, naso baŋem geuluke gege togon ge arikei. 
HEB.5.10	Paki Kaisaleŋo eŋe ma wakonka more rake,
HEB.5.10	“Ge pris suwaine so manerop wawaine, Melkizedek wane kop gekene.”
HEB.5.11	Ŋene Melkizedek wane don ŋidangenane zok manerop pamaike, ŋo siluŋ ŋine dereret ŋine eya ukude yemo zok mi qelaŋangi detlukmami, eya wane ŋene kine ra wakone ŋidangenane zok umatne okanmaike, onoka wane ŋine kine desikei wane bauwawa ŋungi bororom det okanmami, eya wane. 
HEB.5.12	Ŋine naso kiroine doku tautaune magu, mali malip korop okane, Waom kito ŋebo ŋebon wane urata ma gekoi, eya mo maine kopkemaike, ŋo siluŋ Kaisale wane don kine didiwo kiyeke more rara, ŋei natne edo kito ŋidanikei wane ŋine ŋaŋaemami, ŋine ŋara togole kipoke nekei, yalemo ŋine ŋamuka nemami. 
HEB.5.13	Ŋei mane eŋe ŋamuka ne gemaike, eŋe medep nigatneka gemaike, pakimo eŋe maine so borikine eya wane kine mane koboine mi detmaike. 
HEB.5.14	Nat paromine yemo ŋara togole eyamo ŋei ŋerep suwaine eŋane biŋek, eŋe ŋei yaline mo sikan ongoi, eya wane eŋe mo liwek one more, maine so qotkoine erane kine mo ma wanoke dere qelaŋane more detmami.
HEB.6.1	Eya wane ŋene Kristo wane don so don kineine misuk ra modasikene, ŋene mat bosiŋine, eya naso baŋem atakine loutne mi yaso okanmaine. Yale waka ŋene don yewaka atak loutne misuk ra modasikene, ŋene Waom malipka more, wet maingekenane so kinekine natne, gegeine midaine yewa ŋadek kaikenane, yemo maine raikene. Ŋo ŋene urata mamami, ŋene mo ŋadekakone, eya ra more koso nago nagon misuk mosikene. 
HEB.6.2	Paki mo ŋene don iwa yale qeligeŋem rap? Peyam doku tautau wane don, so ŋei lewetko mete mot mot wane, so seuseuwo ŋine wiye wiye, so nasoo Waom wane kaitko borikinane turuŋine ebongi, don urata mama wane don, yewa korop qeliŋ wareŋem paki, ŋene ŋei mo suwaine eŋane don raikene, yemo zonom maine papa togon pa ariyake, eya raŋem kopkeyake. 
HEB.6.3	Ŋo ŋene Waomŋo maine yale waka urata eya maikenane det ŋoniyakeo, ŋene maine yewa baŋ maikene.
HEB.6.4	Ŋei kisi maepŋo ma qelaŋanongi, Kaisale wane qelaŋango mo gekoi, eŋe qeliwo ŋine ŋara mo ma nekoi, eya so Asuŋo mo eŋano mere bakomene damo qe ebonge. Eŋe eya korop qelige qeyau ariu, daleo ebuwi koso wetene maine maingekei me? 
HEB.6.5	Eŋe Kaisale wane don eya yaup solaŋoka liwekka ka more mau paki, simile mo detkoi, so rakoi eya don maine paki, eŋe gege togon Kaisale wane zonom ŋado sariyake eya mo detkakoi. 
HEB.6.6	Paki eŋe qeyau ket Kaisale ŋadekka ari warekoi! Wane ŋei yaline koso ŋado ebuwi zinge sari wetene maingekei me? Midakaka, onoka wane eŋe masi yale okane, Kaisale wane Gipole koso manerop kibeŋ qabego qekei paki, ŋade don okane, ŋei deeno gamu gamuwo birakaikei.
HEB.6.7	Kepe mane koyaŋo naso baŋem qe more kito ma peseki gukine motki ŋei eŋe ŋara met okanmami, eŋane ŋara zaguk ma wakon okanmaike. Kaisaleŋo kepe yewa mosopkaki, mosopinane wele wakon okanmaike. 
HEB.6.8	Ŋo kepe yewao kinekine wakelerop so touk qotkoineŋo suwa wiyemaikeo, kepe yewa eŋe borikine, eya wane kinekine ebosikene, yemo wele midaine okan maikane, Kaisale wano ŋine sowa waraŋ kamaike, wane ŋado baŋ gerepŋo zeki mida sololokeyake.
HEB.6.9	Ŋo siluŋ ŋene don umatne iwa koso ŋinane ramaine, yemo kima maepkopne, ŋine borikei wane mida, kisi maepko meŋenka luke more, gekei wane ŋene detluke more ramaine. Ŋene detmaine ŋine mosop mayakakatne gegeŋine weneŋ marat kaikei wane magemami. 
HEB.6.10	Kaisale eŋe ŋei matali mida, eŋe ŋine urata makoi, me ŋine eŋe qesiŋka mangoi, so doku tautau magu kimakopŋine yeka qesiŋ onmami, eya wane Kaisale eŋe ŋinane urata mamami, yewa mo sogine me musele naso iwao, eya wane mi nigetkamaike 
HEB.6.11	Ŋenane wetze suwaineŋo ŋinane wetkemaine so simin ŋonmaike, yemo ŋine korop wet bonep bonep sorin borin ŋinerop okane okora mageu naso qoeki, yeye makei wane wetke tomaka more Kaisale malipka gemami, eya baŋ wakongi wele kaikei. 
HEB.6.12	Ŋine bau wawa okanikei wane ŋene mi ŋonmaike, ŋine Peyam ŋei mo sogine mali malip korop so togole togolerop gekoi, ŋine eŋe yale gekei, paki Kaisaleŋo yeye kinekine biŋek qe ŋibonge eya maikei.
HEB.6.13	Kaisale eŋe Abraham rara togon don olatke, naso yewao ŋei suwaine maneŋo Kaisale eŋine kop yuwanka mi geke, eya wane eŋe ra more donine eyaka, Kaisale eŋine eŋetko ra togoleke. 
HEB.6.14	Eŋe iwa yale rake, “Welekakatne na baŋ mosop suwaine mosop ganikale, so na baŋ ma loule ganbe ŋosa wili wilikopŋone eŋe loutne so manerop wakonikei wane na rara togon don iwa golatmaile.” 
HEB.6.15	Abraham eŋe Kaisaleŋo rara togon don ratogole more olatke, eya wane tomaka ge more, bau wawaine midaine gemage wele baŋ ŋado maratkake.
HEB.6.16	Ŋei mane eŋe don mane ra togoleyakane okane more, eŋe ŋei suwaine mane eŋine kop yuwane gemaike, eŋane eŋetko ora ra togoleki, eyaŋo ŋei kimakoune eŋane aŋa mawonge okanmaike, paki, eŋe don raikei wane qeka okanmaŋkei. 
HEB.6.17	Ukude naso iwao eŋe yaleka Kaisaleŋo don wele mane raki paki motki, don eya mane mi pelekeyake me qororogeyake eŋe mo raki kere kilipke togole lukeyake. Kaisale eŋe ŋei biŋek qe ebone more don rake, eya yemo don togogole ra more motke eya baŋ mane, mi pelekeyake. Eŋe rau paki, iwa yale desikei, Kaisale eŋe don ramaike, eya turuŋine mane maneŋo raraine so mainge maingeine eya mo mi pamaike, eya midakaka! 
HEB.6.18	So Kaisale eŋe isi don mane mi rayake, eya wane don etke ra more motke. Pakimo don eyaŋo mo togoleke, mane yemo eŋine eŋetine Suwaine rake. So mane yemo don togogoleka ra seleluke more rake, eya wane tutule me eŋane ŋadino maneŋo dere eweke more koso don mane takotke raraine, eya yemo midakaka. Eŋe mo raki togole more togoleke, eya mo wetinane kine eŋe mo dere luluke more rake, eyaŋo ra rokop donine okanmaike, eya wane ŋene Kaisaleŋo kinekine biŋek qe ŋebonge, eya wetzeŋo togole malipka more tomaka gekene. 
HEB.6.19	Ŋene teba teba me newanka gegeze iwa ma gemaine, eya yemo ŋenane wet maki pese more momoe wareyake. Ŋenane wet pesek eya Yesu. Eŋe qeli wane Bakom Urum qei ŋadino eya yuwane ari, Urum Kobekine gege togon urum eyao waketke. 
HEB.6.20	Yesu eŋe ŋenane raki paki alakane more, Urum Kobekine eya waketke, eya mo eŋe Pris Melkizedek wane kopko, eŋe zok manerop Pris Wawaine okanmaike so okangane, eŋe naso baŋem baŋ ge ariyake.
HEB.7.1	Melkizedek iwa eŋe Salem wane ŋei waom, so Kaisale Wawaine weti qeliwo eŋane pris wawaine geke, Abraham eŋe ŋei waom etke so etke enŋene so magu kopene engu more, kawaliwo ŋine zinge numao sariki Melkizedekŋo maratkaki paki, mosopkake. 
HEB.7.2	Abraham eŋe kawali qe more kinekine korop peikke, eya ŋine ten magu weku eya Melkizedek mange, Melkizedek wane eŋetine kine mikepka yemo iwa yale pamaike, “Ŋei Waom Koboboine.” So onoka wane, eŋe mo Salem wane ŋei waom geke, eya wane eŋane eŋetinane kine yaleka iwa yale oramami. “Peyam Wane Ŋei Waom.” 
HEB.7.3	Melkizedek wane magaine me nagaine, me ŋabokoune eŋanoŋine natne eŋane eŋetene mane mi pamaike, me wako wakon nasoine me seuseu wane nasoine kaki, eya midadaine. Eŋe yemo Kaisale wane Gipole yale, eŋe naso baŋem naso baŋem tako rakot baŋ priska ge ariyake.
HEB.7.4	Iwa kau paki detkpi, Melkizedek eŋe ŋei kakapa suwaine geke, eya wane qerakze Abrahamŋo aboŋ kinekine maine weku mane eya kawali qeki paki, ma more peikke, eya korop mapoke nat paromine ten magu weku eya Melkizedek mange. 
HEB.7.5	So Lewi wane ŋosa wili wilikoune eŋe Pris Suwaine urata ma gekoi, Mose wane ra rokop donŋo rakoke rake, eŋe aboŋ maine ten magu weku, yale Israel ŋei ŋerep magu eŋano ŋine peik okangei, yale rarainane, eya yemo eŋe enŋene matkopene eŋano ŋine, eŋe Abraham wane ŋosa wili wilikouneka, ŋo siluŋ eŋanoŋine peik okangoi. 
HEB.7.6	Ŋo, Melkizedek eŋe Lewi wane komineŋo mi wiyeke, ŋo siluŋ eŋe Abraham wanoŋine aboŋ ten, magu weku yale peikke, paki eŋe Kaisaleŋo peyam don biŋek qe mangi makane, eŋe mosopkake. 
HEB.7.7	Ŋei mosop kamaike, oŋo suwaine, ŋo ŋei mosop mamaike, eŋe nigatne eŋane bango gemaike. 
HEB.7.8	Yemo pris eŋe ten magu weku peik okanmami, Yuda wane pris ŋei wawaine yewa eŋe seukkei, ŋo mane yemo Melkizedek, eŋe Abraham wano ŋine ten magu, weku peikke eŋe wisika gemaike, Kaisale wane ekapŋo eŋe seukeyakane mi ramaike. 
HEB.7.9	Eso eya wane iwa yale raŋem, Abraham eŋe aboŋ ten magu weku Melkizedek qolekake, Lewi wane ŋosawili wili koune eŋe aboŋ ten, magu weku peikkei wane raraine, ŋo eŋe weneŋ yaleka siluŋ qolekakoi. 
HEB.7.10	Lewi eŋe mi wakonge, eya wane iwa yale raŋem, eŋe qerakine Abraham wane weŋem kotino metki, Melkizedek eŋe Abraham maratkake.
HEB.7.11	Lewi wane ŋosa ŋabokoune edo pris urata makeiwane ra rokop don, eyaŋo Israel ŋei ŋerep ebonge. Wane Lewi wane ŋosa ŋabokoune eŋano pris urata mamaeneŋo maine menaŋge ra, yemo pris mane kuneŋine ŋado mi wakongirap. Pris mane eŋe Melkizedek wane rokop, ŋo Aron wane kop eya mida. 
HEB.7.12	Pris urata sogine masikangi musele wakongi Mose wane ra rokop don sogine eŋe yalewaka masikangi museleŋo wakoniyake. 
HEB.7.13	So ŋeiwa Kaisaleŋo rake, eya yemo eŋe ŋei mane eŋe esep miloppine magu maneo ŋine, wane eŋane esep milop magu yewao ŋine, ŋei maneŋo aratao pris urata mane mi make. 
HEB.7.14	Ŋene det waremaine, ŋenane Waomze Yesu eŋe Yuda wane magu eŋane tego, eya ŋine wakonge, wane Mose eŋe esep milop magu yewa edo pris urata makei, eya mi ra wakonge.
HEB.7.15	Ŋene mo ka more detmaine, pris mane wakonge, eyamo Melkisedek yale, eya wane don so kine mo didiwo wakonlukki kamaine, eŋe Pris kine mane wakonmaike, eŋe Melkizedek yale. 
HEB.7.16	Eŋe rara togon donŋo weŋem weku me tego wekuŋo pris biraonge, me wakone gekei wane raraine, ŋo mo midakaka! Eŋe gege papa togon wane zonomgo pris wawaine mane okane gemaike, eŋe Yesu. 
HEB.7.17	Eŋane eya mo Kaisale wane ekapko Kaisale eŋe oŋom iwa yale ramaike, “Ge baŋ pris okane Melkizedek wane rokop eŋe yale naso baŋem togogoleka gege togon ge ari gekene.” 
HEB.7.18	Ŋo Kaisale eŋe Mose wane ra rokop don so numa sogine, eya mo mapapkaki masikanmaike, onoka wane, ŋo ra rokop don eyamo zonomine midaine so mi mapitŋonge, eya wane. 
HEB.7.19	Mose wane ra rokop don so numa eyaŋo kinekine mane maki mi menaŋlukke, paki, eya wane ra more Kaisaleŋo ŋenane teba teba numa mayakatne mane ra rokop don wane tuno ma saket motke, wane yewaŋo ŋene tebaŋongi, Kaisale wane osino maine sari lotke okanmaine.
HEB.7.20	Kaisale magakŋo Yesu pris ŋei wawaine birakake, eyamo yaup mi birakake, midakaka, eŋe weti Waom qeliwo ra togole more birakake. Ŋo pris sogine eŋano, eŋe yale mi okanongoi, eŋe ŋei maneŋo weti Waom qeliwo raki pris eya mi biraongoi. 
HEB.7.21	Ŋo Yesuŋo pris okange, yemo Kaisale oŋom rakokkaki, mo okange so Kaisaleŋo olale rake,
HEB.7.21	“Suwaineŋo welekakatne mo weti qeliwo raki qoeke, wane koso wet etke yale me yale maine mi rayake, ‘Ge pris uratao qoi qoine midaine naso baŋem naso baŋem ge wakene’ ”
HEB.7.22	Kine eya iwa yale wane Yesu eŋe tako rakot musele wele maine, eya wane ekiine okane more, tako rakot sogine eya museleŋo yuwankake.
HEB.7.23	Kine mane, yemo pris natne sogine gekoi eŋe loutne, eya wane eŋe seukmaŋkoi, so takotke gege kiroine geu paki, urataene mi mamaŋkoi. 
HEB.7.24	Ŋo Yesu yemo eŋe gege togon naso kiroine ge ariyake, paki eŋane pris urata eya qoe, koso ŋei mane wane kutno baŋ mi wayake. 
HEB.7.25	Eya wane eŋe maine eweke more, iwa so naso baŋem ŋei ŋerep oŋom mapitongi, Kaisale wane osino sari okanmami, so eŋe ebu more eŋine mena menaŋ numao biraone more, eŋine eŋetko ma togoleon okanmaike. Onoka wane eŋe gege togon gemaike, so Kaisale ŋo eŋe qesiŋ oniyakane meŋenka okanmaike.
HEB.7.26	Yesu eŋe Pris Wawaine, ŋene yeye mane wane ŋaŋaeŋem, eŋe qesiŋŋon okanmaike. Eŋe koboboine, sot ŋei me borikine mane kotino mi pamaike. Eŋe ŋei borikine mama eŋane rokop mida, eŋe libeka, eŋineka kine mane, so eŋe qeli kotino yuwane waketke gemaike. 
HEB.7.27	Eŋe pris wawaine natne eŋane rokop midakaka, Pris wawaine natne eŋe kaiwe baŋem eŋine borikinane bakom soe soep mitki paki, koso ŋado ŋei ŋerep eŋane borikinane bakom soe soep mit mit naso baŋem okan maŋkoi. Ŋo Yesu eŋe urata mane yale mi make, midakaka, eŋe bakom wane soe soep weku mo mire Magaine mange, eŋe eya wane eŋine solaine atak weku qikka mange, eyaŋo korop naso baŋem okan okane, yale okanmaike. 
HEB.7.28	Mose wane ra rokop donŋo ŋei wetene pelelekatne sot weneŋ edo pris wawaine gekei wane biraon okange. Ŋo Kaisale wane rako rakok don togole, weti qeliwo welekakatne, eyaŋo yemo Mose wane ra rokop don wane ŋadino sarike, yewaŋo yemo Gipole Pris Suwaine Togogole birakake, eŋe baŋ wet ululuŋka koboboine naso baŋem ge ariyake.
HEB.8.1	Don iwa korop eya wane woune yemo ŋene iwa yale ramaine, Prisize Suwaine eŋe iwa nigatne kepo gemami, eŋe yalineka eŋe weti qeliwo ŋei Waom Suwaine eŋane Metmet Zonominane woninoken metmaike. 
HEB.8.2	Eŋe pris urataine weti Bakom urum koboboino make magemaike, eŋe pris wawaine so suwaine, eŋe Urum Kobekine so Sigeine Togogole, eya wane kotino waketke urata mamaike, mat yewa yaline ŋei maneŋo mane mo mi make, eyamo Waomŋoka maki wiyeke, Yuda ŋeiŋo seli kise kepe yaup papaino ma gekoi, eya wane kop mida.
HEB.8.3	Pris wawaine korop biraongoi, eŋe Kaisale yeyeŋo bakom so osomŋo mire bakom okan kaikei so soe soep mire okankaikei wane ŋo ŋenane Pris Wawaine Yesu, eŋe yaleka, eŋe eŋine weŋem bikumineŋo Kaisale bakom atak weku okankake. 
HEB.8.4	Yesu eŋe kepeo geke ra, yemo eŋe pris mane mi okangirap, onoka wane eŋe Pris Ŋei Wawaine mo loutneŋo gekoi wane, so Kaisale bakom okanka oka okan wane pris ŋei eŋe urata mo ma gekoi, naso eŋe ra rokop don eya wane kopko Kaisale ŋara soep me bakom kinekine okanka gekoi. 
HEB.8.5	Pris Wawaine eŋe Bakom Urum yewao urata ma okanmami, eya yemo eŋe welekatne oŋa oŋaine so ketkele, ŋo wele yemo qeliwo manerop wawaine so kine mane metmaike. Eya yemo Kaisaleŋo Mose olatke yale. Mose eŋe Bakom Urum mane seliŋo mayakane okangiso, naso yewa Kaisaleŋo olale rake, “Detmaine, ge kaulukkene so detlukkene, na oŋa oŋaine mo korop bonagao sikanganbe kawarekone, eya wane kop so rokouno detluke maikene.” 
HEB.8.6	Ŋo Yesu eŋe Magakŋo pris ŋei wawaine urata mange, eyaŋo yemo zok manerop kakapa, pris natne eŋane urata yuwanka waremaike, eya yemo oŋo keu ŋeize ge more, tako rakot so siwa siwap musele Kaisale so ŋei keuzo motke, ŋo tako rakot yewa wane rara togon don eya mo weku mane okanmaike, onoka wane, ŋo yewaŋo tako rakot don soginane rara togon don, eya zonomine qe more, maki korop ketki paki, zonomine mo mida lelewareke.
HEB.8.7	Alakan siwa siwap so tako rakot sogino pake, yewao bori wori mane mi wakonge ra yemo Kaisale eŋe ŋado siwa siwap me tako rakotze musele atak mane koso mi ma wakongi rap. 
HEB.8.8	Ŋo iwa mo siluŋ Kaisale eŋe ŋei ŋerep magukoune eŋane sotene maratka more rake,
HEB.8.8	“Waomŋo rake, na koso naso maneo siwa siwap me tako rakot musele mane baŋ Israel ŋei ŋerep eŋerop, so Yuda wane ŋosa ŋabokoune eŋerop ma wakonikale. 
HEB.8.9	Eya yemo baŋ sakon qerak kopene eŋerop na siwa siwap motkole, kaiwe yewao na meteeno ebu more iwen onbe Izip kepeo ŋine sarikoi, eya wane kop mida. Eŋe na siwa siwap eya eŋerop okangole, eŋe maine mi warekakoi, pakiso na ŋadekongole, Waomŋo rake. 
HEB.8.10	Iwa yemo siwa siwap me tako rakot na baŋ Israel magu eŋerop okanikale, Waomŋo ramaike, ‘Na baŋ ra rokop donne yewa wet derereteno qewe payake.’ Na baŋ eŋane Kaisale okangale, paki eŋe baŋ naŋane ŋei ŋerep magu okangei. 
HEB.8.11	Eŋano ŋine ŋei weku weku maneŋo ŋei kimaine Waom don mi kito maniyake, me matino ŋine ŋei mane mi olale rayake, ‘Waom detkanom,’ yale mida, eŋe baŋ koropŋo naso yewao na det nangei, paki ŋei ketkele, eya ŋine ariki weti ŋei ŋetne suwaino eŋano qoeyake. 
HEB.8.12	Na wet maep okanonbe paki sot turuŋene eya baŋ qelige ebongale, so borikineene eya dere qewologewe paki, koso eya wane mi desikale, Waomŋo ramaike.”
HEB.8.13	Pakimo, siwa siwap musele me tako rakot, eya wane raki paki, Kaisale eŋe siwa siwap alakan wane eya maki sogine okange, paki yeye mane sogine me sele okaniyake so toe barakeyake, eya yemo baŋ yeine siuke midaleleyake.
HEB.9.1	Siwa siwap me tako rakot sogino alakan Kaisale bakom me eŋet meŋe meŋen wane ra rokop donine pake, so ŋeiŋo bakom so eŋet meŋe meŋen urum seliŋo mamaine, mat kobekine, eya weneŋ kepo iwa mo pake. 
HEB.9.2	Bakom urum mane seliŋo makoi, solainoken kotine mane qei kaitko, eya wane eŋetne Urum Kobekine so Sigeine orakoi, eya wane kotino yewa yemo kiwa, wane ekiine so zake, so kasap Kaisale wane biŋek qe man okangoi, eya Kaisale wane kaitko me deino metke, eya wane eŋetine, “Urum Kobekine so Sigeine Togogole.” 
HEB.9.3	Lap lap suwaineŋo sen keune etkeo rasikeu okorake, eya wane ŋadino kotine mane yemo lap lap maneŋo kitatki, urumine weneŋ okange, eya wane eŋetne Urum Kobekine, Sigeine Togogole so Koboboine. 
HEB.9.4	Eya wane kotino arata golŋo mamaine kuwakeu lawe kopuine qounerop okaniyakane, so zipa zipapko katapa mane, korop gol ŋoka kawet kawarekoi, eya metke. Katapa, eya wane kotino gol lase mane so qeli wane ŋara weneŋ kotino motpi metke, so Aron wane qesi mane sotne qemore metine motke, eya so wesi katapa etke, Mose wane ra rokop don qeqine eya weneŋ metke. 
HEB.9.5	Katapa eya wane kutno yemo aŋelo etke ere Kaisale wane Kibi maepine eya ma more qin gim etne maputulakeuk sot turuŋ mataliu siu siuk so Kaisale yewa eŋane met met eya sikanone some pake. Siluŋ iwa yemo eya wane kine maine korop mi rawarekale.
HEB.9.6	Eŋe yeye kinekine yalewa ma warekoi, paki pris eŋe kaiwe baŋem urum solaine yewao wawa ketket okane more, seli urum yewao urataene ma Waom meŋenka okane gekoi. 
HEB.9.7	Ŋo Seli Urum kotine mane kobekine so sigegeine, eya wane kotino, eya yemo Pris Wawaine weku oŋomka koma mane wane kotino atak weku waket gegike, eŋe weŋem weneŋ ma waket more, eŋine borikine me ŋei ŋerep eŋane borikine detpi paki mamaŋkoi, me ma more niget onmaŋke, eya wane Kaisaleŋo sotene saukeyakane qak okane geke. 
HEB.9.8	Asu Koboboine oŋo yeye kinekine iwa ma warekoi, eya wane didiwo iwa yale sikan ŋonmaike, seli kise solaine eŋe urataine i ma met kika, Urum Kobekine, Sigeine Togogole so Koboine eyao wake waket eya wane numa, eya mi qoe aŋaŋge, 
HEB.9.9	Bakom Urum seliŋo mamaine, eyamo ukude naso iwa gemaine, eya wane oŋa oŋaine, eya wane kine yemo iwa yale, yeye kinekine Kaisale man man so osomŋo soe soep mire Kaisale bakom okanka okanka eyaŋo ŋei bakom okanmaike, eŋane kotine maki libe mi qe okanmaike. Midakaka! 
HEB.9.10	Eŋe bakom iwa yaline okane gekoi, eya yemo eŋe ŋara doku waneka, so sola sau sauk eya wane batka okangoi. Iwa yemo korop sola wane ra rokop numa tanikka okanmaike, eya okane ge ari mageu, ŋado baŋ naso bomileki, Kaisaleŋo yeye kinekine eya korop ma koboe wareyakane motke.
HEB.9.11	Ŋo ukude yemo mo Kristo oŋo Pris Suwaine sogine gekoi, eya yuwanonge, yemo mo yeye kinekine maine ma wakonge, eya wane Pris Wawaine okane sarike, seli kise eya eŋe kotino ge urata mamaike, eya yemo kakapa suwaine so zok libe qotqole, eya yemo ŋei meteŋo mamaine yalewa midakaka! Kepe iwa ma wakonge, eya wane nat paromino mi pamaike. 
HEB.9.12	So Kristo eŋe Pris suwaine sogine gekoi, eya yuwanonge, eŋe noniŋ me bulmakau weŋemineŋo atakine atakine Seli Kobek Urum Sigeine Togogole qeliwo mi ma waketke, midakaka, eŋe eŋine weŋem, eyaŋo atak weku Bakom Urumgo ma waketki, eyaŋo ŋene gege togon gekenane qoleŋonge. 
HEB.9.13	Noniŋ so bulamakau ŋei labe labe eŋane weŋemene, so bulamakau medeune gerepko motpi ze osi osine, eya wane qoune eya weneŋ qeturageu paki, qakeu ŋei diyene weneŋ gekoi, eya tau onge. Eŋe yale oken okanbi paki, sola enaneka borikine eya oma ongoi. 
HEB.9.14	Ŋo Kristo wane weŋemine eyaŋo yemo zok manerop sauk ŋonge, eya yemo welekatne! Gege togon Asu oŋo nabok okankaki, koto so solaine koropka Kaisale wane soe soep bakom ewe zonom, Kristo eŋe oŋomka sunka mange. Eŋane weŋemineŋo baŋ ŋenane kotozo urata kepe ŋeiŋo mi mamaine maki di borikine pa wareke, eya korop saukki ket wareyake, eya wane ŋene maine Kaisale gege inerop eŋane urata ma more qelitine qekene.
HEB.9.15	Kine eya wane Kristo eŋe eŋine weŋemineŋo ŋebuki, ŋene qelaŋangone, pakimo oŋom keuwo okoraki paki, zipa zip so tako rakot musele, eya ma togolemaike, pakimo, eŋe zipa zipap me tako rakot sogino okora more, borikine makoi, eya mataliki siukwareke, yalinane ŋei ŋerep eŋe Kaisale wane aŋaine teweke modat kaikei, pakimo, Kaisale eŋe sogine gege maikei wane ra biŋek qeke, eya mau paki, eŋine ŋerep medep wele okangoi, so Kaisaleŋo gege togon, gege wane mosop biŋek qe ebonge, eya maine maikei, so eŋe gege togon ge arikei.
HEB.9.16	Mete zamot wane numa yemo iwa yale, ŋei mane eŋe wetkemaike, na seukewe, naŋane kinekine yewa maŋo welaine okaniyake? Eŋe yale ra more, eŋe ŋei manerop mo rara togon done ekapko mauk kiyake. Medepŋo don eya mogare more, magak wane aboŋ eya welaine okaniyake, paki magak seukki, ŋei eŋe magak mo seukke, eya dere qelaŋanbi rokop, eŋe magak wane mete zamot eya maine mayake, 
HEB.9.17	Ŋeiwa aboŋ welaine eya seukki, rara togon don eya wele okaniyake, ŋo ŋei yewa rara togon don rake, eŋe mi seukke more, wisikaka geki, rara togon donine rake eya wele midaine okaniyake. 
HEB.9.18	Kine eya wane zipa zipap so tako rakot sogine mikepka pake, yewao eŋe osom qe more weŋemine eya rara togon don yewa qakka okangoi, yemo eyaŋo maki togoleyakane pakimo, eyaŋo wele okange. 
HEB.9.19	Mikepka, yemo Mose eŋe ra rokop dongo don numa mot mole pamaike, eya wane kopko korop ŋei ŋerep ra qelaŋane edanwareke. Paki ŋado eŋe bulmakau medeune so noniŋ weŋemine so lama zoune weŋe weŋem, eyaŋo dokurop liwage more, qe muruŋgi paki, ra rokop don wane ekap so ŋei ŋerep weneŋ korop zipanon wareke. 
HEB.9.20	Paki eŋe edane rake, “Iwa yemo weŋem, eyaŋo zipa zipap so tako rakot. Kaisaleŋo teweke magekei wane ra ŋidange eya matogole kamaike.” 
HEB.9.21	Kop weku yewaka, Mose eŋe yaleka weŋem yewa Seli Bakom Urum kutno so bakom kito kito wane yeye kinekineine natne eya eŋane kuteno weneŋ korop zipanon wareke. 
HEB.9.22	Welekatne, ra rokop donŋo rake, eya wane kopka yeye kinekine korop weŋemŋo maki libe qewareke, paki weŋem zipanbi tau one okange, yewaoka weku borikinane turuŋ qeliŋgi siuke ebon maŋke. Ŋo weŋem mi zipanbi tauonge, yewao yemo sotene mi qeligeu siuke ebonmaŋke.
HEB.9.23	Masi kinekine iwa yemo wele weti qeliwo pamaike, eya wane oŋa oŋaine iwa weŋem yauwineŋo yaleoken okane saukeu paki libe qekoi. Ŋo qeliwo ŋine kinekine eya oŋomka yemo bakom zok manerop lewine suwaine mayakakatne, so eyaŋo zok manerop wele ŋo kepeo ŋine eya mo eya wane kop mida. 
HEB.9.24	Ŋo Kristo yemo eŋe Urum Kobekine so Sigeine mane ŋeiŋo oŋa oŋaine makoi, yewao mi ari waketke, midakaka, eŋe qeli eŋine kotino koboboine waketke, eŋe eya ge more, ŋenane raki paki, Waom wane kaitko eŋe bakom urata ŋenane ra magemaike. 
HEB.9.25	Koma baŋem Yuda ŋei Pris Wawaine eŋe Urum Kobekine me Sigeine, yewao osom weŋeminerop ma ari naso baŋem waketmaŋke, weŋem eya mo eŋine weŋemine midakaka, ŋo Kristoŋo yemo yale mi okange, eŋe qeli kotino Magainane kaitko, oŋom eŋine weŋemine so solaineŋo soe soep okange, so eŋe atak loutne mida, eŋe atak mo weku okange. 
HEB.9.26	Kristo eŋe pris edo okangoi, yale okange ra, yemo eŋe Kaisaleŋo kepe ma wakonge, yewao ŋineka kiyeke atakine atakine wikile zok manerop dere sari mageki, ukude naso iwa gemaine, eya weneŋ okangirap. Eŋe yale okaniyake, yalemo eŋe atak loutne eya korop qepotke mage atak weku okangi qoeke. Naso mo korop qoe yakane bomileki mo, Kristo eŋe sotzane turuŋine qepotke more mataliki siukeyakane, solaine Kaisale sunka mangi, sotze eya mataliki siukke. 
HEB.9.27	Ŋene ŋeiŋoka atak weku seukkene, pakimo eya wane ŋadino yemo Kaisaleŋo kineze ma wakoniyake. 
HEB.9.28	Kristo eŋe yaleka ŋei loutne ŋenane sotze kauke more atak weku solaine Kaisale sunka mange. Eŋe atak mane baŋ koso wakoniyake, eya yemo eŋe borikine mataliki siuk keyakane mida, eya yemo ŋeiwa eŋe tomaka ge sarimami, eŋe ebu yakaneka koso wakonlukeyake.
HEB.10.1	Yuda ŋei eŋane so Mose wane ra rokop don numa eyaŋo yemo oŋaine so eyamo ruwitneka, eyaŋo maine kinekine welekatne mane mida. Eyaŋo kinekine wele eya wane oŋaine koboboine zok mi okanmaike, ra rokop donŋo yemo ramaike. Eŋe soe soepŋo bakom oka okan weku yewaka komaine komaine okane gekei. Yalinane mo ra rokop don numaŋo ŋei ŋerep makoboe ongi, bakom meŋe meŋengo maine mi sarikoi, so ra rokop donŋo maine ebu maulukongi, menage libe mi qekoi, eya midakaka! 
HEB.10.2	Ŋei ŋerep Kaisale bakomine kitokoi, eyaŋo welekatne borikineeno ŋine ebuki maine mo menaŋgoi ra, yemo eŋe koso bakom soe soep mane mi okanbi rap, yemo eŋe mo atakine weku sarikoi me okangoi, yewaŋoka ebuki qelaŋanbi rap, so eŋe kotoeno borikine, eya koso mi wetkeu rap. 
HEB.10.3	Eya mo midakaka, eŋe soe soepŋo bakom oka okan, eya wane qelitine qeu, eyaŋo borikine enane wetene eya qelotkeki komaine komaine wetke okanmaŋkoi. 
HEB.10.4	Bulumakau ŋei labe labe so noniŋ weŋemine, eyaŋo borikine maine mi mataliki siukeyake.
HEB.10.5	Kine eya wane Kristoŋo kepeo sari lotkeyakane okane more Kaisale olale rake,
HEB.10.5	“Ge soepŋo bakom so kinekine gin gin, eya wane mi ganmaike, ŋo ge mo sola mane na ninikenane maulukkone. 
HEB.10.6	Ge osom korop arata kutno zeze eya wane me soe soep bakomŋo borikine mataliki siu siuk eya wane mi simile ganmaike. 
HEB.10.7	Pakiso na iwa yale olale rakole, ‘Na iwa, Kaisale, ge onokaka wane ganmaike, eya ranom na okanikale.’ Yemo ra rokop don ekapko, naŋane don qekoi, eya wane kop, geŋane simile mogasikale.”
HEB.10.8	Eŋe alakan weti kutno ramaike, “Ge soe soep bakom, so kinekine gin gin, me osom arata kutno motpi zeze, so borikine mataliki siukeyakane soepŋo bakom oka okan, eya wane mi simile ganmaike.” Soepŋo mire bakom oka okan so man man iwa korop eya yemo ra rokop don Numa eyaŋo ramaike, eya wane rokop okangoi, ŋo eŋe siluŋ koso don iwa rake. 
HEB.10.9	Pakiso eŋe koso rake, “Kaisale, na iwa mo sarimaile, maine geŋane simile mogasikale so kinekine mane okanikalane ranom, na okanikale.” Rakiso, Kaisale eŋe soepŋo mire bakom oka okan sogine eya korop mapapkaki ariwareke. Paki eŋane tungo Kristoŋo soe soep bakom eŋe oŋom okaniyakane birakake. 
HEB.10.10	Pakiso Yesu Kristo eŋe Kaisaleŋo simileine daleo okan iyakane wetke mange, eya wane rokop okange. Eŋe eŋine solaineŋo soe soep bakom atakine atakine oka okan eya korop qeturage more atak weku okange. Paki eyaŋo ŋebuki, ŋene borikino ŋine korop qelaŋane more koboe warekone.
HEB.10.11	Yuda Pris eŋe okorau paki, soe soep mire eyaŋo bakom oka okan eya wane qelitine qe kaiwe baŋem bakom wekuka atakine atakine okan okanmami. Ŋo siluŋ soepŋo bakom oka okan eyaŋo borikine maine mi mataliki siukeyake. 
HEB.10.12	Kristoŋo yemo borikinane bakom atak weku okangi qoeke, eyaŋo yemo weku mane naso baŋem papa togon pa ariyake, paki eŋe Kaisale wane zonom mama, eya wane woninoken pese ket metke. 
HEB.10.13	Yewao eŋe ukude iwa yemo Kaisaleŋo eŋane ŋabakoune eŋe kinane bano biraongi, wakesikei wane toma gemaike. 
HEB.10.14	Bakom atak weku okange, eyaŋo yemo ŋei ŋerep borikino ŋine ŋebuki libe qe warekone, wane ŋene naso baŋem sot midaine maineka ge arikene.
HEB.10.15	Asu Koboboine eŋe yalewaka eya wane don ra qelaŋan ŋonmaike, so iwayale ramaike, mikep don iwayale pamaike, Waomŋo ramaike,
HEB.10.16	“Iwa yemo siwa siwap so tako rakot musele na baŋ eŋerop okangale, yemo iwayale, na ra rokop don numane baŋ wet derereteno qewe payake.”
HEB.10.17	Paki eŋe koso iwa yale takotke ramaike, “Na eŋane borikineene so masi tanikene qotkoine, eya wane naso kiroine baŋ koso mi wetke gekale.” 
HEB.10.18	Eso borikine iwa korop mataliki siukwareki, soe soep bakom eyaŋo borikine maki mida mida eyamo mida leleyake, koso mi okangei.
HEB.10.19	Kimakop, ŋene Yesu seukki, weŋemineŋo qekok ŋongane, ŋene Qeli Wane Urum Kobekine so Sigeine Togogole eyao ŋene kaet mi okane more maine wakesikene. 
HEB.10.20	Ŋene mat eya wane kotino numa musele gegeinerop, eya maine ari waketkene, numa eyamo Yesu oŋom lalaŋge, eŋe laplap suwaine, eya madet yale keuwo rasikeu ket okorake, eya ari yuwane waketke, lap lap yewa yemo eŋine solaine. 
HEB.10.21	Ŋene Pris Lewetze Suwaine, eŋe Kaisale wane ŋei ŋerep magu so urumine ware gemaike. 
HEB.10.22	Eŋe weŋemineŋo kotozo qakke paki, ŋene borikineze eya detkaŋem, mo eŋe wetze sauke more, qotkoineze eya maki masikange, pakimo doku libe libe momoine teineŋo qeliŋŋem ariki, ŋene Kaisale weku malip kaikene, so eŋine osino okorakene. 
HEB.10.23	Ŋene mali malipze eya ra qelaŋane more, maine toma kakenane, so eyaka togogole malilip kaikene, ŋene misuk peleke qeliŋgene, onoka wane ŋene Kaisale maine detlukka more, kinekine biŋek qe ŋebonge, eya togogoleka wareka gekene. Waom eŋe kine mo mayakane rake, eya baŋ mayake 
HEB.10.24	Ŋene kimakopze eŋane weneŋ dere ŋedomka ware nagu more, qesi qesiŋ okan nagu more, qebin mabin okanonŋem paki, kima natne eŋane simile dere wet maep so masi tanik manik maine oka okan eya sikan onikene. 
HEB.10.25	Ŋene kimakopze eŋerop wekuwoka qeturage lewa lewaŋze eya misuk qeliŋgene, ŋei natne edo okanmami yale misuk okanikene, mida, eya okanikene, yalemo ŋene ŋedomka ma togole qe togole nagu more, korop kima natne eŋerop weneŋ manerop okan nagukene. Ŋine mo kamami, Waom sari lotkeyakane, Kaiwe Naso mo bomile sari maike.
HEB.10.26	Ŋene Kristo wane don wele eyaŋo kotozo mo ma qelaŋangi detlukmaine, paki ŋado dere ewekŋem paki, ŋenze similezane borikine koso takotke ma arikeneo, baŋ ŋado maŋo koso saukŋoniyake, me maŋo sau sauk wane soe soep ma wakoniyake paki, eyaŋo saukŋongi qelaŋangene, yemo midakaka. 
HEB.10.27	Ŋene suwaine baŋ sariyakane detŋem paki kaetŋongi, nasoo don urata mane wakoniyakane toma gekene. Kine mawakon mawakon so gerep qotkoine eyaŋo baŋ Kaisale ŋabaka okanmami, ŋei yewa ezoki siukwarekei! 
HEB.10.28	Ŋei mane Mose wane ra rokop don Numa eya qeki, ŋei etke me kareweŋo kau paki kineine rawakonbi sotkorop okanmaike, eŋe ŋei yewa wane wetene boriki mi sesekakei, midakaka, eŋe yeine qeu seukeyake. 
HEB.10.29	Ŋo ŋei mane eŋe Kaisale Gipole maket biraka more ŋadekkayake, ŋine ŋei yewa eŋane daleo detkamami? Ŋei yewa eŋe baŋ umat kakapa suwaine zok manerop wakon kayake, eŋe mo Yesu wane weŋemŋo ma togolekaki, siwa siwap me tako rakot museleo waketke, so eyaŋo eŋe Kaisale wane ŋei koboboine okange. Ŋo ukude naso iwao mo detki weŋem eya mo ketkele okangi, Wet maep Asu, eya matali qetali okan kamaike! 
HEB.10.30	Ŋene mo detmaine ŋei yewa eŋe rake, “Na baŋ sot eya wane turuŋ makokkale, na baŋ lewine qotkoine mangale.” So eŋe yaleka koso rake, “Waom eŋe baŋ ŋei ŋerewekoune eŋane kineene don urata ma more ma wakoniyake.” 
HEB.10.31	Kaisale, Gege Togon Welaine, eŋane metino wa more umat maikene, eya yemo zok umatne so kaetinerop!
HEB.10.32	Alakan ŋine daleo gekoi eya wetkekei. Kaiwe naso yewa Kaisale wane kiwaŋo ŋine ma qelaŋan ŋunge, eya wane ŋadino ŋei eŋe ŋine wikile kinekine loutne okanŋunbi wakonŋunge, ŋo siluŋ eyaŋo mi ŋibu ket biraŋunge, ŋine togolekoi. 
HEB.10.33	Ŋine naso natno lewa lewago ŋei ŋerep eŋane kaitko biraŋune more don borikine ŋidangoi, so matali qetali okanŋungoi, so naso natno yemo ŋine ŋei ŋerep natne numa tanik yaline okanongoi, eŋano takotke more ŋine eŋe qesiŋ ongoi. 
HEB.10.34	Ŋine ŋei ŋerep mulap urumgo biraongoi, eŋane wet borik weneŋ det okangoi, so ŋei eŋe ŋinane wesi aboŋ kinekine ŋine omaŋunbi, ŋine wet peseko bakom kito qeliŋonbi makoi. Onoka wane ŋine iwa yale detkoi. Ŋine yeye kinekine ŋine mai maine eya pa ŋibonge, eya yemo mi mida midaine, eŋe baŋ papa togon pa ariyake. 
HEB.10.35	Eya wane ŋine wet mali malipŋine misuk qororogeyake, midakaka, onoka wane eyaŋo gemage baŋ tebakaki lewine suwaine sariki, maikei. 
HEB.10.36	Eya wane ŋine togole togole maratka more Kaisale wane donka mogare gekei, paki kinekine biŋek qe ŋibonge, eya wane wele maikei. 
HEB.10.37	Eya yemo welekatne, Kaisale wane ekapŋo iwa yale ramaike,
HEB.10.37	“Nasomde bamgoka qoeyake, pakimo ŋei maŋo sariyakane raraine, eŋe sariyake so eŋe mi tomayake. 
HEB.10.38	Naŋane ŋei ŋerewekopne mali malip weneŋ koboboine, eŋe baŋ detlukkau paki, gege togon maratkaikei, ŋo eŋano ŋine maneŋo kaet ariyakeo, yemo na baŋ detpe eŋane mi menageyake.”
HEB.10.39	Ŋene zinge kaet ari ari wane ŋei ŋereune midaka. Ŋene yale okanikenane turuŋine yemo, ŋene mali malip magekene paki, oŋa oŋaze menageyake.
HEB.11.1	Mali malip wane kine yemo iwa yale, wetzeŋo yeye mane wele maratkakenane detlukka ma qotke, Waomŋo ŋeboniyakane tomaka gemaine, kinekine natne dezeŋo mi kamaine wetzeŋoka malipka magemaine eyaŋo mali malip okanmaike. 
HEB.11.2	Kaisale wane ŋei sogine eŋe mali malipene yaline eyarop geu, Kaisaleŋo ongi menaŋgi rake, “Eŋane tanik manikene, eya mo maine.”
HEB.11.3	So mali malip eyaŋoka raki, ŋene detlukkamaine, yemo Kaisale wane donŋo qeli so kepe ma wakon otke, so yeye kinekine deŋo maine kakaine didiwo iwa pamaike, yemo mi kakaine, eya ŋine maki korop wakon warekoi.
HEB.11.4	Mali malipŋo rake, Abel eŋe soe soep bakom maine wekumane, Kain wane rokop eya yuwanka more Kaisale okankake. Abel eŋe mali malipinane ra more, Kaisaleŋo kaki menaŋgi, ŋei koboboine orake. Onoka wane, Kaisale oŋom kaki sot midaine okangi, bakom okankake, eya maki paki kineine mawakonge. Abel eŋe mo seukke, ŋo siluŋ eŋe mali malip korop gekane eŋane don so mali malipineŋo ra wakone ŋedanmaike.
HEB.11.5	Enok eŋe mali malipine, eyaŋo warekaki mi seukke, seukeyakane turuŋine yemo eŋe qeliwo Kaisale wano mali malipineŋo mawake, pakiso, ŋei natne edo pareŋine mi maratkakoi, onoka wane, Kaisaleŋo eŋe qeliwo mawake, Kaisale wane ekapŋo ramaike, yemo Enok eŋe kepeo gegeine maine geki, Kaisaleŋo kaki menaŋgi, eŋe ŋado qeliwo mawake. 
HEB.11.6	Ŋei mane eŋe Waom mi malipkayake, ŋo Kaisale wane simile eya maine mi mogasiyake, onoka wane, ŋo ŋei mane eŋe Waom wane osino ariwe ra so, ŋei yewa eŋe siluŋ Waom malipka geyake, so eŋe baŋ Waomŋo ŋei natne eŋerop eŋe zuwaŋka gemami, eya wane kinekine lewine wawaine manerop okanoniyake.
HEB.11.7	Noa eŋe mali malipinerop geke, eya wane Kaisaleŋo masi tanik ŋado wakoniyake, Noa eŋe mi kake, eya wane girem don olatki eŋe donine detlukke. Eŋe Kaisale aŋaine tewekki paki, seki mane make, yewao eŋine so ŋanom dokoine wau paki waetne gekoi, so eŋe mi mida lelekoi, eŋe yale okangi paki, kepe baŋem ŋei ŋerep borikinane turuŋine Kaisaleŋo ebo ebon, eya wane kine ma wakonge. Paki Noaŋo Kaisale malipkaki, Kaisale eŋe ŋei koboboine orake, so yale waka Kaisale eŋe ŋei koropŋo mali malip korop okanbi, eŋe yale okan oniyake paki, eŋe gege wane biŋek okange.
HEB.11.8	Abraham eŋe Kaisale detlukka malipkake, eya wane Kaisale eŋe ra wakon ka more urata don mangi eŋe eŋane aŋaine teweke more kepe mane mi kakaine maniyakane biŋek qe mange eya arike, so Abraham eŋe na diyao arikale, eya mi dere, yaup arike, so eŋe eŋine kepe mat qelige mi dereret naŋenka don dere eweke, kepe mat mane kuneŋino arike. 
HEB.11.9	Eŋe mali malipinane Kaisaleŋo kepe mat biŋek qe mange, eyao eŋe siluŋ kepe maneo ari lobo geke. Eŋe seli kiseo Isak so Yakobo, so Yakobo eŋine gipoletkine weneŋ kepe weku yewaka Kaisaleŋo biŋek qe ebonge, yewao gekoi. 
HEB.11.10	Abraham eŋe mat suwaine mane Yerusalem musele bosiŋ kinekineine togogole eyaŋo mamaine so mot mole, Kaisale eŋe oŋomka wetke wareki paki make, eŋe eya wane tomaka geke.
HEB.11.11	So Sara eŋe yaleka mali malipinerop ge more, Kaisale malipkake, so eŋe medep mama wane rokop mi okane qaton gemage, sele borikine okange, ŋo eŋe mali malip weneŋ okange, eya wane eŋe zonom gorop okane medep mama wane rokop okange, so Sara eŋe iwa yale detke, Waom eŋe rara togon don mo rake, na baŋ medep mane maikale. Waom eŋe don weleka ra okanmaike. 
HEB.11.12	Eya wane eŋe ŋei weku sele borikine okane mo seukeyakane okange, ge siluŋ ŋei weku iwa eŋano ŋine yemo ŋosa wili wili koune eŋe magu suwaine manerop qeliwo serekin metmami, eŋane rokop, so kiwet rasumaikeo qalak mi daporapotne zok loutne pamaike, eya wane rokop wakongoi.
HEB.11.13	Ŋei iwa edo mali malip korop gemage seuk warekoi, yeye kinekine biŋek qe ebonge, eya wane wele mi marat kakoi, eŋe eri amaŋ paki wele mi kau paki, yaup batneka okangoi, paki rakoi, “Ŋene kepeo yaup lobo so kulit gemaine, ŋene iwa nasomde nigatneka yaup sari gemaine.” 
HEB.11.14	Ŋeiwa don iwa rakoi, eyamo ŋene kine iwa yale detmaine, eŋe enŋene kepe matene mane enŋene bonepene maratkakei wane wetke more mi rakoi. 
HEB.11.15	Eŋe kepe matene qelige arikoi, eya yemo wetŋo malipkakoi, eŋe maineka zinge arikei wane numaine mo maine pake, eŋe maine kepe natneo qelige koso ariu rap, 
HEB.11.16	eŋe yale mi okangoi, midakaka, yale okangei wane turuŋine yemo, eŋe wet mali malipeneŋo kepe mat mayakatne mane iwa wane rokop mida, eya marat kaikei wane onge, eya yemo qeli mat. Eya wane Kaisale eŋe ŋei eya edo ŋenane Kaisaleze rau, eŋe mi gamukayake, onoka wane eŋe mat suwaine mane ŋei yaline eŋane mo mauluke ebonge.
HEB.11.17	Abraham eŋe mali malip korop geke, eya wane eŋe Kaisaleŋo liwekkake, naso yewao eŋe soep bakom wane gipole Isak qeki paki mire Kaisale bakom okan kayakane okange. Abraham weku eŋano Kaisaleŋo rara togon donine olatke, ŋo siluŋ eŋe gipole wekuku eya mi ma walukka more soep yale qe Kaisale bakom okan kayakane okange. 
HEB.11.18	Kaisale eŋe Abraham biŋek don iwa yale olale rake, “Isaka wano ŋine geŋane ŋosa wili wilikopŋone wakone arikei.” 
HEB.11.19	Abraham eŋe mo detlukke, yemo Kaisaleŋo Isak seuseuwo ŋine maine ma wirikkaki wiye yakane zonom pa manmaike. Eso eya wane ŋene don rokop mane iwa yale raikene, Abraham eŋe Isak mo seuseuwo ŋine koso Kaisaleŋo mainka mange.
HEB.11.20	Isak eŋe mali malipineŋo raki, Yakobo so Esau mosop otke, paki kinekine ŋado wakoniyake, eya wane don weneŋ etange.
HEB.11.21	Yakobo eŋe mali malipineŋo raki eŋe mo seukeyakane okaneso, Yosep gipoletkine Manase so Epraim mosop otke, paki eŋe qesiinane kutno qesiŋnagu kere pore more Kaisale bakomine kito mawakake.
HEB.11.22	Yosep eŋe mali malipineŋo raki, eŋe mo seukeyakane nasoine bomileki, Israel eŋe gemage, Izip kepe qelige arikei wane edange, so arikei wane okane, setine weneŋ ma arikei wane edane maulukke.
HEB.11.23	Mose wakongi naga magaine ere mali malipetneŋo raki, ere meso karewe motkauk siuke pake. Ere kauk eŋe medep wekumane okange, paki ere Ŋei Waom Parao wane ra rokop don ŋadeke yuwangoik, eya wane mi kaetotke.
HEB.11.24	Mose eŋe mali malipineŋo raki, eŋe suwake naso yewao eŋe Ŋei Waom, Parao borasinane gipole orakei wane rau, walukke. 
HEB.11.25	Eŋe Kaisale wane ŋei ŋerep magu eŋerop wikile maratkayakane eweke wakonge. Ŋo eŋe borikinane simile nasomde bamgoka dere magege, eya wane yemo sakoekake. 
HEB.11.26	Eŋe detke, yemo Mesiya wane ra more wikile dereret, eya wane lewine eyaŋo yemo zok manerop wawaine, eyaŋo wane wesi aboŋ kinekine korop eya yuwanka waremaike. Onoka wane eŋe deine warekaki ŋado Kaisaleŋo turuŋine lewine wawaine qolekayake eyaoka pake.
HEB.11.27	Mose eŋe mali malipineŋo raki, Izip kepe qelige, eŋe Ŋei Waom sot osi osiinane mane mi kaetkake, eŋe mi koso zinge Izip kepeo arike, eŋe Kaisale deŋo mi kakaine, eŋe ka more togoleke. 
HEB.11.28	Mose eŋe mali malipineŋo raki, Israel ŋei edangi lama qe more weŋemineŋo mat madet baŋem qedeŋ warekoi, eya wane Seu Seu Wane Aŋeloŋo Israel eŋane gipolekopene koma lewine alakan wako wakone mane mi enguke.
HEB.11.29	Israel eŋe mali malipeneŋo qesiŋongi, eŋe Kiwet Takitne yewa toe kepe togole yale paki, eŋe yuwane wawarekoi. Pakiso Izip ŋei eŋe yaleka yuwane wakene rauso, kiwetŋo tepke sari ma qorok ongi midawarekoi.
HEB.11.30	Israel eŋe mali malipeneŋo raki, eŋe Yeriko matko wesi sen togogole, eya lolike ari sari okane metpi, kaiwe sewen okangiso, quluge ket gili gala arike. 
HEB.11.31	Wenip ŋerep Rahab eŋe sogino geke, eŋe mali malipineŋo raki, Kaisale aŋaine birakoi, ŋei yewa engu more eŋe weneŋ mi qekoi, onoka wane eŋe ŋei kepe mat kakeik wane arikoik, ere kima okan ore more, biraotki sen ŋadino ket arikoik, eya wane loloŋka more sese kakoi.
HEB.11.32	Na koso mane onoka wane rakale? Naso mane mi pamaikane Gideon, Barak, Samson, Yepta, Dawit, Samuel so propet natne eŋane don mi rawarekale 
HEB.11.33	Ŋeiwa eŋe mali malipenerop gekoi wane, eyaŋo raki eŋe mat korop eŋerop kawali qeu paki yuwanon warekoi. Eŋe masi koboboine okangoi, paki Kaisaleŋo kinekine biŋek qe ebonge, eya makoi. Eŋe osom zubaine laion eŋane aŋaene ma wongekoi. 
HEB.11.34	Eŋe gerep luŋ bolamine ma pilikkoi, eŋe pilaŋŋo engukeiwane okanbi yuwanongoi. Eŋe pelekkoi, ŋo koso siluŋ togolekoi, eŋe kawali wo togogolekoi, paki mat natno ŋine eŋane kawali ŋei engu esop onwarekoi. 
HEB.11.35	Mali malipenane ra more, ŋerep gipolekopene seukeu, koso ebuki wisikae wiye gemaŋkoi.
HEB.11.35	Natne, eŋe Waom ŋadek ka ari sola pesek gekei rau walukkoi, eŋe wikile ebone sulu kinekine okanonbi seukkoi, eya yemo ŋado ma wirikongi wiyeu paki gege togon marat kaikei wane yale okangoi. 
HEB.11.36	Ŋei natne ewe mabaik okan ongoi, paki kumunamŋo dimeongoi, so natne kiye mete ene mulapŋo wokom one more mulap urumgo biraongoi. 
HEB.11.37	Eŋe wesiŋo kito pelek ongoi, eŋe solaene segeŋo keuwoka qepokeu, etke lelekoi, pilaŋŋo ebeene kitatkoi. Eŋe lama me noniŋ solaineŋo kawetnagu more lolike gemageu aboŋene midaine okangoi, wikile ebongoi, so masi worik okanongoi. 
HEB.11.38	Ŋei mali malip enerop eŋe kepe ŋei wane masi tanik yuwan onbi paki, eya wane kepe ŋeiŋo kima maine mi okanongoi! Wane eŋe lobo yale kepe yaup papaino so meŋoino numaka numaka gekoi, kem koto so kepe aŋauno waket gekoi.
HEB.11.39	Ŋei ŋerep iwa korop eŋe mali malipeneŋo kibi maep maine yuwangoi, so eŋet suwaine Waom wane kaitko makoi! Ŋo eŋe siluŋ Kaisaleŋo kinekine biŋek qe ebonge, eya yemo mi marat kakoi. 
HEB.11.40	Onoka wane, Kaisale eŋe ŋenane kinekine maine mane mosiyakane detki pake. Kaisale wane kine yemo eŋe ŋei ŋerep mali malip korop gekoi, eŋe ŋenerop weneŋ orodoŋ ŋebuki menaŋgenane wetkeke.
HEB.12.1	Pakimo ŋene wamo daleo? Ŋene yemo ŋei ŋerep magu kakapa suwaine mali malip korop sogino gekoi, iwa deo kezoŋ yale lolikŋonbi paki Waom malipka lukkamami, wane ŋene yeye kinekine ŋebu umare ŋonmaike, eya kito qok warekene, so borikineŋo togogole makatatak ŋonmaike, eya kitat warekene paki, ŋene numa mo Kaisaleŋo sikanŋonge pamaike, eyaka togole biririkka arikene. 
HEB.12.2	Ŋene deze pore Yesu mali malip wane ŋetne mama so mali malip wane wele ma wakon ma wakon, eŋe weku kalilip kaikene. Oŋo mo detŋonmaike, mane eŋe Kaisale wane don wele mogasiyake, ŋo baŋ met met maine mesiyake so eŋe oi bakom wakon kayakane raraine, eya wane ŋene yalewa detŋem paki, wikile dere kibeŋ qabego weneŋ seukkene. Ŋei ŋerep natneŋo ramami, kibeŋ qabego seuseuk, eyamo ŋei borikineŋo so eŋe gamu gamune, ŋo Yesu eŋe kibeŋ qabego wikile dere seuseuk so gamu kutno wawa, eya wane dere ewekke paki, eya wane eŋe Kaisale eŋine zonom mama wane met metko wane woni noken eya metmaike.
HEB.12.3	Ŋine detlukkei, borikine mama ŋei eŋe sogino Yesu sulu kinekine zok manerop qaisikka more, okankau, eŋe eya wane kotino waket togole okorake, eŋe mane mi pelekke, ŋine eya wane kotino waketkei paki, ŋine mi peleke more togogoleka okorakei, eso eya detpi paki takeleu, wetŋine misuk qorodogeyake so qisekei! 
HEB.12.4	Ŋine borikine ŋabakau paki, kawali qe ari mage, weti qoi qoino makoke seukeu weŋemŋine mi qakke. 
HEB.12.5	Ŋine Kaisaleŋo eŋine gipole koune yale naŋ ŋine qe more don ŋidange, eya qeligeu niget ŋunge me? Don iwa yale, eŋe eŋine gipole koune ŋidorake, so don iwa yale rake,
HEB.12.5	“Nae Giponne, dere metnom Waom eŋe ge geku makoboe gangi detnom ketkele misuk okaniyake, so detnom, eyaŋo kinekine yauwine yale mi okaniyake, so mi dere umat okan lukkene. 
HEB.12.6	Onoka wane, Waom eŋe ŋei mane wane simile kaki, eŋe ma koboe kayake, so mane wane giponne raki paki, eŋe yalewaka weneŋ ma koboe kamaike.”
HEB.12.7	Magaŋineŋo maine detkau ŋingu ma koboe ŋuniyake paki, wetŋine misuk qororogeyake. Onoka wane, ŋinane wikile eyaŋo mo kine sikan ŋunmaike, yemo Kaisale eŋe gipolekopne raki paki yale okan ŋunmaike. Ma medep mane magaineŋo mi ma koboekake? 
HEB.12.8	Ŋine Kaisaleŋo mi ma koboeŋungi, eŋine gipolekoune korop gemami eŋane kop mi okangeiwo, yemo ŋine eŋane gipolekoune welekatne mida, ŋine korop kobu medep okanikei. 
HEB.12.9	Ŋene magakopze kepeo ŋine edo ŋengu makoboe okanŋonbi, ŋene eya wane eŋe eweene kitomaŋkene. Wane iwa yemo ŋene Asu eŋane Magak ewine manerop kitoŋem menageyake, so geulukkene, so ŋene eŋane ruwitko waket more gege maratkaikene! 
HEB.12.10	Magakopze kepeoŋine eŋe nasomde bamgoka ŋengu makoboe okanŋon okanmami paki, ŋene eŋane bango geŋem, eya kau maine okan okanmaike. Ŋo Kaisaleŋo okanŋonmaike, yemo ŋenze menaŋgenane, paki ŋene eŋerop gege koboboine eŋane numao maine gekenane. 
HEB.12.11	Ŋene ŋengu makoboe ŋonmami, naso yewa yemo ŋene detŋem mo wet borik korop okanmaike, wet peserop mi okanmaike, midakaka, ŋene mikepka yemo qom borik so det worik okanmaine. Wane ŋado baŋ tanik manikze so gegeze koboeyake, naso eyao yemo turuŋine peyamgo koboboine gege, eya maratkaikene.
HEB.12.12	Eya wane ŋine mete kabirim ŋine qoiqoine, eya ma wiyeu paki, urata togole maikei, wawetŋine setne midaine, me mo seuseune eya bira togolekei, yale okane more siluŋ ŋine maine wiye togole okorakei! Paki urata korop maine mawarekei. 
HEB.12.13	Numa kobosiŋ siŋine, eyaoka tako rakot kiye ŋineŋo gesoke arikei, yale okanbi, kiye wawet ŋine seuseune, eya mane mi takotke boriyake, siluŋ maine menageyake.
HEB.12.14	Ŋei korop eŋerop peyamgo gekei wane urataine maikei, so gege mage koboine gekei wane togole more gekei, onoka wane yewa midaine gekeiwo yemo ŋei maneŋo Waom baŋ maine mi kayake. 
HEB.12.15	Ŋinano ŋine maneŋo Kaisale wane dangunut eya kakakka more zinge ariyakane ŋine diyam seleleine maikei. Ŋinano ŋine maneŋo eki qotkoine zom abot yale suwa wa more ŋei loutne mi ezo matali oniyakane so ŋei loutne panaman ma wakon oniyakane, diyam seleleine maikei. 
HEB.12.16	Ŋinano ŋine maneŋo bailalaŋ gorop, so ewe kito kitoine midaine, Kaisale ŋadekka Esau yale mi okaniyakane kaulukkei! Eŋe ŋaramde wekukurap eya wane raki paki, alakan medep suwaine eŋine metezamot eya korop qikka more qeliŋge. 
HEB.12.17	Ŋine mo detmami, ŋado eŋe magainano ŋine mosop mayakane kake, ŋo siluŋ eŋe main kaki zinge arike. Onoka wane eŋe tanik daleo okange, eya wane numa mane maratkaki paki wetne mi maingeke. Ŋo siluŋ eŋe deine doku roku, eya wane koso zuwaŋge.
HEB.12.18	Israel ŋei ŋerep edo sarikoi yale, ŋine Sinai Bonaga maine uwakakei, gerep bolaminerop, panaman so di qomine, so momo togogole yewao mi sari waketkoi. 
HEB.12.19	Romon ukatne so don suwasuwa. Ŋei ŋerep eŋe aŋa don mane detpi paki, eŋe aŋa don eya koso mane mi desikei wane Mose olatkoi. 
HEB.12.20	Onoka wane eŋe don iwa yale rake eya wane eŋe kaetonge, “Ŋei me osom mane eŋe bonaga uwakayakeo, eŋe wesiŋo kitopelekeu seukeyake.” 
HEB.12.21	Masi eya oŋa qai qaine wakonmaŋki, Moseŋo rake, “Na zonomne oremaike so kaet nanmaike!”
HEB.12.22	Ŋine kinekine yalineo mi sari lotkekoi, midakaka, eya wane tungo yemo ŋine Zion Bonaga so Kaisale gegeinerop eŋane mat suwaine, qeliwo Yerusalem aŋelo maguine maguine loutne, oi bakom gorop gemami, eya sari lotkekoi. 
HEB.12.23	Ŋine Kaisale gipolekoune sogine, eŋetene qeliwo qeki pamaike, eŋane oi bakom lewa lewaŋ namuŋino sari lotkekoi. Ŋine Kaisale eŋe ŋei ŋerep korop kineze mawakon wareyake, eŋano lotkekoi, so ŋei koboboine eŋane oŋa oŋaene maki menaŋ warekoi, eŋano takotkekoi. 
HEB.12.24	Ŋine Yesu wano sarikoi, oŋo siwa siwap me tako rakot musele eya maulukke, so ŋine mo Yesu wano lotkekoi, eŋe ŋinane ra more weŋemine qakki, tauŋunge, eyaŋo yemo zok kinekine mayakatne eya wane ramaike, weŋem eyaŋo Abel weŋeminane kop, midaka, Yesu wane weŋem, eyaŋo yuwan kamaike, so don mayakakatne ra qelaŋanmaike.
HEB.12.25	Don ŋidanmaike, ŋei eya wane don ŋadekkakei wane kaulukkei. Mokaka kino kepeo Sainai bonagao ketki paki, ŋei don togogole edangi dere ŋadekkakoi, eŋe mi kakakka arikoi. Wane, iwa yemo, eŋe qeliwo geki paki don ŋedan okanmaike, eya wane, ŋene qeliwoka mere don ŋedanmaike, ŋei yewa ŋadekkaikeneo, ŋene daleo kakakka ari borikinezane turuŋine midaine gekene? Yemo mida togogole! 
HEB.12.26	Naso yewao eŋane doneŋo kepe ruzakki qiseke. Ŋo iwa yemo done iwa yale rake, “Na baŋ naso maneo koso atak mane kepe ruzakewe qiseyake, so kepeka mida, qeli so kepe weneŋ ruzakewe qisekeik!” 
HEB.12.27	Donba “atak mane” eyaŋo didiwo sikanŋonmaike, yemo yeye kinekine ma wakonwareke, eya korop baŋ ruzakki qiseki paki, qe maingeki siukwareyake. Eso yeye kinekine mi siu siukine, eyaŋo baŋ wakone papa togon payake.
HEB.12.28	Ŋene Kaisale wano ŋine qeli ewe zonom mo makone, eya wane eŋe baŋ ruzakki mi qiseyake, onoka wane ŋene Kaisale wano ŋine yeye kinekine papa togon korop, eyamo korop ma warekone. Yewa wane ŋene bakom kitokene paki, Kaisale oŋom detki, baŋ menageyake, eya wane kopko wetze ma ketŋem paki, ewine kito meŋen kaikene. 
HEB.12.29	Onoka wane Kaisaleze eŋe welekatne gerep bolamine yaleŋo kinekine korop zeki mida leleyake.
HEB.13.1	Doku tautau magu ŋine Kristo wano kitou paki, naso baŋem kima kima gemamiŋo, yemo ŋine maneŋo mane wet maep ŋine warekau ŋinano tako rakot paki, ŋine ŋidomka ama nagu qema nagu okan nagu gekei. 
HEB.13.2	Ŋei kune ŋine mat maneo ŋine sariu ŋine dere more, ebu matŋino biraonikei, eyamo misuk qelip ŋongei. Ŋine mi detmami. Sogino ŋei natne edo mi dereret ŋei kimakopze okan onmaine ra, aŋelo okan ongoi. 
HEB.13.3	Ŋine Waom wane ŋei ŋerep mulap urumgo biraonbi metmami, eŋane detpi ŋine weneŋ bira ŋunbi metmami, yale okaniyake. So ŋaba edo engu kito okan onmami, eŋane detpi ŋine weneŋ kepe yewao ŋingu kito okan ŋunmami, yale okaniyake. Paki ŋaba eŋe ŋine maine yalewaka okanŋunikei.
HEB.13.4	Ŋao ŋanom zokit ma more gege, eya yemo koropŋo detpi wele okaniyake, so ŋaokopene so ŋano wekopene eŋe bororom okan nagu gekei. Kaisale eŋe baŋ ŋei ŋerep wenip qaza zaŋka mamami so zokit kitat okanmami, eya wane kineene ma wakone turuŋine eboniyake.
HEB.13.5	Gegeŋine warekau wesi aboŋ wane simileŋo ŋinane wet dereret me mali malipŋino seleleine me umatnerop misuk payake, ŋine kinekine pa ŋibonmaike, eyaka rokop ŋino maine magekei, Kaisale oŋom iwa yale rake, “Na baŋ mi qeliŋ ganikale, Na mane mi baŋ ŋadek ganikale.” 
HEB.13.6	Eya wane ŋene wetze wareka more, ma togoleŋem paki, malipka togole more raikene,
HEB.13.6	“Waom eŋe naŋane mapi mapitne, Na baŋ mi kaet naniyake, Ŋei eŋe na onoka maine okannaniyake?”
HEB.13.7	Kisi maep ŋei ŋetne mamakop ŋine eŋane desikei, edo Kaisale wane don ŋidane kito ŋibon okangoi. Eŋane gege tanik manik eŋe daleo geu paki seukkoi, eya zinge detkaikei, so eŋane mali malip ma gekoi, eya detpi paki eyaka mogare malipka gekei. 
HEB.13.8	Yesu Kristo eŋe kineine wekuka, yatne, me ukude, so naso baŋem, papa togon pa ariyake. 
HEB.13.9	Dereret kinekine kuneŋine, kine mane korop eya detkau eyaŋo misuk numa koboine eya ŋine waraŋ ŋune ariyake. Ŋenane asu oŋa oŋaze yemo mayakatne Kaisale wane dan gunutŋo maki togoleyake, Yuda eŋane ŋara wane don me rara togon numa tewekkene, eya wane mida, me ŋeiwa Yuda wane rara togon numa wa, yemo koropŋo teweke magekoi, ŋo yewaŋo eŋe mane mi mapit onge.
HEB.13.10	Yuda Pris eŋane Bakom Urumgo urata ma gekoi, eŋe ŋenane soe soep Yesu Kristo bakominane aratao ŋine mi nekei wane raraine. 
HEB.13.11	Yuda Pris Wawaine eŋe osom weŋemine, eya ma ari Urum Kobekine Togogole eyao sotene saukkei wane ma waketkoi, ŋo osom wele eya, yemo korop mat wazaino qakeu, gerepko ezomaŋke. 
HEB.13.12	Eso Yesu eŋe yaleka eŋine qeu, weŋenineŋo ŋei ŋerep borikineene Kaisale wane kaitko sauk eyakane, mat suwaine eya wane madet wazaino qeu seukke paki, eyaŋo ebuki Kaisale wane ŋei ŋerep wele so koboboine okangei. 
HEB.13.13	Eya wane ŋene mat wazaino eŋano ariŋem paki, eŋe gamu maratkake, yewaka ŋene maratkaikene. 
HEB.13.14	Iwa kepeo ŋenane mat suwaine mane bile mi metmaike, ŋene mat mane suwaine baŋ ŋado sari wakone mere wayake, eya kaikenane toma gemaine. 
HEB.13.15	Eya wane ŋene Yesu wane ra more, naso baŋem Kaisale eŋetine ora mawa kaŋem, eyaŋo Kaisale wane soe soep mawa mawaine so bakomine okaniyake, welekatne eya yemo aŋa pizane wele eŋetine ora ma walak kaikene. 
HEB.13.16	So ŋine kinekine sola wane qesiŋ me mapi mapit maine ŋei ŋerep okanone ge arikei wane, so ŋinŋine mapi mapit okan nagukei wane, misuk niget ŋuniyake, onoka wane ŋei ŋerep natne eŋe kinekine yewaŋo natne zuwageu, ŋine kinekine pa ŋibonmaike, ŋo eŋe weneŋ maine mapit onikei, ŋine eya wane misuk niget ŋuniyake, Numa eyaŋo Kaisale wane dekakao eya mo bakom mawa mawa wele okangi, Kaisaleŋo eŋe kaki paki detki maine maine okangi simile kayake.
HEB.13.17	Ŋetnekopŋine, eŋe qesiŋ ŋunikei wane okanbi, ŋine eŋane aŋaene tewekkei, eŋe ŋinane diyam naso baŋem okanmami, so eŋe baŋ urata daleo ŋinano mamami, eya wane Kaisale olasikei. Yale wane mo ŋine eŋane aŋaene teweke more, eŋane bango tamge gekei, ŋine yale okanonbi, eŋe oi bakom kutno urata ene maine maikei, so dere umat mane mi okangei. So edo dere umat so dere worik kutno urata maikei yewaŋo yemo ŋine maine mi mapit ŋuniyake.
HEB.13.18	Ŋine siluŋ ŋenane tako rakot Waom meŋenka gekei paki, eŋe ŋene qesiŋ ŋoniyake, ŋene mo detmaine, ŋene kotoze Kaisale wane kaitko maineka pamaike, onoka wane ŋene kinekine maineka maikenane so naso baŋem koboboine gege eya wane ŋon okanmaike. 
HEB.13.19	So na togoleka manerop ra korop ŋidanmaile, yemo ŋine meŋenkau, Kaisaleŋo qesiŋnane talenangi, na baŋ ŋinano ikopka ulotkekale.
HEB.13.20	Peyam so wet maep wane Kaisale oŋo tako rakot so siwa siwap me zipa zipap weŋem papa togon, eya wane raki paki, Waomze Yesu seuseuwo ŋine ma wirikkaki wisikae wiyeke, eŋe lama eŋane Wareware Kakapa suwaine. 
HEB.13.21	Peyam wane Kaisale oŋo maine yeye kinekine weku mane ŋine zuwaŋ okanmami, eya korop ŋibongi paki, ma ewekŋungi ŋine aŋaine tewekkei, so eŋe maine Yesu Kristo wane raki paki detki menaŋgi kinekine okan ŋoniyakane wetkemaike, eya ma wakone ŋiboniyake. So Kristo wano, yemo kibi maepŋo naso baŋem naso baŋem papa togon pa ariyake! O weleka.
HEB.13.22	Kimakopne, na ŋidanmaile, yemo ŋine ketŋine more girem don iwa motmaile, eya desikei. Na don qe ŋibonmaile iwa, don kiroine mida. 
HEB.13.23	Na ŋine desikei wane nanmaike, yemo kimaze Timoti eŋe mo mulap urumgo ŋine siwotkau, saketike. Eŋe ikopka sariyakeo, yemo na iwenkawe baŋ weneŋ narop uŋunikete.
HEB.13.24	Ŋenane oi bakomze suwaine okan ŋunmaine iwa, ŋetnekopŋine korop so Kaisale wane ŋei ŋerep magu eya korop edanwareu. Itali kepeo ŋine kimakopze, eŋe oi bakomene ŋinano weneŋ motpi umaike.
HEB.13.25	Kaisale wane dan gunut maineŋo korop ŋinano pawareyake.
JAS.1.1	Yakop, na Kaisale so Waom Yesu Kristo wane qelit ŋei, noŋo Kaisale wane ŋei ŋerep, Israel magu 12, ŋine ŋinŋine kepe mat qelige more ket din bun wiri yeo yeo kepe baŋem korop rokopke ge arimami, ŋinane kibi iwa qewe paki kaiwe maine ŋibonmaile.
JAS.1.2	Kimakopne! Ŋinano liwe liwek so umat kine mane kine mane korop wakon ŋungi ŋine detpi wet peseinerop so bakominerop okaniyake. 
JAS.1.3	Onoka wane ŋine mo detmami, kinekine yalineŋo mali malipŋine ma liwekka okan kamageki ŋadino ŋinano weleine baŋ togole togole wakongi togole more umat me wikile eya maine kaukkei. 
JAS.1.4	Ŋinano togole togole eya wane weleine wakonluke more kaukŋune ari numa kirop yewaŋo iweŋune ariki, ŋine Kaisale wane numa kinekine mane wane mi ŋaŋaekei, midakaka, ŋine maine sot midaine so wet kuneneŋ okane weku mane geu kopkeu lukeyake. 
JAS.1.5	Ŋo ŋinano ŋine maneŋo dereret suwaine zuwaŋgi paki eŋe Kaisale maine meŋenkaki oŋo baŋ dereret mawakone ŋiboniyake, onoka wane Kaisale eŋe qomine raraine, so don kutne mane mi ŋedan okanmaikeŋo wet maepkoka korop ma wakone ŋebon okanmaike. 
JAS.1.6	Ŋo ŋine meŋenkaikei wane okane, Waom detlukka malipka more meŋenkaikei, wet etkeka okane more mida, ŋo mane eŋe wet etkekao meŋenkayakeo yemo, kiwetko dibomŋo teweke sari kalaŋango rasi pokki momoŋo puwangi mida lele arimaike, eŋane meŋe meŋenine eŋe rokop yalewaka okaniyake. 
JAS.1.7	Ŋei yaline eŋe Waom wano ŋine kinekine mane wele mayakane na baŋ maikale, eya mo eŋe misuk desiyake. 
JAS.1.8	Eŋe wetine eya mo loutne so wiri yeo yeo pamaike, numa weku mogare kinekine korop mi okan mageyake.
JAS.1.9	Doku tau taune ŋei mane ketkele eŋe Kaisaleŋo baŋ mawa birakayake eya wane eŋe wet pesek desiyake. 
JAS.1.10	Ŋo doku tautaune ŋei natne aboŋene suwaine, eŋe baŋ Kaisaleŋo maket biraoniyake, eya wane eŋe detpi wetene peseyake, onoka wane, ŋei aboŋene suwaine, eŋe eya wane simileine manerop detlukmami, eya wane eŋe baŋ eki zurauneŋo posi buratke ket okanmaike, yale seuke mida lelekei. 
JAS.1.11	Kepe deineŋo saki paki sarainane gereuneŋo eki yewa kuku suluŋgi zokone zuraune eya buratke qake ketki kibi maepine siuke, mida lele okanmaike, rokop yalewaka ŋei aboŋine suwaine eŋe urataene mage more gegeene mi ge kirowone kebago zokone seuke buratke qake ket mida leleyake.
JAS.1.12	Ŋo ŋei mane eŋe liwe liwek so umat kinekineŋo wakon kaki togogole ka okorayake, eŋe wet pesek desiyake, onoka wane, eŋe mo togogole mage liwe liwek eya yuwanka waremaike, eya wane lewine eŋe baŋ gege togon wane marok kibi maepkorop yewa mayake, eyamo Kaisaleŋo ŋei wetene eŋano motpi paki wet maep okanka okanmami, eŋane biŋek qeke. 
JAS.1.13	Ŋei mane eŋe borikine yalineŋo liwekkaki, iwa yale misuk rayake, “Liwe liwek iwa Kaisale wano ŋine sarimaike.” Borikineŋo Kaisale maine mi liwekkayake, so Kaisale oŋom ŋei mane borikine mayakane mi liwekkayake. Eya midakaka! 
JAS.1.14	Ŋo ŋei mane eŋe liwe liwekŋo liwek kamaike, yemo eŋine wetneŋo borikine mayakane bailalaŋ wetke tebaka gemageki liwekka okanmaike, 
JAS.1.15	eŋine wetineŋo bailalaŋ wetke mage mageki, yewaŋo ŋatke more medep mamaike, yemo eŋetine borikine, eso borikineŋo suwa ariki paki medep mamaike, yemo eŋetine seuseu.
JAS.1.16	Kima maepkopne ŋine misuk dere siuke more isinagukei. 
JAS.1.17	Asu wane aboŋ kinekine maine, so Asu bakom kinekine qelaŋanerop yemo qeliwo ŋine sari okanmaike, eyamo Kaisale, qeli qelaŋan, ma wakon ma wakon welaine, eŋano ŋine sari okanmaike, eŋano main qein me qe lawe pilik me kupkeki panaman wako wakon eya mo mi pamaike. 
JAS.1.18	Kaisale eŋe eŋine wetinane don weleŋo ŋei ŋerewekoune ma wakonŋonge, ŋei doku tautau magu ŋene magak okane, alakane ŋei so kinekine natne korop ma wakonge, eŋane keueno numa maikenane yale okanŋonge.
JAS.1.19	Kima maep kopne, ŋine iwa yale detpi! Ŋei korop ŋine don dereret wane yemo ikopka ewek warekei, ŋo don wet gereune rop rara so sot osi osi wane yemo dere umarekei. 
JAS.1.20	Ŋei mane sot osi osiŋo Kaisale wane masi tanik koboboine yewa mi maratka more ma sorokka ma yau okanmaike. 
JAS.1.21	Eya wane ŋine ŋidom tanik kinekine diinerop so qeguŋ maguŋ oka okan, yewa korop mapap ka warekei, paki Kaisale wano ketluke bororom ge more kisi maep don koto ŋino mot okanmaike, eya ma nogankaikei, eyaŋo asu oŋa oŋaŋine maine ma menaŋkayake.
JAS.1.22	Kaisale wane kisi maep don ket ŋineŋoka dere koto ŋine misuk isi kaikei, ŋine dere malipka luke more wele koto ŋino wetkeu, wa ketki, malip kau koto ŋino met lukki dere teweke urataine mogare maikei. 
JAS.1.23	Ŋei mane eŋe kisi maep don desiyake, ŋo kotino paki eya wane wele ŋei deŋo kakao mi ma wakone ketŋoka dere mi ma malipka nogan kalukeyake, eŋe yemo ŋei maneŋo wikingo ma kaitine daleo eya aeke kamaike, so eŋe mo koso nigetkamaike, eŋe yale. 
JAS.1.24	Eŋe kaitine wikingo aek luluk wareki paki qelige arimaike, pakimo mi azongi eyaka kaitine niget kamaike. 
JAS.1.25	Ŋo ŋei mane eŋe rara togon don wele, ŋei siwot ongi mayakatne gege, don eya kaululukka detluke, takorakot malipka magemaike, paki yaup dere qewoloŋ mi okanmaike, eŋe dere tewek, ŋei deŋo kakao, eya weneŋ tingo ma okanmaike, ŋei yewa eŋe yale okanmaikane, Kaisaleŋo eŋe baŋ mosop kaki sotine midaleleki ululuŋ geyake.
JAS.1.26	Ŋei mane eŋe eŋinane detki kisi maep inerop okanmaike me? Ŋei yewa eŋe belakaminane diyamine mi maki paki ma waluk kayake, yemo ŋei eya wane kisi maep magegeine eyamo wele midaine okaniyake, paki eŋe oŋomka kotine isi kayake. 
JAS.1.27	Kaisale Magakŋo kisi maeprop koto libeka, sot midaine gege wane detmaike yemo iwa yale, madu wanap so kosi mala, wikile wakile kutno wet borik korop geu, ware one kito qesiŋ ebukei, so kepeo borikine pamaike, eyaŋo koto ŋine maki sigileyakane diyamŋine ma warenagu gekei, eyaŋo mo wele so maine.
JAS.2.1	Naŋane kimakopne! Ŋine Waomze Yesu Kristo detlukka malipka gemami, eŋe Waom ewe zonominerop, eya wane ŋine ŋei gume tanikene didiwo eya onbi paki eya wane rokopko tanik kine mane, ŋo mane eŋe tanik mane, yale yau yaup misuk okan onikei. 
JAS.2.2	Ŋei mane aboŋine suwaine eŋe ŋamot goliŋo mamaine, maki waki takot kibi kibi biraki paki ŋinane lewa lewago sariyake, eso ŋei mane aboŋine midaine, eŋe yaleka laplap bara warakine ramu more lewa lewaŋŋino sariyake. 
JAS.2.3	Pakimo ŋine ŋei aboŋ mayakatne au sarike, eŋe manerop ewine kitou paki olale raikei, “Met met bile diinne midaine, libeka iwao pese metnom,” ŋo ŋei aboŋine midaine eŋe yemo olale raikei, “Ge yemda okoranom, me iwa ket sula wetko yaup pese metnom.” 
JAS.2.4	Ŋine masi yale okangeiwo yemo, ŋine sot korop okane more ŋidomka keuŋino mapo mapok ma wakonikei, so wetŋino wano wanok qotkoine ma wakonikei.
JAS.2.5	Kima maepkopne, ŋine detpi! Kaisaleŋo kepe iwao ŋei wanap, aboŋene, midadaine gemami, eŋe mali malipenane Asu wane moriyan marat kau paki Kaisale wane gege togon yewa wane welaine okane gekeiwane ma wesakone more eŋane simile dere wet maep okanka okanmami, eŋane biŋek qeke. 
JAS.2.6	Ŋo ŋine yemo wanap, aboŋene midaine eŋe ma ket biraone ewe mabaik okanonmami! Deo edo umat kutŋino more ŋibu tebaŋune wano wanok ŋei eŋane kaitko dongo biraŋun okanmami? Ŋei aboŋene suwaine edo dongo biraŋun okanmami? 
JAS.2.7	Ŋei yewa edo Yesu Kristo eŋet maepine maine ŋibonge, eya ra ma baikka okanmami?
JAS.2.8	Ŋine qeli ŋei waom wane Rara Togon Don magaine Kaisale wane ekapko pamaike, eya teweke magekei, yemo ŋine masi maine okanikei, eyamo iwa yale, “Ge geŋonane simin ganmaike, yalewaka kima ŋonane simin ganiyake.” 
JAS.2.9	Ŋo ŋine ŋei gume tanikene didiwo onbi paki, eya wane rokopko kinekine yuwan qewan okan onikeiwo, yemo ŋine borikine mau paki sot korop okanmami, wane rara togon donŋo ŋinane kine qeu wakonmaike, yemo ŋine rara togon don qe barakmami. 
JAS.2.10	Ŋei mane eŋe Rara Togon Don korop tewek wareki paki wekuku manemde yeine qeligeyake, eŋe Rara Togon Don korop qe yuwan waremaike so qe barak wareki paki, sot korop okanmaike. 
JAS.2.11	Kaisale oŋom rake, “Ŋao ŋanom ŋire misuk qeliŋnagukeik,” oŋomka koso rake, “Ge ŋei misuk qem seukeyake.” Ge ŋanomŋone mi qeliŋ kaikene ŋo siluŋ ge ŋei mane qem seukmaikeo yemo ge Rara Togon Don qe barake more yuwangene. 
JAS.2.12	Rara Togon Donŋo ŋei siwotongi, yaup sot midaine gege yewaŋo ŋei kineene baŋ ma wakoniyake, eya wane ŋine don detluke don koboboine raikei so masi koboboine okangei. 
JAS.2.13	Ŋei mane eŋe kimaine mi sesekakeo, yemo Kaisaleŋo kineine mawakoniyake, yewao eŋe mi sesekayake, ŋo sesekakeŋo yemo kine ma wakon ma wakon nasoo don togole yuwaniyake.
JAS.2.14	Kimakop! Ŋei maneŋo rayake, “Na mali malipne pamaike.” Ŋo mauluk mauluk urataine yemo mi mayake, pakimo mali malip yewaŋo maine mapitkayake me? I midakaka! 
JAS.2.15	Ŋine kimakopŋine me kiyarokop ŋine, eŋe takot laplap wane ŋaŋaekei so ŋara wane seukkei, 
JAS.2.16	Ŋo ŋine mayakatne iwa yale edanikei, “Kaisaleŋo mosop ŋungep! Takotŋine birau ket gerewe ŋuniyake, so ŋara mauluke nekei!” Ge takot laplap so ŋara mi ebonnom paki donŋoneŋoka ra edannom maine mapit oniyake me? 
JAS.2.17	Eso yalinane mali malip eŋineka mageu mi menageyake. Mali malip eŋineka payake, so urataine maki weleine masi tanik maineŋo mi wakoniyakeo, yemo mali malip yewa, eyamo seuseune so wele midaine. 
JAS.2.18	Ŋo ŋei natneŋo iwa yale mane raikei, “Ŋei mane mali malipine pamaike, ŋo ŋei maneŋo yemo mauluk mauluk urata main maine mamaike,” don eya wane turuŋine naŋano ŋine yemo iwa yale, “Na sikan nannom, ŋei yewa eŋe mauluk mauluk urata maki wele maine mi wakon maikeŋo daleo mali malip korop geyake? Na mali malipnane kine yemo baŋ urata mamane, so tanik manikneŋo sikan ganiyake.” 
JAS.2.19	Ŋine Kaisale wekuku gemaike eya mo malipka more detlukmami me? Weku mane, asu qotkoine eŋe yaleka malipka okanmami, so kaetongi qise okanmami. 
JAS.2.20	Ŋine qelaŋ! Ŋine mali malip wane urataine ma more wele maine mi maratka maratka eyamo mi oka okane, eya wane kine desikei wane ŋunmaike me? Eso yemo iwa yale. 
JAS.2.21	Ŋaboŋine Abram, eŋe sogino daleo okane more Kaisalerop weneŋ weku okange? Eŋe tanik manik maine okange, so gipole Isak ma more aratao Kaisale wane soe soep qe misiyakane okange, eŋe yale okangi, Kaisaleŋo eŋe ŋei koboboine orake. 
JAS.2.22	Ŋine eya mo detmami me? Eŋine wetineŋo malipka more metineŋo urataine rokop weku orodoŋka makoik, metineŋo urata tingo deŋo kaka eya ma okangi, eyaŋo maki mali malipine weku mane okange. 
JAS.2.23	Pakiso Kaisale wane ekapko iwa yale ramaike eya wane wele wakonge, “Abramŋo Kaisale detlukkake, so mali malipinane Kaisaleŋo detkaki koboboine okange.” Pakiso Kaisaleŋo Abram kimaine orake. 
JAS.2.24	Ŋine mo detmami, ŋei mane mali malipinaneka, Kaisaleŋo koboboine mi oreyake, ŋei mali malipinerop so urata mamaine so masi tanikine koboboine eya wane Kaisale eŋe ŋei koboboine orayake.
JAS.2.25	Rokop yewaka bailalaŋ ŋerep, Rahap eŋe Yuda ŋei etke Yosuwa aŋaine teweke ariuk, Yeriko edo ŋaba ore etkukei wane okanbi eŋe motore kima epu more eŋine matko bira otki paki ware otke, so eŋe masi maine okange, so koso numa mane oka sanka biraotki siu siuko arikoik, eya wane Kaisaleŋo eŋane detki menaŋge, paki eŋe ma more Kaisale eŋine osino birakake. 
JAS.2.26	Eso ŋei mane eŋe mawa nagu more rayake na mo mali malip korop, na Waom meŋen ka okanmaile so na doku tautaune. Ŋei yewa eŋe piine so wet dereretine mi ware kamaike, so eŋe isi ŋei eŋe sola ŋoka Waom meŋenka okanmaike. Eya wane ŋene aŋa pi so wet mali malipze mauluke warekakene.
JAS.3.1	Kimakopne! Ŋinano ŋine loutneŋo kito ebo ebon misuk okanikei, onoka wane, ŋine mo detmami, kito eboebon ŋene korop baŋ wano wanok ŋeiŋo wanokŋongi paki, kineze ma wakone turuŋine zok manerop umatne ŋeboniyake, ŋo natne yauwine eŋe yemo ewekine okanoniyake. 
JAS.3.2	Ŋene koropŋo naso baŋem mo masi qotkoine okan okanmaine, ŋo ŋei mane eŋe don raraine eyao qotkoine mane mi mamaike, eya weku mane, ŋei yalineŋo maine wet dereret so sola korop warekaki mayakatneka pamaike. 
JAS.3.3	Ŋene horsiŋo donze dere aŋaze tewekeyakane ŋetko kiki horsi mane wane aŋaino mot okanmaine, eso ŋene maine maŋem numa diyawao ariyakane wetkemaine, eyaka arimaike. 
JAS.3.4	Me seki mane wane detpi, seki eŋe zok suwaine, wane momo togogoleŋo qe modatki kiwetko arimaike, wiliine nigagatne, wane seki welaine eŋe numa diyawao ariyakane wetkemaike, eyaka seki wiliŋaine maingeki arimaike. 
JAS.3.5	Eso belakam wane rokop eŋe wekuka pamaike, eŋe sola korop eya wane sisineine nigagatne, ŋo eŋe solaze kakapa suwaine eya wane aŋage zok bokaka okanmaike, so eŋine detki wawaine manerop okan okanmaike.
JAS.3.5	Ŋine gerep eya detkau, eŋe nigagatne, ŋo siluŋ tobo suwaine eya zeki paki qe solokki midamaike! 
JAS.3.6	Eso belakam eŋe gerep yale, eyamo borikinekine kine eya wane nagaine, eyao borikine ŋo mat urum solazo mawareki paki waetne motki solaze so wetze so dereretze korop rokopkemaike, eyaŋo gegezane qesiŋ eya korop kuwakki lawe zemaike, gerep eyamo sora gerep eŋino ŋine sarimaike, yewaŋo puwangi zemaike. 
JAS.3.7	Ŋei eŋe osom natne zubaine maine ma peseoniyake, osom zubaine so naŋi, koma so zawon, eŋe yale okane more eŋine bango biraone more oŋom wareoniyake. 
JAS.3.8	Ŋo siluŋ ŋei maneŋo belakanmine maine mi ma pesekake, eyamo borikine so maine mi ma walukkaikene, seuseu wane sowa so zonom borikineŋo watke pamaike. 
JAS.3.9	Ŋene belakam yewaŋo Waom so Magaze ewine kito okanmaine, so belakam yewaŋoka ŋei kimakopze Kaisale eŋine kait toqaine yale ebuke eŋe sowakon okanmaine. 
JAS.3.10	Bakom kito kito don so sowa don ere aŋa wekuwo ŋineka saket okanmamik, kimakop masi iwa misuk ma wakonikei! 
JAS.3.11	Doku deine wekuwo ŋineka doku simile so tabaine ere maine mi sakesikeik. 
JAS.3.12	Kimakop, ŋalok eki maneo wele nemu yap mi qeyake so waiŋ mulap maneo wele ŋalok mi qeyake, kiwetŋo qein ge doku simile momoine mi okaniyake.
JAS.3.13	Ŋinane keu ŋino ŋei mane wetine lolotne, so dereret inerop gemaike me? Ŋei mane wetine lolotne so dereret korop geyakeo, eŋe gegeine mayakatne, wawaine midaine wetne pesekakatne so wet lot korop geyake, ge more wet lot korop so dereret korop eya wane kine sikanongi ŋei eŋe kaikei. 
JAS.3.14	Ŋo wetŋone kotino sori sorin, sot osi osi so bonep nugungene, ma ne, qe ne, okan okan payakeo, ge solaŋone misuk mawa kaikene paki, isi don ra more don welekatne eya ŋabakaikene. 
JAS.3.15	Dereret yaline eyamo weti qeliwoŋine mi sarimaike, eyamo kepe wane biŋek, ŋeiwoŋine so Ŋei Borikine wano ŋine. 
JAS.3.16	Sori sorin so nugu nugun payake, yewao din bun wiri wiri so borikinekine kine korop yaleka wakone payake. 
JAS.3.17	Ŋo wet dereret weti qeliwoŋine sarimaike, yemo korop libe libe, so peyam gorop, pesekine, so kima kima, wet borikŋo watke pa more kito motki wele tanik manik maine eya wakongi, wet eya mau paki ŋei ŋerep korop tanik wekuka okanonikei, so isi me mawa mawaine misuk okanikei. 
JAS.3.18	Ŋei pesekine gemami, eŋe peyam wane waetne ebotpi weleine koboboine gege, eya wakone ebon okanmaike.
JAS.4.1	Ŋaba so tebe kawali keuŋino pamaike, eya kine diyao ŋine sarimaike? Eyamo ŋinŋine qom riwe ŋinane simileŋo waraŋ kaki solaŋine korop rokopke more kawali ma okanmaike. 
JAS.4.2	Ŋine kinekine ma gekei wane simile ŋunmaike, ŋo siluŋ mi ebu ge okanmami, eso ŋine mo kawali maikei wane ewek okanmami, ŋine kinekine magekei wane qomŋine zok manerop riwe okanmaike, ŋo siluŋ ŋine eya mi ma okanmami, eso ŋine mo eya ŋaba okan nagu more kawali ma okanmami, ŋine kinekine eya wane rau paki, Kaisale mi meŋenka okanmami eya wane. 
JAS.4.3	So ŋine meŋen kau paki wele mi maratka okanmami, yemo onoka wane mida, ŋine wetŋineŋo don qotkoine wetke ge okanmami, ŋine ŋinŋine solaŋine qesiŋkaikei waneka dere meŋenka okanmami. 
JAS.4.4	Yai, siwa siwap me tako rakot kita kitat ŋei! Ŋine kepe wane tanik manik korop kima makei, eyaŋo Kaisale wane ŋabaine, ŋine eya mi detmami me? Mane eŋe kepeo kinekine korop pamaike, eya kima okanka waremaike, eŋe Kaisale wane ŋabaine okaniyake. 
JAS.4.5	Ŋine iwa yale misuk desikei, Kaisale wane ekapko don pamaike iwamo don yauwine mikaka, donŋo iwa yale ramaike, “Asu Kaisaleŋo kotozo motke, yemo eŋine bango geya kane zok wetke man okanmaike, ŋo ŋei natneŋo Asu zonom dereret oŋom ebonge, ŋo koso zinge more numa wawaine so borikine natne okan okanmami.” 
JAS.4.6	Ŋo wet menaŋ eya mo Kaisaleŋo ŋebon okanmaike, yemo manerop togogole, eyaŋo ŋenze wawaine yuwanka okanmaike, eya wane Kaisale wane ekapko iwa yale ramaike, “Kaisale eŋe ŋei wawaine eŋane qesi qesiŋ makok okanmaike, ŋo ketkele yemo wet menaŋ more ebon okanmaike.”
JAS.4.7	Eya wane ŋine wetŋine maketpi paki Kaisale wane bango gekei, paki Ŋei Borikine ma papkau, eŋe ŋine kakak ŋune bira ŋune ariyake. 
JAS.4.8	Ŋine Kaisale wane osino sarikei, eso eŋe yaleka baŋ ŋinane osoŋino sariyake, ŋo natne ŋine borikine mama meteŋine sauk wareu! Wetko ŋine ratokeu libe qekep, wet etkeka gemami ŋine kepe so qeli numa etke mogasikei me? Midakaka! 
JAS.4.9	Qom borik okanbi paki arokeu deŋine dokune ketkep, tenik ŋineŋo maingeu aro okangep, batneka gegeŋo maingeu wet borik okangep! 
JAS.4.10	Waom wane kaitko wetŋine ma pese ketkele geu, eŋe baŋ ŋibu wa biraŋuniyake.
JAS.4.11	Kimakopne ŋine ŋidomka dere worik okan naguwi paki don borikine misuk aukei, ŋei mane eŋe kimainane detki boriki, turuŋine dongo birakayake, eŋe Rara Togon Don wane detki boriki mapapkayake, ŋo ŋine Rara Togon Don ma papkaikei, yemo ŋine Rara Togon don tewe tewek koso manerop mi geu paki turuŋine ebo ebon ŋei okanikei. 
JAS.4.12	Kaisale wekuŋo Rara Togon Numa ŋebo ŋebon so Wano Wanok Ŋei gemaike, eŋe wekukuŋo maine ŋebu sese ŋoniyake, so ŋengu matali ŋoniyake, ŋo ŋine ma ŋeiŋo kimaine turuŋinane biŋek bira kayake?
JAS.4.13	Ŋine ketŋine more naŋane don iwa detpi, ŋine iwa yale ra okanmami, “Ukude me qaeki ŋene baŋ mat suwaine maneo ari koma weku yewa gekene, paki bisnis urata ma more wesi loutne marat kaikene.” 
JAS.4.14	Ŋine qaeki gege daleo gekei, eyamo mi detluk mami! Ŋine yemo kopu ewekine yale, wakongi paki mi azoŋgi koso yemdaka toe mida lele arimaike. 
JAS.4.15	Ŋine iwa yale, yemo maine rau menageyake, “Waomŋo det ŋoniyakeo, yemo ŋene maine wisikaune geŋem paki ukude makene me baŋ ŋado makene.” 
JAS.4.16	Ŋo siluŋ ukude yemo ŋine wawaine okanmami, so mawa nagumami, mawa nagumami korop eyamo borimaike.
JAS.4.17	Eso yalinane ŋei mane eŋe masi tanik maine mane mi okangi paki eŋe mo detmaike eŋe mo sot korop okanmaike.
JAS.5.1	Eso iwa yemo ŋei aboŋŋine suwaine gemami, ŋine ketŋine more donne detpi! Wikile wakile kutŋino wayake, yewao ŋine aroke deŋine dokune kesiyake! 
JAS.5.2	Aboŋŋine korop eyamo gotore mida lele arike, so takot laplap magu suwaine eyamo kowalalak edo newareu mida leleyake. 
JAS.5.3	Ŋinane goli ŋine so silwa ŋine mo weŋemineŋo zewareke, eso weŋemine zeke eyamo, yeo baŋ naso maneo ŋado kine ŋine ma wakoniyake, paki bikumŋine gerepŋo zemaike, yale zewareyake, ŋine naso qoi qoine eya bomileki aboŋ suwaine eya maguke kutno kutno more wakoi. 
JAS.5.4	Ŋine ŋeiwa euŋino urata makoi, eŋe lewine mi qoleongoi, dere worikene eya detonbirap! Urata ŋino wele peike qeturage ge arokeu eŋane aroeneŋo Kaisale, Waom Zonom Welaine eŋane ketino ketki detke. 
JAS.5.5	Ŋine gegeŋine kepeo gekoi, yemo simile so batneka gege eyaŋo qewatŋune pake, ŋine ŋidom ŋara loutne ne gemage kakapa okangoi, osom berek yale ŋinguwi seukkei wane naso ŋine mo bomilemaike, 
JAS.5.6	Ŋine ŋei koboboine dongo biraonbi paki enguwi seukkoi, ŋine detpi, masi borikine makone, eya Kaisale eŋe mi ŋonge lelemaike so turuŋze mi ŋeboniyake, yale detmami me?
JAS.5.7	Kima kopne, bau wawa midaine Waom tomaka gemageu lotkeyake, ŋara eu mama ŋei mane okanmaike, ŋine ŋei eya kau, eŋe ŋara kinekineine maine wakone maniyakane bau wawaine midaine kepeine bororom tomaka gemaike, eŋe koya so kaiwe orodoŋka okanikeik wane bororom toma gemaike. 
JAS.5.8	Ŋine yaleka bau wawa midaine gekei, paki wetŋine motpi weti wayake, Waom sariyakane kaiwe nasoine mo osop okanmaike.
JAS.5.9	Kimakopne, ŋine ŋidomka dere worik okan naguwi paki ŋaba ŋaba misuk okangei, eya wane, Kaisaleŋo baŋ kineŋine misuk ma wakoniyake, kine ma wakon ma wakon ŋei mo iwa osop, mo sari sake siyakane ewek maike. 
JAS.5.10	Kimakopne, propet edo mokaka Waom wane pidon wane don rakoi eya desikei, eŋe wikile wet borik korop so bau wawa midaine dere gekoi eŋane kiye tapot eya mogare ŋine yaleka wikile so wet borik korop bau wawa midaine dere gekei. 
JAS.5.11	Eŋe togole more wikile eya bau wawa midaine detkoi, eya wane eŋe wet pese enerop ŋene yale edoramaine, ŋine Hiop togole togoleinane mo det okanmami, so ŋado Waomŋo kinekine qewatke mange, eya mo det okanmami, Waom eŋe qomine raraine so mauluk maulukine zok suwaine pamaike.
JAS.5.12	Kimakopne, kinekine weku okane gekei, yemo iwa yale, ŋine kinekine mane wano more ratogole edane rara eyamo misuk okanikei, qeliwo, me kepeo, me kinekine maneo mode more ratogole rara, eyamo mi okanikei. Weku raikei, yemo welekatnane eŋe, “welekatneka” raikei, ŋo mida wane eŋe, “midaka” raikei, yale okangei, yemo baŋ ŋado Kaisaleŋo turuŋine mainge mi ŋiboniyake.
JAS.5.13	Ŋinane keuwo ŋino ŋei mane wet borik korop gemaike me? Eŋe Kaisale meŋen kayake. Ŋei mane eŋe wet peseko gemaike me? Eŋe bakom eŋet kito more Kaisale ma wakayake. 
JAS.5.14	Ŋinano ŋine ŋei mane zoma kamaike me? Eŋe doku tautau magu eŋane ŋetne natne edoraki, sari eŋane meŋen kaikei, so Waom wane eŋetine ora more kelok solaino tau kaikei. 
JAS.5.15	Meŋe meŋen iwa mali malip korop mamami, eyaŋo zoma ŋei eya ma menaŋ kayake, ŋo Waomŋo yemo ma wisikae kaki menageyake, so borikine makeo, yemo Waomŋo omakayake. 
JAS.5.16	Eya wane ŋine ŋidomka borikine ŋine rapoke ŋei kimakop ŋine eŋane kaitko qeliŋ kaikei, so meŋe meŋenŋo qesi qesiŋ okanikei, yale okanbi paki baŋ menaŋgei, ŋei mainane meŋe meŋen yemo zonomine togogole, eyaŋo zoma ŋei maine ma menaŋkayake. 
JAS.5.17	Elaiya eŋe ŋei ŋene yale, eŋe koya mi qeyakane meŋe meŋen urata togole mamageki kepo koya mi ketke, yaupka paki koma karewe so koma natparomine okange. 
JAS.5.18	Eŋe koso manerop meŋenkake. Pakiso koso koya qeki kepeo kinekine menaŋge.
JAS.5.19	Naŋane kimakopne! Ŋinanoŋine ŋei mane eŋe don wele wane numa qeyaumaikeo, yemo ŋei maneŋo koso mainka numao birakaki geyake. 
JAS.5.20	Iwa desikei, ŋei mane eŋe borikine mama mane numaine qotkoino ŋine mainka numa maineo birakayake, eŋe borikine mama eya oŋa oŋaine baŋ seuseuwo ŋine mainkayake, eŋe eyaŋo borikine korop mataliki siuk wareyake.
1PE.1.1	Petoro, na Yesu Kristo wane aposolo, noŋo Kaisaleŋo ŋei ŋerep magukoune ma wesakŋunge, ŋine din bun wiri more yauyaup ariu paki kepe baŋem ge arimami, Pontus, Galatiya, Kapadosiya, Asiya so Bitiniya, ŋinane kibi iwa qe ŋibonmaile. 
1PE.1.2	Kaisale Magak eŋe mokaka detki pake, eya wane rokopko ma wesakŋunge, paki eŋine Asuineŋo ŋibuki, ŋei ŋerep kuneneŋ so koboboine okangoi, eyamo Yesu Kristo wane don dere tewek okangei, wane so eŋine weŋemineŋo saukŋungi, libe qekei wane, yale okanŋunge.
1PE.1.2	Wane mosop so peyamŋo ŋinano maine watwatko payake.
1PE.1.3	Ŋene Kaisale, Waomze Yesu Kristo wane Magaine bakomine kitoŋem, onoka wane eŋe qom borik zok suwaine pa manmaikane, Yesu Kristo seuseuwo ŋine ma wisikae kaki wiyeke, eyao eŋe gege musele ŋene ma wakone ŋebonge, eyamo gege wane dereret gege yewarop qewatŋonge. 
1PE.1.4	Eso eya wane ŋene deze pore alakane, Kaisaleŋo mosopine zok suwaine ŋei ŋerep magukoune eŋane wareka gemaike, eya wane welaine okangene. Eŋe yewa warekaki, weti qeliwo ŋenane pamaike. Yewao, eŋe mi gotosiyake, me kinekine maneŋo mi mataliyake, me mi midaleleyake. 
1PE.1.5	Mosop yewa mo ŋinane biŋek, ŋine Kaisale detluk ka okanmami, wane mali malip ŋinane ra more eŋane zonomŋo ware kaulukki, mayakatneka pamageki, Yesuŋo koso zinge ŋibu yakane naso suwaino didiwo wakonlukeyake.
1PE.1.6	Ŋine mosop eya wane batne okane gemami, ŋo ukude iwa yemo naso bamgoka ŋine maine wet borik detmami, onoka wane liwe liwek kinekine wakone liwek ŋungi, ŋine wikile dere siluŋ soringe more togolekei. 
1PE.1.7	Liwe liwek korop eya, yemo mali malipŋine togole so libe libe koboboine pamaike me mida, eya wane kine wakoniyakane liwek kayake. Gol, tanik yewaka ŋei edo kinekine pelekine eya gerepko mitpi, sinoine kutno, eya mo yeine, so gol eyaŋo welainane biŋek kine ma wakoniyake. Ŋo ŋinane mali malipŋine yemo manerop lewine kakapa suwaine, gol wane rokop midakaka, eya wane Waom eŋe mali malipŋine yalewaka liwek kayake, paki maine eŋe togoleyake. Pakimo, Yesu Kristo sari lotkeyake, Kaiwe Naso yewao ŋine baŋ wet pesekk so qeli ewe zonom so bakom mawa mawa marat kaikei. 
1PE.1.8	Ŋine Yesu mi kakoi, ŋo siluŋ wet maep okanka okanmami, so eŋane ŋunmaike, ŋine naso iwao deŋineŋo eŋe mi kamami, ŋo siluŋ wetŋineŋo detluke malipka okanmami, pakimo, ŋine wet menaŋ kakapa suwaine, so simile manerop ŋei aŋaŋo maine mi ra wakon ra wakone, eya detka okanmami. 
1PE.1.9	Onoka wane ŋine mali malip ŋinane wele so oŋa oŋa ŋinane mena menaŋ eya wane wele marat kamami, wane wet pesekk okanmami.
1PE.1.10	Mena menaŋ, eya wane propet eŋe bororom zuwaŋgoi, so kaululukkoi, pakiso, eŋe mosop yewa Kaisaleŋo ŋine ŋiboniyake, eya wane don rawakongoi. 
1PE.1.11	Kristo wane Asuine kotoeno geke, oŋo Kristo eŋe wikile kinekine dere arimage, koso qeli ewe zonomine ma more geyake, eya wane weteno don motki, eŋe naso diyawao eya wakoniyake, so eya daleo sari wakoniyake rau paki, eya wane kine desikei wane ma zuwaŋ okangoi. 
1PE.1.12	Kaisaleŋo propet rawakone sikan onge, yemo eŋe urata maikei, eyamo enŋenane ra more midakaka, yemo ŋido menaŋgei wane rau paki, eŋe kinekine eya ra wakongoi. Wane ŋine ukude kisi maep don rawakon ra wakon aposolo eŋano ŋine detmami, Kaisaleŋo Asu Koboboine qeliwo ŋine talekaki ket more, eŋane zonomineŋo qesiŋongi, eŋe kisi maep eya ra qelaŋangoi. Aŋelo eŋe yaleka kisi maep eya weneŋ desikei wane simile det okanmami, ŋo ŋaŋaemami.
1PE.1.13	Don Koboboinane kine detluke gemami, eya wane ŋine wetŋine maulukeu paki, diyam ŋine ma more koto ŋinane sawe gekei. Wet wisika gekei, paki wet dereretŋine weku motpi, Yesu Kristo sari lotkeyake, naso yewao, mosopine ŋiboniyake, eyaoka payake. 
1PE.1.14	Kaisale wane aŋaine tewekkei, paki mokaka qelaŋ geu paki, gegeŋine qebinkau, qom riwe riwe eya wane qelit qeqe okange, yale misuk okanikei. 
1PE.1.15	Eya wane tungo yemo, ŋine kinekine iwa yale peyam don dereret magu wele, so gege ŋine eya mo Waom wane qelit qeqe okane more, ŋine okanikei, koropŋo koboineka okanikei, onoka wane, Kaisale eŋe koboboineka gemaikeŋo ŋine ŋidora newan ŋungane, ŋido yalewaka eŋerop koboboine gekei. 
1PE.1.16	Kaisale wane ekapŋo iwa yale ramaike, “Na Koboboine gemailane, ŋine yalewaka koboboineka gekei.”
1PE.1.17	Ŋine Kaisale meŋenkau paki, Magak ora okanmami, eŋe ŋei korop tanik manik kinekine okan okanmami, eya wane rokopko ŋei bonep bonep kineene ma wakone okan onmaike. Eso eya wane ŋine iwa kulit kepeo gemami woka, kaet ŋungi Kaisale ewine kito gekei. 
1PE.1.18	Ŋine gege mage borikine, wele midaine, aso ŋabokop ŋine eŋano ŋine makoi, eyamo onokakaŋo qoleŋune more, siwotŋungi mulap midaine okangoi? Eya ŋine mo det waremami, eyamo kinekine lewine ketkele, silwa me golŋo mi qoleŋunge, midakaka! 
1PE.1.19	Ŋine borikino ŋine siwore qekok ŋunge yemo, kinekine lewine suwaine, Kristoŋo, eŋe lama medeune yale sotine me diine midaine. 
1PE.1.20	Kaisale eŋe mokaka qeli so kepe mi ma wakon otke, naso yewaoka eŋe Kristoŋo urata eya mayakane ra mange, eso wako wakon eyamo ŋado naso qoeyakane okangi, ŋinane ra more wakonge. 
1PE.1.21	Oŋo qesiŋŋungi, ŋine Kaisale detlukka malipkakoi, Kaisale seuseuwo ŋine ma wirikkaki wisikae wiyeke, so qeli ewe zonomine mange. Eso yalinane ŋinane mali malipŋine so teba tebaŋine Kaisale wano makatake pamaike.
1PE.1.22	Ŋine don wele eya dere tewekkoi, wane oŋa oŋaŋine saukkau, libe libe okange, paki kimakop ŋine mali malip korop eŋerop kima wele okangoi. Eya wane ukude ŋine ŋidomka korop wet maep manerop qei koto ŋino ŋineŋo saki okannagukei. 
1PE.1.23	Ŋine wako wakon musele eyamo waet mida midaine, eyaŋine mi wakongoi, yemo Kaisale wane don, gegeinerop so papa togon gorop, eyaŋine wiriu paki wakongoi. 
1PE.1.24	Eya wane don Kaisale wane don ekap sogino kibiwo iwa yale qeq ineŋo ramaike,
1PE.1.24	“Ŋei korop eŋe touk zubaine yale, eso eŋane kibi maepene korop touk zuraine yale. Touk eŋe seukeyake, eso zuraine buratke kepeo qakeyake, 
1PE.1.25	Ŋo Waom wane don yemo papa togon pa ariyake.”
1PE.1.25	Don eya, lewet kisi maep rara ŋei edo ŋinano ma sari ra qelaŋangoi.
1PE.2.1	Don eya ra qelaŋan ŋungoi, eya wane ŋine ŋidomka borikine kinekine korop qeliŋ warekei, isi don manerop mi raikei, me sola mawa mawa, me qom riwe riwe me gube qesat me det worik okane don ŋadi ŋadine rara, eya yeine qeliŋ warekei. 
1PE.2.2	Paki, ŋerep medep musele abubu wakonmami, eŋe yale okane more naso baŋem oŋa oŋa ŋinane ŋamu maine libeka eya wane simin ŋuniyake, eso ŋine yewa neu paki, maine suwakei so menaŋgei. 
1PE.2.3	Eya wane Kaisale wane don sogine mo kibiwo qeqine, eyaŋo iwa yale ramaike, “Ŋine Waom wane wet maep, eyamo kau paki detpi simile ŋunge.”
1PE.2.4	Waom wano sariu, eŋe wesi gegeinerop, mat mama ŋei eŋe kau, lewine midaine so ketkele okangi ŋadekka qikka more birakakoi, ŋo baŋ Kaisaleŋo yemo detki lewine suwaine, so manerop wawaine okangi, ma wiye ma wakonka more, mat mane wane wesi bosiŋ togogole birakake. 
1PE.2.5	Ŋine wesi gegeinerop yale okane sariu, paki, ŋine ŋidomka solaŋine sunkau, Kaisaleŋo ŋinane sola eya ŋibu more, eŋe eŋine Asu wane Bakom Urum kokoine so bile susup biraŋune, mat mamaike, Urum yewa kotino ŋine baŋ pris koboboine urata maikei. Ŋine Kristo wane ra more Urum koto Kaisale ewine kito kito, so kisi maep urata mau menaŋgi, Kaisaleŋo ka more simin kayake. 
1PE.2.6	Kaisale wane don sogine kibiwo qeqine mane, yewaŋo iwa yale ramaike,
1PE.2.6	“Na mat mama, wesi lewine suwaine mane ma wakongole, eyamo na ukude mat ma togoleyakane Zion bonagao mat mamaile, eya wane ŋei maneŋo eŋe malipka lukkayake, eya mo eŋe maine mi gamukayake.” 
1PE.2.7	Wesi iwa malipka lukkaikei, ŋinano yemo Kristo eŋe wesi bosiŋ togogole lewine suwaine okanmaike, ŋo mi malipka lukkaikei, eŋane yemo Kristo eŋe detpi bosiŋ pelelekatne yale okaniyake,
1PE.2.7	“Wesi yewa mat mama ŋei eŋe qaisikka qeliŋgoi, eyaŋo qeinge more wesi bosiŋ togogole okange.”
1PE.2.8	Eya wane Kaisale wane don mane iwa yale kito ŋedanmaike,
1PE.2.8	“Wesi yewao quŋqe, ŋei kiyeene qegulok warekei, wesi togogole yewao quŋqe, baŋ rasukei.”
1PE.2.8	Eŋe kiye ene qegulokke rasukei, onoka wane, kisi maep mi malip kakoi, mo sogine Kaisaleŋo yalewa wakon oniyakane so dere togoleke, eya wane rokop wakoniyakane mo detke.
1PE.2.9	So Kaisaleŋo Kristo eŋe yalewa wakon oniyakane mo detke, ŋo ŋine yemo yalewaka Kaisaleŋo mo ma wakon ŋunge, ŋine Ŋei Waom Yesu wane pris, ŋine ŋei ŋerep magu kuneŋine, ŋine Kaisale eŋine ŋei ŋerep magukoune, ŋine Kaisale masi tanikine weku mane eya wane don kisiine ra qelaŋanbi suwa ariyakane ma wakon ŋunge. Oŋo ŋine panaman kotino ŋine ŋidora tebaŋune more, eŋine qelaŋan maepino biraŋunge. 
1PE.2.10	Ŋine sogino Kaisale wane ŋei ŋerep magu mi okane gekoi, wane siluŋ ukude yemo eŋine ŋei ŋerep magukoune okanmami, sogino ŋine Kaisale wane wet menaŋ eya mi detkakoi, ŋo siluŋ ukude iwa yemo ŋine eŋine wet menaŋ eya mo makoi.
1PE.2.11	Kimakopne, na ŋine ŋidanbe detpi! Ŋine ŋei lobo yale iwa kulit kepeo gemami! Ŋine solaŋine misuk qeliŋkau bailalaŋ wane qelit qeyake, bailalaŋ eyaŋo wetŋine matali kayakane naso baŋem okan okanmaike. 
1PE.2.12	Ŋine qelaŋ eŋane keueno gegeŋine mayakatneka geu, qelaŋ eŋe gegeŋine mayakatne, eya kaulukeu paki, borikine mama ŋido rau ra, eya baŋ yeine qeligeu, paki Kaisale sariyake, kaiwe naso yewao, eweŋine kitokei. 
1PE.2.13	Ŋine Waom Yesu wane rau paki, ŋeiŋo numa kinekine motkoi, yewa tewek warekei. Roma Kepe Ŋei Waom Wawaine eŋane don dere aŋaene tewekkei. 
1PE.2.14	So ware ware ketkele eŋane aŋaene tewekkei, eŋe kepe ŋei waomŋo ŋei borikine mama, eŋe makoboe oniyakane biraonge, so ŋei ŋerep masi tanikene mayakatne ma okanmami, ŋei ŋerep yaline eŋe yemo mawa onikei. 
1PE.2.15	Kaisaleŋo okanikei wane ra okanmaike, yemo iwa yale, Ŋei qelaŋine qelaŋ don, ra siuk okanmami, eŋe ŋinane tanik manik mayakatne yewa kau paki, don rara wane rokop mi okanikei. 
1PE.2.16	Kaisaleŋo borikinane mulap mo siwot ŋungi, ululuŋ qeke gemami, ŋo ŋine yale geu paki, misuk raikei, “Na mo maine yauyaup gewe, eyaŋo turuŋine mane mi okaniyake me?” O, Midakaka! Eyamo eŋe turuŋŋinerop weneŋ okanmaike ŋine maine Kaisale wane qelit qeqe gekei. 
1PE.2.17	Eya wane ŋine ŋei korop eŋane eweene kito okanikei, ŋei kimakop ŋine mali malip korop eŋe wet maep okanonikei, Kaisale wane kaetŋungi, Roma kepe ŋei waom aŋaine tewekkei.
1PE.2.18	Qelit mama, ŋine ware ware kopŋine eweene kitou paki, aŋaene tewekkei. Ware ware pelekine so momoineka mida, eŋe donene togogole weneŋ, eya wane ŋine eŋane donene so aŋaene weneŋ tewekkei. 
1PE.2.19	Kaisale eŋe eya wane raki paki, baŋ mosop ŋuniyake, ŋine siluŋ wikile manerop detmami, yemo Kaisale wane rau paki, yale det okanmami. 
1PE.2.20	Ŋine sot korop okanbi, kumunamŋo eya wane ra ŋinguwi, bau wawa midaine geu, eya wane lewine onokaka zinge ŋiboniyake? Ŋo ŋine masi maine okanbi, eya wane ra wikile ŋibonbi, bau wawa midaine wikile desikei, yemo Kaisaleŋo eya wane raki paki, mosop ŋuniyake. 
1PE.2.21	Kaisale eŋe eya wane raki paki, ŋidora newanŋunge, onoka wane, Kristo oŋom ŋinane ra wikile peikki paki, numaine sikan ŋungane, ŋine eŋane kiye tapot yewa maine mogasikei. 
1PE.2.22	Yesu eŋe sot mane mi okange, isi don mane aŋaino ŋine saketki, ŋei maneŋo mi detke, o midakaka. 
1PE.2.23	Kristo eŋe masi worik okankau paki, don qotkoine olatpi, eŋe turuŋine don qotkoine mi mainge edange. Eŋe wikile manbi, turuŋine qom suwa don mi edange, eŋe iwa yale detke, “Kaisale eŋe wano wanokze koboboine, oŋom naŋane kine dere wanok okaniyake.” 
1PE.2.24	Kristo oŋom ŋenane borikineze peikki, kutno waki kauke ari kibeŋ qabego rasikke, wane ŋene maine borikinezane ra more seukkenane, eso koboboine gegezane gege maine gekene, so eŋane kubetineŋo ŋinane sot kubetŋine maki osike. 
1PE.2.25	Ŋine lama yale, numaŋine qeliŋge touko ket yauyaup ariwarekoi, wane ukude yemo mo Kaisaleŋo ŋibu sa bira ŋungane Welaŋine, so oŋa oŋa ŋinane Ware Ware eŋane ŋadino mogare arikei.
1PE.3.1+1PE.3.2	Ŋine Waom eŋine mogare arimami, rokop yalewaka ŋerep ŋine ŋaokop ŋine eŋane bango ketkele gekei, ŋo ŋei eŋano ŋine natne eŋe Kaisale wane don dere mi malip kakeiwo, yemo eŋe baŋ ŋerewekopeene ŋinane tanik manik mayakatne, donŋine midaine, gege mageŋine bailalaŋ gorop mida, yalewa geu paki, ŋaokopŋine eweene kitokei, so eŋe ŋinane masi tanik manik eya ka more eŋe yalewaka Kaisale malip kaikei. 
1PE.3.3	Ŋerep, ŋine solaŋine mauluke more kibi maep korop gege, eya waneka misuk detokangei, leweŋine manerop mauluke yaso yaso, me kikum ebe ebek, me takot laplap kibine lewinerop kinekine masi eyaka mida. 
1PE.3.4	Eya wane turuŋine yemo, ŋine kotoŋinane kibi wele eya maikei, kibi maep eya papa togon, eyaŋo wet pesekk so kotoŋino tik siuke payake, eya yemo lewine suwaine, Kaisaleŋo kaki menageyake. 
1PE.3.5	Kisi maep wane ŋerep sogine gekoi, eŋe wetene Kaisale wano motpi paki, numa yaleoken okane kibi maep wet kotoeno aukoi, paki ŋaokopene eŋane bango ewene kito ge more maulukone gekoi. 
1PE.3.6	Sara eŋe yalewa okange, eŋe Abraham aŋaine teweke geki paki, iwa yale orake, “Naŋane Waomne.” Ŋine ukude Sara wane borasokoune okanmamiwo, yemo ŋine kinekine maineka okangei, so ŋaokopŋine edo qelaŋ okanbi eya wane ŋine misuk kaet okangei.
1PE.3.7	Ŋei ŋine yaleka ŋanowekopŋine eŋerop bororom gekei paki desikei, eŋe ŋerep zonomene midaine, eya wane ŋine ewe kito kitoinerop okan ongei, onoka wane eŋe yaleka ŋinerop Kaisale wano ŋine gege wane mosop baŋ weneŋ makei, ŋine yewa okangeiwo, yemo kinekine maneŋo meŋe meŋenŋine eya mi leŋkayake.
1PE.3.8	Ŋine doku tau tau magu eya wane daleo okannagu gekei? Yemo iwa yale, ŋine korop dereret weku so wet wekuka ma gekei, ŋine kimakopŋine wet maep okanonikei, so maulukone more ketkele bororom gekei, 
1PE.3.9	Masi qotkoine okanŋunbi, ŋine turuŋine masi qotkoineka misuk okan onikei, me sowakŋunbi, ŋine turuŋine misuk sowak onikei, eya wane turuŋine yemo mosop onikei, onoka wane, mosop yemo Kaisaleŋo mo ŋiboniyakane ra ŋidangi paki, eya wane ra ŋidora newan ŋunge. 
1PE.3.10	Kaisale wane Don sogine kibiwo mo qeqine eyaŋo yale kito ŋebonmaike,
1PE.3.10	“Mane eŋe gege wane simile kamaike so, naso maine marat kayakane okan kamaikeo, eŋe don qotkoine mane mi rayake, so isi don rara eya qeliŋ wareyake. 
1PE.3.11	Eŋe qotkoine ŋadekka more maine eya okaniyake, eŋe peyam ŋei magu zuwage keueno maratkaki paki eya mogare ariyake. 
1PE.3.12	Waomŋo ŋei koboboine eŋano deine pore wareongi paki, naso baŋem meŋe meŋeneene det okanmaike, ŋo borikine mamami, yemo ŋadekon okanmaike.”
1PE.3.13	Ŋine kinekine mayakatne eya okanikei wane sorin borin okanbi, maŋo baŋ matali qetali okan ŋuniyake? 
1PE.3.14	Ŋo ŋine gege mage mainane, wikile kutŋino wayakeo, yemo ŋine wet pesek desikei, Kaisaleŋo baŋ mosop ŋuniyake! Ŋei eŋane misuk kaet ŋuniyake, so dere mezet mi okangei. 
1PE.3.15	Ŋo wetŋineŋo yemo Kristo ma walukkau koto ŋino geyake, so wetŋine birakau Waom ŋinano paki, ewine kito gekei. Eweke more naso baŋem ŋei mane maŋo titi qeson ŋibuki, ŋine wetŋineŋo Kaisale wane don kinekine tebaka gemami, eya wane kine ra qelaŋan olasikei. 
1PE.3.16	Ŋo eya yemo wet pesek so ewe kito kitorop okane ra qelaŋangei, wet dereretŋine warekau qelaŋan gorop payake, yale okane ŋine Yesu Kristo wane dokoine okane more kinekine maine okanmami, eya wane ra more qelaŋ edo isi don ra mabaik okan okanmami, ŋo ŋado yemo ŋinane gegeŋine so masiŋine maineŋo eŋane isi don rara, eya tileke sikanongi, kau paki, baŋ gamuoniyake. 
1PE.3.17	Onoka wane, kinekine maine okanmami, eya wane yemo Kaisaleŋo detki, maine wikile kutŋino wayake, ŋo borikinane wikile kutŋino wayake, dereret eyamo qotkoine. 
1PE.3.18	Kristo oŋom ŋinane ra seukke, eŋe atak weku eyaoka borikine korop eya wane seukki midake, eŋe ŋei maineŋo ŋei borikine eŋane seukke, yemo ŋine iwenŋune ari, Kaisale wano bira ŋuniyakane, yale okange. Eŋe solarop gekane qeu seukke, ŋo Asurop gekane ma wisikae kake. 
1PE.3.19	Yesu kibego seuke more deŋesereo pake, eya wane keuno, naso yewao ŋei sogine Waom mali malip midaine, ge more seukkoi, eŋano ari kisi edange, eŋe weteene maingeu rap. 
1PE.3.20	Iwa yemo ŋeiwa Kaisale aŋaine teweke ewine mi kitou paki, borikine kine kine loutne so umatne mau, eŋe ongi mi menaŋgi, raki doku qakumŋo enguwareke. Ŋo naso yewa Noaŋo Kaisale wane don malipka toma ge more seki make, ŋei ŋerep ewekineŋoka sekiwo wakoi, eŋe 8 ŋoka, sekiwo metpi dokuŋo seseonge. 
1PE.3.21	Eyamo doku tau tau eya wane girem don eya sikanonge, wane ukude ŋine peyam dokuwo tau onbi, Kaisale wane don malipkau paki, eŋe ma menaŋŋune okanmaike. Eyaŋo solaŋinane dika mi sauk okanmaike, eŋe Kaisale tebakaki sari wetŋine mauluke saukki libe qe qelaŋangi gunulemaike. Eyaŋo Yesu Kristoŋo ŋinane sot wane ra more seuke koso wiyeke, yewao ma menaŋŋun okanmaike. 
1PE.3.22	Kaisaleŋo eŋe qeliwo birakaki wake paki, Kaisale wane wonino qeli ewe zonomineropŋo mere more, aŋelo wawaine, so qeliwo ŋetne zonom gorop, korop eya wareongi, eŋane bango ge waremami.
1PE.4.1	Yesu eŋe solaine wikile detkane, ŋine yaleka okanikei, wane ma togole naguwi paki, dereret weku eyaka wetkekei, onoka wane mane eŋe Yesu wane ra more solaineŋo wikile desiyake, wikileŋo wet dereretne ma menaŋkaki, yemo borikineŋo koso mi ma pese kayake, eŋe boriknane zonom yuwanka more koboboine geyake. 
1PE.4.2	Eya wane ukude yemo ŋine kepeo gege gema miwoka, gegeŋine eya korop Kaisale wane simileŋo warekaki gekei, ŋei qomene riweki borikine mamami, eyaŋo midakaka. 
1PE.4.3	Ŋine qei bano gesakoi, yewao naso loutne qeligeu paki, ŋei qelaŋ edo okane gekoi, tanik yewa okangoi, ŋine qelaŋ gegeŋine qeliŋ warekoi, yemo borikine yauyaup mama, wetŋo bailalaŋ qole qole, doku togole ŋat qeqe nene, osom berek ŋat qeqe nene, bat ma more newanonbi ari doku togole zok neu paki qelaŋ qe more, wenip qotkoine oka okan, so lopio eŋane qelitene qe more meŋenon meŋenon, eya madoŋ madoŋine. 
1PE.4.4	Eso iwa yemo ŋine qelaŋ ŋei eŋano takotke more gege mage wekuka zubaine so qaza zaŋka mi okanmami, wane eŋe oŋaene qaemaike, paki eŋe ŋine don qotkoine ŋidanmami. 
1PE.4.5	Ŋo eŋe baŋ kine ene Kaisale wano rau paki don urata makei, eŋe mo ŋei seuseune so wisikaune kineze ma wakoniyakane ewekmaike. 
1PE.4.6	Kine iwa yale wane, Yesuŋo Don Maine eya ŋei sogine kisis maep midaine seukkoi, eŋano yaleka kisi maep edange. Yemo eŋe solaeneŋo maine ŋei numa qotkoine pamaike, eya wane rokopko, korop turuŋine marat kakei, eso oŋa oŋaŋo yemo wet maingeu paki, eŋe gege maine Kaisale gemaike, yale waka gekei wane, eya edange.
1PE.4.7	Yeye kinekine korop qoeyakane, naso mo bomilemaike, eya wane ŋine koto ŋinane sawe so titiine geu paki eweke more meŋenkakei. 
1PE.4.8	Kine kine korop eya wane kutno yemo ŋine kimakopŋine eŋerop wetŋine kotineŋo wet maep okan nagu gekei, onoka wane, wet maepŋo kimakopŋine okan onikei, yemo baŋ eŋane sot turuŋene maine mi mainge ebonikei, wet maepŋo sotze loutne eya kawetka waremaike. 
1PE.4.9	Ŋei kimakopŋine eŋe ŋinane matko waikei, ŋine eŋane matko maine waikei, yale okane don kutne midaine, mapi mapit okan nagukei. 
1PE.4.10	Ŋine koropŋo Kaisale wane okane more mete zamot bonep bonep kine mane kine mane mo korop mawarekoi, wane mete zamot yewa mageu, paki ŋei kimakop ŋine natne eŋe kito qesiŋ ebukei wane, Kaisale wano ŋine mete zamot kine mane eya makoi. 
1PE.4.11	Mane eŋe kisi maep don rayake, yemo Kaisale wane don okaniyake, mane eŋe qesi qesiŋ urata mayake, yemo Kaisaleŋo zonom maniyake, eya wane rokop mayake, pakiso yeye kinekine eya wane bakom mawa mawa, yemo korop Yesu Kristo wane ra more Kaisale okankakene, eŋano qeli ewe zonom so qelaŋan tako rakot pa ariyake. O, Weleka.
1PE.4.12	Kima maep kopne, liwe liwek wikile teine ŋinane kutŋino waki wikile detmami, eya wane oŋaŋine misuk qaeyake, eyamo kinekine mi wako wakone kuneŋine ŋinano wakonmaike. 
1PE.4.13	Eya wane ŋine Kristorop wikile qeturage detmami, wane wet pesek desikei, paki gemage qeli ewe zonom wakoniyake, naso yewao ŋine maine wet pesek dere more oi bakom suwaine okangei. 
1PE.4.14	Ŋine dere worik okan ŋune qaisik ŋunikeiwo, yemo ŋine wet menaŋ desikei, onoka wane, ŋine Kristo wane eŋet biŋekine mageu, paki eŋane dokoine okanmami, eya wane kine yemo Asu wane qeli ewe zonom, Kaisale wane Asuŋo ŋinane kutko geyake. 
1PE.4.15	Ŋinano ŋine maneŋo ŋei mane qeki seukeyake me, kobu wane, me masi tanik qotkoinane, me wawaine okane ŋei natne eŋane kinekineene kobu wara waraŋ, eya wane wikile dereret eyamo misuk okaniyake. 
1PE.4.16	Ŋo ŋine kisi maep wane ra more wikile kinekine okan ŋunikeiwo, yemo ŋine eya wane misuk gamu ŋuniyake, onoka wane, ŋine doku tau tau magu, Kristo wane eŋet biŋek magemami, eya wane Kaisale bakomine kitokei.
1PE.4.17	Kine ma wakon ma wakon urata kiye kiyek eya wane nasoine mo bomilemaike, wane Kaisale eŋine ŋei ŋerep magu koune eŋano alakane kineene ma wakoniyake. Kine ma wakon mawakon urata eya ŋenano kiye keyakeo, yemo ŋeiwa Don Maine Kaisale wanoŋine sariki, mi dere malipkau paki ŋadekka okanmami, eŋano daleo baŋ maki qoeyake? Eya yemo mi qoi qoine! 
1PE.4.18	Eya wane Kaisale wane ekapko yale ramaike,
1PE.4.18	“Ŋei maine koboine eŋane mena menaŋ yemo umatne, ŋo Kaisale midaine so borikine mama eŋe yemo daleo wakon oniyake? Eŋe baŋ umat togogole marat kaikei.”
1PE.4.19	Eso eya wane ŋei natne eŋe Kaisaleŋo detki menaŋgi, wikile kuteno wayake, ŋei yewa eŋe gege mageene koboine gekei, paki oŋa oŋaene koropka Mawakon Mawakon ene sunka manikei, eŋe naso baŋem rara togon donine eya wareka okan onmaike.
1PE.5.1	Ŋine doku tau tau magu eŋane ŋetne gemami, ŋine naŋane don ŋidanbe detpi, na yaleka ŋetne gemaile, na dene qomineŋo kawe Kristo eŋe wikile detke, na eŋane kine rara, so qeli ewe zonom wakoniyake, yewao na baŋ welaine okanikale. Na ŋidanbe detpi. 
1PE.5.2	Ŋine lama magu Kaisaleŋo meteŋino biraonge, eŋane ware ware okangei, pakiso, Kaisaleŋo okangei wane wetke ŋibonmaike, eya wane rokopko bau wawa midaine mauluke wareone gekei. Ŋine urataŋine makei, yemo lewine qole ŋunikei wane wetkeu paki, mane misuk makei, ŋine urata eya wetŋineŋo simile detkau paki makei. 
1PE.5.3	Ŋine ŋei ŋerep magu yewa wareonikei wane raki paki meteŋino biraonge, eya ŋei waom solaŋoka okan one more togoleka ware ongeiwane misuk okangei, ŋine lama numa sikan onbi paki bororomgo wet maepko alakane ebongei. 
1PE.5.4	Paki gemage, lama eŋane Ware Ware Suwaine, Yesu lotkeyake eyao ŋine baŋ marok qeli ewe zonomine weneŋ wagi wagine sutke paki bori worine midaine eya makei.
1PE.5.5	Ŋei qaluwit, ŋine yaleka ŋidanmaile, ŋine ŋei suwaine eŋane bango ketkele gekei, so ŋine koropŋo ketkele geu paki, qelit ŋine qenagu gekei, eya wane Kaisale wane ekapŋo iwa yale ramaike, “Kaisale eŋe ŋei wawaine eŋane nago nagon makokki qorodoge ket okanmami, ŋo ŋei ketkele gemami, eŋe yemo mosopine sunka ebon okanmaike.” 
1PE.5.6	Eya wane Kaisale zonominane bano gemamiŋo maket bira nagu more ketkele gekei, eso eŋe baŋ eŋine naso biŋekine maine detki pamaike, eyao ukude iwaka so baŋ ŋibu wiyeyake. 
1PE.5.7	Waom eŋe ŋinane dere mezet okan okanmaike, eya wane dere qeka okan okanmami, kinekine korop eya eŋane kutko mosikei, onoka wane, oŋo ŋine naso baŋem wareŋun okanmaike, eya wane.
1PE.5.8	Wet wisika geu, paki diyam seleleine makei! Ŋinane ŋabaŋine, Ŋei Borikine, eŋe laion, pusiket kakapa osom zubaine, eŋe aŋaine aŋage, eŋe me eŋe qotkawe raki paki ari lotke sari lotke okane gemaike.
1PE.5.9	Eya wane ŋine meŋe meŋen so mali malip, ŋo sukuku ŋine leleki, eyao kito togogole okorau paki, eŋe qepap kau masikane kesiyake, onoka wane mida, eŋe ŋinane mo detmaike so eŋe ŋinane kima kopŋine doku tau tau magu mali malip korop kepe baŋem ge arimami, eŋano wikile iwa yewaka wakon wareke pamaike. 
1PE.5.10	Ŋo ŋine yemo nasomde bamgoka wikile detpi, eya wane ŋadino Kaisaleŋo mosop kinekine korop eya wane welaine, oŋo qeli ewe zonom papa togon Kristo wano pamaike, eya wane ŋidora newan ŋunge, oŋom baŋ ŋibuki menaŋgei, so togole togole, zonom, so nago nagonŋine togole mane ŋiboniyake. 
1PE.5.11	Eŋane zonomŋo tako rakot pa ariyake! O, Weleka.
1PE.5.12	Na don bamgo iwa Silas olatpe, oŋo qesiŋ nane more qemaike, na eŋane detpe kimane wele okanmaike. Na ŋine ma togoleŋune more naŋ ŋingumaile. Yemo iwa yale. Iwa yemo Kaisale wane don wet dereret. Ŋine eya wane kotino gesoke togole okorakei. 
1PE.5.13	Ŋinane kimakopŋine, doku tau tau magu mane Babilon kepeo gemami, eŋe yaleka Kaisaleŋo mo ma wakonone biraonge, edo ŋinane kaiwe maine, ra motpi sarimaike, so qelaŋan medepne Mareko eŋe yaleka ŋine kaiwe maine ŋibonmaike. 
1PE.5.14	Ŋine mete au au eyamo wet maepŋo doku tau tau magu gemami, wane lulu zam zam aukei. Peyamŋo maine Kristo wane biŋek gemami, ŋinano korop pawareyake.
2PE.1.1	Simon Petoro, na Yesu Kristo wane qelit ŋei so aposolo. Noŋo koboboine Kaisale so ma menaŋ ma menaŋze Yesu Kristo oŋo mali malip lewine suwaine, ŋene ŋebonge, yewaka ŋine ŋibonge, noŋo kibi iwa qe ŋibonmaile.
2PE.1.2	Ŋine wetŋineŋo Kaisale so Yesu ŋenze Waomze dere wetka okankamami, wane wet pesek so peyamŋo maine ŋinano watke payake.
2PE.1.3	Kaisale wane zonomŋo yeye kinekine korop ŋebonge, ŋene gegeze maine gekenane wetzeŋo ŋedora newanŋonge, eŋe detkakonane qeli ewe zonom so eŋine mayakatne, eya ŋenane biŋek qe ŋeboniyakane ŋedora tebaŋonge. 
2PE.1.4	Eŋe numa yaleoken okangi paki, biŋek donine kakapa so lewine suwaine mo ŋeboniyakane rake, eya ŋebonge. Wane mete zamotine korop iwa eya wane ra more ŋine maine kepeo bailalaŋ matali matali pamaike, eya kakakka arikei, paki sari Kaisale wane masi tanik eya makei. 
2PE.1.5	Kine eya wane ŋine mauluke masi tanik maine eya mali malipŋino takotkekei, dereret eyaŋo masi tanikŋine maine eyao takotkekei, 
2PE.1.6	dereretŋine eyao koto wane sawe gege takotkekei, koto wane sawe gegeŋine eyao togole togole takotkekei, togole togole ŋine eyao meŋe meŋen wane ewe ewek takotkekei. 
2PE.1.7	Meŋe meŋen wane ewe ewekŋine, eyao kima gegeŋine eyao yemo wet maep takotkekei. 
2PE.1.8	Kine kine korop iwaŋo ŋinano zok manerop watke payakeo, yemo eyaŋo baŋ ŋibuki ewekeu paki, wet dereretŋine suwaki, Waomze Yesu Kristo detlukkakei. 
2PE.1.9	Ŋo mane eŋe eya mi ma geyakeo, yemo eŋe deine pilik pilikine, yalinane kinekine mi kamaike, so eŋe alakan borikineine sauke mauluk okankake, eya wane mo nigetkake.
2PE.1.10	Eso eya wane kimakopne, ŋine koso manerop sorin borin okane more togole togole maratkau, Kaisaleŋo eŋine biŋek ma wesak ŋunge, eya wane wele wakonlukeyake, ŋine yale okangeiwo, yemo ŋine mi ket rasuwarekei. 
2PE.1.11	Numa iwa yale okanbi, ŋine baŋ korop rakok ŋune more numa lalage ŋibongi, Waomze so Ma Menaŋ Ma Menaŋze Yesu Kristo wane gege togon Mat urum koto waketkei.
2PE.1.12	Kine eya wane, na naso baŋem tanik manik iwa wane wet qelot don ŋidan okanmaile, ŋine eya mo detkoi, so don wele makoi, eya mo malilipke ma gemami. 
2PE.1.13	Na weku wetkemaile, yemo noŋo maine ŋinane wet dereretŋine kinekine iwa wane kito wirike ŋidan okanikale, kepe solanerop wisika gemaileoka ŋidanbe menageyake. 
2PE.1.14	Na mo detmaile, mi azoŋgi nasomde bamgoka na kepe solane iwa qeliŋkaikale, Waomze Yesuŋo eya wane mo didiwoka nolatke. 
2PE.1.15	Na baŋ eya wane numaine mane mauluke ra qelaŋan ŋidangale, na seukewe, ŋadino ŋine don iwa korop naso baŋem wetke magekei.
2PE.1.16	Ŋene ŋei dereretko ŋine nemu kisi yewa ma more Waomze Yesu Kristo zonominerop sari lotkeyakane mi ŋidangone. Ŋene ŋenze deze qomineŋo qeli ewe zonom qelaŋanine kakapa suwaine eya kakone. 
2PE.1.17	Ŋene yewa metŋem, naso eyao Kaisale Magak, eŋe bakom mawa mawa so qeli ewe zonom qelaŋan sunka mange, naso yewao weti Qeli Ewe Zonom Qelaŋan Suwaine kotino ŋine bokawoka mane Yesu wano sarike, eyaŋo iwa yale rake, “Iwa yemo nae gipon maepne, na eŋane simile nanlukmaike.” 
2PE.1.18	Ŋene ŋenze ketzeŋo don iwa qeliwoŋine ketki detkone, ŋene eŋerop weneŋ bonagao wa Yesu metke, yewao gekone, naso eyao don eya detŋem qeliwo ŋine Waomŋo raki sarike.
2PE.1.19	Eso eya wane, ŋene propet edo don rakoi, eya detŋem wele okan okanmaike.
2PE.1.20	Kine kine korop, eya wane kutno yemo iwa yale desikei, ŋei mane eŋe oŋomka Propet eŋane don Kaisale wane ekapko qekoi, eya wane kine maine mi rayake, midakaka. 
2PE.1.21	Don rokop eya ŋei enŋene wetkoŋine dere lilikeu paki, mi qe gekoi. Yemo propet ŋei eŋe Asu Koboboineŋo tewek one more ebu wiyeki eŋe don yewa Kaisale wano ŋine sariki dere ra wakone gekoi.
2PE.2.1	Propet isisine eŋe mokaka Israel ŋei ŋerep eŋane keueno wakone gekoi. Rokop yewaka kito ŋebo ŋebon isisine baŋ ŋinane keu ŋino wakone gekei. Eŋe baŋ matali matali ma wakone more isi don eya ma wakonikei, so Waom Yesuŋo sot turuŋene qekokke, eŋe bisopkakei, eso eŋe yale edomka okane tebakau matali qetali wakonongi eyaka mida warekei. 
2PE.2.2	Eso eŋe yale okanbi, ŋei loutne eŋe eŋane tanik manik qotkoine eya kau paki, eŋane numa eya mogare arikei, so onoka wane, eŋe masi eya okanikei, eya wane kepe ŋei ŋerep eŋe numa wele eya wane ŋade don raikei. 
2PE.2.3	Kito ŋebo ŋebon isisine, ŋei iwa eŋe wesi aboŋ wane bailalaŋ zok magemami, eya wane eŋe baŋ enŋene wetkoŋine isi don kinekine loutne ŋidangei, eyamo isiŋunbi paki, ŋinano ŋine wesi aboŋ makei wane yale okangei. Eya wane Kaisale eŋe eŋane kine ma wakone more turuŋine ebo ebon eŋe mo maulukke, so eŋe Mataliongi Mida Midaene, eŋe wisika tomaonge pa sarimaike!
2PE.2.4	Kaisaleŋo aŋelo borikine makoi, eŋe mane mi loloŋonge, midakaka. Eŋe siluŋ ma peikki gerep sorao ketkoi, yewao mulap togogoleŋo wokom one more wareongi, panaman kotino, nasoo Kaisaleŋo kineene ma wakone more turuŋene eboniyakane tomaka metmami. 
2PE.2.5	Kaisaleŋo kepe sogine eya mane mi loloŋkake, midakaka. Eŋe siluŋ raki kepeo doku qakum wakone more, eyaŋo ŋei Kaisale midaine, borikine ma gekoi eya korop engu wareke. Noa weku eŋe koboboine gege eya wane don rara gekane, eŋine so ŋei ŋerep sewen seseongi, waetne gekoi. 
2PE.2.6	Kaisaleŋo Sodom so Gomora, mat suwaine etke, siukkeik wane raki, gerepŋo ezo mataliongi, siukwarekoi. Eyamo ŋado Kaisale midaine geu, masi daleo wakononiyake, eŋane qaka eya maki ketke. Eya kaŋem paki desikene. 
2PE.2.7	Lot eŋe ŋei maine, eŋe ŋei numa midaine, eŋe borikine mado madoŋine gamu gamune eya mageu, eyawane qom wikile zok dere geki, Kaisaleŋo seseka more qesiŋkake. 
2PE.2.8	Ŋei maine yewa, eŋe eŋane keueno geki paki, kaiweine kaiweine borikine kinekine zok manerop mau onge, so detongi paki, wet dereret so kotine maine eya tanik manik borikine okangoi, eyaŋo ongi wikile zok mange. 
2PE.2.9	Eso yalinane Waom eŋe mo detmaike, ŋei maine liwe liwekoŋine makok oniyakane, ŋo ŋei borikine mama wareongi, wikile dere gemageu ari Naso Suwaine eyao kineene ma wakone turuŋine eboniyakane. 
2PE.2.10	Ŋei eya weteneŋo borikinane bolam yale laweki, nalekine tau okanmami, so Kaisale so qeli ŋei wawaine ebu ket biraon okanmami, ŋei yewa eŋe mulap urum togolo biraoniyake.
2PE.2.10	Kito ŋebo ŋebon isisine iwa eŋe kaetene midaine so wawaineene teine so weti qeliwo zonomenerop gemami, eŋane eweene mi kito okanmami, eŋe ewe mabaik okanon okanmami. 
2PE.2.11	Aŋelo eŋe manerop togogole so zonomene zok kakapa suwaine, kito ŋebo ŋebon isisine iwa eŋane rokop yuwan kamaike, aŋelo eŋe Waom wane kaitko mi dere worik onbi paki, kineene ra wakonon okanmami. 
2PE.2.12	Ŋo ŋei iwa eŋe wetŋoka okan okanmami, osom zubaine wakonbi ebu more engu okan okanmami, eŋe yale. Eŋe kinekine wane kine mi detpi paki yaup qaisikka okanmami. Ŋei iwa eŋe baŋ osom zubaine mida sololok okan mami, yale mida sololokkei. 
2PE.2.13	Eŋe wikile marat kakeiwane borikinekine kine makoi, eya wane turuŋene eŋe baŋ wikileka maratkakei. Eŋane simileeneŋo yemo eŋe kaiwe suwaino epa Waom ma nene, so eŋet ore ore, solaeneŋo simile desiyakane batne okan okanmami, eŋe gamu gamune so kotoene di panaman gorop kauke geu paki, eyarop ŋinano takotke ŋara nema nema, so simile isi numaene, eya mogare isiŋune okanmami. 
2PE.2.14	Eŋe kinekine natne onikeiwane mi on okanmaike, eŋe ŋerep wenip yauyaup ma okanmami, eŋeka onikeiwane on okanmaike. Eŋe borikine ŋat qeqine makei waneka on okanmaike. Eŋe ŋei setene pelekakatne eya iwen onbi ari suba bano waketpi engu okanmaike. Kine kine yalinane qom riwe riwe eyamo okan mageu, wetene ma qotkeke. Ŋei yaline eŋe mo Kaisale wane sowa bano waket warekoi! Eŋe baŋ suba yale wikileŋo makokki ket edoyake. 
2PE.2.15	Eŋe numa koboboine eya qeliŋ kawareu paki, numaene eya qeyau arikoi. Paki eŋe Balam, Beor gipolane kiye tapotine eya mogare arikoi. Israel wane ŋaba eŋe Balam wano ari rakoi, “Ge Israel ŋei ŋerep sowak onnom, ŋene wesi ginikene.” Eya wane eŋe wesi wane simileine zok manerop pa mangane Israel eŋano borikinane lewine mayakane soringeke. 
2PE.2.16	Pakiso borikineinane ra more rawetkake, eŋine doŋkiŋo ŋei don yale raki paki propet eya qelaŋ masi mayakane okangi kitatkake.
2PE.2.17	Ŋei eya eŋe doku deine zip ziune yale, eŋe kezoŋ momo suwaineŋo puwangi wele midaine yauyaup arimaike, yale, Kaisaleŋo ŋei yaline eŋane kepe mat gekei wane biŋek qe ebonge, yemo panaman yewao ŋiuk qisilik kito pamaike. 
2PE.2.18	Eŋe wawaine don so qelaŋ don, wele midaine eya ra okanmami, so kelok more ŋei ŋerep isionbi sari wekuwoka qeturageu paki, qomene riweki bailalaŋ mawakone more, solaeneŋo borikinekine kine qotkoine, eya ma okanmami. Yale okane more ŋei natne muselemde qelaŋ gege so tanik manikene qeliŋkakoi, eya waraŋ onbi koso ari eŋane masi tanik qotkoine eya mogare ari okanmami. 
2PE.2.19	Eŋe edane ra okanmami, ŋine yale okanbi paki mulap midaine geu kinekine maneŋo mi ŋibu ket biraŋuniyake. Ŋo enŋene yemo bori more mida sololok, oka okan tanik manik eya wane qelit qeqe eyaŋo wakonongi geu paki, don eya edan okanmami. Ŋei mane eŋe kinekine maneŋo maket birakakeo, yemo eŋe eŋane qelit mama okane geyake. 
2PE.2.20	Ŋei eŋe Waomze so Mapi Mapitze Yesu Kristo wet derereteneŋo qotka geu paki, kepe wane kinekineine qotkoine eyaŋo koso manerop ebu ket biraoniyakeo, yemo ŋei yaline eŋane gege mageene, eya alakanka eyamo nigatnemde borike, ŋo ŋado gege mageene yemo manerop borilukeyake. 
2PE.2.21	Eŋe tanik manik maine eya wane numa koboboine, eya mane detkakoi ra, yemo maine menaŋ lukki rap, yemo eŋe detwareu pakimo numa kuneŋine ebonge, eya kakakka ŋadekka arikoi. 
2PE.2.22	Masi iwa okangoi, eyaŋo sikan ŋonmaike, yemo ekap sogino don eya wele okanmaike, “Kasi mane eŋe madoŋgi ketki, eyaka koso zinge ari nemaike,” so “Berek mane eŋe doku tauke, eyaka koso zinge ari nalek taumaike.”
2PE.3.1	Kima maepkopne! Iwa yemo naŋane kibi atak etke iwa qe ŋibonmaile. Kibi etkeka eya wane kotino na liwekka more dereret ŋinane kotino wetŋine gununutne eya ma wisikaemaile, yemo kisi maep don iwa korop desikeiwane ra qelaŋane ŋibonmaile. 
2PE.3.2	Ŋine propet koboboine edo mokaka don rakoi eya so ra rokop don togon wane numa, Waom so Mapi Mapitzanoŋine sarike, eya aposolo kopŋine edo ŋibongoi, eya dere gekei wane na wetke ŋibonmaile. 
2PE.3.3	Mikepka yemo ŋine korop don iwa detwarekei, onoka wane, naso qoeyakane bomileki, yewao ŋei natne gege mageene borikine mama wane qom riweŋo watke watkine eŋe baŋ wakonikei. Wakone more eŋe baŋ mabaik qebaik ŋibukei. 
2PE.3.4	Paki rakei, “Yesu eŋe sariyakane rake me? Ŋo eŋe diyawa sarimaike? Ŋenane magakopze eŋe mo seuk warekoi, ŋo yeye kinekine iwa yemo mokaka kepe mawakongi paki motke, rokop weku yewaka pa samaike!” 
2PE.3.5	Eŋe edom kelok kine dere more koso ra okanmami, Kaisale wane ra okanmami, “Ŋene bauze wamaike,” mokaka Kaisaleŋo rakiso, qeli so kepe ere wakongoik. Kepe eŋe Kaisale wane donŋo dokuwo ŋine raki wakonge paki, dokuŋo qeyatkaki keuwo pake. 
2PE.3.6	So doku yewa wane qakum eyaŋo yaleka ŋei ŋerep so kepe sogine eya korop ma qorok ongi mida warekoi. 
2PE.3.7	Ŋo qeli so kepe ukude iwa pamamik, yemo Kaisale wane don wekuŋoka mawaluk otki, gerepŋo eso matali osiyakane biŋek pamamik. Ere wareotki pamamik, baŋ naso bomileyake, eyao ŋei borikine Kaisale midaine gemami, kineene ma wakone more matalioniyake. 
2PE.3.8	Kima maepkopne, don weku iwa yemo misuk nigetŋuniyake! Waom wane deino yemo eŋe kaki kaiwe weku so koma tausen ere kine mane kine mane mi okanmamik. Eŋano yemo kaiwe weku eya koma 1,000, so koma 1,000, eya kaiwe weku, etke ere rokop wekuka okanmamik. 
2PE.3.9	Waom eŋe don rake, eya wane ŋaŋaeki paki, naso mi ma kirowone okanmaike, ŋei natne ŋine yale mane desikei wane. Eya wane turuŋine yemo eŋe ŋine bororom okanŋun okanmaike, onoka wane mida, eŋe ŋei natne midakei wane mi det okanmaike, eya wane, ŋo siluŋ eŋe koso ŋei korop wetene maingeu paki, borikine ŋadekkakei wane ra okanmaike.
2PE.3.10	Ŋo Waom wane nasoŋo yemo baŋ kobu mama ŋei maneŋo kobu mayakane sanka ari okanmaike, yale sanka ture ŋoniyake, kaiwe naso yewao qeli eŋe ukatne suwaine ma more siuke mida leleyake, qeli wane yeye kinekineine eyamo gerepŋo ezo wareki mida sololokkei, so kepe eŋe yeye kinekineine kutno pamaike, eyarop weneŋ siuke mida leleyake. 
2PE.3.11	Yeye kinekine korop eya numa yalewaoken okangi siuke midawarekei. Ŋo ŋei ŋerep ŋine daleo okane gekei? Ŋine gegeŋine koboine geu paki, Kaisale sunka manikei. 
2PE.3.12	Ŋine Kaisale wane Kaiwe naso yewa tomaka geu, paki sorin borin okane mau naso bomile sariyake, Kaiwe naso yewao qeli eŋe gerepŋo zewareki mida leleyake, so qeliwane kinekineine yemo gerep aŋetneŋo korop kaki yanyale more mida lele ariyake. 
2PE.3.13	Ŋo ŋene yemo Kaisaleŋo qeli musele so kepe musele mane eya wane biŋek qe ŋebonge, eya wane tomaka gemaine, yewao koboboine gege togon matzo gekene. 
2PE.3.14	Eya wane kimakopne, ŋine Kaiwe naso eya tomaka geu paki, kotoŋine warekau gunule payake, so sot midaine Kaisale wane kaitko eŋerop peyamgo gekei. 
2PE.3.15	Waomzeŋo seseŋunmaike eya kau, eyamo koso ma suluk ŋuniyakane numa eya more ŋibonmaike, eyamo kima maepze Paulo Kaisaleŋo wet dereret mange eya ma more, eya wane rokopka ŋine qe ŋibonge. 
2PE.3.16	Kibiine qeke, eyao eŋe korop don iwa waneka ramaike. Kibiine qeke, eyao don natne umatne pamaike, wane don yaline eya ŋei qelaŋine so borotne eŋe kine ra siuk okanmami, so eŋe Kaisale wane ekap natne pamaike, eyao don natne eya yaleka ra siuk okanmami. Yale okanbi paki, edomka matali qetali okane, eya teba kau sari turuŋŋo kuteno wa okanmaike.
2PE.3.17	Ŋo ŋine, kimakopne, iwa yemo mo derimi, eya wane ŋine diyamŋine togogole makei, yale okanbi, ŋei yauyaup gegine eŋane isi donŋo ŋine misuk waraŋŋungi numaŋine mayakatne eya qeliŋka arikei. 
2PE.3.18	Ŋine takotke more Waomze so mapi mapitze, Yesu Kristo wane wet menaŋ so kineine detlukeu paki suwa togole warekei, Kristo wano qeli ewe zonom, eya iwa pa manmaike so banine pa ariyake!
2PE.3.18	O, Weleka.
1JN.1.1	Mokaka qei kino ŋineka kiyeke pa sari mage pake, yewa ŋene ketzeŋo detkone, so deze weleŋo kakone, welekatne, ŋene dezeŋo ka more metezeŋo makone, gege togon wane don iwa qe ŋibonmaine. 
1JN.1.2	Gege wele didiwo wakonlukki kakone, paki gege togon wane don kisiine iwa ra wakone ŋidanmaine, gege togon yewa Magak wano ŋine pa sari mage ŋenano didiwo wakongi kamaine. 
1JN.1.3	Kine kine kakone so detkone, eya wane ŋene ra qelaŋane ŋine weneŋ yalewaka ŋidanmaine, ŋidanŋem detpi paki, ŋine ŋenano takotkeu wetze weku qeturage gekenane, pakimo wet weku gegeze yewaŋo Magak Kaisale so Gipole Yesu Kristo erano kito more payake. 
1JN.1.4	Yalewa paki, ŋenano wet pesekŋo maine watke more payakane kibi iwa qe ŋibonmaile.
1JN.1.5	Iwa yemo donkisi Gipole Yesu wano ŋine detkonane ra wakone more, ŋine ra qelaŋane ŋidanmaine, Kaisale eŋe qelaŋan, eŋano panaman mane mi pamaike. 
1JN.1.6	Eya wane ŋene wet weku Kaisalerop gemaine raŋem paki, yewaoka panamango gekene, pakimo donze yewa mo isi okangi, ŋene don wele yewa mi magekene. 
1JN.1.7	Ŋo Kaisale eŋine yemo qelaŋango gemaike, yalewaka ŋene qelaŋango gekeneo, yemo ŋene doku tautau ŋei natne eŋerop wet weku kima kima okane gekene, pakimo Gipole Yesu wane Weŋemineŋo sot turuŋ kinekineze eya saukki libeka qekene.
1JN.1.8	Ŋo ŋene sot turuŋze mane mi pamaike yale raikeneo, yemo ŋedomka wetze isikaikene, pakimo don welekatne yewaŋo ŋenane kotozo mi payake. 
1JN.1.9	Ŋene borikineze rapok warekeneo, yemo Kaisale eŋe mi qeliŋ ŋoniyake, midakaka, eŋe masi koboine okangi paki borikineze qeligeyake, so tanik manikze qotkoine yewa ma biraki ariki ŋene libe qekene. 
1JN.1.10	Ŋo ŋene iwa yale raikene ŋene sot mane mi ma okangone, eya rakeneo yemo, Kaisale wane don raŋem, isi don yale okaniyake, pakimo eŋane donŋo ŋenane kotozo mi payake.
1JN.2.1	Gipon borasokopne, ŋine borikine mi maikei wane ra girem don iwa qe ŋibonmaile, ŋo ŋei mane eŋe borikine mayake, yemo qesi qesiŋze koboboine, Magak korop gemaike, Yesu Kristo yewa desiyake. 
1JN.2.2	Kristo oŋomka sot turuŋze mataliki siukeyakane urataine make, so eŋe ŋene ŋenzeka ŋenane sot turuŋze mataliki siukeyakaneka urataine mi make, midakaka! Eŋe kepe baŋem ŋei ŋerep korop sola kine mane kine mane so don kine mane kine mane eŋane borikinane turuŋ weneŋ korop qeliŋge ŋebongi siuke midaka lelewareke.
1JN.2.3	Ŋo ŋene Kaisale wane don tewekkeneo, yemo ŋene iwa yale desikene, ŋene eŋe detlukkamaine, yale okaniyake. 
1JN.2.4	Ŋo ŋei mane eŋe rayake, “Na Kaisale detlukkamaile,” eŋe aŋa piŋoka yale raki paki, eŋe oŋo kepe sola so asu oŋaoŋa weneŋ mi teweke yakeo, ŋei yaline eŋe isi ŋei, wane ŋei yaline eŋane kotino don welekatne mane mi pamaike. 
1JN.2.5	Ŋo ŋei mane eŋe Kaisale wane don teweke yake, eŋe Kaisale wet maep wele okankayake, ŋene yalewaoken okan okan kakenane yemo ŋene mo Kaisalerop gemaineo, yemo ŋene Kaisale wano makatake eŋerop gemaine, yale okaniyake. 
1JN.2.6	Ŋo mane eŋe rayake, “Na Kaisalerop gemaile”, yale rayake, eŋe Yesu Kristoŋo okange, yale Kaisalerop geyake yemo menageyake.
1JN.2.7	Kima maepkopne, na don iwa qe ŋibonmaile, eya mo don musele mida, iwa yemo eŋe mo ra rokop don sogine, ŋine mo qei bano kine dere mage sakoi, ra rokop don sogine yewa mo kisi maep don, ŋine mo alakanka detkoi. 
1JN.2.8	Ŋo don iwa qe ŋibonmaile, yemo don musele, so eya wane weleine yemo Kristoŋo kotozo urata make, yewao kakone, panaman mo mida lele arikimo, qelaŋan weleŋo qelaŋanmaike.
1JN.2.9	Eya wane ŋei mane eŋe iwa yale rayake, na qelaŋango gemaile, raki paki kimaine qaisik kayake, eŋe naso yewaoka panaman koto geyake. 
1JN.2.10	Ŋo ŋei mane eŋe kimaine wet maep okan kayake, eŋe qelaŋangoka ge ariyake, eŋe numa mi qeyauyake, paki eŋano ŋine kinekine natneŋo ŋei natne mi ebuki borikine maikei, midakaka! 
1JN.2.11	Ŋo ŋei mane eŋe kimaine qaisik kayake, eŋe panaman koto geki paki panaman wane numao arimaike, eyamo mi desiyake. Onoka wane Panamanŋo maki deine mupkemaike eya wane eŋe numa maine me qotkoine eyamo maine mi kayake.
1JN.2.12	Gipon borasokopne, Kristo wane eŋet wane Kaisaleŋo borikineŋine qeliŋgi siukwareke eyawane don iwa qe ŋibonmaile. 
1JN.2.13	Magakop, ŋine mokaka qei kino ŋine Ŋeiwa ge sari geke, so gemaike, eŋane kine detlukkamami, eya wane don iwa qe ŋibonmaile. Ŋei medep, ŋine mo Ŋei Borikine ŋadeka more qeliŋ kamami, eya wane don iwa qe ŋibonmaile.
1JN.2.14	Medep nigatne ŋine Magak Kaisale detluk kamami, eya wane don iwa qe ŋibonmaile. Magak ŋine mokaka qei kino ŋine ge sari geke, so gemaike, Eŋe detlukkamami, eya wane don iwa qe ŋibonmaile. Ŋei medep qaluwit, ŋine zonom ŋine pamaike, so Kaisale wane donŋo koto ŋino pamaike, paki Ŋei Borikine ŋadekkamami, eya wane don iwa qe ŋibon maile.
1JN.2.15	Wetŋine kepeo me kepe wane abogo misuk motpi payake, ŋo ŋine wetŋine kepeo motpi payake, yemo ŋine wet maep ŋine Magak wano ŋine yewaŋo ŋinane koto ŋino mi payake. 
1JN.2.16	Kepeo ŋine kinekine korop, solaŋo bailalaŋ, me deŋo ka so bailalaŋ, so wawaine kinekine, ŋei ŋerep eŋe ka more wawaine okan okanmami, yewa mo Magak wanoŋine mi sarimaike, mida! Wawaine korop kepeo ŋine. 
1JN.2.17	Kepe so aboŋ kinekineine kepe kutno paki, ŋei ŋerep eŋe ka more bailalaŋ okan okanmami, yewa korop mida sololokeyake, ŋo Kaisale wane don dere tewek okanmaike eŋe yemo naso baŋem ge ariyake.
1JN.2.18	Gipon borasokopne, naso mo bomilemaike! Kristo wane ŋabaine wakoniyakane rakoi, wane ukude yemo Kristo wane ŋabakoune mo loutne wakone gewaremami, pakimo ŋene detmaine, naso mo bomilemaike. 
1JN.2.19	Ŋei ŋerep magu iwa eŋe welekatne ŋenane magu midakaka, yalinane biraŋone arikoi, eŋe ŋenane magu wele gekoi ra, yemo ŋenerop geurap, ŋo eŋe siluŋ biraŋongoi, paki kine iwa yale wakonge, eŋe welekatne ŋenane magu wele midakaka!
1JN.2.20	Ŋo ŋine yemo Kristoŋo Asu Koboboine ŋibongane dereret ŋinerop okane don welekatne yewa detlukmami. 
1JN.2.21	Ŋine don welekatne eya wane kine ŋaŋaemami, yale rawe paki kibi iwa mi qe ŋibonmaile, midakaka! Ŋine mi ŋaŋaemami, ŋine mo detlukmami, so don welekatne yewao ŋine isi don mane mi wakon okanmaike, yewa ŋine mo weneŋ detwaremami.
1JN.2.22	Pakimo ŋei isi don rara eyamo ma? Eya mo ŋei mane, Yesu wane Mesiya, Kaisaleŋo birakaki ketke, mida rayake oŋo, eŋe Magak so Medep weneŋ eret narek qaisik osiyake, yale okangi paki Kristo wane ŋabaine okaniyake. 
1JN.2.23	Ŋei mane eŋe magak qaisikkaki paki, medep yalewaka qaisikkayake, ŋo mane eŋe Medep kima okankaki paki, Magak yalewaka kima okankayake.
1JN.2.24	Ŋo qei kino kisi maep don detkoi, yewaka togole malipka gekei, kisi maep don yewa wetke togole malipka geu paki ŋine baŋ, naso baŋem Medep so Magak ererop tako rakot ge arikei. 
1JN.2.25	So Kristo oŋom kinekine ŋeboniyakane ŋedaŋge, yemo gege togon.
1JN.2.26	Wet ma siuk okan ŋungei wane ra okanmami, eŋane rawe paki kibi iwa qe ŋibonmaile. 
1JN.2.27	Ŋo ŋinane, yemo Kristoŋo Asuine ŋibonge, yewaŋo ŋinano payake, Asuŋo ŋinane koto ŋino geki, ŋine ŋei maneŋo kito ŋiboniyakane mi ŋaŋaekei, Kristo wane Asuineŋo kinekine korop eya wane kine kito ŋiboniyake, eyamo don welekatne kito ŋidaniyake, eya mo isi midakaka, eya wane ŋine Asuŋo kito ŋidaniyake, yewa tewekeu paki, Kristo wano kito togole gekei.
1JN.2.28	Welekatne, gipon borasokopne, ŋine Kristo wano kito togoleu paki gekei, paki Nasoo eŋe didiwo sariyake, yewao ŋene maine togole okorakene, ŋene eŋane kaitko kaet so gamu gamu okane mi siukkene. 
1JN.2.29	Ŋine mo detmami, Kristo eŋe koboboine, ŋine yalewaka iwa yale desikei, ŋei mane eŋe masi tanik koboboineka okane geyake, eŋe Kaisale wane medep.
1JN.3.1	Detmami, Magakŋo wet maep zok manerop okanŋonge! Eŋe wet maepine zok kakapa suwaine pamaikane, ŋene Kaisale wane ŋerep medep ŋedorake, iwa yemo welekatne, kine yalinane kepeo ŋei ŋerep eŋe Kaisale wane mi detkoi, so ŋene yalewaka mi detŋonmami. 
1JN.3.2	Kima maepkopne, ŋene ukude Kaisale wane ŋerep medewekoune okane gemaine, baŋ ŋado daleo okane gekene, eyamo mi wakongi detlukkamaine, ŋo siluŋ iwa yale detmaine, ŋado Kristo lotkeyake, naso yewao, eŋine kait toqaine tokso giridiŋ kaŋem paki eŋine rokop okanikene. 
1JN.3.3	Ŋei korop eŋe weteneŋo Kristo wane dereret so tomaka gekei, eŋe edom yale okanbi paki, Kaisale wane kaitko libe qe more gemami, so eŋe Kristoŋo libe qotqole gemaike, yale gekei.
1JN.3.4	Ŋei mane borikine mayake, eŋe Kaisale wane Ramatok Don yewa yuwanmaike so qemaike, onoka wane, borikine yewaŋo Ramatok Don qeqe okanmaike. 
1JN.3.5	Ŋo ŋine mo detmami, Kristo eŋe ŋei ŋerep sot turuŋene ebu ma wareyakane lotkeke, eŋe borikine sot mane mi pa manmaike. 
1JN.3.6	Mane eŋe Kristorop geyake, eŋe takotke borikine mi mayake, ŋo mane eŋe borikine takotke mayake ŋene raikene eŋe Kristo mi kake so mi detkake, yale okaniyake.
1JN.3.7	Ŋerep medewekopne, ŋine kauluk kei, ŋei natneŋo isiŋunikei. Ŋei mane tanik manik koboine mamaike, eŋe ŋei koboboine Kristoŋo geke, eyawane rokop. 
1JN.3.8	Mokaka qei kino kiyeke more, Ŋei Borikineŋo borikine kinekine mamaŋke, eya wane ŋei mane eŋe borikine mamaikeo, yemo eŋe Ŋei Borikinane ŋei me medep okanmaike. Paki Kaisale wane Gipole eŋe didiwo sari lotke more, Ŋei Borikine esop kaki paki, urataine weneŋ mataliki siuke mida leleke.
1JN.3.9	Ŋei mane eŋe Kaisale wane medep okane gemaike, eŋe yemo eŋe numa borikine so kait masi tanik manik qotkoinane mi siminka okanmaike. Eŋe numa maine, Waom meŋenka more malipka gege. So ŋei kima eŋerop qom ama nagu more wet wekuka gege eŋe eya wane siminka okanmaike. Ŋei eya mo Kaisale wane medep koboine. 
1JN.3.10	So ŋene ŋei me ŋerep diyawaŋo, Ŋei Borikinane ŋei ŋerep diyawa edo Kaisale wane, ŋene eya eŋe maine ongene, so maine dere qelaŋan onikene. Yemo maine one qelaŋgene, yemo ŋei eŋe koboine mida, eŋe kawali ŋei, kobu mama, bailalaŋ ŋei, bakom urumgo ge more Waom don mane mi det okanmaike. Ŋei yaline, eya so borikine natne natne eya manerop okan okanmaike, ŋei eya eŋe yemo, mo ŋei borikinane biŋek gemaike, ge maine eŋe yalewa, ka qelaŋan kaikene.
1JN.3.11	Mokaka kisi maep don mane iwa yale detkoi, ŋene kima kopze wetzeŋo wet maep okan ongene. 
1JN.3.12	Ŋene Kaiŋ yale misuk okanikene, Kaiŋ eŋe Ŋei Borikinane biŋek eya wane eŋe eŋine ŋole qeke, Kaiŋ eŋe onoka wane ŋole qeke? Yemo kine iwa yale wane, Kaiŋ eŋe kinekine wa okange, eyamo qotkoine, ŋo ŋoleŋo kinekine wa okange, eyamo mayakatne, eya wane.
1JN.3.13	Kimakopne, kepe ŋei kimakop ŋine eŋe ŋaba okanŋunbi, ŋine misuk qisekei. 
1JN.3.14	Ŋene iwa yale detmaine, ŋene seuseu qeliŋka more sari gegeo waketŋem paki wiyekone, ŋene yewa detmaine, onoka wane ŋene kimakopze Kaisale wane ŋei ŋerep wet maep okanon okanmaine, eya wane. Ŋei mane eŋe kimakoune wet maep mi okanoniyake, eŋe seuseuneka geyake. 
1JN.3.15	Ŋei mane eŋe kimaine qaisik kayake, eŋe kawali qeqe, pakimo ŋine mo detmami, kawali qeqe ŋei yewa eŋe gege togon mane mi pa manmaike. 
1JN.3.16	Kristo eŋe ŋenane raki paki gegeine qaisikkake, eya wane ŋene detŋem wet maep wele okan maike, so ŋene yalewaka kimakopze eŋane raŋem paki gegeze qaisikkaŋem menageyake! 
1JN.3.17	Ŋei mane eŋe kepe wane ŋara aboŋ moriyanine zok manerop pa manmaike paki, kimaine mane eŋe ŋara aboŋine midaine geki ka qewoloŋ okangi paki, qomine ma walukeyake, paki ŋene daleo raikene, eŋe Kaisale wane wet maepŋo kotino mi pamaike! 
1JN.3.18	Gipon borasokopne! Ŋenane wet maepze yewamo donŋoka me aŋazeŋoka misuk raikene, wet maep wele eyamo, metezeŋo so wetzeŋo maŋem deeneŋo wele kaikei, Kaisale wane don teweke more kaet midaine Kaisale wane kaitko maine okorakene.
1JN.3.19	Yale okanŋem, don wele eya wane magu gemaine, eya wane kine wakoniyake, pakimo ŋene wetzeŋo qebin mabin ŋebuki Kaisale wane kaitko maine ŋene wetze ma pesekaikene. 
1JN.3.20	Ŋo wetzeŋo ŋenguyake yemo, ŋene mo detmaine, Kaisale eŋe ŋenane wetzane rokop yuwankamaike, eŋe rokop mane geki paki kinekine korop eya wane kine detwaremaike. 
1JN.3.21	Pakimo kima maepkopne, ŋene wetzeŋo mi ŋenguyakeo, yemo ŋene Kaisale wane kaitko togole okorakene. 
1JN.3.22	Ŋene kinekine yewa me yewa wane qeka more raŋem ŋeboniyake, onoka wane ŋene pidonine tewekmaine so eŋane kaitko maine geŋem yale okanŋoniyake. 
1JN.3.23	Pidonine iwa yale, ŋene Gipole Yesu Kristo wane eŋetine detlukkaikene, so Kristo pidonine rake, eya wane rokopko ŋei kima kopze eŋerop wet maep okannagukene. 
1JN.3.24	Ŋei mane eŋe Kaisale wane pidonine tewekeyake, eŋe Kaisale qotkayake, paki Kaisaleŋo ŋei yewa yalewaka qotkayake, Kaisaleŋo qotŋone gemaike, yemo Asu ŋebonge eyaŋo ra wakone ŋedangi detokanmaine, yemo Kaisale eŋe ŋenerop gemaike.
1JN.4.1	O, kima maepkopne, ŋine ŋei korop eŋe Asu pa ŋebonmaike, rau detpi wele misuk okaniyake, ŋine liwekone more kineene kaikei, eŋe Asu ma gemami, yewa Kaisale wanoŋine sarimaike me mida, yewa detlukkei, propet isisine loutne wakongoi, kepe baŋem rokopke ge waremami. 
1JN.4.2	Ŋine kineene yemo iwa yaleoken desikei, Asu mane eŋe Yesu Kristo welekatne ŋei okange, yewa raulukeyake, Asu yewa eŋe Kaisale wano ŋine ŋei yewa eŋano pamaike raikene. 
1JN.4.3	Ŋo Asu mane eŋe, Kaisaleŋo Yesu mi birakaki ketke paki ŋei mi leleke, eyaŋo bisop kayake, asu yewa eŋe Kaisale wanoŋine mi ketke, eŋe Kristo wane Ŋabaine eŋano ŋine sarike. Ŋine eŋane det okanmami, eŋe kepeo wakoniyakane rakoi, wane iwa yemo eŋe mo wakonge gemaike.
1JN.4.4	Gipon borasokopne, ŋine yemo Kaisale wane biŋek eya wane propet isisine mo ebu ket biraon warekoi, onoka wane Asu yewa ŋinane koto ŋino gemaike, eŋane zonomine yemo togogole, kepeo ŋine asu eŋane zonom korop yuwanka waremaike. 
1JN.4.5	Ŋei propet isisine iwa eŋe kepeo ŋine, eya wane donene yewa kepe donka okanmaike, paki kepe ŋei eŋe ketene more don yewa det okanmami. 
1JN.4.6	Ŋo ŋene yemo Kaisale wane biŋek, mane eŋe Kaisale detkamaikeŋo ŋenane don desiyake. Mane eŋe Kaisale wano ŋine mi wakongeŋo, yemo donze mi desiyake.
1JN.4.6	Don welekatne eya wane Asu so isi don wane asu erane kineetne yalewao wakongi ka more maine raikene.
1JN.4.7	Kima maepkopne! Ŋene maneŋo mane wet maep okannagukene, onoka wane wet maep yewa yemo Kaisale wanoŋine sarimaike, wane ŋei mane eŋe wet maep korop geyake, eŋe Kaisale wane medep okaniyake, so Kaisale detkayake. 
1JN.4.8	Ŋei mane wet maepine midaine geyake, eŋe Kaisale mi detkayake. Onoka wane, Kaisale eŋe wet maep wane kine so welaine. 
1JN.4.9	Kaisale eŋe iwa yale okangi paki, wet maepine ŋenane ra more sikanŋonge, eŋe gipole wemedep weku birakaki kepeo ketke, ŋene Yesu wane ra more gegeze marat kaikenane, yale okange. 
1JN.4.10	Wet maep wane kine iwa yale pamaike, ŋedo Kaisale wet maep mi okankakone, midakaka, Kaisaleŋo ŋene wet maep okanŋongi paki, Gipole talekaki ket more, borikinezane turuŋ qekokki paki ŋebu make. Ŋei wet maep mi okanone more Kaisaleka wet maep okanka okanka eya mo mi pamaike.
1JN.4.11	Kima maepkopne, Kaisaleŋo wet maep yale okanŋongane ŋene yalewaka, kimakopze eŋerop wetzeŋo wet maep okan nagukene. 
1JN.4.12	Kaisale ŋene dezeŋo mi kakaine, ŋo siluŋ ŋene ŋedomka wetzeŋo wet maep okan nagukeneo, yemo Kaisaleŋo kotozo geyake, paki eŋane wet maepŋo ŋenane kotozo suwa loule okaniyake.
1JN.4.13	Ŋene onoka wane maine Kaisale detluk kamaine? So eŋe ŋenerop gemaike, me ŋene eŋerop gemaine? Eŋine detluk kamaine, yemo Asuine ŋebongane ŋene iwa yale detmaine, ŋene Kaisale qotkamaine ŋo Kaisale eŋe ŋene wet korop qotŋonmaike. 
1JN.4.14	Magak, eŋe Gipole talekaki kepe baŋem ŋei korop ŋebu mainŋone eŋino biraŋoniyakane ketke, paki ŋene dezeŋo kaulukkonane don yewa raulukon okanmaine. 
1JN.4.15	Eya wane ŋei mane eŋe Yesu Kaisale wane Gipole, yale raulukeyake, eŋe Kaisaleŋo ŋei yewarop geyake, ŋo ŋei yewaŋo eŋe Kaisalerop geyake, 
1JN.4.16	paki mo ŋene ŋedom Kaisaleŋo wet maep okanŋonge, yewa detmaine so det lukkamaine.
1JN.4.16	Kaisale eŋe wet maep wane kiye wowoine, ŋei mane wet maep korop eŋe Kaisalerop eŋe geyake, ŋo Kaisaleŋo eŋerop geyake. 
1JN.4.17	Wet maep wane wele ŋenano wakon lukmaike, eya mo iwa yale. Ŋene gegeze kepeo gemaine, eya mo Kristo wane rokop. Eya wane ŋene baŋ Wano Wanok Naso suwaine yewao, kaet mi okane more togole okorakene. 
1JN.4.18	Kaet so wet maep ere kima kima mida, wet maep wele yewaŋo kaet korop esopongi saket ariwarekei, kaet eŋe kawali ma okanmaike, eya wane mane eŋe kaet mageyake, eŋano wet maep maine mi pamaike, yale raikene.
1JN.4.19	Kaisaleŋo alakane more wet maep okanŋonge, eya wane ŋene wet maep korop gekene. 
1JN.4.20	Ŋei mane eŋe rayake, “Na Kaisale wet maep okankamaile,” raki paki kimaine qaisikkayake, eŋe isi ŋei, ŋei yewa eŋe ŋei kimaine deŋo kakaine, eŋe qaisikkaki paki, daleo Kaisale deŋo mi kakaine, eŋe wet maep okankayake me? Midakaka! 
1JN.4.21	Eya wane Kristo wane pidon iwa yale ŋebonge, mane eŋe Kaisale wet maep okan kaki paki, ŋei kimaine weneŋ yale waka wet maep okankayake.
1JN.5.1	Ŋei maneŋo Yesu wane Kristo raki paki malip kayake, eŋe Kaisale wane medep, ŋo mane eŋe magaine wet maep okankayake, eŋe medep yalewaka wet maep okankayake. 
1JN.5.2	Ŋene Kaisale wet maep okankaŋem paki, pi donine tewekkeneo, yemo Kaisale wane ŋei ŋerewekoune wet maep okanonmaine, yewa wane kine qe wakoniyake. 
1JN.5.3	Ŋene Kaisale yaup mi wet maep okankaikene, so eŋane pidonŋo ŋenano umatne mi okanmaike, midakaka, 
1JN.5.4	onoka wane, Kaisaleŋo eŋane ŋerep medep gege togon ebonge, eŋe kepeo umat me wikile kinekine ŋine korop kito peseki ket okanmaike, yemo ŋenze mali malipŋo, yalewa oken okane more kepe wane tanik manik yuwanka ma pesekakene. 
1JN.5.5	Maŋo kawali qe yuwangi paki kepe wane tanik manik ma pese okanmaike? Ŋei mane eŋe Yesu, Kaisale wane Gipole, yale raki paki malipkayakeŋo weku yale okaniyake.
1JN.5.6	Yesu Kristo eŋe wekuŋo lotkeke, eŋe dokuŋo tauon tauon eya wane tanik manik so kibego weŋemine ketket, eya wane tanik manik yewarop sari lotkeke, eŋe dokuropka mi sari lotkeke, eŋe dokurop so weŋem gorop weneŋ sari lotkeke. Asu eŋe oŋom kine ra wakone ramaike, iwa welekatne, onoka wane, Asu eŋe don wele eya wane welaine so kine. 
1JN.5.7	Kaisale wane don ŋei karewe edo ra wakon okanmami. 
1JN.5.8	Asu, doku so weŋem, eŋe karewe, ŋo kineene yemo weku. 
1JN.5.9	Ŋeiŋo don qesi qesiŋ okane rau detŋem, welekatne okan okanmaike. Ŋo Kaisaleŋo donine qesiŋkake, yemo wele zok manerop okan okanmaike, eŋe Gipolane don qesiŋka more ra wakonge. 
1JN.5.10	Eya wane ŋei mane eŋe Kaisale wane Gipole detlukkayake, eŋe Kaisale wane don wele eyaŋo kotino pamaniyake. Ŋo mane eŋe Kaisale wane don detki don yauwine okangi mi detlukkayake, paki Kaisale eŋe isi ŋei yale okaniyake, ŋei yaline eŋe Kaisaleŋo Gipolane kine ra wakonge, eya mi dere malipkayake. 
1JN.5.11	Ŋene tanik manik yaline eyaŋo sikan ŋonmaike, yemo Kaisale wane don eyamo welekatne, Kaisale wisika gege, so gege togon ŋebonge, eya wane kine so welaine yemo Gipolano pamaike. 
1JN.5.12	Ŋei mane eŋe Kaisale wane Gipolerop gemaike, eŋe wisika gegeine pamaike, ŋo mane eŋe Kaisale Gipolerop mi gemaike, eŋano wisika gege eya mo mane mi pamaike.
1JN.5.13	Na don iwa qemaile, yemo ŋine ŋei ŋerep korop Kaisale Gipolane eŋetine dere malipka gemami, ŋine maine desikei, ŋene Gege Togon mo makone, yale desikei. 
1JN.5.14	Ŋene Kaisale wane kaitko togole gekene, onoka wane ŋene yale detmaine, ŋene kinekine mane wane Kaisale wane simile pamaike, yewao mogare meŋenkaŋem eŋe meŋe meŋenze detki paki ŋeboniyake. 
1JN.5.15	Ŋene meŋenkaikene rokop, eŋe detŋoniyake, don iwa welekatne, ŋene yalewaka detŋem paki kinekine oŋo ŋeboniyakane meŋenkaŋem eŋe ŋeboniyake.
1JN.5.16	Ŋei mane eŋe kimaine kaki borikine mayake, borikine yalineŋo tebakaki seuseu wane rokop mi okaniyake, eŋe yaline kaki paki, Kaisale meŋenkaki oŋo gege togon maniyake, iwa yemo ŋei borikine ewekine ma okanmami, eŋane ramaile. Ŋo borikine umatneŋo tebaongi seuseu wane biŋek oka okan eŋe pamaike, ŋo na yaline eŋane Kaisale meŋen kaikenane mi ramaile. 
1JN.5.17	Masi tanik qotkoine korop yewa eŋe sot turuŋ weneŋ okanmaike, ŋo borikine natne yemo tebaongi seuseuwo mi arikei.
1JN.5.18	Ŋene iwa yale detmaine, ŋei ŋerep Kaisale wane dokoine okane gege togon gemami, eŋe borikine takotki takot mi ma okanmami, onoka wane eŋe Kaisale wane Gipoleŋo warekaki tikŋaneŋ gemaike, wane Ŋei Borikineŋo maine mi matalikayake.
1JN.5.19	Ŋene detmaine, ŋene Kaisale wane ŋerep medewekoune, ŋo kepe baŋem korop Kaisale wane don ŋadekka okanmami, eŋe Ŋei Borikineŋo ŋei waom okanongi eŋane bango gemami.
1JN.5.20	Ŋene iwa yale detmaine, Kaisale wane Gipole eŋe ketki paki, wet dereretze ma wakone ŋebongane, ŋene Kaisale welekatne eŋe detka okanmaine, ŋenane gegezeŋo yemo Kaisale welekatne eŋano pamaike, so Gipole Yesu Kristo wano weneŋ pamaike, eŋe Kaisale welekatne so iwa eŋe gege togon.
1JN.5.21	Gipon borasokopne, ŋine Waom isisine yewa korop ŋadekon warekei!
2JN.1.1	Na doku tautau magu eŋane ŋetneŋo ŋerep waom ge so gipon borasokopŋone doku tautau magu ŋinane kibi iwa qemaile, na welekatneka wet maep okan ŋun okan maile. So weku noŋoka mida, don welekatne detmami, eŋe weneŋ koropŋo wet maep okanŋun okan mami. 
2JN.1.2	Onokawane, Kaisale wane don welekatne, yewaŋo ŋenane kotozo metmaike so, yale ŋenerop baŋ papatogon pa ariyake. 
2JN.1.3	Kaisale Magak so Yesu Kristo, Magak wane Gipole, eto mosop, qom borik so peyam maine ŋebonikeik, don welekatne so wet maep ŋo maine ŋenane okangeik.
2JN.1.4	Gipon borasokopŋone natne eŋe Magakŋo pidonine ŋedange yewa teweke more don welekatne maine malipka gemami, na kineŋine yale detpe paki wetne pesemaike. 
2JN.1.5	Eso eya wane ŋerep waom, na yale golatmaile, ŋene kimakopze korop wet maep okan onikene. Iwamo pidon musele mi qe ŋibon maile, iwa pidon sogine, ŋene mo qei kiyeke ma ge sarikone yewaka qe ŋibonmaile. 
2JN.1.6	Na wet maep iwa wane ramaile, yemo kine iwayale: Ŋene Kaisale wane pidon teweke more eya wane rokopko gekene. Ŋine koropŋo pidon qei kino detkoi, yemo iwa ŋine korop wet maep korop gekei.
2JN.1.7	Isisi ŋei loutne wakongoi, kepe baŋem rokopke ge arimami, eŋe iwayale ra okanmami, Yesu Kristo eŋe ŋei okane mi wakonge, yale rau paki bisopke okanmami, ŋei yaline eŋe isisi ŋei so Kristo wane Ŋabakoune. 
2JN.1.8	Ŋine kine kine wele maratkaikei wane urataine mamami, eya wane weleine siuke ŋiboniyakane diyam togogole maikei, paki baŋ ge mage eya wane turuŋine wele zok manerop wat watko maratkaikei.
2JN.1.9	Ŋei mane eŋe Kristo wane don togogole malipkaki paki yewarop mi geyake, eŋe yuwanka don mane wano ariyake, eŋe Kaisale ŋadekkayake. Ŋo mane eŋe Kristo wane don togole malipkaki paki yewarop geyake, eŋe Magak so Gipole ere weneŋ eretnarek eŋerop gekei. 
2JN.1.10	Ŋo ŋei mane sari ŋinano lotkeyake, eŋe don yewa mi ma sariyake, yemo ŋine misuk don awoka more mat ŋino rau wayake. Pakiso “Peyamŋo gerop payake”, yale misuk raikei. 
2JN.1.11	Mane eŋe ŋei yaline kima okankaki paki, peyamŋo eŋerop payakane olasiyake, eŋe gege mageine qotkoine yewa qesiŋkaki eŋane kimaine okan maike.
2JN.1.12	Na don loutne qe ŋibonikalane detmaile, Ŋo siluŋ don iwa ekapko Peda so tideŋo mi qe ŋibonikalane wetkemaile. Eya wane turuŋine yemo noŋom u ŋunbe ŋinerop don aukene, paki na so ŋine wet pesek suwaine desikene. 
2JN.1.13	Qa maep ŋonane gipon borasokoune eŋe geŋane “kaiwe maine” ra more motpi geŋano umaike.
3JN.1.1	Na doku tautau eŋane ŋetne mama, Noŋo kima maepne Gaius geŋane kibi iwa qe ginmaile, na welekakatne wet maep okanganmaile. 
3JN.1.2	Kima maepne, na detmaile, ge Asurop mayakatne gemaine, yeye kine kine okanmaine yewa maine geŋano payake, so solaŋone zoma kubet, wikile wakikle midaine mayakatne, maine gekenane meŋenkamaile. 
3JN.1.3	Ge don welekatne yewa mage more tewek okanmaine. Eya wane don kisiŋone kima natne edo sari nolatpi detpe paki wetne zok peseke. Na detmaile, ge naso baŋem don welekatne rara, eya wane kotino gemaine. 
3JN.1.4	Gipon borasokopne eŋe don welekatne rara, eya wane kotino gemami, don kisi yale detpe paki wetne zok pese okanmaike, kine kine natne eyawane wet pesek yewaŋo iwa wane wet pesek yewa mi yuwankayake.
3JN.1.5	O, kima maepne, ge urata korop ma more ŋei kima maulukone qesiŋone okanmaine, so mat osop ŋineka mida, matene abaran ŋine ŋei lobo weneŋ qesiŋone okanmaine. 
3JN.1.6	Ŋei eŋe iwa lewa lewago ge doku tau tau magu wet maep okanon okanmaine, eyawane qem mawa okangangoi, ŋei sariu, ge Kaisale wane ŋeiŋo qesiŋone biraonnom, eŋe numaene takotke ariu, Kaisaleŋo detki menageyake. 
3JN.1.7	Eŋe Kristo wane donkisi rau suwa ariyakane kepe matene qeligeu paki kisi maep qelit arimami, eŋe qelaŋ doku tau tau magu mi okane gemami, ŋei eŋano ŋine lewine mane mi ma okanmami wane qesiŋonikene. 
3JN.1.8	Ŋene doku tau tau maguŋo ŋei iwa qesiŋonikene, yale okanŋem paki, eŋerop urata mamaze weku okanŋem paki, ma togole nagu more, don welekatne eyawane urataine maine mapitonikene.
3JN.1.9	Na doku tau tau magu eŋane kibi mane bamgo qe ebongole, ŋo Diotrepes eŋe eŋane suwaineene geyakane ra okan maike, ŋo eŋe ŋenane don mi det okan maike. 
3JN.1.10	Eya wane na ŋinano sarikale naso yewao eŋe masi kine kine okange yewa korop peike sarikale. Kine kine mi oka okane yewa ŋenane ra okanmageyake, so isi don edan okan maike! Ŋo yewaŋo eŋane rokop mi okanmaike, ŋei kima sariu ebu matino mi biraongi wau ŋara ebon okan maike, so ŋei natne edo ŋei kima sariu ebu mateno biraonbi waikei wane okanbi doku tau tau magu eŋanoŋine kitat one esop ongi saket ari okanmami!
3JN.1.11	Kima maepne, ge ŋei borikinane qelit qeu, ge eŋe misuk mogat onikene. Ŋo mainane qelit qeu eyaka mogat onikene, mane eŋe masi tanik maine okane geyake eŋe Kaisale wane medep geyake. Ŋo mane eŋe masi tanik qotkoine okane gemaike, eŋe Kaisale mi kake.
3JN.1.12	Ŋei korop eŋe Demitrius wane detpi menangi mawa kamami, Kaisale wane don welekatne yewaŋo yalewaka eŋane bakom kitomaike, pakimo ŋene eŋano takotke bakom kitomaine, yewa ge detmaine, ŋene don iwa ramaine yemo welekatne.
3JN.1.13	Na don loutne qe ŋibonikalane wetkemaile, ŋo siluŋ peda so tideŋo qekalane mi detmaile. 
3JN.1.14	Na geŋano mo ikopka ukalane ramaile, u lotkewe gerop don aukete. 
3JN.1.15	Peyamŋo gerop payake, kimakopŋone iwa korop eŋe geŋane kaiwe maine ra ŋibonmami, ŋine yalewaka ŋenane ra more kima kopze gerop gemami, korop eŋe kaiwe maine ra ebonikene.
JUD.1.1	Yuda, na, Yesu Kristo wane urata ŋei, so na Yakop wane ŋole, so na Zebedi wane gipole, noŋo Kaisaleŋo ŋidora newan ŋungi sari Kaisale Magak wane wet maepko Yesu Kristo ŋo korautŋungi aŋaine teweke gemami, ŋine kibi iwa qe ŋibonmaile. 
JUD.1.2	Wet menaŋ, peyam so wet maepŋo maine ŋinano watkeware payake.
JUD.1.3	Kima maep kopne, na Kaisaleŋo urata maki paki ŋei ŋerep korop ŋebu mainŋone eŋino biraŋonge, eya wane don kisiine qe ŋibonikalane zok nan okanmaike, pakimo ukude yemo don iwa yale qe ŋibonmaile, naso maneo me korop Kaisaleŋo ŋei ŋerep magukoune mali malip wane numa makoboe ŋebonge, yewa isisi ŋei, mali malip wane ŋabaine gemami, edo kito ŋibonikei wane, ŋine togole more mali malip yewa wane diyamine maikei, paki isisi ŋei eŋane don yewa qe esopkau ariyake. 
JUD.1.4	Ŋei natne Kaisale midaine, eŋe mo sanka sari doku tautau magu keuzo ketkoi, eŋe keuzo maine gemaine, so eŋe doku tautau magu tanik geu paki, kisi maepene midaine okane bailalaŋ urata ma okan okanmami, paki eŋe kine kineene Kaisale wane don maineŋo kawetka more doku tautau tanik so koboine yale ge ma okanmami, Yesu Kristo ŋenane Suwaineze so Waomze weku qaisikka okanmami. Mokaka Kaisale wane ekapko ŋei yaline eŋane don iwa yale qekoi, ŋei yaline eŋe Kaisale wane kaitko seuseu wane biŋek okangoi gemami.
JUD.1.5	Ŋine don kisi mo detwaremami, ŋo na koso yewaka ra qelaŋane ŋidanbe, Waom eŋe Israel ŋei ŋerep Izip kepeo ŋine ebu seseone sarike, ŋo siluŋ eŋane keueno ŋine ŋei ŋerep natne eŋe ŋado aŋaine birau paki donine qelige ŋadekkau, Waomŋo qeliŋongi seukwarekoi. 
JUD.1.6	So aŋelo ware ware urataene kito qoke more enŋene kepe matene qeliŋkakoi, eŋe papa togon wane mulap togogoleŋo kiye meteene wokomge more qei panaman kotino biraonge, yewao Kaisaleŋo ma peseongi Naso wane toma pamami, Naso yewa bomileki baŋ turuŋine eboniyake, eŋe don urata suwaine Kaisale wano maikei eya wane toma pamami. 
JUD.1.7	So Sodom, Gomora so mat loli lolik mere arike, eya wane ŋei ŋerewekoune eŋe aŋelo edo okangoi, tanik yalewaka okangoi, eŋe bailalaŋ okane borikine kine kine yau yaup ŋei ŋerep auye ma ariu madoŋ madoŋine zok wakonge, yale okanbi, Kaisaleŋo gerep togongo biraongi ket warekoi, wikile dere gemami, eyamo korop ŋenane girem yewa didiwo detkaŋem paki kaetŋongi, tanik borikine yewa mi okangene.
JUD.1.8	Rokop yalewaka Ŋei Matali Matali iwa eŋe kulu kau yewaŋo wetene maingeki enŋene solaene tutule yewa borikine ma okanmami, paki Waom ebu ket biraone more, qeliwo aŋelo qeli ewe zonomenerop eŋe mabaikon okanmami. 
JUD.1.9	Mokaka, Mikael eŋe aŋelo ŋetneene, ŋo Ŋei Borikinerop Mose wane pareŋinane sorin nagu more Ŋei Borikine rake “noŋo makale”, raki aŋelo Mikael rake, “noŋo makale” raki sori sorin au more Ŋei Borikine don borikine olasiyakane detki, qekake, paki iwa yaleka olatke, “Waomŋo turuŋine giniyake.” 
JUD.1.10	Ŋo ŋei iwa eŋe kine kine korop yewa wane mabaikon okanmami, ŋo eŋe eya wane kine mi detmami, ŋo tanik kine kine korop kineine detmami, yemo osom eŋane rokop dereretene midaine, eŋe yaup wetene ŋoka okangei. 
JUD.1.11	Yai, eŋe ge mage daleo okangei? Kainŋo ŋole qe more sot ma wakonge, numa yewa mogare gesokmami. So mane yemo, Balam eŋe Israel wesi wane sowakone more, Kaisale wane kaitko sot ma wakonge, ŋine yale waka wesi aboŋ wane bailalaŋ okane more solaŋine qaisikau sot turuŋ Kaisale wane kaitko okanmami. Koraŋo sogino Kaisale wane urata ŋei Mose yuwankayakane okane more, Kaisale wane don qeki paki sot maratkaki paki seukke. Ŋine yale waka Kaisale wane urata mama ŋetne yuwanka more, numa eyaka gesokeiwo, ŋei yaline, Kaisaleŋo mataliŋungi siukke mida lelekei. 
JUD.1.12	Ŋei yaline eŋe sigit diinerop, ŋinane ruwo ŋara nene lewa lewaŋ ŋino ŋara soep wane batneka sari sarine gamuene midaine, ne bat oka okane, yale. Eŋe weku enŋeneka warenagu okanmami, ŋei yaline eŋe kezoŋ momoŋo tewekone arimaike, paki koya mi waraŋka sarimaike wele midaine, yale. Eŋe eki wele qeqe nasoeno wele mi qe okan mami, paki ŋodoenerop lokake qakŋem pa seuk okanmami, eya wane rokop. 
JUD.1.13	Eŋe kiwet dibomineŋo suwamaike yale, Borikine kine kineene gamuinerop yewa wane sopolopotne didiwo wakon okanmaike yale. Eŋe serekin edo qeliwo yau yaup ari okanmami yale, ŋei yaline eŋane mat urum yemo di panaman papa togon, yewao naso baŋem gekeiwane Kaisaleŋo biŋek qe ebonge.
JUD.1.14	Adam wane doko ŋosa ŋabokoune wakone sarimage atak siks (6) okangi Enok wakonge, pakimo Enokŋo mokaka ŋei borikine yaline eŋane don iwa yale ra kineene ra qelaŋane edange, “Kau! Waom eŋe baŋ aŋelo magukoune koboboine, tausen magu suwaine eŋerop lotkekei, 
JUD.1.15	lotke more, ŋei ŋerep korop kineene ma wakon wareyake. So ŋei Kaisale midaine borikine mama, eŋe borikineenane turuŋine makoke ebon wareyake, ŋei Kaisale midaine, borikine mama eŋe sigit borikine korop okangoi, so masi tanik borikine mi oka okane yewa korop ra ma okane Kaisale ŋabakakoi!” 
JUD.1.16	Ŋei yewa eŋe naso baŋem qauŋ qauŋ kito more, ŋei natne bokaon okan okanmami, eŋe borikine kine kine wane simile dere more eya mogare ari okanmami, eŋe wawaine don rau paki enŋene solaene mawa nagu okanmami, eŋe ŋei natne kelok okanone more aboŋ kine kineene yaup ebuma okanmami.
JUD.1.17	Ŋo kimakop, ŋine yemo Waomze Yesu Kristo wane aposolokoune edo don rakoi, yewa dere malipkaikei. 
JUD.1.18	Eŋe iwa yale ŋidangoi, “Baŋ Naso qoeyakane okangi ŋei natne wakone more Kaisale bat mau paki tenikŋunikei, paki Kaisale midaine gege, enŋene numaene borikine yewa mogare geu paki Kaisale ŋadekkaikei.” 
JUD.1.19	Ŋei yaline eŋe doku tau tau magu mapok qepok okanon okanmami, eŋe kepe ŋei eŋane dereretka mogare ge okanmami, paki Asu Koboboine midaine wet seuseune gemami. 
JUD.1.20	Ŋo kimakop, ŋine yemo naso baŋem mali malip koboine wele yewaŋo nabok okanŋungi takorakot togole ge arikei, paki Asu Koboboinane zonomgo naso baŋem meŋenka gekei. 
JUD.1.21	Yale, okanbi paki Kaisale wane wet maepko bororom gekei, so Waomze Yesu Kristoŋo wet peseinane gege togon ŋiboniyakane tomaka gekei.
JUD.1.22	Ŋei natne wet etkeka gemami, eŋane wet borik desikei. 
JUD.1.23	Paki mapitone more gerep bolam koto ŋine ebuwi sakesikei, so ŋei natne eŋane wetŋine weneŋ boriki enŋenane eweene kito more mapit onikei, paki takot laplapene borikineeneŋo maki panaman oka okane, yewa qikka kakakkaikei, yewa yemo Kaisale wane kaitko me deino mo kine kine yaline eŋe korop panaman so borikine okan waremaike.
JUD.1.24	Waomzeŋo kito qesiŋ okanŋune more wareŋune lukki, mi ket rasukei, eya wane mi ŋaŋaemaike, paki ŋibuki sot midaine so oi bakom gorop qeli ewe zonominane kotino ari lotkekei, Kaisale weku, eŋano lotkekei. 
JUD.1.25	Eŋe Kaisale weku, eŋe Waomze Yesu Kristo wane ra more qesi qesiŋze gemaike, eŋe eŋetine mawakaikene, kibi qelaŋan so qeli ewe zonominerop, Ŋei Waomze weku gemaike, eŋe zonomine kakapa, so kine kine korop qeli kotino so kepe kutno pa waremaike eya wane lewet. Eŋe mokaka geke, so ukude gemaike, so baŋ naso baŋem takorakot ge ari geyake! Weleka.
REV.1.1	Ekap iwa yemo Kaisaleŋo kinekine baŋ ŋado mi azongi tanikine daleo wakoniyake, eya wane done Yesu Kristo ra wakone mange. Ra wakone mangi, Yesu Kristoŋo aŋeloine mane tale kaki oŋo Yohane wano ra wakone more olale sikanka okange. 
REV.1.2	Pakimo Yohaneŋo yeye kinekine wakongi kake so detke, eya korop detluke more, eya wane kopka koboine ra wakonge. Eso iwa yemo Kaisale wano ŋine don so Yesu Kristoŋo don wele didiwo ma wakonge, eya ra wakonge. 
REV.1.3	Ekap iwa daposiyake, ŋei yewa eŋe wet pesek desiyake, so ŋei don iwa ketene more desikei, don kisi sane so ekap iwa wane kotino daleo qekole, eya dapore ka more, eŋe wet pesek desikei! Kinekine iwa korop baŋ wakoniyake, eya wane naso mo bomilemaike.
REV.1.4	Yohane na doku tautau magu sewen Asiya provins kotino gemami, ŋinane kibi iwa qemaile.
REV.1.4	Dangunut so peyam eya Kaisale wano ŋine ŋinano pawareyake, eŋe naso iwa gemaike, eŋe mokaka geke, so eŋe sariyake, so asu sewen eŋine metmetinane kaitko gemami, eŋano ŋine weneŋ. 
REV.1.5	So Yesu Kristo wano ŋine, eŋe raki togole togole rako rakok magemaike, eŋe lewine wako wakon Gipole eŋe seuseuwo ŋine ma wirikkaki wisikae wiyeke, eŋe yaleka kepeo ŋei waom ge arimami, eŋane ware ware suwaine gemaike.
REV.1.5	Eŋe wet maep okanŋonmaike, so eŋine gegeine qikkaki paki, qeu seukki so seuseuineŋo ŋene borikinezo ŋine siwotŋonge, 
REV.1.6	so ŋebu makok ŋongi ululuŋ qekone, yemo ŋene eŋane ware wareinane kotino priskoune okane gekenane me, eŋine Kaisale so Magainane qelitine qe gekenane ra togole ŋedange. Ŋo Yesu Kristo wano yemo qeli ewe zonom eyaŋo papa togon naso baŋem naso baŋem pa ariyake! Weleka.
REV.1.7	Kau, eŋe mo kezoŋ gorop sarimaike! Ŋei korop eŋe baŋ kaikei, so pilaŋ kiroine soiŋ soiŋine ŋetne teineŋo qelotkakoi, ŋei yewa eŋe weneŋ baŋ kakei. So kepe baŋem ŋei korop eŋe baŋ eŋane kutko aroke qom borik manerop, kakapa suwaine okangei, don iwa yemo welekatne! So wele teine.
REV.1.8	Waom Kaisale zonom togole manerop pamanmaike, eya wane welaine so kine, oŋo iwa yale ramaike, “Na gege togon so numa alakan okorakole, so ŋado kito kito.” Eŋe iwa gemaike, so mo geke, so baŋ sariyake.
REV.1.9	Na Yohane, na ŋinane kimaŋine, so Yesurop weneŋ qeturage more, na ŋinerop wikile, so eŋane gege togon wane numa ŋenzarek weneŋ togole more, umat eya tewekmaine. Na neu more, siya mane, eŋetne Patmos, eya bira nangoi, onoka wane mida, na Kaisale wane don rawe suwa arike, so don wele Yesuŋo didiwo ra wakonge, eya ra edangole, eyawane. 
REV.1.10	Waom wane kaiwe naso yewao Asuŋo na warenange, paki na don suwaine mane ukatne romon yale arokki detkole, eŋe naŋane ŋadeno don rake. 
REV.1.11	Eŋe iwa yale nolale rake, “Kine kine kamaine, eya korop ekapko qenom, paki ekap yewa motnom, doku tautau magu sewen yewa eŋano ari wareyake, Epeso matko, Smerna matko, Pergamum matko, Taiyataira matko, Sardis matko, Piladelpiya matko, so Laodikeya matko.”
REV.1.12	Na pirik zinge, ŋei maŋo don nolatmaike, eŋe kakalane potkole, yewa pore onbe, lam 7 sewen golŋo mamaine metkoi.
REV.1.13	Eŋane keueno ŋei yale mane kawe okorake, takot kiroine mane biraki ket qei kino qe okorake, so gol let mane moiyakino ramuki pake. 
REV.1.14	Eŋine lewetine zoune wakoine libeka lama zoune yale, me ais yale, so eŋine deine etke gerep bolamine yale lawekoik. 
REV.1.15	Eŋane kiyeretkine yemo bras gerepko ze more yan yalemaike, paki sauke ratokeu, qilaune kilitikmaike yale, so eŋane doninane ukatne yemo doku sin suwaine qeki arokmaike, yale ukat make. 
REV.1.16	Eŋe serekin sewen metine woneŋo malipke okorake, so pilaŋ mane ŋadine qomine, ŋetne teine aŋainoka saket okorake. Eŋine kaitine yemo kepe oŋa bango okangi, kaiwe ŋeleleŋka okoramaike, eya wane qelaŋane yale.
REV.1.17	Na eŋe kawe paki, eŋane kino ket rasu more, ŋei seuseune yale pakole, eŋe metine wone eya naŋane kutno motki paki nolale rake, “Kaet mi okannom! Na gege togon wane numa alakan okorakole so ŋado kito kito welaine 
REV.1.18	Na wisika gege weku! Na mo seukkole, ŋo kanom, na wisikae wiyekoleŋo naso baŋem gege togon ge arikale. Na seuseu so sora gerep eya wane ki, noŋo magemaile. 
REV.1.19	Eya wane ge kinekine kamaine, eya iwa wakonmaike, so ŋado baŋ eya wane ŋadino wakoniyake, eya weneŋ qenom, so baŋ korop qe warekene. 
REV.1.20	Iwa yemo serekin sewen naŋane metene wonno kene, so gol lam sewen mo kene, eya yemo don sane eya wane kine yemo iwa yale, serekin sewen eya yemo doku tautau magu sewen eŋane aŋelo, so gol lam sewen, eya yemo doku tautau magu sewen.”
REV.2.1	Epeso matko ŋine doku tautau magu aŋelo enane don iwa yale qenom,
REV.2.1	“Don iwa yemo ŋeiwa serekin sewen metine woneŋo ma okoramaike, so gol lam sewen eya eŋane keueno ari okanmaike, eŋano ŋine sarimaike. 
REV.2.2	Ŋine masi tanik kinekine okangoi, eya na mo detmaile. Ŋine urata togogole makoi, so tikŋaneŋ bororom gekoi, eya na mo detmaile. Ŋine togogole okorau paki, ŋei borikine eŋane bauŋine wake, so ŋei natne eŋe enŋenane ‘Ŋene aposolo’ rakoi, eŋane kineene liwekone onbi, eŋe aposel mi okangoi, paki ŋine kineene ma wakongoi, yemo eŋe isi ŋei okangoi, eya na mo detmaile. 
REV.2.3	Ŋine togogolekoi, ge naŋane ra more wikile wakile kutno wakoi, paki bauŋine waki, mi qeliŋgoi. 
REV.2.4	Ŋo siluŋ na iwa yale wane weku ŋinane detpe boriki, ŋabaŋunmaile. Ŋine alakanka okangoi, yale koso ukude iwa naŋane simile ŋungi wet maep mi okan nanmami. 
REV.2.5	Desikei, ŋine sogine weti ekiwo gekoiwo, ŋine ukude iwa mo zok qei koso zinge ketmami! Borikine ŋine ŋadek kau paki, alakanka okangoi, yale koso iwa weneŋ okanmami. Eya wane, ŋine borikine mi ŋadek kaikei, so ŋine wetiŋine koso mi zingeyakeo, na iwa yale baŋ okanikale, na ŋinano lotkewe paki, lamŋine eya korop ma birawe numaino ŋine baŋ yeine, ariyake. 
REV.2.6	Ŋo masi mane iwa ŋine weneŋ ma gemami so okanmami, ŋine Nikolas ŋeikoune eŋe masi tanik qotkoine okanbi, ŋine ka more bauŋine wa okanmaike, na yaleka one more eŋane weneŋ baune wa okanmaike.
REV.2.7	“Ŋine ketŋineropŋo yemo, Asuŋo doku tautau magu eŋane don edanmaike, iwa eŋe weneŋ desikei!
REV.2.7	“Mane eŋe kawali qe togogole mage yuwangi, na baŋ rakoke manbe, eŋe gege togon wane eki woune, Kaisale wane euwo okoramaike, eya neyake.”
REV.2.8	Smerna matko ŋine doku tautau magu aŋelo enane don iwa yale qenom,
REV.2.8	“Don iwa yemo ŋeiwa gege togon wane numa alakan alakan so ŋado kito kito, eŋe seukke, ŋo koso wisikaeke gemaike, eŋano ŋine sarimaike. 
REV.2.9	Ŋine wikile wakile kutno gemami, na umat ŋine, eya mo detmaile, so ŋine aboŋŋine midaine gemami, na eya mo weneŋ detmaile, ŋo siluŋ na mo detmaile, ŋine mo welekatne Kaisale wane ra more ŋine mo manerop aboŋŋine suwaine, so na koso detmaile, ŋei natne eŋe enŋenane Yuda ŋei ara nagumami, eŋe don qotkoine ŋidan okanmami, ŋo siluŋ eŋe Yuda ŋei wele midakaka, eŋe Ŋei Borikinane ŋei magu! 
REV.2.10	Ŋine wikile kinekine koso wakonŋuniyake, eya wane misuk kaetŋuniyake. Detmami! Ŋei Borikine eŋe baŋ liwekŋuniyake, yemo ŋei natne taleongi ŋinano ŋine natne ebu more, mulap urumgo biraonbi, wakesikei. Pakimo ŋinano sulu pasi kinekine okanŋune geu, kaiwe naso ten 10 yale qoeyake. Ŋine naŋano kito togogole okoramage seukkeiwo, na baŋ gege togon wane marok ŋibonikale.
REV.2.11	“Ŋine ketŋineropŋo, yemo Asuŋo doku tautau magu don edanmaike, iwa desikei!
REV.2.11	“Mane eŋe togogole ma ge dagop me qoiqoino lotke pokup mo qeqeine eya yuwangi, eŋe seuseu atak etke eyaŋo baŋ maratkaki mi qeyake, midaka.”
REV.2.12	Pergamum matko ŋine doku tau magu aŋeloenane don iwa yale qenom,
REV.2.12	“Don iwa yemo ŋeiwa pilaŋ mane ŋadine qomine ŋetne teine magemaike eŋano ŋine sarimaike. 
REV.2.13	Ŋine gemami, mat eya wane kine na detmaile, yewao Ŋei Borikineŋo ŋei waom metmetine eya mat yewao met okane gemaike. Ŋo ŋine naŋane eŋet biŋekne siluŋ seleleine malilipka magemami, so ŋine mali malipŋine naŋano togoleka pamaike, eya qeligeu mi ketke, Naso Antipas, eŋe naŋane don kisi maep rara ŋei, eŋe matŋine Ŋei Borikineŋo metmet mere gemaike, so eŋane ewe zonom pamaike, yewa qeu seukke, ŋo ŋine siluŋ na detluknane more, mali malipŋine eya mi qeligeu ketke. 
REV.2.14	Ŋo siluŋ na ŋinane detpe, nigatne bori worine okanmaike, yemo ŋei natne eŋe yewa ŋinerop gemami, eŋe Balam wane don eya togole mogare gemami, Balam eŋe Balakŋo lopio isisinane dereret eya kito olatki Israel ŋei ŋerep isiongi, eŋe koropŋo borikine eya makoi, yemo ŋara soeppa lopiokopene eŋane mire ebongoi, eya nekoi, so liwe liwek suwaine wenip yauyaup makei wane wakonongi makoi. 
REV.2.15	Numa weku yewaka ŋei natne ŋinano ŋine ŋinerop gemami, eŋe Nikolas ŋeikoune eŋane don eya weneŋ mogare gemami. 
REV.2.16	Eya wane ŋine borikineŋine ŋadekka more, wetŋine maingeu! Paki ŋine mi okangeiwo, yemo na ikopka ŋinano lotkekale, paki na ŋei yewa baŋ ŋabaone more pilaŋ aŋano saket okoramaike, eyaŋo engukale.
REV.2.17	“Ŋine ketŋineropŋo yemo Asu Koboboineŋo doku tautau magu eŋe don edanmaike, iwa desikei!
REV.2.17	“Mane eŋe kawali qe togogole mage yuwangi, na baŋ Kaisale wane ŋara natne san pamaike, eya manbe neyake. Na yaleka baŋ wesi libeka mane manikale, eyao eŋetine musele mo qeqine pamaike, eya ŋei maneŋo mi detmaike, ŋei mamaike, welaine eŋe oŋoka weku detmaike.”
REV.2.18	Taiyataira matko ŋine doku tautau magu aŋelo enane don iwa yale qenom,
REV.2.18	“Don iwa yemo Kaisale Gipole, deine gerep bolamine yale lawe okoramaike, kiyeretkine bras yale saukeu qilaune kilitike okoramaike, eŋano ŋine sarike, so koso sarimaike. 
REV.2.19	Na tanik manik ŋinŋinane kine mo detmaile. So na wet maep ŋinane, so mali malip ŋinane, so urata ŋinane, so togole togole ŋinane kine mo detmaile. Na detmaile, yemo ŋine urata iwa mamaine, eyaŋo alakanka urata makoi, eya yuwankamaike. 
REV.2.20	Ŋo siluŋ na ŋinane nigatne detpe bori worine okanmaike, ŋine ŋerep Yezebel, ka qewoloŋ okankau, eŋe oŋomka Kaisale wane qelit qeqe aranaguke, paki eŋe naŋane qelit ŋeikopne don kito edangi paki, isiongi, wenip yau yaup mamami, so ŋara soeppa mire lopio eŋane soteno motmami, eya nemami. 
REV.2.21	Na eŋe naso more mangole, borikineine ŋadek kayakane, ŋo siluŋ eŋe wetine mainge more, bailalaŋine eya qeligeyakane mi ra okanmaike. 
REV.2.22	Eya wane na baŋ wikile manbe paki, zoma kutno birakawe, eŋe so ŋei natne eŋerop weneŋ wenip yauyaup ma okanmami, eŋe baŋ wikile suwaine maratkaikei. Eŋe borikinekine kine ŋerep eyarop makoi, masi tanik eya mi qeliŋgei, yemo na masi iwa imdaka okanonikale. 
REV.2.23	Na eŋane qelit dokoine yaleka baŋ enguwe seuk warekei, pakimo doku tautau magu korop, eŋe baŋ naŋane kine iwa yale desikei, na ŋei eŋane wet dereretenane kine so koto enane kine detluk waremaile, wane na baŋ ŋine masi tanik daleo okane gekoi, eya wane rokopko ŋei bonep bonep turuŋine ŋibonikale.
REV.2.24	“Ŋo Taiyataira matko ŋine ŋei natne ŋine korop yemo isi don borikine yewa dere ŋadek okanmami, paki ŋei natneŋo iwa yale ra okanmami, ‘Ŋei Borikine eŋane san qabuine qeirop,’ eya ŋine mi dere ma gemami. Na eya wane ŋine ŋidane ramaile, na umat natne ŋinane kutŋino baŋ mi mosikale. 
REV.2.25	Ŋine yemo kinekine onoka magemami, eyaka togogole malilipke ge mageu, na lotkekale. 
REV.2.26	Mane eŋe togole more, naŋane tanik manik eya okane ari mage okangi, dagouno eya qoeyake, na baŋ eŋe zonom manbe, eŋe ŋei ŋerep korop eŋane ware ware okaniyake. 
REV.2.27	Paki, eŋe baŋ aen qesi mage more, eyarop wareoniyake, so rasuki kap yale muzu geyake, eya yemo na Maganano ŋine zonom ŋei ŋerep ware onikalane makole, yale okanikale. 
REV.2.28	Na yaleka eŋe baŋ sakoka wane serekin takotke manikale.
REV.2.29	“Ŋine ketŋineropŋo, yemo Asuŋo doku tautau magu don iwa edanmaike, eya desikei!”
REV.3.1	Sardis matko ŋine doku tautau magu aŋelo enane don iwa yale qenom,
REV.3.1	“Don iwa yemo ŋei mane Kaisale wane Asu sewen so serekin sewen magemaike, eŋano ŋine sarimaike. Na tanik manik ŋine okane ma okanmami, eya wane kine mo detmaile. Ŋei eŋe ŋinane ramami, ‘Eŋe mali malip wane wisika gemami,’ yale okanmaike, ŋo kotoŋine yemo mo pareŋ seuseune pamaike! 
REV.3.2	Eya wane ŋine kuluwo ŋine wisikae wiyeu paki, onokaka tanik manikŋine borikine mo sogine magekoi, eya yeine ŋadeke qeligeu, koropka midalele wareyake. Onoka wane ŋine masi tanikŋine okanmami, eya na kawe mo naŋane Kaisale wane deino maine mi okanmaike. 
REV.3.3	Detmami, ŋine don maine kito ŋidanbi detkoi, eya qe wirike bororom teweke magekei, paki wetŋine mainge more borikineŋine ŋadekkau. Ŋo ŋine mi wisikae wiyekei, yemo na kobu mama yale ŋinano baŋ ikopka lotkekale, so ŋine yaleka naŋane nasone mi detpi, na baŋ ŋinano lotkekale. 
REV.3.4	Ŋo yewa Sardis matko ŋine ŋei ewekineŋo takotŋine warekau libeka pake, di mi kitoke. Ŋine baŋ narop geu, na takot libekaŋo qorot ŋunikale, onoka wane ŋine eya makei wane rokop okanmami, wane ŋine eya baŋ maikei. 
REV.3.5	Ŋei mane eŋe togole togole urata ma arimage yuwangi, eŋe baŋ takot libekaŋo qorot kakale, so na eŋane eŋetine gege togon ekapko pamaike, eya baŋ mane mi saukkale. Maganane kaitko aŋelo magukoune eŋane kaitko, na baŋ didiwo eŋetine eya ra wakone rakale, ‘eŋe naŋane.’
REV.3.6	“Ŋine ket ŋineropŋo, yemo Asuŋo doku tautau magu don edanmaike, iwa desikei!”
REV.3.7	Piladelpiya matko ŋine doku tautau magu aŋelo enane don iwa yale qenom,
REV.3.7	“Don iwa yemo ŋei mane kobekine so wele, eŋe Dawit wane ki ma magemaike, eŋe madet qekokki, ŋei maneŋo maine mi kitoyake, eŋe madet kitoki, ŋei maneŋo maine mi qekokeyake, eŋano ŋine sarimaike. 
REV.3.8	Na tanik manikŋine okanmami, eya wane kine detmaile. Na detmaile, ŋine zonomŋine nigatne ma gemami, ŋo siluŋ naŋane don kisi kito ŋibongole, eya togogole warekau paki, eŋet biŋekne magekoi. Na ŋinane kait ŋino madet mane lalaŋgole, eya ŋei maneŋo maine mi kito wongeyake. 
REV.3.9	Detmaine! Ŋei Borikinane magu yewa ŋine, ŋei natne eŋe isiŋei, eŋe enŋenane ‘Ŋene Yuda ŋei’ ra okanmami, eya eŋe isi okanmami. Na eŋe baŋ ebuwe sari ŋinane kaitko umi ket ge more, kiyeŋino wawetene qekei. Paki eŋe korop na kima okan ŋungole, eya baŋ desikei. 
REV.3.10	Onoka wane, ŋine naŋane don bau wawaŋine midaine warekakoi, eya wane na yaleka baŋ umat kinekine wakoniyake, naso yewao wareŋunbe, ŋine maine gekei. Umat eya yemo kepe baŋem korop eŋane kuteno wa more, kepe ŋei ŋerep korop liwek oniyakane sariyake. 
REV.3.11	Na mo ikopka ukale, eya wane ŋine kinekine pa ŋibonmaike, eya warekau maineka payake, paki ŋei maneŋo togogole mage yuwangone, eya wane lewine kobu baŋ mi ŋibu mayake. 
REV.3.12	Mane eŋe togole togole urata ma arimage yuwangi, na baŋ Kaisalenane urumgo borot mat wane qesiŋ mane birakawe wa okorayake, paki eŋe eya baŋ koso manerop mi qeliŋkayake. Na baŋ eŋane kutino Kaisale wane eŋetine qekale, so Kaisale wane mat suwaine siti, Yerusalem musele, eya baŋ qeli kotino ŋine naŋane Kaisale wano ŋine kesiyake, eya wane eŋetine qekale. Na yaleka eŋane kutino, nae eŋetne musele baŋ qekale.
REV.3.13	“Ŋine ket ŋineropŋo, yemo Asuŋo doku tautau magu don edanmaike, iwa desikei!”
REV.3.14	Laodikeya matko ŋine doku tautau magu aŋeloene don iwa yale qenom,
REV.3.14	“Don iwa yemo Weleka Welaine, don rara wele so raki togole togole, eŋe Kaisaleŋo yeye kinekine korop ma wakonge, eya wane kiye wowoine, eŋano ŋine sarimaike. 
REV.3.15	Ŋine tanik manik kinekine okangoi, eya wane kine na detmaile. Ŋine momoine me gereune gemaine, eya na detmaile. Momoine me gereune gewe ra geu rap, na eya wane simin nanmaike! 
REV.3.16	Onoka wane, ŋine siluŋ gereune qou qou gemami, gereune me momoine erane keuetno, eya wane na madoŋ ŋunbe, ŋine aŋano ŋine saketkei! 
REV.3.17	Ŋine ŋinŋinane iwa yale ra okanmami, ‘Na aboŋne suwaine so riwe moriyan zok manerop paninmaike, na onoka wane ŋaŋaekale, na yeye kinekine mo korop kopko magemaile.’ Ŋo ŋine bori worine so wet borikine zok gemami, eyamo siluŋ mi detmami! Ŋine Asu wane aboŋ eya wane ra more ŋine, lawam, so de pilik gemami. 
REV.3.18	Eya wane ŋine naŋanoŋine gege togon wane gol qolekei wane ŋidanmaile, gol qelaŋanerop, eya qoleu paki, aboŋŋine suwaine okangei. Takot libe libe yaleka qoleu paki, auwi so lawam gamu gamune gemami, solaŋine eya kawet nagunwi, so marasin natne yaleka qoleu paki, deŋine qedegeu, paki, maine Asu wane kine potluke kaikei. 
REV.3.19	Na ŋei natne eŋane similenangi, kima okanon okanmaile, eŋe korop engu makoboe okan okanmaile, eya wane ŋine tanik manik ŋine eya wane detpi paki, wetŋine mainge more borikineŋine, eya ŋadekkawarekei. 
REV.3.20	Detmami! Na madetko okora more yatomaile, mane eŋe naŋane donne detki paki, madet lalageyake, na baŋ eŋane mat koto wawe paki, eŋerop ŋara nekete, so eŋe baŋ narop ŋara neyake. 
REV.3.21	Mane eŋe togole togole urata ma ari mage yuwangi, na baŋ eŋe detkawe, eŋe baŋ ŋei waom metmetko narop mesiyake. Na yaleka togole togole urata ma ari mage makoke yuwangole, wane iwa yemo Maganane osino eŋane ŋei waom metmet kutno metmaile.
REV.3.22	“Ŋine ketŋineropŋo yemo Asuŋo doku tautau magu don edanmaike, iwa desikei!”
REV.4.1	Iwa ka detka okanbe qoeki, eya wane ŋadino na dene koso zingeke, paki, na dene pore kawe, qeliwo madet mane qoe aŋago okorake.
REV.4.1	Pakiso, don mane romon ukatne yale, na mo alakan nolatki detkakole, eyaŋo nolale rake, “Iwa sanom, na baŋ kinekine tanik daleo iwa wane ŋadino wakoniyake, eya sikanganbe.” 
REV.4.2	Raki eyaka Asuŋo wetne maingeki, qeli kotino kawe, ŋei waom metmet mane metke, ŋei maneŋo eya wane kutno pese metke. 
REV.4.3	Eŋane kaitine qilaune kilitike okorake, yemo wesi mane zaspa so korniliyan wane kibine yale, ŋei waom metmet eya yemo korop wagin maneŋo lolikkake, kibine wisika wisika. 
REV.4.4	Ŋei waom metmet eya keuwo metki ŋei waom metmet natne 24 yaleŋo lolikka met warekoi. Met met eya wane kutno ŋei sele 24 edo takot libekaŋo birau paki ŋei waom marok golŋo mamaine eya kitou paki metwarekoi. 
REV.4.5	Ŋei waom metmet suwaine eya ŋine kilitikki qilap, ukat so quruŋ wakone pake. Ŋei waom metmet eya wane kaitko yemo kiwa 7, eya mo kuwak kuwakine eŋe eya mo weneŋ lawe okorakoi, eya yemo Kaisale wane Asu 7. 
REV.4.6	Ŋei waom metmet eya wane kaitko kiwet mane, kaitze aekmaine wikin eyao mamaine yale, qelaŋane weneŋ ais gununutne yale pake.
REV.4.6	Keuwo, ŋei waom metmet lolikka metkoi, yemo kinekine gegeenerop 4, kaitene so ŋadine deeneŋoka korop kawet kawareke. 
REV.4.7	Kine kine gegeenerop mane, eya eŋe tanikine laion, pusiket zuba suwaine yale. Mane zaleine 2, eya tanikine bulamaka ŋeiine eya wane kaitine yale, zaleine 3, eya kaitine ŋei kaitze yale, so zaleine 4, eya yemo tun pokŋo riwe arimaike, yale. 
REV.4.8	Kine kine 4 gegeenerop iwa eŋe qimgimene bonep bonep 6, so qimgimene kotino so solaine eya korop deeneŋoka kawet kawareke, so deene eya eŋe qimdip bano tego oka tegoke pore pamami. Eŋe goigo me kaiweo eŋet mane kito mi qeli qeliŋene, iwa yale ra kito okan okanmami,
REV.4.8	“Koboboine, koboboine, koboboine, Waom Kaisale eŋe togogole, eŋe mokaka geke, eŋe iwa gemaike, so eŋe sariyake.”
REV.4.9	Kine kine gegeenerop 4 yewa, eŋe ŋei waom metmetko metmaike, eŋe naso baŋem gege togon ge ariyake, eŋane qeli ewe zonominane mawakau paki, bakom eŋet kitokoi. 
REV.4.10	Eŋe yale okanbiso, ŋei sele 24, eŋe ŋei waom metmetko met okanmaike, eŋe naso baŋem gege togon ge ariyake, eŋane osino umi qe more meŋenkamami. Eŋe ŋei waom marokene, eya ŋei waom metmet osino motpi paki, iwa yale ramami,
REV.4.11	“Ŋenane Waom so Kaisale! Ge maine kopŋono eya wane qeli ewe, so bakom kito kito, so zonom makene. Goŋo yeye kinekine korop ma wakongone, so geŋone wetŋonane ranom wakonwareke, so iwa pamaike.”
REV.5.1	Na ekap mane qeuwaŋ qeuwaŋine kawe, ŋei mane ŋei waom metmetino met okanmaike, oŋo metine wonŋo malipke metke, metine nat nat eya yemo kibiŋoka qeqine paki, tep sewenŋo makatak makatakine. 
REV.5.2	So na kawe, aŋelo togogole mane suwaineka boka rake, “Ma ŋei koboboineŋo ekap tepine ma tipke more, ekap qeuwaŋ qeuwaŋine eya rapokeyake?” 
REV.5.3	Raki siluŋ ŋei mane qeli kotino, me kepe kutno, me seuseu wane kepe qei bano eya ŋineŋo wakone, ekap qeuwaŋ qeuwaŋine eya mi rapoke kotino kayakane mi ewekke. 
REV.5.4	Na zok manerop arokkole, yemo onoka wane mida, ŋei mane maratkau oŋo maine maputulake rapokeyakane me kotino kayakane rokop mi okange, eya wane arokkole. 
REV.5.5	Pakiso, ŋei sele eŋano ŋine maneŋo nolale rake, “Mi arokenom. Kanom! Laion mane Yuda wane komine koune eŋane keuwo ŋine wakonge, Dawit wane ŋaboine suwaineŋo zonom togogole mangi kawali qe yuwange, wane oŋo maine tep sewen eya baŋ makok eyake paki, ekap qeuwaŋ qeuwaŋ ŋine eya siwore rapokeyake.”
REV.5.6	Pakiso, na lama medeune mane kawe, eŋe ŋei waom metmet eya wane keueno okorake, kinekine 4 gegeenerop so ŋei sele edo lolikka okorakoi, lama medeune eya yemo mo qekoi, tanik okorake. Lama eŋe ŋiliwine sewen so deine sewen, eya yemo Kaisale wane Asu sewen eŋe mo taleongi, kepe baŋem korop arikoi gemami. 
REV.5.7	Lama medeune eŋe ariki paki, ekap qeuwaŋ qeuwaŋine, eya ŋei waom metmetko metke, eŋane metine wongo ŋine make. 
REV.5.8	Eŋe eya makiso, kinekine 4 gegeenerop so ŋei sele 24 eŋe lama medeunane osino umi qekoi. Eŋe eŋetene weneŋka korop, gita yale, so laseene golŋo mamaine, eyao yemo kopu qounerop eyaŋo watke metke, eya weneŋ ma metkoi, eya yemo Kaisale wane ŋei ŋerep magu eŋane meŋe meŋen. 
REV.5.9	Eŋe eŋet mane musele iwa yale kitokoi,
REV.5.9	“Goŋo ekap manom menageyake, so tepine makoke maputulakkene. Ge gekuwi seukkone paki, geŋane seuseu eyaŋo ŋei kepe baŋem qoleonnom, Kaisale wane biŋek okangoi, ŋei korop aso baŋem, eya ŋine, donene kine mane kine mane, so solaene kine mane kine mane, so eŋe kepe baŋem, eya ŋine. 
REV.5.10	Goŋo ware ware urum weku ma ebongone, eŋe yewao bakom me pris urata ma more, Kaisaleze qelitine urum eya wane kotino qekei wane, so eŋe kepe kutno maine urata wareu payakane.”
REV.5.11	Na koso dene manerop potkole, paki aŋelo eŋane don ukatene zok detkole, yemo tausen so milion magune magune eŋane ukatene! Eŋe ŋei waom metmet, eya so kinekine 4 gege enerop, eya so ŋei sele eya lolikone okorakoi. 
REV.5.12	Paki eŋe don suwaineka boka rakoi,
REV.5.12	“Lama medeune qeu seukke, eŋe rokouno zonom, riwe moriyan, dereret, so togole togole, ewe kito kito, kibi maep, so oi bakom maki menaŋ lukmaike!”
REV.5.13	So na sip qalikap kinekine korop, weti qeli kotino, kepe kutno, so qei kepe bano, so sip qalikap kinekine kiwet koto, so yeye kinekine korop eya wane kotino ge waremami, eŋe detongole, paki eŋe boka orarakoi,
REV.5.13	“Ŋei waom metmetko metmaike, eŋe so lama medeune, eŋano oi bakom, so ewe kito kito, kibi maep, so zonom, eyaŋo naso baŋem papa togon banine payake!”
REV.5.14	Rauso, kinekine 4 gege enerop eŋe rakoi, “Weleka!” Pakiso, ŋei sele eŋe umi ketpi paki meŋenka bakomine kito koi.
REV.6.1	Pakiso na kawe Lama medeuneŋo tep sewen ekap makatake pake, eya ŋine mane rutupke makokke. Paki, na detpe, kinekine gege enerop 4, eŋano ŋine maneŋo done quruŋ wane ukatne yale rake, “Sari!” 
REV.6.2	Raki na kakole, horsi wakoine mane eya okorake, kutno ŋei mane eŋe tebe mane malipke metke, so eŋe ŋei waom marok mane mangoi, eŋe kawali ŋei okane ari, kawali ŋetne ŋetne rutupke ma pese arike.
REV.6.3	Pakiso, lama medeune eŋe koso tep zaleine 2 eya rutupke makokke, paki na detpe, kinekine gegeinerop zaleine 2 oŋo rake, “Sari!” 
REV.6.4	Raki horsi mane saketke, eya yemo solaine weŋemka, eya wane welaine kutno metke, yemo kepeo kawali ma wakongi, ŋei eŋe yaku matali nagukei wane zonom mangoi. Eŋe kawali wane pilaŋ suwaine mane mangoi.
REV.6.5	Pakiso lama medeune eŋe tep zaleine 3, eya rutupke makokke, paki na detpe, kinekine gegeinerop zaleine 3 eŋe rake, “Sari!” Raki na pore kawe, horsi sigitne mane eya sari okorake, eya wane welaine kutno metke, eŋe sali (sekeli) mane malipke metke. 
REV.6.6	Na kinekine gege enerop 4 eŋane keuwo ŋine don ukat mane detkole, iwa yale rake, “Kaiwe mane wane lewine wit lase etke K1.00 wane kop otnom, kaiwe mane wane lewine barli lase 12. K1.00 wane kop otnom. Ŋo oliwa eki kelokine so wain eya yemo misuk matalikene!”
REV.6.7	Pakiso Lama medeune tep zaleine 4, eya rutupke makokke, paki na detpe, kinekine gegeinerop zaleine 4, eyaŋo rake, “Sari!” 
REV.6.8	Raki na pore kakole, horsi mane kibine yaŋaika sa sari okorake, eya wane kutno welaine metke, yemo eŋetine seuseu eŋano takotka makatake motki weneŋ sarikoik ere kepe nat paromine, yewao ŋei ŋerep enguwik seukkei wane zonom epongoi, paki kawaliŋo, bodiŋo, so zoma kubetŋo, so osom zubaine kepeo pamami eyaŋo kawali urata eya makei.
REV.6.9	Pakiso lama medeune eŋe tep zaleine 5 rutupke makokke. Na arata wane bano pore onbe, ŋeiwa engukoi, eŋane oŋa oŋakopene metkoi, yemo onoka wane mida, eŋe Kaisale wane kisi maep don rau suwa arike, so bororom mageu paki, don kisine ra qelaŋangoi, eya wane engukoi. 
REV.6.10	Eŋe don suwaineka boka more rakoi, “O, Waom togogole, koboboine so welekatne! Ge naso darap qoeki, kepeo ŋei ŋerep gemami, eŋano ŋene ŋengukoi, ŋenane weŋem zane kineene ma wakone more, turuŋine ebonikene?” 
REV.6.11	Yale rau, eŋe takotene libeka kiroine bonep bonep ebongoi. Pakiso naso nigatne kiroine pau, baŋ qelit mamakopene natne so kimakopene, enŋene engukoi, yalewaka eŋe enguwi, zaleene konapkeki, Kaisaleŋo turuŋine eboniyakane edangoi.
REV.6.12	Pakiso na dene pore kawe lama medeune eŋe Kaisale wane kibi zawoine zaleine 6, eya rutupke makokki, yewao memeya suwaine mane maki, kepe deine sigile more, laplap sigitne yale okange. Pakiso meso eŋe qeinge weŋe weŋem qe ari, korop weŋem yale okange. 
REV.6.13	So serekin eŋe momo togogoleŋo puwane more qeburat keki, pik eki woune wisikaune rasu burat keu, kepo ket okanmami, eŋe yalewaka qeliwo ŋine korop qeki buratke kepo ket warekoi. 
REV.6.14	Qeli eŋe ekap kiroine qeu wageu arimaike, yale okane ari siukke. Pakiso bonaga kinekine so siya korop eŋe metmetene eya qeliŋka, maneo ariwarekoi. 
REV.6.15	Masi yale wakongi, kepe baŋem eya wane ŋei waom, kepe ware ware, so kawali wane ŋetne mama, aboŋene suwaine, so zonomenerop, so ŋei natne korop, qelit qeqe so ŋei wawaine, eŋe edomka bonaga wazaino wesi bano me kemgo siukwarekoi. 
REV.6.16	Paki, eŋe bonaga so wesi boka edane rakoi, “Dumene ket some ŋonnom, so kilip ŋonnom, ŋene mane ŋei waom metmetko metmaike, eŋane kaitino mi kitokene, so lama wane busu, eya mi maratkaikene! 
REV.6.17	Busuinane kaiwe suwaine nasoine mo iwa bomilemaike, wanemo maŋo maine wiye okora, eya esopkayake?”
REV.7.1	Eya kawe qoeki, eya wane ŋadino na koso pore kawe, aŋelo 4 eŋe kepe ugurukine 4 yewao okora ari more, kepe wane momo 4, kepeo me kiwetko me ekiwo mi puwanikei wane malip ongoi. 
REV.7.2	Pakiso, na kawe aŋelo mane kepe deine sasaino ŋine ewe zonom mane gege, Kaisale wane kibi weneŋ metino ma sari sake, eya mo Kaisale eŋe gege togon. Eŋe kakapaka boka more, aŋelo 4 Kaisaleŋo kepe so kiwet matali onikei wane zonom ebonge, eŋe edane rake, 
REV.7.3	“Ŋine kepeo, kiwetko me ekiwo esat misuk matalionikei. Ŋene lewine Kaisale zane qelit ŋeikoune eŋe matokone more, meeno kibi maikene.” 
REV.7.4	Yale rakiso, na ŋeiwa Kaisale wane kibiŋo meeno kibi ebukoi, eŋane zaleene rau detkole, yemo 144 tausen. Israel magu aso bonep bonep eya ŋine qeturaŋgoi. 
REV.7.5	Yuda wane maguwo ŋine 12,000 meeno kibi ebukoi, Ruben wane maguwo ŋine 12,000, Gat wane maguwo ŋine 12,000, 
REV.7.6	Aser wane maguwo ŋine 12,000, Naptali wane maguwo ŋine 12,000, Manase wane maguwo ŋine 12,000, 
REV.7.7	Simeon wane maguwo ŋine 12,000, Levi wane maguwo ŋine 12,000, Isaka wane maguwo ŋine 12,000, 
REV.7.8	Zebulun wane maguwo ŋine 12,000, Yosep wane maguwoŋine 12,000, Benyamin wane maguwo ŋine 12,000.
REV.7.9	Eya wane ŋadino na dene pore onbe rawe, ŋei ŋerep magu suwaine lewaŋgoi. Ŋei maneŋo ŋei ŋerep magu korop yewa maine mi dapotoniyake! Eŋe asa baŋem eyaŋine ŋei ŋerep magu, tego suwaine don tanikene kine mane kine mane. Pakiso eŋe ŋei waom metmet so lama medeune, erane kaitetno takot kiroine libekaŋo bira more, so geru, komu, ibo metineŋo qewarusu meteeno malipke okora warekoi. 
REV.7.10	Pakiso, eŋe aŋaene kakapaka boka rakoi, “Ŋenane mena menaŋze yemo Kaisaleze ŋei waom metmet kutno metmaike, so lama medeune erano ŋine sarimaike!” 
REV.7.11	Pakiso aŋelo korop ŋei waom metmet, so ŋei sele, so kinekine gegeenerop 4, eŋe qeyatone okorakoi, eŋe ŋei waom metmet wane kaitko umi ket more Kaisale meŋenkakoi. 
REV.7.12	Paki rakoi, “Weleka! Mawa mawa, qeli ewe zonom, qelaŋan, dereret, oi bakom, ewe kito kito, zonom so togole togole yemo Kaisale zano papa togon pa ariyake! Weleka!”
REV.7.13	Ŋei sele eŋano ŋine maneŋo qeson nane rake, “Ŋei takot libeka kiroine bira okoramami, iwa eŋe deoŋo, so eŋe diyao ŋine sarikoi?”
REV.7.14	Na mainge rakole, “Na mi detmaile, suwaine, goŋo detmaine.”
REV.7.14	Raweso, eŋe nolale rake, “Ŋei iwa eŋe wikile wakile suwaine eya wane kotino ŋine sari lotkekoi, eŋe takotene saukkoi, paki lama medeunane weŋemineŋo mau libeka okange. 
REV.7.15	Eya wane eŋe Kaisale wane ŋei waom metmetinane kaitko okorau paki, kaiweo so ruwoo eŋine bakom urumine kotino qelitine qe okanmami. Pakimo ŋei waom metmetko met okanmaike, oŋo baŋ qeyare one more koraut oniyake. 
REV.7.16	Eŋe baŋ koso ŋara wane me doku wane manerop mi seukkei. Me kaiwe me wikile wakilane gereuneŋo mi ezoyake. 
REV.7.17	Onoka wane lama medeune, eŋe ŋei waom metmet eya wane keuno okoramaike, oŋo baŋ eŋane ware ware okaniyake, so oŋo baŋ iwen one gege doku deino ariyake, so Kaisaleŋo baŋ deene dokune korop deeno ŋine ratokki ariyake.”
REV.8.1	Lama medeune eŋe kelokŋo kibi zale woko wokomine 7, eya makatake wokomine eya rutupke, siwotki qeliwo qamen sororoke paki, naso nat paromine hap auwa okange. 
REV.8.2	Pakiso ŋado na pore onbe, aŋelo 7 Kaisale wane kaitko okorakoi, eŋe romon 7 ebonge.
REV.8.3	Pakiso, aŋelo mane kopu qoune simile eya wane lase golŋo mamaine mageke, eŋe sari arata osino ma okorake. Okoraki natneŋo yewao kopu qoune simile, eya zok loutne qakeu ketke. Ket more Kaisale wane ŋei ŋerep magu eŋane meŋe meŋen eyao takotkeki, so gol arata mane ŋei waom metmet osino metke, yewa wane kutno motke. 
REV.8.4	Pakiso kopu qoune simile lawe pake, eya wane kopuineŋo Kaisale wane ŋei ŋerep magu eŋane meŋe meŋen yewarop aŋelo Kaisale wane kaitko okoramaike, eŋane meto ŋine Kaisale wano ari wake. 
REV.8.5	Wakiso, aŋelo eŋe kopu motmot lase eya maki paki, aratao ŋine gerep qakki, eya wane kotino ket watkekiso qakki, kepeo ketke. Ket kitoki, yewa ŋine quruŋ kitoki ukatne suwaki, qilaune wak sak makiso, memeya make.
REV.8.6	Pakiso, aŋelo 7 eŋe romon 7 mau paki, romon puwangei wane eweke more maulukkoi.
REV.8.7	Aŋelo 1 eŋe romonine puwangi, zepe kaululum so gerep weneŋ weŋem gorop mainge more sari, kepeo qakki ketke. Ket more kepe sisine natne, gerepŋo zewareke, so eki natne so touk wisikaune eya wane metine korop zewareke.
REV.8.8	Pakiso, aŋelo zaleine 2 eŋe romonine puwange. Puwangi, kinekine mane, bonaga kakapa suwaine gereune weneŋ ze pamaike, yale birau kiwetko ketke. Ketki kop motki, kiwet magu karewe eya ŋine karewe magu weku, eya qeinge weŋem okange. 
REV.8.9	Kiwetko osom gege enerop eya mapokonbi, magu karewe okangoi, eya ŋine karewe magu weku eya seuk warekoi. So seki magu karewe mapok ongoi eya ŋine karewe magu weku, eya korop matalion wareke.
REV.8.10	Pakiso aŋelo zaleine 3 eŋe romon puwange. Puwangi serekin suwaine mane, kiwa yale laweke. Lawe more qeliwo ŋine qoe ketki paki, doku magu karewe mapakongoi, eya ŋine karewe magu weku yewao so doku deino ket kitoke. 
REV.8.11	Serekin eya wane eŋetine Tababaine. Doku magu karewe mapokongoi, eya ŋine karewe magu weku, doku eya korop qeinge tababaine okanwareke. Pakiso loutne eŋe doku yewa neu paki seukwarekoi, onoka wane doku eya qeinge tabaine okange, eya wane.
REV.8.12	Pakiso aŋelo zaleine 4, eŋe romon puwange, eŋe kepe deine, meso so serekin, bonep bonep mapokeu, karewe magu weku weku okange, wane romon puwangi, kepe deine karewe, magu weku qeke, meso karewe magu weku, so serekin karewe, magu weku. Pakiso eŋane kiwaene siukke, kiwa eya mapokeu magu karewe okange, eya ŋine qelaŋanene karewe magu weku, eya mida leleke. Pakiso mapokeu, kaiwe magu karewe, eya ŋine karewe magu weku, eya qelaŋan mida okange, so ruwo karewe eya yaleka mapokeu, magu karewe okange, eya ŋine karewe magu, weku eya qelaŋan mi pake.
REV.8.13	Pakiso na dene pore kakole, so detpe, tun pok mane weti qeli ŋaoŋ ŋaogo riwe sari more, suwaineka boka iwa yale rake, “Yai! Yai! Kakarauk qotkokoine, aŋelo karewe eŋane romon karewe pamaike, eya baŋ puwanbi arokki, ukatne sariki, kepeo ŋei ŋerep korop eŋe daleo okanikei?”
REV.9.1	Pakiso aŋelo zaleine 5, eŋe romonine puwangi, na kawe serekin mane qeliwo ŋine qoe kepo ket kitoke, eŋe giwe mane kaine mi kakaine eya wane ki mange. 
REV.9.2	Serekinŋo giwe yewa lalaŋgiso, kopu eya ŋine qake saketke, gerep suwaine mane ze more, kopune samaike, yale sake. Kopu giweo ŋine sake, eyaŋo kepe deinane qelaŋane so qeli qekatkeki, kepe panamange. 
REV.9.3	Paki kopu koto ŋine sila wakone ket more, kepeo kitou, so eŋe wame golaŋ wane zonom yale, yewa ebongoi. 
REV.9.4	Pakiso eŋe touk, me eki, me waet kinekine natne mi ŋaba onikei wane edangoi. Eŋe weku ŋei, Kaisale wane kibiŋo meeno mi okoramaike, eŋeka maine ŋaba onikei wane edange. 
REV.9.5	Sila eŋe ŋei yewa edotpi seukkei wane mida, yaup wikile ebone geu, meso 5 okaniyakane. Edotpi, wikile desikei, eyamo ŋei mane wame golaŋŋo kiki, naso yewao wikile detmaike, eya wane kop wikile desikei. 
REV.9.6	Meso 5 naso yewao, ŋei yewa eŋe baŋ seuseu zuwaŋkaikei, ŋo siluŋ eŋe baŋ mi maratkaikei, eŋe baŋ seukkei wane oniyake, ŋo siluŋ seuseu eŋe baŋ eŋano ŋine kakakone ariyake.
REV.9.7	Sila eŋe horsi yale ongole, kawali ŋei edo horsi kawaliwo arikei wane rau paki, kinekine mauluke ebonbi ma arimami yale, eŋane leweteno yemo gol marok yale metwareke, eso kaiteneŋo yemo ŋei eŋane kait yale. 
REV.9.8	Eŋane lewetene zoune, yemo ŋerep eŋane lewet zoune yale, eŋane ŋetene yemo laion wane ŋetne yale. 
REV.9.9	Eŋane moiyakeno, yemo aen sukuku yalineŋo kawetkake, eso qingimene ukatne, yemo horsi loutneŋo horsi kare warage kawali ŋetno arimami, eŋane ukat yale. 
REV.9.10	Eŋe daeeneŋo wikile ebo ebon marasenene eya yemo wame golaŋ wane yale daeeno metmaike. Eso eŋe zonomene daeeno metmaikane, eŋe ŋei meso 5 wikile ebone gekei. 
REV.9.11	Eŋe ŋei waomene mane wareone gemaike, eŋe yemo aŋelo, oŋo giwe eya wareka gemaike. Eŋane eŋetine Hibru dongo, Abadon, ŋo Grik dongo yemo Apolion, kine “Matali matali”.
REV.9.12	Kakarauk alakan wane eya mo midamaike. Yai! Kakarauk etke eya pamaike, iwa wane ŋado baŋ sariyake.
REV.9.13	Pakiso aŋelo zaleine 6, eŋe romonine puwange. Puwangi Na detpe, don mane gol arata ugurukine 4, Kaisale wane kaitko okorake eya ŋine sarike. 
REV.9.14	Don eyaŋo aŋelo zaleine 6, romon ma okorake, eŋe olale rake, “Aŋelo 4 Yupretis Doku suwaino lukongoi, eŋe siwotonnom!” 
REV.9.15	Rakiso, eŋe aŋelo zaleine 4 yewa, eŋe mo koma yewao meso, kaiwe, auwa, bomileki kepe baŋem ŋei magu natne engu warekei wane toma gekoi, eŋe siwotonge. 
REV.9.16	Kawali ŋei horsi kutno metmetne eŋane zaleene 200 milion, yale rau detkole. 
REV.9.17	Horsi so ŋei kutno metkoi, eŋane kait toqaene dene zingeki, iwa yale kakole, eŋe malokuene ebekkoi, eya wane kibine yemo weŋe weŋem gerep yale, buyeka aso aso yale, so takuka solpa wesi yale. Horsi eŋane lewetene laion eŋane lewet yale. Aŋaeno ŋine gerep, kopu so wesi gereune saketke. 
REV.9.18	Kine kine gereune karewe yewaŋo ŋei magu karewe enguke. Gerep, kopu so wesi solpa horsi aŋaeno ŋine saketke yewaŋo. 
REV.9.19	Horsi eŋane zonomene, yemo aŋaeno so daeno metmaike. Eŋane daeene yemo koma yale, lewetene weneŋ eŋe yewaŋo ŋei engu okanmami.
REV.9.20	Ŋei natne korop masi qotkoine karewe iwaŋo mi enguke, eŋe gege mageene okane ma gekoi, eya mi ŋadek kau paki, wetene maingekoi. Eŋe osoŋa isisi, so alaŋ lopio gol, silwa, bras wesi so ekiŋo mamaine, deŋo mi kayake, mi desiyake, mi ariyake, eŋe meŋen one gekoi, eya mi qeliŋgoi, eŋe magekoi. 
REV.9.21	Me eŋe tebe kawaliyene, suŋa qareene, tebe bailalaŋene (tebe wenipene), me kobu mamaene, eya mi qeliŋ warekoi.
REV.10.1	Eso na kawe aŋelo kakapa mane qeliwo ŋine ket sarike, eŋe kezoŋŋo kawetkake, lewino yemo waginŋo poririkki toeke, kaitine kepe deine yale. Kiyeretkine gerep bolamine yale. 
REV.10.2	Eŋe ekap nigatne qeuwaŋ qeuwaŋine mane metino rapoke ma okorake, eŋe kine wonŋo kiwet kutno gesokke, ŋo kine kanaine kepe kutno gesokke. 
REV.10.3	Eŋe aŋaine suwaineka laionŋo arokmaike, yale bokake. Bokaki ŋadino quruŋ sewen, eŋe ukat suwaineka kito maingekoi. 
REV.10.4	Quruŋ atak sewen kitoke, eya wane kotoka don rake, na dere eyaka qekalane okangole, ŋo na detpe qeliwo ŋine boka woka mane iwa yale naŋano raki ketke. “San qabuŋone eya wetŋonoka pakep, quruŋ sewen edo kito more don ramami, eya kibiwo yeine misuk qenom!”
REV.10.5	Rakiso, na kawe aŋelowa kiwetko so kepeo gesoke okorakeŋo, metine wone eya qeliwo biraki wake. 
REV.10.6	Paki gege togon naso baŋem ge ariyake, oŋo qeli so yeye kinekineine kotino pa waremaike, ma wakonge, eŋano ra togole more rake, “Naso mane mi pamaike! 
REV.10.7	Baŋ aŋelo zaleine 7, romonine puwangi arokki, naso yewao Kaisale wane don sane, qelit ŋeikoune propet edangi, don kisiine ra wakone ra qelaŋane ragekoi, eya baŋ wele korop wakon wareyake.”
REV.10.8	Pakiso qeliwo ŋine donba raki ketki detkole, oŋo koso manerop nolale rake, “Ge ari aŋelo ekap qeuwaŋ qeuwaŋine rapoke metino ma more, kiwetko so kepo gesoke okoramaike, eya gingi manom.”
REV.10.9	Raki na aŋelo wano ari more ekap nigatne qeuwaŋ qeuwaŋine niniyakane olatkole, pakiso eŋe nolale rake, “Iwa ma nemon, iwa nenom, koto ŋono baŋ tabak ganiyake, ŋo aŋaŋono yemo baŋ begok wane simile yale simile ganiyake.”
REV.10.10	Yale raki, na ekap nigatne qeuwaŋ qeuwaŋine aŋelo wane metino ŋine omaka more nekole, so na ne detpe yale ra more newe aŋano yemo begok wane simile yaleŋo, yale zok manerop simile nange, ŋo ne qotkewe kotono weteke, yemo maingeki korop tabak nange. 
REV.10.11	Pakiso koso nolatke, “Ge koso manerop Kaisale wane don kisi ŋado baŋ wakoniyake, eya ŋei maguine maguine, sola tanikene kine mane kine mane, donene kine mane kine mane, so ŋei waom korop ra edanikene.”
REV.11.1	Eso na rokop motmot bokup mane qesi yale nine more rake, “Ge wiye more, Kaisale wane Bakom Urum so arata eya rokop motnom paki, Bakom Urum kotino meŋenka okanmami, eŋane zaleene dapotonnom. 
REV.11.2	Ŋo Bakom Urum wane mezeno wa eyamo rokop misuk motkene, qeligenom, yaup payake, onoka wane eyamo qelaŋ sunka ebonge. Edo Bakom Urum suwaine eyao baŋ gesoke, matalika geu, meso 42 okaniyake. 
REV.11.3	Na Kisi maep ŋeitkene etke taleotpe, baŋ laplap kaura bet yale ramukeik, paki, ere Kaisale wane kisi maep don eya ŋei edane geuk, kaiwe 1,260 okaniyake.”
REV.11.4	Kisi maep ŋei etke iwa, ere Oliwa eki etke so lam etke, ere kepe baŋem eŋane Kaisale wane kaitko okoramamik. 
REV.11.5	Ŋei maneŋo ere ŋaba osiyakeo, yemo eŋe aŋaetno ŋine gerep saket more, erane ŋabaetne eya zeyake, eso ŋei mane eŋe yalewaka, ere ŋaba osiyakane okangi, eŋe baŋ qeuk seukeyake. 
REV.11.6	Ere zonom pa eponmaikane, qeli wane madet kitouk, koya mi qeqe paki, ere Kaisale wane kisi maep don ra suwakeik. Ere zonom yaleka doku deino pa epon maikane maingeuk, doku deine korop weŋemka okaniyake. So ere zonom pa eponmaikane, kepeo ŋetne ŋetne wakoniyakane ra qeuk, eŋe maine aŋaetne teweke wakoniyake.
REV.11.7	Ere kisi maep don rauk qoeyake, naso yewao osom suwaine, eya eŋe giwe mane kaine mi kakaino ŋine sa more, ŋei etke ererop kawali qe more ŋaba osiyake. Ŋabaore more, oŋo baŋ togole etkuki seukkeik. 
REV.11.8	Pakimo, erane pareŋ etne, eyamo baŋ mat suwainane numaino rasu paikeik. Waom etne mat yewaoka biriŋŋo kibeŋ qabego qekoi, mat eya wane eŋetne qe wazae more, Sodom so Izip orakoi. 
REV.11.9	Kepe baŋem ŋei maguine maguine, asa baŋem, donene kine mane kine mane, so solaene kine mane kine mane, eŋe baŋ erane pareŋ etne eya kaiwe karewe so kaiwe mane wane nat paromineka ore gekei, so ŋei natneŋo deŋesereo mi dukosikei wane, baŋ rawetonikei. 
REV.11.10	Kepe baŋem ŋei eŋe kisi maep ŋei etke iwa seukkeik, eya wane eŋe baŋ wetene peseyake, paki eŋe oi bakom okane, yeye kinekine ama nagu qema nagu okangei, onoka wane propet etke iwa ere kepe baŋem ŋei korop wikile ebongoik, eya wane. 
REV.11.11	Kaiwe karewe so mane nat paromine eya qoeki eya wane ŋadino gege ŋebo ŋebon wane, Asu mane Kaisale wano ŋine sarike, paki pareŋ etno waket kiso, ere wiye okorakoik. Pakiso ŋei korop ere otkoi, eŋe oŋa balapene qaeki kaetonge. 
REV.11.12	Pakiso, propet etke ere detpik, boka woka suwaine mane qeliwo ŋine boka etane rake, “Iwa sauk!” Raki, ŋabakopetne eŋe ore okorau, eŋane deene kutkut kezoŋ koto qeliwo wakoik. 
REV.11.13	Wauk, eyaka memeya suwaine make. Ma more mat suwaine eya wane mat nat paromine ten magu weku, eya rutupkeki ketke. Ŋei ŋerep 7 tausen memeyaŋo enguke. Ŋei ŋerep wele korop, eŋe oŋa balapene qaeki, Kaisale Waom suwaine qeliwo ŋine bakomine kitokoi.
REV.11.14	Kakarauk zaleine 2 eyamo qoemaike. Detmami! Kakarauk zaleine 3 eya mi azoŋgi wakoniyake.
REV.11.15	Pakiso aŋelo zaleine 7, eŋe romonine puwange. Puwangi qeliwo don ukat kakapa wakonge paki rakoi, “Kepe baŋem Waom okanka ware kayakane zonom yemo ukude ŋenane Waomze, so eŋine Mesiya inane biŋek okanmaike, so oŋo baŋ wareyake, naso baŋem naso baŋem!” 
REV.11.16	Rauso, ŋei sele 24 eŋe ŋei waom metmeteno Kaisale wane kaitko metkoiwo ŋine, umi ket more, Kaisale bakomine kitokoi. 
REV.11.17	Paki rakoi,
REV.11.17	“Waom Kaisale Zonom Welaine, ge iwa gemaine, so mokaka gekone! Ŋene ge bakom ra golatmaine, ge zonomŋone kakapa didiwo ma wakonmaine, so Waom ge more ware onmaine! 
REV.11.18	Qelaŋ eŋe sot osi osiŋo kotoino watkemaike, eya wane geŋane busu wakonmaike, so iwamo ŋei seuseune eŋane kineene tilekkenane naso mo bomilemaike. Iwa yemo geŋone qelit ŋeikopŋone, propet, so kisi maep ŋei lewine ebongenane naso mo bomile maike, so geŋone ŋei ŋerewekopŋone, wawaine so ketkele, koropŋo eweŋone kito okanmami. Iwa yemo ŋeiwa kepe matalika okanmami, eŋe matali onikenane naso mo bomilemaike!”
REV.11.19	Yale rau, Kaisale wane Bakom Urum weti qeliwo aŋaŋge, pakiso wese katapa Kaisale wane ra rokop don qeqine kotino pake, eya didiwo Bakom Urum koto metki kakoi. So yewaoka qilap walatak maki, don ukat wakonge, quruŋ kitoki, memeya suwaine makiso, kepe qise koya suwaine qeki pakiso, zepe kaululum manerop ketke.
REV.12.1	Pakiso qeliwo masi mane iwa yale wakonge, ŋerep mane kepe deineŋo solaine kawetkake, ŋo kiyeretkine tabinane bano mesoŋo metke, so serekin 12 eyaŋo marokine lewino biraki metkoi. 
REV.12.2	Eŋe medeune ŋatno, eya wane medep mayakane gae maki wikile dere aroke, yaiŋ maiŋ okange.
REV.12.3	Eŋe yale okane okoraki, qeliwo masi kuneŋine mane wakonge, eyamo osom mane kiwetko pamaike, eŋetne dregon, pugaya yale, kakapa weŋemkaŋo wakone pake, lewine 7 sewen, so ŋiliwine 10, so ŋei waom marok 7, ŋo lewine 7 yewao kitoki, metwareke. 
REV.12.4	Daineŋo qeliwo ŋine serekin, karewe magu weku rasu buratkeki paki, biraki kepo ketkoi. Dregon eŋe yale okane more, ŋerep medep mayakane okane metke, eŋane osino medep maki, eyaka qotkayakane toma okorake. 
REV.12.5	Pakiso ŋerep eŋe medep ŋei make, oŋo baŋ kepe baŋem ŋei ŋerep aen qesi weneŋ mage wareoniyake. Ŋerep eŋe medep maki, eyaka pukso ma ari Kaisale so eŋine ŋei waom metmetino birakakoi. 
REV.12.6	Ŋo ŋerep pa, eŋe kaet wiye kepe yaup papaino Kaisaleŋo eŋane matmane maulukke, eya geyakane arike, ŋerep eŋe baŋ yewa geki ŋara gumeka geu, kaiwe 1,260 okaniyake.
REV.12.7	Yekuwat pamo, qeliwo kawali wirimaike, Mikael so aŋelokoune eŋe dregon qe mogatkau, dregon eŋe eŋine so aŋelokoune kawali qekoi. 
REV.12.8	Qe more mi togolekoi, pelekeu dregon eŋine so aŋelokoune qeliwo koso manerop mi gekei wane, qeli mawaluke ebongoi. 
REV.12.9	Dregon suwaine kakapa sitoŋkau ketke! Eŋe koma soginane, eŋetine Osoŋa so Ŋei Borikine, eŋe kepe baŋem ŋei ŋerep wet ma siuk okanon okanmaike. Eŋe esopkau, kepo ketke so aŋelo magukoune weneŋ korop eŋerop esoponbi ketkoi.
REV.12.10	Pakiso na detpe, qeliwo don suwaine mane wakone rake, “Ukude Kaisalezeŋo ŋebuyakane mo sarimaike! Kaisale eŋe eŋine Ŋei Waom zonomine sikan ŋonmaike! So eŋine Mesiya inane eŋet biŋekine mo iwa wakonlukmaike! Onoka wane ŋenane kimakopze eŋane ŋabaene eŋe Kaisale wane kaitko okora more, ruwo so kaiwe qalosip edo okanmaike, mo qeliwo ŋine esopkau ketmaike. 
REV.12.11	Ŋenane kimakopze edo Lama medeunane weŋem inano ŋine zonom ma more, kisi maep don wele rau suwa ariki, eya wane eŋe kawali qe more togole more eŋe yuwan kakoi. So eŋe gegeene mi ma waluke more, yeine seukkei wane sun ka ebongoi. 
REV.12.12	Eya wane qeli ge so qeliwo gemami, ŋine korop bakom kitou! Ŋo kepe ge so kiwet, yai! Ŋire yemo kakarauk kaikeik! Onoka wane Ŋei Borikine mo ŋinano ket umaike, sotine zok osiki. Eŋe detmaike nasoine mo bomilemaike.”
REV.12.13	Koma esopkau kepo ketke, yalewa ongi paki, eŋe ŋereppa medep ŋei make, eŋe mogare arike. 
REV.12.14	Ŋo ŋerep eŋe naŋi suwaine tun pok mane wane qimgimine etke eya manbi, eya wane kutno riwe kepe yaup papaino koma wane kaet arike. Ŋerep eya eŋe yewao geki, eŋe baŋ wareka ŋara gumeka geu, koma karewe so mane nat paromine qoeyake. 
REV.12.15	Pakiso, koma eŋe madoŋgi aŋainoŋine doku qakum saket more ŋerep kisaŋka ariyakane ŋadino mogare arike. 
REV.12.16	Ŋo siluŋ kepeŋo ŋerep qesiŋkake, eŋe qesiŋka more, kepe aŋaine aŋaŋgi, koma wane aŋaino ŋine doku qakum saketke, eyao ketwareke. 
REV.12.17	Yale okangi, koma eŋe ŋerep wane detki, sotine zok osikiso magukoune enguyakane arike. Ŋei ŋerep korop Kaisale wane pidon dere tewek okanmami, so Yesu wane kisi maep mage more kisiine ra qelaŋ okanmami ŋei ŋerep yewa eŋe. 
REV.12.18	Pakiso koma eŋe kiwet meuno saweko okorake.
REV.13.1	Eso na osom zubaine mane kawe, kiwet kotoŋine sake, eŋe ŋiliwine 10ŋo lewine 7, so ŋiliwine okorake, kop yewao ŋei waom marok 10 metkoi, so lewinane kop don sibine qeu pawareke. 
REV.13.2	Na osomba zubaine kakole, eyamo osom mane eŋetine leopot yale,
REV.13.3	Osom zubainane lewine mane eyamo mo qeu seukke, yale kakole. Ŋo siluŋ kubetine eya mo osike, eya wane kepe baŋem ŋei eŋe ka more welelepkeu, pakiso osom zubainane ŋadino mogare arikoi. 
REV.13.4	Ŋei korop eŋe koma mawakakoi, oŋo osom zubaine eŋine togole togole zonom mange, eya wane. Pakiso eŋe osom zubaine yaleka bakomine kito more rakoi, “Maŋo osom zubaine iwa wane kop gemaike? Maŋo eŋerop kawali maine qeyake?”
REV.13.5	Osom zubaine eŋe don sibine qotkoine, so sola mawa mawa don rayakane detkakoi, so eŋe yewa okane geki, meso 42 qoeyakane zonom mangoi. 
REV.13.6	Eŋe Kaisale ewe mabaik okanka more, eŋetine mabaikkake, so mat urumine ge okanmaike, eya mabaikkake. Eya yemo Kaisale wane magu qeliwo gemami, eŋe mabaikone geke. 
REV.13.7	So eŋe Kaisale wane ŋei ŋaba one more, engu matali oniyakane, so kawali qe yuwan oniyakane, Kaisaleŋo detkake. So eŋe kepeo ŋei asa baŋem, ŋei kinekine, donene kine mane kine mane, sola tanikene kine mane kine mane, ŋei waom okan oniyakane, zonom mange. 
REV.13.8	Ŋei ŋerep kepeo gemami, korop eŋe osom zubaine oi bakom okankakei. Ŋo ŋei natne eŋe maine osom zubaine oi bakom mi okankakei, ŋei ŋerep yewa eŋe mokaka kepe mi wakonge, yewao eŋetene lama medeunane gege togon wane ekapko mo qeqine, eŋe osom zubaine oi bakom mi okankakei. Ŋei ŋerep mali malipenerop eya eŋe mo lama medeune ŋei borikineŋo ŋabaka wikile kutno biraka more qeu seukke, eya malip kakoi.
REV.13.9	“Mane eŋe ketneropŋo don iwa desiyake! 
REV.13.10	Ŋei mane malipka mulap urumgo birakaikei wane raikeiwo, eŋe baŋ malipka mulap urumgo birakaikei. Ŋei mane pilaŋŋo qeu seukeyakane raikeiwo, eŋe baŋ pilaŋŋo qeu seukeyake. Naso yewao Kaisale wane ŋei ŋerep magu eŋe togole togole, so mali malip korop okorakei wane bokayake.”
REV.13.11	Eso na kawe, osom zubaine mane koso kepe koto ŋine sake, eŋe ŋiliwine etke, lama medeunane ŋiliwine yale, eŋe donine koma wane don yale rake. 
REV.13.12	Eŋe osom zubaine mane mikepka kiwetko ŋine sa more zonomba korop mange, eya wane kopko eŋine kaitino kinekine okan wareyake. Eŋe kepe so kepe kutno ŋei ŋerep gemami, eŋe qebinongi mikepka osom zubaine kiwetko ŋine sake, eŋane kubetine osike, eŋe oi bakom okankaikei. 
REV.13.13	Osom zubaine zaleine 2 iwa, eŋe masi kakapa mayake, so maki gerep qeliwo ŋine kesiyake, ŋei ŋerep eŋane deene kutno. 
REV.13.14	So eŋe ŋei ŋerep kepeo gemami, korop isione more, masi kinekine mayakane, eŋe mo detkakane osom zubaine zaleine 1 wane kaitko mayake. Osom zubaine eŋe kepe baŋem ŋei ŋerep korop, eŋe osom zubaine mokaka pilaŋŋo qekoi, ŋo koso wisika gemaike, eŋe mawaka more, oŋa oŋaine maikei wane edange. 
REV.13.15	Oŋa oŋa eya mau okoraki, osom zubaine zaleine 2 eŋe Kaisaleŋo detkaki oŋo gege wane asu puwangi, osom zubaine zaleine 1 wan wane oŋa oŋaine kesiyake. Paki oŋa oŋa eŋe done maine rayake, so ŋei ŋerep natne koropŋo eŋe oi bakom mi okankau, eŋe enguki seukkei. 
REV.13.16	Osom zubaine eŋe ŋei ŋerep korop wawaine so ketkele, aboŋenerop so aboŋene midaine, ŋei yaup gegine so qelit mama, taleongi kibi mane meteene wongo, so meeno ma warekei. 
REV.13.17	Paki ŋei mane eŋe kinekine natne eŋano ŋine mi qoleyake, me ebongi qolekei, eŋe kibi yewa mageyakeo, yemo maine, yewa yemo osom zubainane eŋet, me zaleinane eŋet okoramaike.
REV.13.18	Iwa yemo kisi maep don dereret wane kine wakoniyake, ŋei mane eŋe dereretine suwaine pa manmaikeo, yemo osom zubainane zaleinane kine ma desiyake, onoka wane zale okoramaike, eyamo ŋei mane wane eŋet, eŋane zale yemo 666.
REV.14.1	Na koso dene pore kawe, lama medeune Zion Bonaga kutno okorake, eŋerop ŋei ŋerep 144 tausen, eŋe eŋine eŋet magemami, so eŋine Magainane eŋet meeno qeqine, weneŋ okorakoi. 
REV.14.2	Pakiso na don mane qeliwo ŋine sariki detkole, ukatne make, yemo doku sin sorao matokki ket togoleka qeki arokmaike, so quruŋ wane ukatne suwaine yale, so ukat eya na detpe, eŋet gita yale qeqe, ŋei edo gita qeu arokmaike, yale okange. 
REV.14.3	Ŋei ŋerep 144 tausen eŋe ŋei waom metmet, so osom gegeenerop 4, so ŋei sele eŋane kaitko okorakoi, eŋe eŋet musele mane kitokoi, eŋet eya yemo ŋei ŋereppa 144 tausen, kepeo ŋine qoleonge, edoka weku lilike detkoi. 
REV.14.4	Ŋei yewa eŋe ŋerep borikine mane mi ebukei, eŋe wetene warekau qelaŋanerop pake, eŋe natewen, eŋe lama medeune yewao me yewao ariwe raki, eŋe weneŋ ŋadino mogare ari okanmami. Eŋe kepeo ŋei ŋerep magu suwaine eŋane keuwo ŋine qoleonge, so eŋe wekuŋo alakane more, Kaisale so lama medeunane biŋek ebukei. 
REV.14.5	Eŋe aŋaeneŋo isi don mane mi rakoi, eŋe sotene midaine.
REV.14.6	Pakiso na aŋelo mane kakole, eŋe weti qeli kebago riwe arike, eŋe gege togon don wane don kisi maine eya weneŋ ma more kepeo ŋei ŋerep solaine kine mane kine mane, asa baŋem, donene kine mane kine mane, so ŋei ŋerep maguine maguine edaniyakane arike. 
REV.14.7	Eŋe suwaineka boka more iwa yale rake, “Ŋine Kaisale ewine kitou, so oi bakom okankau! Eŋe ŋei ŋerep turuŋene eboni yakane, eŋane naso mo bomile sarimaike. Eŋe bakomine kitou, oŋo qeli so kepe, kiwet so doku deine mawakonge!”
REV.14.8	Yale ra more ariki, aŋelo zaleine 2 mane eŋe aŋelo zaleine 1 eŋane ŋadino sari more rake, “Eŋe mo porip kemaike! Babilon mat borikine suwaine mo porip kemaike! Mat yewa oŋo kepe baŋem ŋei ŋerep korop wain doku togole ebonge, so taleonbi nekoi. Eya yemo iwa yale, mat yewa wane ŋei ŋereune edo kepe baŋem ŋei ŋerep korop wenip wane masi tanik eya sikanongoi, paki taleonbi makoi!”
REV.14.9	Eŋe don yale raki qoeki, aŋelo zaleine 3 oŋo aŋelowa etke erane ŋadeetno sarike, paki kakapaka boka rake, “Mane eŋe osom zubaine eŋine me oŋa oŋaine oi bakom okankayake, so kibiine meino me metino ma geyake, 
REV.14.10	eŋe baŋ oŋom Kaisale wane wain doku neyake, Kaisale busuinane sowa dokune, zonomine togogole dokurop mi liwa liwaŋine qakki, sot osi osiinane laseo ketke, eya neyake! Ŋei ŋerep korop tanik iwa okangei, eŋe baŋ gerep bolamine so wesiŋo ze akolak akolak qe pamaike, eya wane kotino ket more, aŋelo koboboine eŋane kaitko, so lama medeunane kaitko wikile dere gekei. 
REV.14.11	So gereppa ezoki wikile desikei, eya wane kopuine yemo waso wa papa togon payake, eŋe sola pese mane mi maratkaikei, kaiweo me ruwoo. Osom zubaine eŋine so oŋa oŋaine oi bakom okanotkoi, ŋei ŋereppa eya so eŋine eŋet kibiine magekoi, eŋe wikile yale desikei.”
REV.14.12	Masi iwa wakoniyake, yewao Kaisale wane ŋei ŋerewekoune, Kaisale aŋa donine dere teweke magemami, so Yesu wane kisi maep don dereret bororom kaet midaine magemami, so wet dereretene peyamine so momoine ŋei ŋerep koboboine yewa eŋane togole enane kine baŋ tingo wakoniyake.
REV.14.13	Pakiso, na don mane qeliwo ŋine ketki iwa yale detkole, “Ge don iwa qenom, ŋei ŋerep Waom detlukka, qelitine qe ge more seukkoi, naso iwao so baŋ ŋado, naso baŋem ge arikei, eŋe wet pesek desikei!”
REV.14.13	Asuŋo ramaike, “Welekatne, eŋe urataene togogole makoi, eya baŋ qelige metpi menaŋ oniyake, so momoe oniyake so gege mama enane wele, eyaŋo yemo ariu eŋerop weneŋ ariyake!”
REV.14.14	Eso na koso dene potkole. Pore kawe, kezoŋ mane libeka wakone pake, kezoŋ kutno mane metke, eŋe Ŋei Wawainane Gipole, ŋei waom marok mane golŋo mamaine, eya lewino metke, ŋo pilaŋ mane ŋetne teine metino malipkake. 
REV.14.15	Pakiso aŋelo mane Bakom Urum kotino ŋine saket ari more, kezoŋ kutno metke, eŋe suwaineka boka olale rake, “Pilaŋŋoneŋo ŋara wele kitatnom, ŋara wele kita kitat wane naso mo bomilemaike! Kepeo urata wane wele mo qe menaŋluk waremaike, yale wane ukude yemo mo wele mama so kita kitat wane nasoine!” 
REV.14.16	Yale rakiso, kezoŋ kutno metke, oŋo pilaŋine biraki ariki kepe baŋem ŋara wele menaŋluke pake, eya kitatwareke.
REV.14.17	Eso na kawe, aŋelo mane qeliwo Bakom Urum kotino ŋine ketke, eŋe yaleka pilaŋ ŋetne teine mane malipkake.
REV.14.18	Pakiso aŋelo mane arata koto ŋine saketke, eŋe gerep ware yakane zonom mageke. Oŋo kakapaka boka more aŋelo mane pilaŋine ŋetne teine malipkake, eŋe olale rake, “Ge pilaŋŋone ŋetne teine eyaŋo kepeo ŋine wain qariinerop korop wain setno ŋine kitat warenom, onoka wane wain wele mo posiwaremaike!” 
REV.14.19	Rakiso, aŋelo eŋe pilaŋine biraki, kepe kutno ariki wain wele korop wain setno ŋine kitatki sariki, so qakki wain kizakani yakane kudeine Kaisale wane sot osi osi kude kakapa, yewao ketke. 
REV.14.20	Pakiso wain wele yewa mat suwainane wazaino razakanbi, wain kizakan kizakan kudeo ŋine weŋem saket wawa lulu wete arike. Kiroine 300 kilomita, eya wane kop, ŋo namuŋine watke wake, yemo wa horsi wane aŋa meune, yewa wane kop qeke.
REV.15.1	Eso na koso qeliwo masi tanik kuneŋine mane kakole, eyamo kakapa so mayakakatne. Aŋelo 7, eŋe kakarauk borikine ŋei ŋerep matalionikei wane kibi 7, yewa ma okorakoi, eyamo kakarauk borikinane qoiqoine. Eya wakon wareki qoeke, paki koso Kaisale wane sot osi osi ine eya wane turuŋine kakarauk borikine mane mi wakone more so mo eya mida leleke.
REV.15.2	Pakiso na kiwet mane kakole yemo wikinŋo ma more, gerep korop liwage mamaine, eya yale kakole. So ŋeiwa togogole mage, osom zubaine eŋine so oŋa oŋaine, so eŋine eŋetinane zaleine walukkakoi, eŋe yaleka onbe, kiwetŋo wikin yale eya wane meuno gitaene Kaisaleŋo ebonge, eya meteeno weneŋ ma okorakoi. 
REV.15.3	Eŋe Mose wane eŋet kitokoi, Kaisale wane qelit ŋei, so lama medeunane eŋet kito rakoi,
REV.15.3	“Waom, Kaisale Zonom Welaine, urata mamaŋone kakapa so mayakakatne! Kepe baŋem korop eŋane ŋei waom, geŋone numaŋone koboboine so welekatne! 
REV.15.4	O Waom, maŋo geŋane kaet mi okaniyake? Maŋo geŋane eŋet kakapa mawa kayakane walukeyake? Ge geŋoneka koboboine. Ŋei maguine maguine eŋe geŋane masi ŋone koboboine, eya wane eŋe korop baŋ sarikei, paki geŋane kaitko bakomŋone kito meŋenka mawaganikei, onoka wane makoboe makoboe urataŋone koboine manom, didiwo wakongi koropŋo kakoi.”
REV.15.5	Eya wane ŋadino na kawe qeliwo Bakom Urum madetine aŋaŋgi Kaisale don wele ra qelaŋan metmetinane kise weneŋ kotino metke. 
REV.15.6	Pakiso aŋelo 7 kakarauk borikine 7 magekoi, eŋe Bakom Urum kotino ŋine saketkoi. Eŋe takot libeka qelaŋanerop birakoi, so waroene golŋo mamaine, moiyakeno makatakeu pake. 
REV.15.7	Pakiso kinekine gegeenerop 4 eŋano ŋine maneŋo aŋelo 7, lase 7 golŋo mamaine, kotino Kaisale wane busu gegeineropŋo watke papaine ebonwareke, oŋo naso baŋem naso baŋem papa togon pa ariyake. 
REV.15.8	Pakiso Bakom Urum kotino Kaisale qelaŋanine so qeli ewe zonominane kopuineŋo watkeke, eso maneŋo Bakom Urum kotino wake waket wane kop mi okange, eŋe aŋelo 7, edo kakarauk borikine 7 mau qoewareyakane toma pake.
REV.16.1	Eso na detpe, don mane Kaisale wane Bakom Urum koto ŋine suwaineka bokaki, aŋelo 7 eŋano ariki edane rake, “Ŋine ariu paki Kaisale wane busu lase 7 eya ŋine ma qakeu kepeo kesiyake!”
REV.16.2	Rakiso aŋelo zaleine 1, eŋe ariki paki, laseine mainge qakki kepeo ketke. Ketki kubet qotkoine so wikile teine yewaŋo osom zubainane kibi ma gekoi, so oŋa oŋaine meŋenka gekoi, eŋane solaeno wakononge.
REV.16.3	Eso aŋelo zaleine 2, eŋe laseine kiwet kutno mainge qakki ketke. Ket kitoki kiwetŋo ŋei mane seuseunane weŋem yale okan wareke, pakiso kiwetko osom gegeenerop eya korop seukwarekoi.
REV.16.4	Aŋelo zaleine 3, eŋe laseine mainge qakki, doku suwaine so nigatne deino ŋine saketmaike, yewao ketke. Ketkiso doku eya qeinge weŋem okan wareke. 
REV.16.5	Pakiso na detpe, aŋelo doku wane ware ware oŋo iwa yale rake, “Waom ge koboboineŋo turuŋine koboineka mainge ebonmaine, O Koboboine Weku, ge mokaka gekone so gemaine! 
REV.16.6	Ŋei borikineŋo geŋane kisi maep ra qelaŋan ŋei kopŋone so propet kopŋone eŋane weŋem ene engu matali onbi saketke, eso eya wane turuŋine ge ŋei borikine eya weŋemka ebonnom nemami, eŋe urataene borikine makoi, eya wane lewine borikine maine ebonnom, mau menaŋ lukmaike!” 
REV.16.7	Eso na aratao ŋine don mane iwa yale raki detkole, “Waom, ge Kaisale Zonom Welaine! Ge ŋei ŋerep eŋano sot turuŋ mako makok urataŋone, eya wano wanok uratainerop welekakatne! So don urataŋone eya wele so koboboine!”
REV.16.8	Rakiso aŋelo zaleine 4, oŋo laseine mainge qakki, kepe deino ketke. Ket qebinkaki kepe deineŋo gerep okane aŋatneŋo ŋei ezoki seukkei wane, Kaisale eŋe detkaki yale okange. 
REV.16.9	Kaiwe gereunane ŋiriŋ ŋiriŋineŋo ŋei ezokiso, eŋe Kaisale kakarauk borikinane zonom pamanmaike, eŋe maine mainge wikile eboniyake, eŋane eŋetine ma baikkakoi. Eŋe siluŋ wetene maingeu paki, borikineene mi ŋadekkakoi, paki bakomine kito mawakakoi.
REV.16.10	Pakiso aŋelo zaleine 5, eŋe laseine mainge qakki, osom zubainane ŋei waom metmetko ketke. Ketki osom zubainane kepe matine so ŋei ŋerep magukoune eŋano goiŋ kere panaman pake. Paki, ŋei ŋerep osom zubaine oŋa oŋainane bango, eŋe wikile qotkoine zok detkoi, eya wane eŋe belakamene kiyare ne nagukoi. 
REV.16.11	Paki eŋe wikileene so kubetenane ra more Kaisale qeliwo ŋine don qotkoine so ŋade don ra more mabaikkakoi. Ŋo siluŋ eŋe wetene maingeu paki, numa tanikene borikine eya mi qeliŋka more ŋadek kakoi.
REV.16.12	Pakiso aŋelo zaleine 6, eŋe laseine mainge qakki, Yupretis doku suwaino ketke. Ket kitoki doku eya zipke sere dege ariki, kepe deine sasaino ŋine ŋei waom sarikei, eŋane numa wakonge. 
REV.16.13	Eso na kawe asu qotkoine karewe 3, kalaŋ yale ongole, eŋe koma wane aŋaino ŋine, osom zubainane aŋaino ŋine so propet isisine, eŋane aŋaino ŋine saketkoi. 
REV.16.14	Eŋe asu qotkoine eŋane osoŋaeneŋo qesiŋ ongi, masi kinekine maikeiwane zonom pa ebonmaike. Asu botkoineŋo osoŋa karewe iwa, eŋe kepe baŋem ŋei waom qomene qepokeu, eŋe kawali ŋei ebuwi sari qeturage more, Kaisale Zonom Welaine eŋane kaiwe naso kakapa yewao kawali yakukei.
REV.16.15	“Detmami! Na mo kobu mama yale ŋinano sarikale, eya wane mane eŋe wet wisika geyake, paki takot laplapine masuluke warekayake, eŋe baŋ lawam ari sari mi okaniyake, paki ŋei ŋerep eŋane deeno mi gamukayake, eŋe wet pesek desiyake!”
REV.16.16	Pakiso asu qotkoine osoŋa eya eŋe ŋei waom ebuwi ari, kepe mane, eŋetne Hebru dongo, Armagedon ramami, eya lewaŋgoi.
REV.16.17	Eso aŋelo zaleine 7, eŋe laseine mainge qakki, qeli kebago ketke. Ketki don boka woka mane Bakom Urum kotino ŋei waom metmetko ŋine iwa yale sarike, “Mo qoe waremaike!” 
REV.16.18	Rakiso qilap walatak maki, don ukat wakongi, so quruŋ kito qagagakke, pakiso memeya kakapa suwaine mane make. Ŋei ma wakongi ge sakoi, naso yewao memeya yaline mane mi make, ŋo iwa yemo memeya qotkokoine! 
REV.16.19	Ma mere, mat suwaine siti mapokki, Yerusalem magu karewe 3 okange. Pakiso kepe baŋem korop eŋane mat suwaine siti korop diriŋ baraŋ din bun mapoke rutupke mamuzuŋ wareke. Kaisaleŋo mat suwaine Babilon detkake, pakiso talekaki, eŋine laseo ŋine wain doku neke Wain doku eyamo Kaisale eŋine sot osi osiinane busu eya neke. 
REV.16.20	Siya baŋem korop siuke mida lelewarekoi, so bonaga korop eŋe qorodoge ket siuke ariwarekoi. 
REV.16.21	Pakiso koya kakapa qe more, qeliwo ŋine koya ais woune kakapa kakapa umatne 50 kilo rais bet mane wane umatne yale, yewaŋo kepeo ket ŋei kito pelekonge. Koya woune kakapa, kakarauk eya zok kine mane eya wane ra more ŋei eŋe Kaisale mabaik kakoi, so ŋade don rakoi. Kakarauk borikine eya yemo zok manerop oŋa qai qaine.
REV.17.1	Pakiso aŋelo 7, lase 7 magekoi, eŋane keuwo ŋine maneŋo naŋano sari more nolale rake, “Sarinom, noŋo bailalaŋ ŋerep kakapa, turuŋine daleo maniyake, eya sikanganbe kanom, eŋe doku suwaine korop eŋane kuteno metmaike. 
REV.17.2	Kepe baŋem eŋane ŋei waom korop eŋe bailalaŋ ŋerep eŋerop borikine au okanmami, so kepe baŋem ŋei ŋerep eŋe eŋano ŋine borikineinane waetne mamami, paki wain dokuine nemami, yemo eŋane bailalaŋ dokune neu, wetene siuk okanmaike.”
REV.17.3	Yale nolatki, Asuŋo warenangi aŋeloŋo neu, kepe mane yaup papaino arike, yewao na ŋerep mane kakole, eŋe osom zubaine mane weŋemka eŋane kutno metke, eŋane solaine korop yemo don borikine qotkoine yewaŋoka qeu pawareke, osom zubaine eŋe lewine 7, ŋo ŋiliwine 10. 
REV.17.4	Ŋerep eŋe takotine kibine seuseune so weŋemkaŋo auke, so kibiine golŋo mamaine, wesi lewine suwaineŋo mamaine, so kikumŋo solaine kawetke wareke. Eŋine metino yemo gol lase mane kotino borikine mado madoŋine so kinekine diinerop watke pake, eya malipke okorake, eyamo eŋine bailalaŋ inane wele, eya. 
REV.17.5	Eŋine meino yemo eŋet mane qekoi, kineine sanka iwa yale, “Babilon mat kakapa, eŋe bailalaŋ ŋerep korop, eŋane nagaene so kepe baŋem borikinekine kine, eya wane nagaene.” 
REV.17.6	Eso na kawe ŋerep yewa eŋe Kaisale wane kisi maep ra qelaŋane more umat makoi, urata ŋei ŋerewekoune eŋane weŋemene so Yesu wane don dere malipka geu, enguwi seukkoi, eŋane weŋemene ne mage doku togole ne wetene siukki, qelaŋ gemami, yale wetene siukki qelaŋ qeke.
REV.17.6	Eso na eya ka more, oŋane zok qaeke.
REV.17.7	Pakiso aŋeloŋo qeson nane rake, “Ge onaka wane oŋaŋone qaemaike? Na ŋerep wane san qabuine so osom zubaine eŋe kauk kamaike, eya wane kine so osom zubaine lewine 7, so ŋiliwine 10, eya wane kine baŋ golasikale. 
REV.17.8	Ge osom zubaine kene, eŋe mokaka geke, ŋo naso iwao yemo mi gemaike, eŋe baŋ giwe kaine mi kakaine, eya ŋine saki paki ariki qe matalikau siukeyake. Kepeo ŋei gemami, eŋane eŋetene mokaka kepe ma wakonge naso yewao, wane ekapo mi qeke, ŋei yewa eŋe baŋ osom zubaine eya kau paki, oŋaene qaeyake, onoka wane eŋe mokaka geke, naso iwao eŋe mi gemaike, ŋo eŋe baŋ koso wakoniyake.
REV.17.9	“Don iwa ramaike, eya yemo ŋene wet korop so dereret korop weneŋ detluke gekene. Lewina 7, eyamo meŋo 7, meŋo wae 7, yewao ŋerep eŋe met okanmaike. Lewine 7, eŋe yaleka ŋei waom 7. 
REV.17.10	Ŋei waom 5 eŋe mo midakoi, wekuŋo i gemaike, ŋo mane eŋe mi sarimaike, eŋe sariyake, yemo eŋe naso bamgoka geyake. 
REV.17.11	So osom zubaine mokaka geke, ŋo naso iwao yemo mi gemaike, eŋine eyamo ŋei waom zaleine 8, eŋe ŋei waom 7 eŋane tego, wane eŋe baŋ qe matalikau siukeyake.”
REV.17.12	“Ŋiliwine 10 kene, eyamo ŋei waom 10, eŋe urataene mi kiyeke makoi, ŋo eŋe baŋ zonom ebongi, ŋei waom urata osom zubainerop weneŋ mageu wan auwa okaniyake. 
REV.17.13	Ŋei waom 10 iwa, eŋe korop wet dereretene weku, eso eŋe zonom so togole togoleene, eya osom zubaine manikei. 
REV.17.14	Eŋe baŋ lama medeune qe ŋaba kakei, ŋo lama medeune oŋo baŋ togole more, eŋe engu yuwan oniyake, onoka wane eŋe ŋei wawaine eŋane Waom, so ŋei waom eŋane Ŋei waom. Eso ŋeikoune edora newanone more, ebuke so done dere aŋaine teweke, eŋane ŋadino mogare gemami, eŋe baŋ lama medeunerop kawali weneŋ qe more yuwanikei.”
REV.17.15	Aŋelo eŋe yale nolale more, koso mane takotke iwa yale nolatke, “Ge doku wa suwaine kanom, bailalaŋ ŋereppa kutno merike, eya yemo ŋei ŋerep maguine maguine, ŋei ŋerep korop sola tanikene kine mane kine mane, so donene kine mane kine mane. 
REV.17.16	So ŋiliwine 10 kene, so osom zubaine eŋe baŋ ŋerep ŋabakaikei, paki eŋe aboŋ kinekineine magemaike, eya korop omakaware qeliŋkau, eŋe baŋ lawam okorayake, paki eŋe baŋ bikumine neu midaki, setne gerepko mire qesolokeu midayake. 
REV.17.17	Kaisaleŋo weteno dereret eya motki, eŋe wet weku okane aŋaine teweke okanikei, paki wet qeturage, zonomene eya osom zubaine ŋei waom okane wareoniyakane manikei. Manbi wareone geki, Kaisale wane don eya wane weleine wakon wareyake.
REV.17.18	“So ge ŋereppa kene, eya yemo mat kakapa suwaine siti eyaŋo kepe baŋem ŋei waom okanone wareonmaike.”
REV.18.1	Eso aŋeloŋo don iwa nolatki qoeki, eya wane ŋadino na kawe, aŋelo mane koso qeli koto ŋine saket ketke, eŋe zonom kakapa pamange, eso qelaŋanineŋo kepe korop ma qelaŋanwareke. 
REV.18.2	Pakiso eŋe kakapaka boka rake, “Poripkemaike! Babilon mat kakapa mo poripkemaike! Eŋe mo asu qotkoine so osoŋa borikine eŋane mat urum okanmaike. Koma qaiset, so sip qalikap kinekine qotkoine, so naŋi borikine diyenerop, edo eŋane kalemino gekei. 
REV.18.3	Onoka wane eŋe wain doku togogole, eya ŋei ŋerep korop ebonge paki taleongi, eya nekoi. Wain doku wa togogole nekoi, eya yemo eŋine bailalaŋinane sowa wa dokune, eya ne gekoi. Pakiso kepe baŋem ŋei waom korop eŋe ŋerep eyarop borikine au gekoi, so kepe baŋem ŋei eŋe eŋano lotke more, epa waom ma more, eŋet wagom okane yeye kinekine ama nagu qe managu okane gekoi. Paki eya ŋine wesi aboŋ teba more aboŋenerop okane gekoi.”
REV.18.4	Eso na koso don mane qeliwo ŋine iwa yale raki ketki detkole,
REV.18.4	“Saketpi, naŋane ŋeikopne! Mat qelige saket ariu, ŋine eŋane borikine eya misuk qesiŋka maikei, ŋine eŋane wikile eya misuk qesiŋka desikei! 
REV.18.5	Eŋane borikineine yemo kutno kutno ma wamaŋki, qeli uwakamaike, eso Kaisale eŋe eŋane borikinane numaine mo detkamaike. 
REV.18.6	Eya wane ŋine okanŋunge, eya wane rokopko eŋe okankaikei, turuŋine eyamo eŋe okanka eya qe yuwane wa more mainge manikei. Eŋe ŋinane doku togole mauluke ŋibonge, ŋine eya wane rokop eya qe yuwane wa eŋane laseino doku togogole manerop qewatke manikei. 
REV.18.7	Eŋine mawa nagu more, ne bat, so oi bakom kutno geke, eya wane eŋe wikile wakile, so wet borik manerop manikei. Eŋe eŋine wetineŋo iwa yale wetke okanmaike, ‘Na ŋei waom metmetko metmaile, na ŋerep waom! Na mala midaka, na wet borik mane mi desikale!’ 
REV.18.8	Yale ra okanmaike, eya wane eŋe kakarauk kinekineŋo kaiwe wekuwoka wakonka more qeyake, zoma seuseu zok wakoniyake, paki wet borik zok okane arokeyake, so bodi wakonkayake, so ŋerep eya baŋ gerepko zeyake, wane Waom Kaisale zonomine togogole, oŋo turuŋine makoke man waremaike.”
REV.18.9	Kepe baŋem ŋei waom eŋe ŋerep eyarop bailalaŋ urata magekoi, so simile nebat okane gekoi, eŋe baŋ mat suwaine siti gerepŋo zeki kopuine ka more wetene boriki arokkei. 
REV.18.10	Eŋe nau komemine eya ka more kaetongi, abaranka okorakei paki, baŋ ora wasoke raikei, “Yai! Yai kakarauk! Ge mat kakapa, so ge mat togogole, Babilon! Naso nigatnmde weku yewaoka ge borikine ŋonane turuŋine zinge ginmaike!”
REV.18.11	Kepe baŋem bisnis ŋei eŋe yaleka aboŋene maŋo qoleyake, eya wane ra more eŋane arokkei so qom borik okanikei. 
REV.18.12	Maŋo eŋane aboŋ qolekei? Eŋane gol, silwa, wesi kibine tasigaine, so kikum lewine suwaine, laplap libeka, laplap takitne, so siliga laplap wewelaŋine so yobotne, eki kinekine lewinerop mamaine, so yeye kinekine natne elepan ŋiliwineŋo mamaine, so eki lewine suwaineŋo qoli qoline eyaŋo mamaine, so brasŋo mamaine, aenŋo mamaine, so wesi kibinerop mamaine. 
REV.18.13	So mosoki, siweŋ, kopu qounerop, kelok qounerop, so sanda qounerop. Wain doku so kelok, plawa so wit, bulamakau so lama, horsi so horsi kare, qelit qeqe, eyamo ŋei oŋa oŋaenerop, eya korop qolewarekoi. 
REV.18.14	Bisnis urata mama ŋei eŋe iwa yale raikei, “Yeye kinekine simile maine korop tebanom sariki welaine okangone, mo siuke arimaike, so aboŋ kinekineŋone, so kibimaepŋone mo korop mida lele ari waremaikane, ge koso eya manerop zuwage mi marat kaikene!” 
REV.18.15	Bisnis ŋei mat suwaine siti yewao bisnis urata mau paki, aboŋene suwaine okangoi, eŋe baŋ nau komemine ka more, mat suwaine eyaŋo wikile qotkoine detmaike, eya wane kaetongi abaranka okorakei, so ra arok okane suwaineka ora wasoke raikei, 
REV.18.16	“Yai, kakarauk! Yai kakarauk qotkoine mat suwaine! Eŋe takot laplap kibi maep korop eyaŋo solaino kibi au ge geke, takot libeka so laplap weŋemka, so eŋe solaine gol so wesi lewine suwaineŋo mamaine so kikumŋo kibi au geke! 
REV.18.17	Wane iwamo naso nigatnmde, yewaoka aboŋ kinekineine mo korop siuk waremaike!”
REV.18.17	Seki kapten korop, so sekiwo ari sari okanmami, pasindiya sekiwo urata mama ŋei, so ŋei natne korop bisnis urata kiwetko mau paki, gegeene qesiŋka okanmami, eŋe abaranka okorakoi. 
REV.18.18	Okora gerepŋo mat zeki kopuine waki kau paki aroke boka rakoi, “Mat suwaine mane mat iwa wane rokop mi metmaike!” 
REV.18.19	Eŋe yale rau paki, lube lube awange qakeu kuteno waki, yai aro okane wetene boriki rakoi, “Yai, kakarauk! Kakarauk borikine mat suwaine eya pamaike! Eŋe mat suwaine, seki welakoune korop eŋe kiwetko ari sari okane, wesi aboŋenerop okanmami, yemo mat suwaine iwa wane wesi eyaŋo qesiŋongi wesi aboŋ gorop okanmami! Wane iwamo naso nigatnmde, yewaoka mat kalem zikotne qetut waremaike!”
REV.18.20	Eŋe kalem qetutmaike, eya wane ŋine wetŋine pesekep! O qeliwo! wetŋine pesekep, Kaisale wane kisi maep rara ŋei, so aposel so propet! Mat suwaine eyaŋo tanik manik qotkoine okanŋunge, eya wane turuŋine mo Kaisaleŋo mainge manmaike!
REV.18.21	Aŋelo togogole maneŋo wesi mane kakapa suwaine ma wiye more biraki kiwetko ketki rake, “Babilon mat suwaine, eŋe masi iwa yale okankau paki, ma birau togoleka ketki, eŋe koso ŋado mi kaikei. 
REV.18.22	Paki aŋa wagom ukatne so eŋet ukatne, so mulup puwa puwan eŋane ukatene, romon puwa puwan eŋane ukatene, ge koso mi desikene! Urata mama ŋei urata kinekine natne ma okanmami, eŋe koso geu ge mi onikene, so wit kimuzuŋ kimuzuŋ wesi ukatne, ge koso kimu zuŋgi mi desikene! 
REV.18.23	Lam mane laweki, qelaŋane ge koso mi kaikene. Ŋei mane ŋanominerop me ŋerep mane ŋaunerop zoki okit enane don tenik etne, ge koso mi desikene. Geŋane bisnis ŋeikopŋone eŋe Zonomne kakapa, eŋe korop kepe baŋem ŋei waom ge arimami, pakimo ge mosop isisiŋonerop yewaŋo kepe baŋem ŋei ŋerep korop isiongone!”
REV.18.24	Babilon qe matali kayake, yemo onoka wane propet so Kaisale wane kisi maep ra qelaŋan ŋei ŋerep eŋane weŋemene suwaine yewao paki, Kaisaleŋo kake, sot eya wane, so kepe baŋem ŋei korop ŋaba edo enguwi seuk warekoi, eŋane weŋem wane weneŋ.
REV.19.1	Eya wane ŋadino na ukat mane detkole, yemo ŋei ŋerep magu suwaine eŋane don boka woka suwaine qeliwo wakone rake, “Kaisale mawakaŋem! Wet mena menaŋze, kibi qelaŋan, so zonom ewe bibi yemo Kaisale zane biŋek! 
REV.19.2	Welekatne so koboboine eyaŋo eŋane turuŋ mako makok urataine okan maike! Eya wane eŋe bailalaŋ ŋerep suwaine oŋo kepe baŋem ŋei bailalaŋ kito ebone more, matalionge eŋe turuŋine mange. Kaisaleŋo qelit mama ŋeikoune ŋerep eyaŋo enguki seuk warekoi, eya wane turuŋine mange.” 
REV.19.3	Yale ra more koso atak mane boka rakoi, “Kaisale mawakaŋem! Mat suwaine gerepŋo ze maike, eya wane kopuine naso baŋem naso baŋem wa payake!” 
REV.19.4	Pakiso ŋei sele 24 so kinekine gegeenerop 4, eŋe umi ket more Kaisale eŋe ŋei waom metmetko metki, bakomine kitokoi, paki rakoi, “Welekatne! Kaisale ma wakaŋem!”
REV.19.5	Yale rau, ŋei waom metmetko ŋine don mane iwa yale wakone rake, “Kaisaleze mawakau, ŋine Kaisale eŋine qelit ŋeikoune, so ŋei korop, ŋei suwaine eŋet korop so nigatne, eŋine ewine kito okanmami, ŋine korop!” 
REV.19.6	Pakiso na ukat mane maki detkole, yemo ŋei ŋerep magu suwaine eŋane don ukatene yale, doku maneŋo sorao togoleka ket qeki arok maike yale, so quruŋ suwaine kito kik kagagak mamaike, yale. Na detpe iwa yale rakoi, “Kaisale mawakaŋem! Kaisale mawakaŋem! Eŋe Waom, so eŋe ŋenane Kaisale Zonom Welaine, eŋe Ŋei Waom okan ŋonmaike! 
REV.19.7	Eya wane ŋene wetze peseki, batne okanŋem paki, mawakaŋem! Lama medeune eŋe ŋerep mayakane nasoine mo bomilemaike, pakimo ŋanomine eŋe mo eya wane mauluk qeuluk aumaike. 
REV.19.8	Eŋe Kaisaleŋo takot libe qotqole qelaŋanerop eyaŋo birayakane mange.” Takot libe qotqole qelaŋanerop eya yemo masi tanik koboboine Kaisale wane kisi maep ŋei edo wele maratkakoi, eya okanmaike.
REV.19.9	Pakiso aŋeloŋo nolale rake, “Ge iwa yale qenom, ŋeiwa Kaisaleŋo newan ongi sarikoi, ŋara soep kakapa lama medeune ŋerep maki nekeiwane, eŋe wet pesek desikei.” Yale ra more koso takotke rake, “Iwamo welekatne Kaisale wane don.”
REV.19.10	Yale nolatki na kino umi ket more, eŋe meŋen kakalane okangole, eso eŋe kitatnane more rake, “Ge eya mi okannom! Na geŋane qelit mama kimaŋone, so geŋane kimakopŋone Yesuŋo kisi maep ra qelaŋangi, don wele eya malipka gemami, eŋane kimaka. Ge Kaisale meŋenkanom!”
REV.19.10	Kisi maep don wele Yesuŋo ra qelaŋange yewaka Asu Koboboineŋo propet weteno mot okanmaike.
REV.19.11	Eso na dene pore, qeli aŋaŋgi horsi mane libe qotqole kakole. Horsi kutno metke, eŋane eŋetine Lakmusi so Wele. Eŋe matali qetaliine midaine, mai main urata so kawali qeqe urataine koboineka ma okanmaike. 
REV.19.12	Eŋine deine gerep bolamine yale, so eŋe ŋei waom marok loutne lewino biraki metwarekoi. So eŋetine mane kutino qeu pake, eya wane kine daleo, eyamo ŋei maneŋo mi detmaike, eŋe oŋomka weku detkamaike. 
REV.19.13	Takotine kiroine birake, eyamo weŋemŋo tauka taukaine. Eŋane eŋetine orakoi, yemo “Kaisale wane Don.” 
REV.19.14	Qeliwo ŋine kawali ŋei eŋe horsi kopene libeka eŋane kuteno wa more, ŋadino mogare arikoi. Takotene kilu kilutne libe libe eyaŋoka birakoi. 
REV.19.15	Pilaŋ mane kawali wane bainat ŋetne teine aŋaino saket pake, eyaŋo baŋ ŋei ŋerep maguine maguine engu wareyake. Eŋe baŋ aen qesi mane ma more, yewarop wareoniyake, so eŋe baŋ wain qezokongi sakesiyake, wain kizakan kizakan kudeo ŋine, eya yemo Kaisale Zonom Welaine eŋane sot osi osi kudeo ŋine. 
REV.19.16	Eŋine takotine kutno so kine kutno eŋet iwa yale qeu pake, “Ŋei waom eŋane ware ware so ŋei wawaine eŋane Waom.”
REV.19.17	Pakiso na kawe aŋelo mane kepe deine koto okorake. Oŋo kakapaka boka more, naŋi korop qeli kebago riwe ari sari okangoi, eŋe edane rake, “Sariu paki wekuwoka lewageu, Kaisaleŋo ŋara soep kakapa mamaike! 
REV.19.18	Sariu paki, ŋei waom eŋane bikum, kawali ŋei ware warekopene eŋane bikumene so kawali ŋei eŋane bikumene, horsi eŋane bikumene, so welakopene eŋane bikumene, ŋei korop eŋane bikumene, qelit mama so yauwine, eŋane bikumene, ŋei wawaine so ketkele, eŋane bikumene korop newarekoi!”
REV.19.19	Eso na onbe, osom zubaine so kepe wane ŋei waom so eŋane kawali ŋeikopene, eŋe sari ŋeiwa mane horsi kutno metke, so eŋane kawali ŋeikoune eŋerop yakukeiwane lewaŋgoi. 
REV.19.20	Pakiso eŋe osom zubaine malipka lukkaso, propet isisiine eŋane kaitino masi kinekine ma okange, eŋe weneŋ ma lukkakoi. Eŋe masi kinekine isisine yewa maki paki, ŋei ŋerep osom zubainane kibi magekoi, so oŋa oŋaine wawetene qe meŋenka gekoi, eŋe isione wet masiuk okanone geke. Osom zubaine so propet isisiine ere wisika epu more, rupapotpi lom suwaine wesi gerepŋo ze more luŋ wauluŋ kito akolak akolak qe pamaike, yewao ketkoik. 
REV.19.21	Ŋo erane kawali ŋeikopetne eyamo ŋeiwa horsi libeka wane kutno metke, eŋane aŋaino pilaŋba sa okorake, eyaŋo enguwareke. Pakiso naŋi korop edo bikumene yewa korop newareu, ŋatene qeke.
REV.20.1	Pakiso na aŋelo mane kawe qeliwo ŋine ketke, eŋe ki mane sora gerep wane mulaune senine kakapa metino mageke. 
REV.20.2	Eŋe ari dregon, koma mane suwaine so giginane, eya mo eŋe borikine mama so panaman welaine, eŋe ma lukkake more, koma 1,000 mulapko mesiakane raki paki birakake. 
REV.20.3	Paki so aŋeloŋo Ŋei Borikine ruŋkaki sora gerepko ketki madet togole kito so maki kike. Pake eŋe ŋei ŋerep maguine maguine koso mane mi isi one more mulapkoka metaŋki koma 1,000 qoeyake. Qoiki, ŋadino eŋe siwotkau sa more, naso bamgoka geyake.
REV.20.4	Eso na ŋei waom metmet loutne ongole, metmet eya wane kutno ŋeiwa metkoi, eŋe kine ma wakon ma wakon urata maikei wane zonom ebonge. Na yaleka ŋeiwa ebeene kitatpi seukkoi, eŋane oŋa oŋakopene ongole engukoi, eya yemo Yesuŋo kisi maep so Kaisale wane don ra edangi malipka ge more, don wele eya ra qelaŋanbi suwake, eya wane. So eŋe osom zubaine eŋine me oŋa oŋaine bakomine mi kitokoi, me osom zubainane kibiine meeno me meteeno mi ma gekoi. Eŋe wisikae ge more Yesurop weneŋ ware ware urata ma geu, koma 1,000 qoeyake. 
REV.20.5	Ŋei seuseune natne korop eŋe mi wisikae wiyekoi, eŋe toma pau koma, 1,000 qoeki ŋadino wiyekei. Iwa yemo seuseune eŋane keuwo ŋine lewine alakane wiyekoi. 
REV.20.6	Lewine alakane more wiyekoi, eŋano takotkekoi, eŋe wet pesek so mosop suwaineka sunongi, eŋe gege koboboine gekei. Eŋe seuseu atak etke, eya wane zonomŋo mi ebu kesiyake. Eŋe baŋ Kaisale so Kristo erane pris kopetne okane gekei, paki eŋe baŋ Kristorop ware ware urata ma geu, koma 1,000 mane qoeyake.
REV.20.7	Koma 1,000 qoeki, ŋadino Ŋei Borikine mulap urumgo ŋine baŋ lalage siwotkau koso sayake. 
REV.20.8	Sa ariki paki, kepe baŋem ŋei maguine maguine yeo yeo ge arimami, korop wetene ma siukeyake, eya yemo ŋei waom Gok so Magok. Ŋei Borikine eŋe baŋ ŋei korop ebuki kawali qekei wane sari wekuwoka lewaŋgei, ŋei magu kakapa suwaine manerop kiwet mezeno qalak pamaike, eya wane rokop. 
REV.20.9	Eŋe kepe baŋem korop rokopke ariu paki, Kaisale wane ŋei ŋerep magu eŋane mat so mat suwaine siti, Kaisaleŋo eya wane simileka okanmaike, eya toe rapoke lolikaikei, yale okane pamageu, qeliwo ŋine gerep ket more, ezo wareyake. 
REV.20.10	Pakimo Ŋei Borikineŋo isionge, eya wane ma birakau namuŋ gerepko wesiŋo gerep suwaine ze more akolak akolak qe pamaike, yewao kesiyake. Yewao osom zubaine so propet isisiine mo biraotpi ketkoik gemamik. Ket more ere maratotki, karewe leleu paki enŋenarek wikile kaiweo so ruwo naso baŋem naso baŋem maratka gekei.
REV.20.11	Pakiso na ŋei waom metmet mane libeka kakapa kakole, ŋei maneŋo metmet eya wane kutno metke, qeli so kepe ere eŋane kaitino ŋine siuke mida lele arikoik, pakiso ere koso mi otkoi. 
REV.20.12	Eso na ŋei seuseune, wawaine so ketkele ongole, eŋe ŋei waom metmet eya lolikka okorakoi. Okorau ŋei waom metmetko metke, oŋo ekap loutne rapokke. So ekap mane rapokke, eya mo, kine ra wakon ra wakon wane ekap. Ŋei seuseune eŋe tanik manik okane ma gekoi, eya mo ekapko korop ki pake, eya ŋine ka more kineene tilekkoi. 
REV.20.13	Pakiso kiwet eŋe seuseune koune koso mainone biraonge. Seu seu so sora gerep, ere seuseu malipka gekoik, eya yaleka koso mainge biraongoik. Pakiso eŋe korop okangoi makoi, eya wane rokop kineene rapokeu, kop turuŋine ebonge. 
REV.20.14	Eso seuseu so sora gerep eyamo biraotpi, gerep namuŋino ketkoik. Gerep namuŋine iwa yemo seuseu atak etke. 
REV.20.15	Pakimo ŋei mane eŋe eŋetine, gege togon wane ekapo mi qeki paki, eya zuwage more, eŋe sora gerep so seuseu erane gerep namuŋino birakau kesiyake.
REV.21.1	Na qeli musele mane so kepe musele mane otkole. Qeli sogine so kepe sogine ere mo siukkoik, pakiso kiwet eŋe orotoke ket mida lele arike. 
REV.21.2	Eso na mat suwaine mane Kuneŋine, Mat Kobekine, Yerusalem musele, qeliwo Kaisale wano ŋine ketki kakole. Eŋe kibimaepŋo kibi mamaine, ŋerep mane ŋaunerop maturaŋ osikei wane solaine kibi aumaike, kibi yalewa eya wane kop mamaine. 
REV.21.3	Na ŋei waom metmetko ŋine don mane suwaineka bokaki sariki, iwa yale detkole, “Kaisale wane mat mo ukude ŋei eŋano wakonmaike! Eŋe baŋ ŋei eŋerop weneŋ geyake, eso ŋei eŋe baŋ eŋine ŋei okanikei. Kaisale oŋom eŋerop weneŋ geyake, so eŋe baŋ eŋane Kaisale okaniyake. 
REV.21.4	Eŋe eŋane deene dokune korop baŋ ratokki ari wareyake, paki mo yewao qeqe seuseu yemo mane mi baŋ payake, so wet borik so aro me wikile mane mi baŋ payake. Ŋo kinekine sogine yemo, mo siuke, mida lele ari wareyake.”
REV.21.5	Pakiso ŋei waom metmetko metke, ŋei oŋo rake, “Na ukude yeye kinekine mo korop maulukewe, musele okan waremaike!” Eŋe yale ra more koso nolale rake, “Ge qenom, don iwa mo welekatne, ŋei koropŋo maine detlukkaikei.” 
REV.21.6	Yale raki paki koso nolale rake, “Kine kine iwa mo korop wakon waremaike! Na gege togon wane numa alakan so ŋado kito kito, kiye kiyekine so qoi qoine. Mane eŋe doku wane seukki, na gege doku deino ŋine ore lewine midaine manbe neyake. 
REV.21.7	Mane eŋe togole mage iwa yuwangi paki, naŋano ŋine kinekine iwa ma more welaine leleyake, pakimo noŋo baŋ eŋane Kaisale okangale, eso oŋo naŋane giponne okaniyake. 
REV.21.8	Ŋo ŋei kaetenerop, donene main qein rara, balip matiwan, mali malip midaine, ŋei matali onbi seuseuk, bailalaŋ, suŋa qare mama, so alaŋ lopio meŋenka meŋenka, so isi don rara, ŋei korop yewa eŋane mat urum ene yemo gerep namuŋgo wesi gerepŋo ze more akolak akolak qe luŋ wauluŋ kito pamaike, yewao kesikei wane raraine, yewaŋo seuseu atak etke lelemaike.”
REV.21.9	Aŋelo 7 eŋane keuwo ŋine mane, eŋe lase mane mageke, eyamo kakarauk zaleine 7, eyaŋo watke metke, kakarauk qoi qoine. Oŋo naŋano sari more iwa yale nolatke, “Sarinom, noŋo ŋerep mane sikanganbe, lama medeunane ŋanomine.” 
REV.21.10	Yale raki Asuŋo wetne maingeki, aŋeloŋo neu ari more, bonaga mane kiroroine, eya wane pupulukino biranange, pakiso Yerusalem Mat Kobekine qeli kotino Kaisale wano ŋine ketki, sikannangi kakole, yemo iwa yale, 
REV.21.11	Kaisale wane kibi qelaŋan eyaŋo rokopkeki, wagi wagine sutke pake. Pakimo mat eya wane qelaŋaneŋo yemo wesi mane lewine suwaineŋo qelaŋangi, kiliŋin walaŋan okan maike, zaspa wesi yale, qilaune kilitik, kilu kilutne, wikin yale. 
REV.21.12	Mat eya wane sen yemo kakapa so kiroroine, weti manerop wawaine, madetine 12, so aŋelo 12, edo madet 12 eya wane ware wareine okora arimami. Madet kutno eyamo Israel magu 12 eŋane eŋetene qeu pa arimaike. 
REV.21.13	Madet karewe kareweŋo mat wazaino okora arimaike, madet karewe kepe deine sasaino oken okoramami, madet karewe rai woken okoramami, madet karewe yawara oken okoramami, madet karewe kepe deine ketmaike oken okoramami. 
REV.21.14	Mat wane senba eyamo wesi 12, eya wane kutno mamaine, pakimo lama medeunane aposel koune 12, eŋane eŋetene wesi wa eya wane kutno qeqine. 
REV.21.15	Aŋelo don nolatke, eŋe rokop mot mot qesi mane golŋo mamaine, ma okorake, mat wane rokoune, madetinane, so seninane mosiyakane. 
REV.21.16	Mat eya ugurukine etke so etke, kiroineine so patine eŋe rokop wekuka. Aŋelo eŋe rokop motmot qesiineŋo mat suwaine eya rokoune motke. Motki kiroine 2,400 kilomita. Kiroine, patine so senba kiroine eya wane rokoune motki, rokop wekuka okange. 
REV.21.17	Aŋelo eŋe mat wane senko ŋine wamaike, eya yaleka rokop motki, 60 mita okange. Ŋeiŋo rokop mot okanmami, yalewaka aŋeloŋo mage more rokop motke. 
REV.21.18	Mat wane senba eyamo wesi wikin yale qilaune weneŋ eyaŋoka mamaine. Ŋo mat eŋine yemo goli qelaŋanerop yewaŋo mamainane, wikin yale oŋalilikine weneŋ. 
REV.21.19	Mat suwainane senane bosiŋine, eya yemo wesi kinekine lewine suwaineŋo qoli qoline eyaŋo kibi mamaine. Naba 1, mat suwainane sen wane nago nagon bosiŋ eyamo wesi zaspa wikin yale oŋalilikine weneŋ, eyaŋo mamaine. Naba 2, eyamo wesi buyeka sapaiya, eyaŋo mamaine. Naba 3, eyamo wesi libeka aget, eyaŋo mamaine. Naba 4, eyamo wesi kizenka, emeral eyaŋo mamaine. 
REV.21.20	Naba 5, eyamo wesi weŋemka so libeka sadonikis, eyaŋo mamaine. Naba 6, eyamo wesi weŋemka koniliyan, eyaŋo mamaine. Naba 7, eyamo wesi takuka krisolait, eyaŋo mamaine. Naba 8, eyamo wesi wisika wisika wako wakoine, beril, eyaŋo mamaine. Naba 9, eyamo wesi takuka mup muwine topas, eyaŋo mamaine. Naba 10, eyamo wesi wisika wisika so takuka kotino kotino, krisopres, eyaŋo mamaine. Naba 11, eyamo wesi buyeka ŋasu ŋasuŋine weneŋ haiyasin, eyaŋo mamaine. Naba 12, eyamo wesi gidaka ametis, eyaŋo mamaine. 
REV.21.21	Madet suwaine 12, eyamo kikum lewine wawaine 12, eyaŋoka mamaine. Kikum weku weku eyaŋo madet 12, eya rokopke mamaine. Mat suwainane numa nigat nigatne eyamo goli oŋalilikine weneŋ, wikin yale eyaŋoka mamaine.
REV.21.22	Na mat suwaine kotino Bakom Urum mane mi kakole, onoka wane mat suwaine eya wane Bakom Urum yemo Waom Kaisale, Zonom Welaine, so lama medeune eto urum okanmamik. 
REV.21.23	Mat suwaine yewao kepe deine me mesoŋo mi sirike qeki qelaŋaniyake. I midakaka! Kaisale eŋine kibi qelaŋanineŋo mat yewao qelaŋaniyake, ŋo lama medeuneŋo lamine okane, lawe payake. 
REV.21.24	Kepe baŋem ŋei eŋe mat eya wane qelaŋangoka gekei, so kepe baŋem kepe ware ware eŋe sisi kibi kakiyene mat eya wane qelaŋano ma arikei. 
REV.21.25	Mat suwaine eya wane madet suwaine eŋe kaiwe korop aŋago okora ariyake, eŋe mi kiyake, so mat yewao goiŋ mane mi kereyake. 
REV.21.26	Ŋei maguine maguine eŋane yeye kinekineene simile maine so sisi kibiyene lewine suwaine, eya mat suwaine yewao ma waket warekei. 
REV.21.27	Ŋo kinekine diinerop eyaŋo mat suwaine eya wane kotino mi wakesiyake, me ŋei mane tanik manik gamuinerop okaniyake, me isi don mage more, ŋei isione geyake, yalineŋo mat yewao mi wakesiyake. I midakaka. Ŋeiwa eŋetene lama medeunane, ekapko qeke pamaike, edoka weku mat suwaine eya wane kotino waket warekei.
REV.22.1	Aŋelo eŋe yaleka doku suwaine mane gege ma wakon ma wakon, wane dokuine sikannangi kakole. Eŋe tigolop magolop okane wikin yale pake, Kaisale wane ŋei waom metmet so lama medeunane ŋei waom metmet, deine eya ŋine saket sarike. 
REV.22.2	Pakiso wuwu wete ari mat suwainane numa nigatne eya wane keuno wete arike. Doku suwainane mezene nat nat, yewao gege togon wane eki okoramami. Wele atak 12 yale koma weku wane kotino qe okanmaike, meso korop 12, eya wane kotine atak weku weku qe okanmaike. So eki eya wane metine kepe baŋem ŋei maguine maguine, eŋe ne more menaŋgei. 
REV.22.3	Kine kine sowaine rop korop Kaisaleŋo kaki boriki esop kayake, tanik manik eyaŋo mat suwaine eya wane kotino mane mi paki kaikei.
REV.22.3	Kaisale wane ŋei waom metmet so lama medeunane yewaŋoka mat suwaine siti eya wane kotino payake, eso eŋine qelit ŋeikoune, eŋe bakomine kitokei. 
REV.22.4	Paki eŋine kaitine baŋ ka gekei, so eŋine eŋetine eŋane, meeno baŋ qeki payake. 
REV.22.5	Yewao goiŋ mane mi kereyake, so eŋe lam wane me kaiwe qelaŋanane mi ziage ŋaŋaekei. Eŋe Waom Kaisale oŋom eŋane kiwa so qelaŋan okane qelaŋan oniyake, so eŋe baŋ oŋom kepe ware ware so lewet okane wareki gekei, naso baŋem naso baŋem gege togon ge arikei.
REV.22.6	Pakiso aŋeloŋo nolale rake, “Don iwa korop yemo welekatne ŋei ŋerep eŋe malipka luke more so detluk kaikei. So Waom Kaisale oŋo eŋine Asuine propet ebon okanmaike, eya eŋine aŋeloine talekaki qelit ŋeikoune ŋine kinekine iwa mi azoŋgi wakoniyake, eya korop sikan onwareke.”
REV.22.7	Yesuŋo ramaike, “Detmaine! Na mo ŋinano ikop ukale! Mane eŋe ra rokop don ekap iwa wane kotino pamaike, eya dere teweke malipka bororom mageyake, eŋe wet maep so wet pesek desiyake!”
REV.22.8	Na Yohane, noŋo don iwa detkole, so masi kinekine iwa korop kawarekole. Ka detka okan warewe qoeki, aŋelo kinekine iwa sikan nanwareke, eŋane kino umi ket more, meŋen kakalane okangole. 
REV.22.9	Ŋo aŋeloŋo rawetnane rake, “Eya mi okannom! Na geŋane qelit mama kimaŋone, so geŋane kima kopŋone propet, so ŋei natne korop ekap iwa wane kotino don pa waremaike, eya dere teweke malipka gekei, eŋane kimaene. Ge Kaisale eŋineka meŋenkanom!” 
REV.22.10	Yale raki paki koso nolale rake, “Ge ra rokop don ekap iwao pa waremaike, eya motkenom sanka misuk payake, onoka wane, yeye kinekine iwa eya wane weleine korop tingo wakon wareyakane nasoine mo bomilemaike. 
REV.22.11	Eya wane ŋei mane borikine mama eŋe borikine mawe raso, maine mayake, so mane qotkoine eŋe qotkoineka gewe raso, maine geyake, so ŋei mane masi maine mamaike, eŋe masi maineka maine mayake, so mane eŋe koboboine gemaike, eŋe koboboineka maine geyake.”
REV.22.12	Yesuŋo ramaike, “Detmaine! Na mo ikopka umaile! Na turuŋinerop weneŋ ma umore, ŋei gege mageene okane ma gekoi, eya wane rokopko turuŋine ŋei bonep bonep ebonikale. 
REV.22.13	Na gege togon wane numa alakan so ŋado kito kito, kine so kutne, kiye kiyekine so qoi qoine.”
REV.22.14	Takotene sauk walakeu libe qot qoleka pamaike, eŋe wet pesek desikei. Eŋe yalineŋo, eŋe eki eya ŋine woune maine nekei, so madet suwaine yewaoka mat suwainane kotino maine wakesikei. 
REV.22.15	Ŋo mat suwainane ŋadino gekei, ŋeiwa eya yemo kasi, so suŋa qare mama, bailalaŋ ŋei, so ŋei engu matalionbi seuk okanmami, ŋeiwa lopio meŋenka okanmami, so ŋeiwa isi ŋei, aŋaeneŋo isiu paki, eya mogare ge okanmami.
REV.22.16	“Na Yesu, noŋo aŋelone talekawe, oŋo ŋinano sari more, don iwa doku tautau magu ra wakone ŋidan wareke. Na Dawit wane eki sotne, so eŋane ŋaboine. So sakoka wane serekin qelaŋane.”
REV.22.17	Asu so lama medeunane ŋanomine eto ramamik, “Sarinom!”
REV.22.17	Mane eŋe don iwa dere more yaleka rayake, “Sarinom!”
REV.22.17	Mane eŋe doku wane seuke more, iwa sarikep. Sari more, neyakane kamaikeo, eŋe doku lewine midaine, wet pesek wane neyake.
REV.22.18	Na ŋei korop ekap iwa wane kotino ra rokop don pa waremaike, eya dapore det okanikei, ŋine girem don togogole ŋidanbe detpi, ŋei mane eŋe eŋine wetko ŋine don mane kuneŋine iwao takotkeyake, eŋe Kaisaleŋo baŋ kakarauk qotkoine ekap iwaŋo ra wakonmaike, wikile eyao takotke maniyake. 
REV.22.19	Ŋo mane eŋe kisi maep ra qelaŋan ŋei eŋane ekap iwa wane kotino ra rokop don pamaike, so propet don, eya ma biraki ariyakeo, eŋe Kaisaleŋo eŋane biŋek, eki woune, so mat suwaine Kobekine, ekap iwaŋo ra wakonmaike, eya eŋe yaleka eŋe yeine baŋ oma kayake. Pakimo eŋe ŋei mane wane eki woune mi neyake, so mat suwaine kobekine yewao mi wakesiyake.
REV.22.20	Don iwa korop ra wakon waremaike, oŋo iwa yale ramaike, “Welekatne! Na mo ikopka umaile!”
REV.22.20	Weleka. Sarinom, Waom Yesu!
REV.22.21	Waom Yesu wane wet maepŋo, doku tautaune magu ŋei ŋerep korop ŋinerop papa togon paululuke pawareyake.
REV.22.21	O, Weleka!
