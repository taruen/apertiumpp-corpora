MAT.1.1	[Jesu rekoawerà akusiwa ajupa ky'y. Jesu Kiristu rekoawerà.] Ãwitõ tãmõ Tavi amyry jõvijã wasu e'eay rõmõ karamoe remẽ, a'evo ve Jesu Tavi jeapyrerà rõmõ. Tãmõ 
MAT.1.1	Amovyvytà Jesu rãmõi rerà kõ tapekuwa. 
MAT.1.2	Kejõ Aparão jeapyrerà rerà kõ:
MAT.1.2	Aparão ra'yry pè 
MAT.1.3	Ãmẽ Jutaa ra'yry kõ ojipupewarà kõ tè. Ajawyi mõrijõ erà kõ. Sera eu. Ãmõ pè, 
MAT.1.3	Ãmẽ Peresi ra'yry pè 
MAT.1.4	Ãmẽ Rão ra'yry pè 
MAT.1.5	Ãmẽ Saumõ ra'yry pè 
MAT.1.6	Ãmẽ Jese ra'yry pè 
MAT.1.6	Ãmẽ Tavi ra'yry pè 
MAT.1.7	Ãmẽ Saromão ra'yry pè 
MAT.1.8	Ãmẽ Asa ra'yry pè 
MAT.1.9	Ãmẽ Usia ra'yry pè 
MAT.1.10	Ãmẽ Esekia ra'yry pè 
MAT.1.11	Ãmẽ Josia jeapyrerà pè 
MAT.1.12	Ãmẽ Papironi taa pè weraapa kõ remẽwarà wyi amovyvytà ky'y. Kejõ:
MAT.1.12	Jekonia ra'yry pè 
MAT.1.13	Ãmẽ Soropapeu ra'yry pè 
MAT.1.14	Ãmẽ Aso ra'yry pè 
MAT.1.15	Ãmẽ Eriuti ra'yry pè 
MAT.1.16	Ãmẽ Jako ra'yry pè 
MAT.1.17	Ãmẽ Aparão jeapyrerà kõ Tavi pe'ĩ jamoirõ irõ remẽ, 14 rõmõ. Ãmõ, Tavi jeapyrerà kõ jamoirõ irõ remẽ, a'e 14 rõmõ ojeapy mijẽ kupa ajaate Papironi taa wãnà kõ weraapa kõ. Ãmẽ a'evoa remẽwarà wyi a'e 14 rõmõ ojeapy mijẽ kupa. A'e a'e kõ jeapyrerà Janejare'e Remimuurerà Janerõvijã wasu rõmõ tè ky'y.
MAT.1.18	Agyvo Jesu Kiristu oiko osaky rõmõ. Maria eu ijy rerà pè. Juse rerekwatarà tè a'e. Ajamã'ẽ Juse noerekoive remeve ipuru'a sikaepo iko Jesu rã rè. Janejare'e 'Ãg tè sikaepo omomuru'aoka okasia rupi.
MAT.1.19	Ãmẽ imẽnà rã pè ojenu a'evoa, Juse pè. [Ãmẽ ipõ Juse e'i tite oupe:
MAT.1.19	– Ãmõ kwaima'e teipõ omomuru'a vija mijã, e'i. Ajawyi a'e jẽsi toereko Maria! e'i tite oupe.]
MAT.1.19	Ajawyi noereko'ãi werekwarà rõmõ mijã. Ajamã'ẽ ivo katuay mã'ẽ tè Juse. Mira katuay tè. Ajawyi oporijauesa jẽ Maria. Nopotai omojaiwe. Ajawyi teã'ã rupi tè opoità iwyi mijã.
MAT.1.20	Ãmẽ a'evoa rè Juse ojipy'amogeta upa remẽ jakatu, py'awarà mõ Janejare'e remĩgwai yvapewarà ojimoikatu javo ijupe. Ikery pè tè ajamã'ẽ. A'e ipõ e'i Juse pè:
MAT.1.20	– Juse, Tavi jeapyrerà! Nejipy'amogeta sõ nejupa Maria puru'aa rè, e'i. Ãmõ kwaima'e rõwã omomuru'a vija, e'i ijupe. Janejare'e 'Ãg kasia rupi tè ipuru'a. Ereko jẽsi awi nererekwarà rõmõ, e'i ijupe. 
MAT.1.21	Ajaire imemy'atà kwaima'e rõmõ. Isaky remẽ Jesu eretà ijupe ãmẽ, erà pè, jane kõ wereko katutà ijaiwererà kõ wyi rewarà mõ, e'i Juse pè, ikery pè.
MAT.1.22+MAT.1.23	Karamoe remeve Janerõvijã ywete ayvu mojenuarà Jesu sakya rã rè wenone'apa oporegeta amãtejẽ. Aekwerà rupi tè isaky, “aje” taoty ijayvukwerà pè, kee e'i maekwerà pè: 
MAT.1.24	Ãmẽ Juse oke paire, omã'ẽ. “Aje” e'i Janerõvijã ywete remĩgwai yvapewarà ayvukwerà pè. Wereko Maria werekwarà rõmõ ãmẽ ky'y. 
MAT.1.25	Noikoive ee ajamã'ẽ mijã, ajaate imemy ky'y. Isaky paire, Juse weenõ. Jesu e'i erà pè.
MAT.2.1	Ãmẽ Jesu Perẽ taa pè isaky. Juteja yvy pè. Eroti Juteu kõ rõvijã wasu rõmõ ekoi remẽ jakatu sikaepo isaky.
MAT.2.1	Ãmẽ Janejare'e omojikuwaoka isakya. Ke'ĩrõwã wãnà kõ pè omojikuwaoka. Kwaray ẽma kytywarà kõ pè, jaytata kuwaparà kõ pè.
MAT.2.2	Ãmẽ e'i kupa:
MAT.2.2	– Mape põ penõvijã rã isaky upa? e'i kupa. Juteu kõ rõvijã rã? e'i kupa.
MAT.2.2	[– Manyvo pãwĩ pereko ikuwa? e'i a'e wãnà kõ.]
MAT.2.2	– Jaytata rupi orokuwa, kwaray ẽma kyty ojisa mã'ẽ rupi. A'e rupi tè orojo jõvijã rã resa imoe'e, e'i kupa.
MAT.2.3	Aepo jaa ojenu jõvijã Eroti pè ky'y. Pirujẽ Juteja yvy pewarà rõvijã tè Eroti. Aepo wenu remẽ, ojimonyi enu. Emĩgwai kõ ve ojimonyi enu, Jerusarẽ taa wãnà kõ, pirujẽ. 
MAT.2.4	Ajawyi Eroti okwai Janejare'e pè oporegeta mãe kõ rõvijã kõ imuu. Ãmõ, tãmõ Moisesi remikusiwarerà rè poromo'e mãe kõ ve okwai imuu. Uu kupa remẽ, e'i jõvijã Eroti ijupe kõ:
MAT.2.4	– Mape põ Janejare'e Remimuu rã isakytà, jõvijã wasu rã? [Moma'e e'i põ Janejare'e kareta isakya rã rè?], e'i ijupe kõ.
MAT.2.5	Ãmẽ e'i ijupe kupa:
MAT.2.5	– Perẽ taa pè isakytà, Juteja yvy pè, e'i ãmẽ ijupe kupa. Kee e'i Janejare'e ayvu mojenuarà mõ ikusiwa karamoe remẽ tijakuwa:
MAT.2.6	“Perẽ taa wãnà kõ! Juteja yvy pewarà kõ!
MAT.2.6	Tena miti teipe penena.
MAT.2.6	Ajamã'ẽ jõvijã wasu rã tè isakytà penena pè,
MAT.2.6	eupewarà kõ Rõvijã wasu rõmõ,
MAT.2.6	Isaeu kõ Rõvijã wasu rõmõ.
MAT.2.6	A'e eupewarà kõ rerekoarà rõmõ ekoità”, e'i ojikusiwa.
MAT.2.6	Aekwerà rupi orokuwa Perẽ taa pè isakytà, e'i Eroti pè kupa.
MAT.2.6	[– Hoõ, e'i jõvijã Eroti ãmẽ.
MAT.2.6	Ãmẽ ojivy oo Janejare'e ayvu kuwaparà kõ.]
MAT.2.7	Ajaire jõvijã Eroti omuu mijẽ jaytata kuwaparà kõ imogeta. Teã'ã rupi tè omogeta kõ ajamã'ẽ.
MAT.2.7	– Manyvo remẽ põ jaytata ojisa ypy? e'i ijupe kõ.
MAT.2.7	Omome'u ijupe ãmẽ kupa. [Ãmẽ Eroti ojipy'amopirai tesõ upa. Ajawyi e'i vija opy'a pè:
MAT.2.7	– Ajukaokatà jõvijã rã tojimojõvijã e'ã erekovijarerà rõmõ, e'i oupe.
MAT.2.7	Aepo ne'i jaytata kuwaparà kõ pè ajamã'ẽ.] 
MAT.2.8	Ikatusa rupi rã'ãga omogeta kõ tokuwa e'ã kupa. Ajawyi kee e'i kõrijõ tè ijupe kõ:
MAT.2.8	– Pekwa awi Perẽ taa kyty esa. Mã mè põ isaky? Pemã'ẽ ee remẽ, pemome'u ikõ ije nẽ. Ije ve aatà esa imoe'e ãmẽ, e'i rã'ãga jaytata kuwaparà kõ pè.
MAT.2.9+MAT.2.10	Ãmẽ ojisyry oo jõvijã Eroti rena pe wyi kupa ky'y. Jaytata rè omã'ẽ mijẽ kupa. Kõitokõ jypy remẽ kwaray ẽma kyty wyi oẽ remẽ, omã'ẽ ee kupa, aekwery vo omã'ẽ mijẽ ee kupa. Oryvay ee omãjã kupa. A'e rupi oo ovãe Perẽ taa pè ãmẽ kupa. 
MAT.2.11	A'e pupe oike esa ãmẽ kupa. Aje, a'e pè jõvijã rã tui upa. Ijy ipyri ve tui upa, Maria. Ãmẽ omã'ẽ jõvijã rã rè kupa remeve, ojimoenãpa'ã ipyri ojayvy imoe'e kupa. Moma'e epy wete mãe kõ ome'ẽ ijupe imoe'ea rõmõ kupa. Iteetejẽ. Kejõ. Yvy karakuri. Ãmõ, ipije mã'ẽ. Ĩsẽsu eu a'e ipije mã'ẽ mõ pè. Ãmõ, miha ysykwerà eu ãmõ ipije mã'ẽ pè. Mokopejõ ome'ẽ jõvijã rã pè kupa.
MAT.2.12	Ãmẽ ajaire ojivypa oo jaytata kuwaparà kõ ky'y. Nooi rã'ĩ jõvijã Eroti pè imomewa kupa ajamã'ẽ. Ãmõ pee rupi tè ojivy oo wena kyty kupa. Ji'ite Janejare'e remĩgwai yvapewarà mõ ojimoikatu ijupe kõ ikery pè. E'i ãmẽ ijupe kõ:
MAT.2.12	– Pejivy peo remẽ, tapeo e'ã Eroti rena kyty, e'i. Ãmõ pee rupi tè pejivy peo, e'i ijupe kõ ikery pè.
MAT.2.12	Ãmõ pee rupi tè ojivy oo ãmẽ kupa ky'y. Tyvija rupi tè omago iwyi okwa kupa.
MAT.2.13	Ãmẽ Jesu ruu a'u pè Janejare'e remĩgwai yvapewarà mõ ojisa pya ikery pè, Juse pè. Kee e'i yvapewarà ijupe:
MAT.2.13	– Kuise'ẽ ejãrãpõ'ã! Mãrãnai okwatà! Tõvijã Eroti osota kõ omurokatà Jesu sakyrerà reka ijuka! Ajawyi kuise'ẽ erojisyry amãtejẽ eraa iwyi kõ! Ijy ve erojisyry eraa! [Ke'ĩrõwã ikõ pekwa nẽ!] Ejitu yvy kyty erojava eraa! A'e pè tapepyta rã'ĩ, ajaate pejivya rã amojikuwaokatà pejẽ! e'i Janejare'e remĩgwai ijupe.
MAT.2.14	Juse “aje” e'i ãmẽ aepo e'i remẽ. Werojava kõ amãtejẽ ãmẽ. Pya tè ojisyry oo kupa, tyvija rupi tè, Ejitu yvy kyty. 
MAT.2.15	A'e pè ojimoena rã'ĩ kupa. Ãmẽ ajaire Eroti omãnõtà remẽ tè ojivy tarà mijẽ uu aekwerà kyty kupa. A'evo remẽ “aje” taoty Janejare'e ayvukwerà pè, kee e'i imojenuoka maekwerà pè: 
MAT.2.16	Ãmẽ jakatu jõvijã Eroti wãrõ jẽ tite jaytata kuwaparà kõ upa, Jerusarẽ taa pè. Wãrõ kõ ywete tite paire, e'i oupe ky'y:
MAT.2.16	– Emoripe tè sipõkõ kupa! e'i. Nonu'ãi sipõ imomewa eupe kupa! e'i oupe.
MAT.2.16	Ojimõarõay wete ãmẽ ky'y. Ajawyi sota kõ omonooka toapisi ja'y kwani kõ Perẽ taa wãnà kõ ãmẽ ky'y. Ãmõ taa miti kõ Perẽ pyri'ĩje'ẽ rupi ve ja'yry kõ wapisi kupa. Pirujẽ mõrijõ kwaray noerokwapaive mãe kõ wapisi kupa, jõvijã Eroti ayvu rupi. Jaytata kuwaparà kõ remimome'ukwerà rupi a'evo werekooka kõ. [Nokuwai mã isaky jõvijã rã mõ. Ajawyi pirujẽ wapisipaoka ja'yrerà kõ.]
MAT.2.17	A'evoa rewarà Janejare'e ayvu mojenuarà mõ karamoe remẽ omome'u amãtejẽ, Jeremia eu ijupe mã'ẽ. A'e okusiwa amãtejẽ ijãgyoa rã kõ, Perẽ taa wãnà kõ rewarà. Kee e'i amãtejẽ ikusiwa:
MAT.2.18	“Ramaa
MAT.2.18	Kee e'ità kupa: ‘Moma'e rã sõ põ janeãkarãgwerà wapisi kupa,
MAT.2.18	ãwisõ tijaneãgyoay wete’, e'i titetà kãramõ kupa.
MAT.2.18	Sa'i Rakeu jeapyrerà kõ oja'o ywetetà kãramõ, opa imemyry kõ remẽ.
MAT.2.18	‘Janemopyte'uarà oiko ipetà.
MAT.2.18	Ajamã'ẽ janeãgyoay jẽtà jaiko’, e'ità kupa”, e'i amãtejẽ [Jeremia ikusiwa] maekwerà.
MAT.2.18	Aekwerà rupi katu a'evo jiapisia Perẽ taa pè, jõvijã Eroti wapisioka ja'yrerà kõ remẽ.
MAT.2.19	Ãmẽ kãramõ omãnõ jõvijã Eroti ky'y. Omãnõ maire, Janejare'e remĩgwai yvapewarà ojimoikatu mijẽ Juse pè ikery pè, Ejitu yvy pè tui jẽ remẽ. 
MAT.2.20	E'i ijupe:
MAT.2.20	– Age'e si ja'yry erojivy eraa, ijy reve, penena Isaeu yvy kyty ky'y, e'i. Jõvijã Eroti omãnõ ky'y, e'i ijupe.
MAT.2.20	“Hoõ” e'i ãmẽ Juse. 
MAT.2.21	A'evo wereko ãmẽ. Ja'yry werojivy eraa, ijy reve. 
MAT.2.22	Perẽ taa pè nojimoenai ajamã'ẽ kupa. Ma'e rewarà mõ. Eroti ra'yrerà Akerau Juteja yvy pè ojimojõvijã mijẽ uu rekovijarerà rõmõ. Aepo jaa ojenupa Juse pè. Ajawyi okyje jẽ. Nopotai jõvijã wasu rena pyri'ĩje'ẽ ojimoena. A'evoa Janejare'e remĩgwai yvapewarà omome'u amãtejẽ ijupe ikery pè. Ajawyi ke'ĩrõwã sa'u oo, Karireja yvy kyty. 
MAT.2.23	Nasare taa pè tè oo ojimoena kupa. A'evo Janejare'e ayvu mojenuarà mõ e'ipa amãtejẽ Jesu pewarà mõ karamoe remẽ: 
MAT.3.1	Ãmẽ Jesu poromo'e ypytà remẽ, kwaima'e mõ Janejare'e ayvukwerà mojenuarà rõmõ ekoi rã'ĩ. Juwão poromojãmorĩ mã'ẽ eu ijupe. Tekoe'ãma rupi tè ekoi, Juteja yvy pè. 
MAT.3.2	Ma'e e'i imojenu ipi:
MAT.3.2	– Ke'ĩ Janejare'e ojikuwaokatà Jõvijã wasu rõmõ ky'y! e'i. [Ajawyi tapejipy'amogeta ikõ amãtejẽ peneko rè age'e nẽ.] Tapejimosĩoka peaiwererà rè. Tapejimome'u amãtejẽ Janejare'e pè peaiwererà reitypypyipaoka, e'i ijupe kõ.
MAT.3.3	Karamoe remẽ Janejare'e ayvu mojenuarà Isajasi kee e'i amãtejẽ imomewa Juwão pewarà mõ:
MAT.3.3	“Tekoe'ãma rupi ava mõ Janerõvijã ywete rewarà omojenutà erokwa.
MAT.3.3	Wayvo tesõ omojenutà. Kee e'ità:
MAT.3.3	‘Janerõvijã ywete ovãerĩ!’ e'ità.
MAT.3.3	‘Peaiwererà tapeitypypyipa amãtejẽ enoneve!’ e'ità.
MAT.3.3	‘Ãwitõ pee nikatui remẽ, jamokatu amãtejẽ imoterẽ gatu janeremiãrõ renoneve.
MAT.3.3	Ãwĩvo ve tapejipy'amokatu amãtejẽ Janerõvijã ywete renone’, e'ità”, e'i amãtejẽ maekwerà.
MAT.3.3	Aekwerà rupi katu tè Juwão ekoi.
MAT.3.4	A'e Juwão teima raawerà jimõjãgwerà tè opypy oyru rã'ãga rõmõ ipi, kameru raawerà. Oku'ayru rõmõ teima pirerà sikãgwerà opypy teve. Taparara tè Juwão o'u ipi. Ãmõ, eirà ryapirà o'u ipi. A'e kõ kõrijõ o'u ipi.
MAT.3.5	Ãmẽ jane kõ mõa'ãrõwã oo oo tekoe'ãma kyty ojimoaty ipyri ijayvu rè ojapyaka. Jerusarẽ taa wãnà kõ oo. Ãmõ, Juteja yvy wãnà kõ oo. Ãmõ, yy Jotão reme rupiwarà kõ. Wãisõ oo ojimoaty ipyri kupa. 
MAT.3.6	Kee e'i e'i ijayvu renu kupa:
MAT.3.6	– Orojimosĩoka oreaiwererà rè oroiko, e'i kupa.
MAT.3.6	Ojimome'u waiwererà kõ reitypypyipaoka Janejare'e pè ãmẽ kupa. A'evo ekoi mãe kõ Juwão omojãmorĩ ky'y. Yy Jotão pè omojãmorĩ kõ upa.
MAT.3.7	Ãmẽ uve aty wasu pytery pè ijatyray jõvijã kõ mõ. Pariseu kõ. Ãmõ, Satuseu kõ. A'e kõ uu uu ipe ojimojãmorĩokatà Juwão pè mijã. Ajamã'ẽ kee e'i Juwão ijupe kõ:
MAT.3.7	– Pejẽ! Moe voay wete peiko, pepojy ai ywete rewarà mõ. Poromoripe tesõ petekokuwavaya rã'ãga rupi peiko ipi! “Janejare'e tijanemokatu jimomorijaua rã wyi”, pejẽ ywe'e tite peupe. Ava aepo ne'i pejẽ. Janejare'e napenereko katu'ãi, nivoi peiko jẽ remẽ.
MAT.3.8	Ajawyi peaiwererà rè pejipy'amogeta rã'ĩ esa. Tapejimosĩoka peaiwererà rè. Tapejimome'u Janejare'e pè peaiwererà reitypypyipaoka. Awyje Janejare'e koty rewarà kõ rõmõ tapeiko ky'y. Ãmẽ tè pejikuwatà aje ywete Janejare'e kyty pejirova mãe kõ rõmõ peiko. 
MAT.3.9	Tapejimoe'e ywe'e tite e'ã. Kee tapejẽ e'ã: “Janejare'e nijanemomorijau'ãi, tãmõ Aparão jeapyrerà tè jane rewarà mõ. Ory teãmã janere,” tapejẽ ywe'e tite e'ã. Wayvu rupi ekoi mãe kõ rè tè Janejare'e ory ipi. Ajawyi tapejimoe'e tite e'ã tãmõ Aparão jeapyrerà kõ rõmõ, a'e pejẽ. Pemã'ẽ aã takuru kõ rè. Janejare'e opota sõ Aparão jeapyrerà rã kõ oinõ remẽ, takuru wyive oinõ kuwa, e'i. Nomowaype'ãi kuwa ijupe, e'i.
MAT.3.10	E'i jẽ Juwão:
MAT.3.10	– Janejare'e tè janemoe'yità. Ãmõgwerà weraatà opyri toiko karuaru. Ãmõ kõ ãmẽ jimomorijaua kyty tè omonotà, awyje tojimomorijau. Koo jarà vo tè Janejare'e. Ãwitõ moma'eyva'y ni'ai mã'ẽ ijarà weta jyy pupe imopopo tokaipa, ãwĩvo tary ve penereko peaiwererà wyi napepoi sõ remẽ, e'i.
MAT.3.11	E'i jẽ Juwão:
MAT.3.11	– Janejare'e Remimuu ywe'e uutà erakypy rupi, e'i. A'e sõsi e'arà kytywarà rõmõ ekoità ky'y. Ije ãmẽ emĩgwai rõmõgà tè ije aiko, e'i. Ije, yy pè kõrijõ tè poromojãmorĩ penereko, peaiwererà reitypypyia jikuwaparà rõmõ, e'i. A'e rè sõ penako'i remẽ, Janejare'e 'Ãg tẽ tesõ pepy'a pupe omoigeokatà. Ajamã'ẽ naeako'i ee mãe kõ omomorijauokatà kõrijõ tata pè, e'i. 
MAT.3.12	Ãwitõ avasi jarà mõ omowaite ã'ãigwerà ipirerà wyi ipi. Ipirerà kõ jamowaite ijapy ipi. Ã'ãigwerà ãmẽ jamoaty imokatu ipi. A'evo tary ve Janejare'e poroereko. Jane kõ ãmõgwerà wejatà opyri toiko karuaru. Ãmõgwerà omokuipe'età owyi, awyje tojimomorijau kõrijõ tata noei mã'ẽ pè tokai upa, e'i Juwão imojenu.
MAT.3.13	Jesu oposiko ypytà Janejare'e ayvu rè remẽ, Karireja yvy kyty wyi uu, yy Jotão kyty. A'e pè Juwão poromojãmorĩ upa. Jesu e'i ijupe:
MAT.3.13	– Emojãmorĩ rejupa, e'i.
MAT.3.14	Ãmẽ Juwão e'i:
MAT.3.14	– Ene kuwasi emojãmorĩ rejupa! e'i. Manyvore põ nejo nejimojãmorĩoka ije jẽ? e'i ijupe.
MAT.3.15	Ãmẽ Jesu e'i:
MAT.3.15	– Emojãmorĩ jẽsi rejupa. Janejare'e remimota rupi tè a'evo tijaiko, e'i.
MAT.3.15	“Hoõ” e'i ãmẽ Juwão ky'y. Omojãmorĩ ãmẽ. 
MAT.3.16	Ãmẽ sõsi yy pupe wyi Jesu oẽ remeve, yvag ojiovapyjavo. Ãmẽ Janejare'e 'Ãg rè omã'ẽ, owyjy uu Jesu apyte 'aryvo wapy remẽ. Ãwitõ pykau owyjy uu, a'evo 'ejẽ. 
MAT.3.17	Ãmẽ yva pe wyi Janejare'e oporegeta imuu. Kee e'i imuu:
MAT.3.17	– Era'yry tè aã, e'i. Eremiau tè. Eroryvay ee mã'ẽ tè, e'i mã'ẽ ojenu.
MAT.4.1	Ãmẽ ajaire, Janejare'e 'Ãg weraa Jesu tekoe'ãma kyty. A'e rupi Jesu ekoi rã'ĩ. A'e pè ãjãgai rõvijã wã'ã tarepe Jesu esa mijã. [Opota ipe ojimojõvijãoka Jesu pè mijã.]
MAT.4.2	A'e rupi ekoi remẽ, nojimi'ui rã'ĩ tesõ Jesu iko. 40 'arà rõmõ tesõ a'evo ekoi, ajaate nikasi tesõ amyay pè ky'y. 
MAT.4.3	Ãmẽ jakatu ãjãgai rõvijã uu Jesu rã'ã, ijamyayay tè iko remẽ. Kee e'i epe ijupe:
MAT.4.3	– Aje ywete põ Janejare'e Ra'yry tè ene? e'i rã'ãga ijupe. A'e tè ene remẽ, aã takuru kõ emono tojinõ meju rõmõ neayvukasia rupi ãmẽ, e'i epe. 
MAT.4.4	– Ãnĩ! e'i Jesu ijupe. Kee e'i itõkõ Janejare'e ayvu ojikusiwa: 
MAT.4.5	Ajaire wã'ã tarepe mijẽ ãjãgai rõvijã. Jerusarẽ taa kyty weraa Jesu. Janejare'e moe'ea retã apyterà 'aryvo werojiupi, yvate'e tesõ mã'ẽ 'aryvo. Ãmẽ a'e 'aryvo tui kupa remẽ, e'i mijẽ Jesu pè. [Janejare'e ayvu rupi katu maevo sõ tite oporegeta ky'y.]
MAT.4.6	– Haa! Aje ywete Janejare'e Ra'yry tè sõ ene remẽ, nepo kuwasi ike wyi neo, e'i rã'ãga. Neremãnõ'ãi nepo remẽ. Janejare'e nepãtavõtà tanemarama e'ã. Aepo jaa rè kee e'i itõkõ ojikusiwa Janejare'e kareta rè: 
MAT.4.7	Ãmẽ Jesu e'i ijupe:
MAT.4.7	– [Ãnĩ! Napõ'ãi neayvu rupi!] Kee e'i itõkõ Janejare'e ayvu jikusiwarerà: 
MAT.4.8	Aja paire weraa mijẽ yvytyrapyte 'aryvo. Ikujaukwerà pè weraa. A'e pè pirujẽ ojisa katu mã'ẽ tè. Tõvijã wasu rerekoa kõ rè omã'ẽ kupa. Taa kõ rè. Ãmõ, yvy kõ rè. Ãmõ, jane atyry kõ rè. Kee e'i rã'ãga ãjãgai rõvijã Jesu pè:
MAT.4.8	– Emã'ẽ gatu rã'ĩ pirujẽ erokwa. Ikatuay wete pirujẽ, e'i. 
MAT.4.9	Ãwĩ ãwĩ kõ pirujẽ ojime'ẽ ije. Ajawyi ewyry kyty tepa jẽ ãwĩ kõ age'e ky'y, e'i. Nepota põ ãwĩ ãwĩ kõ ame'ẽ ene? Nepota remẽ, ãwĩ kõ ame'ẽtà ene. Ejimoenãpa'ã rã'ĩ erovake ajawyi emoe'e. Ãmẽ tè oromonookatà ãwĩ kõ 'arà kyty tè terejimojõvijã, e'i rã'ãga ijupe.
MAT.4.10	Ãmẽ aepo e'i remẽ, Jesu e'i ijupe:
MAT.4.10	– Ãnĩ! Janejare'e ayvu jikusiwarerà itõkõ kee e'i: 
MAT.4.11	Ameve ojirova Jesu wyi oo ky'y. Aja paire Janejare'e remĩgwai yvapewarà kõ tẽ tesõ uu Jesu rè oja'a ky'y.
MAT.4.12	Ãmẽ ajaire kovenatu Eroti
MAT.4.13	Nasare taa kyty rõwã oo opyta ajamã'ẽ. Kapanão taa kyty oo ojimoena. Pãranã Karireja pyri a'e taa. Semõrõ jeapyrerà kõ pytery pè ekoi.
MAT.4.14	Janejare'e ayvukwerà mojenuarà Isajasi kee e'i amãtejẽ ikusiwa maekwerà rupi katu tè Jesu a'evo ekoi.
MAT.4.15	“Semõrõ yvy wãnà kõ! Ãmõ, Napitari yvy wãnà kõ!
MAT.4.15	Ãmõ, Karireja pãranã pijarà rupiwarà kõ!
MAT.4.15	Ãmõ, yy Jotão ovae kytywarà kõ!
MAT.4.15	Ãmõ, Karireja yvy wãnà kõ, Juteu rõwã mãe kõ!
MAT.4.15	Eayvu rè pejapyaka rã'ĩ si!
MAT.4.16	Janejare'e napekuwaive.
MAT.4.16	Tekoua e'eay rupi napekuwai peiko.
MAT.4.16	Ajawyi pãtõnusu rupi wata mãe kõ vo 'ejẽ pejẽ peiko.
MAT.4.16	Ajamã'ẽ kãramõ Janejare'e ojikuwaokatà peupe ky'y.
MAT.4.16	Okyje ai mãnõa wyi mãe kõ pè teve ojikuwaokatà.
MAT.4.16	[Wemimuu rã rupi ojikuwaokatà peupe.]
MAT.4.16	A'evo remẽ tekoua e'eay rupi peikotà ky'y.
MAT.4.16	Ãwitõ 'aryvo wata mãe kõ votà peiko ãmẽ ky'y”, e'i maekwerà.
MAT.4.16	Aekwerà rupi katu Jesu ekoi ãmẽ, ãwisõ “aje” taoty Isajasi remikusiwarerà pè age'e remẽ ky'y.
MAT.4.17	Ãmẽ Jesu Karireja yvy pè ekoi remẽ, Janejare'e ayvu rè poromotekokuwa ypy iko. Kee e'i:
MAT.4.17	– Ke'ĩ Janejare'e ojikuwaokatà Jõvijã wasu rõmõ. [Ajawyi tapejipy'amogeta ikõ amãtejẽ peneko rè age'e nẽ.] Tapejimosĩoka peaiwererà rè. Tapejimome'u amãtejẽ Janejare'e pè peaiwererà reitypypyipaoka, e'i Jesu imo'e kõ.
MAT.4.18	Ajaire Jesu opyteporo ypy wemimo'earà rã kõ, Karireja pãranã reme rupi wata iko remẽ. A'e pè kwaima'e kõ mõ wesa. Mõrijõ wesa, teke'yry revejẽ. A'e kõ pira mo'auta omomo momo ereko mãe kõ. A'evo tè iposikoa kõ ipi. Teke'yry pè Simão eu. Peturu eu teve ijupe. Ãmõ, imõmirĩ pè Aãtere eu. 
MAT.4.19	A'e kõ pè Jesu e'i:
MAT.4.19	– Ja'e tuve erupi! Poropyteporopa eremimo'earà kõ rõmõ tapeiko. Ajaire poromonookatà Janejare'e ayvukwerà tapemome'u jane kõ pè, e'i Jesu ijupe kõ.
MAT.4.20	Ameve pira mo'auta oity tepe'yte oo Jesu rupi kupa ky'y. Awyje oo upi kupa.
MAT.4.21	A'e pe wyi oo jẽ Jesu. Ãmõ kwaima'e kõ wesa mijẽ. Teke'yry, imõmirĩ reve. A'e kõ yarà pupe wapy pira mo'auta mokatu upa, uu reve. Semeneu eu tuu pè. Ta'yry teke'yry pè Tiaku eu. Imõmirĩ pè Juwão eu. A'e kõ pè teve Jesu e'i:
MAT.4.21	– Ja'e tuve erupi! e'i mijẽ.
MAT.4.22	Ameve ojisyry tepe'yte oo Jesu rupi kupa. Awyje oo kupa. Uu oity yarà pupeve oo kupa. [A'evo Jesu opyteporo ypy wemimo'earà rã kõ remẽ.]
MAT.4.23	Ajaire Karireja yvy rupi oo oo Jesu ipi. A'e rupi poromo'e Janejare'e ayvu rè jimo'ea retã kõ wyry rupi iko ipi. Janejare'e ayvu e'eay rè poromotekokuwa. Kee e'i:
MAT.4.23	– Age'e sõsi Janejare'e ojikuwatà penõvijã ywete rõmõ, penerekoa rõmõ, e'i.
MAT.4.23	Ãmõ, itekorã mãe kõ omokatupa erokwa ipi, pirujẽ.
MAT.4.24	Ke'ĩrõwãwarà kõ pè Jesu rewarà ojenu. Sirija yvy rupi ojenu, iteetejẽ taa kõ rupi. Ajawyi itekorã mãe kõ weru eru Jesu kyty imokatuoka ijupe kupa ipi. Iteetejẽ weru kupa. Ãmõ, ayay mãe kõ weru eru kupa. Ãmõ, ãjãg ojimoemija ee mãe kõ weru eru kupa. Ãmõ, omãnõ mãnõ mãe kõ. Ãmõ, nipimãrãkuwai mãe kõ. Wãi wãisõ weru eru Jesu kyty kupa ky'y. Ãmẽ Jesu omokatu kõ, pirujẽ. 
MAT.4.25	Ajawyi ijatyray tesõ oo oo Jesu rakypy rupi kupa. Kejõ oo kupa. Karireja yvy wãnà kõ. Ãmõ, Tekapori
MAT.5.1	Ãmẽ Jesu aty wasu kõ rè omã'ẽ erokwa. Ajaire omo'e ypy kõ ky'y. Yvytyry yke pè wapy imo'e kõ. Ãmẽ emimo'earà kõ uu ipyri'ĩje'ẽ ojapyaka. 
MAT.5.2	Kee e'i Jesu poromo'e:
MAT.5.3	– [Janejare'e opota katu owaray poroerekooka.] Kee pejẽ remẽ, owaray peikotà:
MAT.5.3	“Apota ipe Janejare'e remimota rupi aiko. Ajamã'ẽ evote ivo naiko kuwa'ãi”, pejẽ remẽ.
MAT.5.3	Aepo pejẽ remẽ tè kuwa Janejare'e owaray penerekotà penõvijã e'eay rõmõ penerekotà.
MAT.5.4	Ãmõ, peja'o tesõ [peaiwererà rewarà mõ] remẽ,
MAT.5.4	ãmẽ sõsi Janejare'e pemopyte'utà wemimory kõ rõmõ.
MAT.5.5	Ãmõ, Janejare'e rè penako'i penerekoarà rõmõ remẽ, owaray peikotà.
MAT.5.5	Penena emime'ẽgwerà pè peiko jẽtà ãmẽ.
MAT.5.6	Ãmõ, pepota katu Janejare'e remimota rupi ywesõ peiko remẽ,
MAT.5.6	emimory kõ rõmõ peikotà teve.
MAT.5.7	Ãmõ, poroporijauesa peiko ipi remẽ,
MAT.5.7	ãmẽ sõsi Janejare'e peporijauesa tary ve, owaray tapeiko.
MAT.5.8	Ãmõ, pepy'a katu peiko ipi remẽ,
MAT.5.8	Janejare'e rè pemã'ẽtà kãramõ ãmẽ ky'y, emimory kõ rõmõ, e'i.
MAT.5.9	Ãmõ, ojikõ'õ ojeeve mãe kõ pemojimoryoka mijẽ ojeeve remẽ,
MAT.5.9	“Eãkarã kõ tè pejẽ, evo peiko rewarà mõ”, e'ità pejẽ wemimory kõ rõmõ.
MAT.5.10	Ãmõ, Janejare'e remimota rupi peiko rewarà mõ pemomorijau kupa remẽ.
MAT.5.10	A'evo ipe remẽ tapenory jẽ peiko.
MAT.5.10	Janejare'e penereko katu jẽtà penõvijã e'eay rõmõ. Ajaate penereko karuarutà opyri wena pè. 
MAT.5.11	– Kee penereko ipe kupa remẽ, Janejare'e remimory kõ rõmõ peiko jẽtà. Penesa katu pejai erewarà mõ kupa remẽ. Ãmõ, pemomijarĩ sõ penereko erewarà mõ kupa remẽ. Ãmõ, iteetejẽ nivoi mã'ẽ omo'y teywete pene erewarà mõ kupa remẽ.
MAT.5.12	A'evo penereko ai epe kupa remẽ, tapenory jẽ kõrijõ peiko ipi. Kee jaa rè tapeja'a. Ãwitõ karamoe remẽwarà kõ omomorijau ywete Janejare'e ayvu mojenuarà kõ ipi, aekwery vo ywete penereko kupa age'e remẽ. Ajawyi tapenory jẽ peiko. Janejare'e omokatupa amãtejẽ penena rã penenone. Ikatuay wete Janejare'e penerekotà, e'i Jesu poromo'e.
MAT.5.13	Jesu poromotekokuwa jẽ. Kee e'i:
MAT.5.13	– Janejare'e reruparà mõ peiko remẽ, ikatuay wete peikotà jane kõ pè ipi. Sautu rè tè poromosã'ãgatà tapekuwa sa'u. Ãwitõ sautu eekatu ja'umã'ẽ pupe jainõ ipi remẽ. Ãwĩvo ve jane kõ pè ikatuay wete tijaiko ipi. Ajamã'ẽ sautu nomoeei sõ janeremi'õ ky'y remẽ, manyvoa rã rõmõ rõwã kuwa sautu ãmẽ. Jamomo kõrijõ kuwa imono. Japãrõ pãrõ kuwa teve i'aryvo jakwa remẽ. Ãwĩvo kuwa pejẽ, Janejare'e reruparà mõ napeikoi sõ remẽ, e'i Jesu ijupe kõ.
MAT.5.14	– Ãmõ, Janejare'e rekoa rupi peiko remẽ, poroyape mã'ẽ votà maevo sõ tite pejẽ. Penupi Janejare'e rekoa okuwatà kupa.
MAT.5.14	– Ãmõ, taa wasu vo sõ tite pejẽ. Ãwitõ taa wasu yvytyrapyte 'aryvo tui remẽ, jamã'ẽ gatu ee. Ke'ĩrõwã ojisa, ikujaukwerà pè tè tui rewarà mõ. Ãwĩvo ve pejẽ. Tapejikuwa Janejare'e koty rewarà kõ rõmõ peiko. 
MAT.5.15	“Tajikuwa e'ã”, tapejẽ tite e'ã. Nikatu'ãi kuwa ãwĩvo sõ remẽ. Ãwitõ poroyapea jamoeny remẽ, “Tojisa e'ã”, nija'ei ipi. Moma'e wyry pè rõwã jainõ ipi. Ena pè tè katu jainõ tojisa katu, toyape pirujẽ tetã wyry pè tui mãe kõ pè. Ãwĩvo ve pejẽ Janejare'e koty rewarà kõ rõmõ, tapejikuwa tè.
MAT.5.16	Ãwĩvo remẽ owaray tapeiko jane kõ pè. Janejare'e rekoa rupi peikoa rè omã'ẽtà ãmẽ kupa. Oryvaytà ãmẽ pene omãjã kupa remẽ. Kee e'ità pene omãjã kupa: “Ãwĩvo kuwasi jane! Janejare'e ayvu rupi si jaiko teve mijã!” e'ità pene omãjã kupa, e'i Jesu ijupe kõ.
MAT.5.17	Jesu e'i jẽ poromo'e:
MAT.5.17	– Karamoe remẽ itõkõ Janejare'e oporegeta tãmõ Moisesi pè tomotekokuwa janerãmõi kõ ivo tekoua rewarà rè. Wayvu mojenuarà kõ pè ve e'i. Ajawyi, “Nikasi ijayvukwerà kõ janeupe ky'y”, na'ei. “Tamoma ijayvukwerà kõ”, na'ei. Aepo javo rõwã ajo. Janejare'e ayvu rè tè ajo pemotekokuwa, tapekuwa manyvo jaa põ. 
MAT.5.18	Tapeenu katu ikõ eayvu nẽ. Janejare'e okusiwaoka wayvu ivo tekoua rewarà tãmõ Moisesi pè mã'ẽ. Ajawyi mã jẽ rõwã jamoje'otà. Nijamotee ra'y'ãi teve. Yvy oiko jẽ remẽ, ãmõ, yva oiko jẽ remẽ, emikusiwarerà ikasi jẽtà. Nopa'ãi ikasia, ajaate yvy opa remẽ, e'i. Aje ywete aepo a'e, e'i.
MAT.5.19	– Ajawyi Janejare'e ayvu ivo tekoua rewarà rupi ikõ peiko ipi nẽ, a'e pejẽ. Ãmõ kõ pè taperovijaoka teve. Ãmẽ sõsi Janejare'e orytà pene. “Aã kõ ywesõ eremĩgwai e'eay kõ rõmõ erena pè”, e'ità pejẽ. Ajamã'ẽ ayvu ivo tekoua rewarà rupi napeiko ywe'ei remẽ, Janejare'e naory'ãi pene. Peayvu rupi ãmõ kõ noiko ywe'ei ijayvu rupi remẽ teve. “Eremĩgwai e'eay” ne'i'ãi pejẽ a'evo peiko sõ remẽ. Napemoe'eoka'ãi ãmẽ. 
MAT.5.20	A'evo tãmõ Moisesi remikusiwarerà rè poromo'e mãe kõ ekoi ipi. Werovija maevo sõ tite tè kupa ipi. Ãwĩvo ve Pariseu kõ ekoi. Omovyvy ijayvukwerà kupa ipi. Ajamã'ẽ upi katu rõwã ekoi kupa. Ajawyi a'e kõ vo peiko remẽ, napeike'ãi Janejare'e pyri peiko, e'i.
MAT.5.21	Jesu e'i jẽ poromo'e:
MAT.5.21	– Peenupa itõkõ manyvo eu penãmõi kõ pè maekwerà: 
MAT.5.21	[– Õ'õ, aje. Oroenu aepo jaa, e'i kupa.]
MAT.5.22	– Ajare kee a'e teve, e'i Jesu. Tapejikõ'õ e'ã ojee, a'e pejẽ. Ipojy ai mã'ẽ tè ãwĩvoa. Ãwitõ ojimijajuka mãe kõ ipojy tè, ãwĩvo ve ojikõ'õ mã'ẽ. Ava mõ sõ janere ojikõ'õ teywete upa remẽ, jaraa tõvijã kõ po pè ime'ẽ teve rõnõ, a'e pejẽ.
MAT.5.22	– Ãmõ, poroerõarõ rã'ãga mã'ẽ ipojy ai tè. “Tekokuwa e'ã rõmõ tè rõwã ipõ neiko rõnõ!” e'i mã'ẽ. Ãmõ, “Moma'e rõmõ rõwã ene!” e'i mã'ẽ. Apijarà ywesõ ipojy ai tè. Aepo e'i mã'ẽ maevo Janejare'e omonotà tata wasu pupe tojimomorijau wasu,
MAT.5.23	– Ajawyi kee a'e a'evoa rè. Penemime'ẽ rã Janejare'e pè temiapy rena pè peraa remẽ, kee tapejẽ rã'ĩ pejipy'amogeta: “Ava põkõ amojimõarõoka age'e?” tapejẽ rã'ĩ. 
MAT.5.24	Ãmẽ, “Õ'õ! A'e sipõkõ ere ojikõ'õ age'e”, pejẽtà. A'evo sõ remẽ, “Eremime'ẽ rã taity rã'ĩ aa ajimory mijẽ ee”, tapejẽ. Ãmẽ pevãe ipyri remẽ, kee tapejẽ ijupe: “Ojimorypa katu rõmõ jaikotà ojee ky'y”, tapejẽ. Ãmẽ tè kuwa pejivy penemime'ẽ rã me'ẽ Janejare'e pè ky'y. Pejimo'ãgatutà ime'ẽ ãmẽ ky'y, e'i.
MAT.5.25	– Ãmõ, ma'e remẽ ava mõ ojikõ'õtà nere. Ajawyi uutà nereraa jõvijã kõ rovake, nivoi mã'ẽ tomo'y nere. A'evo remẽ terejimory amãtejẽ ee, jõvijã kõ pyri napevãeive remeve. A'evo remẽ tè maevo neporijauesatà. Nanereraa'ãi maevo ãmẽ ky'y, pejimorypa ojee rewarà mõ. Ajamã'ẽ napejimoryi amãtejẽ rã'ĩ sõ ojee remẽ, nereraatà neme'ẽ jõvijã kõ po pè. A'e kõ ãmẽ sota kõ po pè neme'ẽtà tanemopã'ã ky'y, e'i. 
MAT.5.26	A'evo sõ remẽ, neiko pukutà jimopã'ãga pupe. Nerejisyry'ãi a'e pupe wyi, ajaate nemoepypa katu nivoi neiko maekwerà. Aje ywete a'evotà. Ajawyi ikõ tapejimory amãtejẽ rã'ĩ ojee peiko ipi nẽ, a'e pejẽ, e'i Jesu ijupe kõ.
MAT.5.27	E'i jẽ Jesu ijupe kõ:
MAT.5.27	– Kee itõkõ tãmõ Moisesi e'i maekwerà ojenupa pejẽ: 
MAT.5.27	[– Õ'õ, oroenupa teve aepo, e'i epe kupa.]
MAT.5.28	– Ãmẽ kee a'e ve pejẽ aepo jaa rè, e'i Jesu. Ãmõ wãivĩ rè pejitupi jẽ pemãjã remẽ, nikatui ãmẽ Janejare'e pè. Pejipy'amogetaa rupi peikopa ee. 
MAT.5.29	[Ajawyi kee a'e eayvukasi rõmõ pejẽ. Pepy'a pupe tè ojinõ ypy my'aa.] Ma'e remẽ wãivĩ mõ rè pemã'ẽ remẽ, pejitupità ee. Penea pupe pemã'ẽ ee remẽ a'evotà. Ajawyi nivoi peikotà penea rewarà mõ. A'evo sõ peiko remẽ, ikatu sa'u kuwa pejieakwaro amãtejẽ. Janejare'e rekoa napejavy ywe'e'ãi tite ãmẽ. A'evo remẽ tè kuwa napeo'ãi penea jeovai revejẽ jimomorijau wasua rena kyty, a'e pejẽ.
MAT.5.30	– Ãwĩvo ve kee a'e pejẽ. Ma'e remẽ pepy'a ai rewarà mõ pepo pè nivoi peikotà. A'evo sõ peiko remẽ, ikatu sa'u kuwa pejipoeta amãtejẽ ity. Janejare'e rekoa napejavy ywe'e'ãi tite ãmẽ. A'evo remẽ tè kuwa napeo'ãi pepo revejẽ jimomorijau wasua rena kyty, e'i Jesu ijupe kõ.
MAT.5.31	Jesu e'i jẽ poromo'e:
MAT.5.31	– Kee itõkõ eu teve maekwerà: 
MAT.5.31	[– Õ'õ, aepo jaa oroenupa ve, e'i epe kupa.]
MAT.5.32	– Kee a'e aepo jaa rè, e'i Jesu ijupe kõ. Tapepoi te'ĩte e'ã ikõ penerekwarà wyi nẽ, a'e pejẽ. Ãmõ kwaima'e rè tui remẽ tè katu pepoi kuwa iwyi. Na'evoi remẽ, terepoi e'ã iwyi. [Tereau jẽ, e'i. “Ererekwarerà” ere ipe ijupe remẽ, Janejare'e pè nererekwarà rõmõ ekoi jẽ. Ajawyi] ajaire ãmõ kwaima'e wereko mijẽ sõ remẽ, Janejare'e naory'ãi ee. “Werekwarà rè rõwã ãwĩ ekoi mã'ẽ tè”, e'ità kõrijõ. Nepoi te'ĩte iwyi rewarà mõ a'evo kuwa, e'i Jesu ijupe kõ.
MAT.5.32	[ – A'evo si! e'i ãmẽ kupa.]
MAT.5.33	Ãmẽ e'i jẽ Jesu poromotekokuwa:
MAT.5.33	– Tãmõ kõ pè kee jaa ojenu mã'ẽ pekuwa teve: 
MAT.5.33	[– Õ'õ, aepo oroenu teve, e'i epe kupa.]
MAT.5.34	– Ije kee a'e teve aepo jaa 'aryvo, e'i Jesu. [Peenu katu ikõ eayvu nẽ.] Nijamovy teywetei kuwa Janejare'e rerà janeayvu mokasia rõmõ mijã. Aje ywete mã'ẽ tija'e teãmã jane kõ pè, Janejare'e pè teve. Nijamovy teywete'ãi Janejare'e rerà a'evo jaiko remẽ.
MAT.5.34	– Peporegeta peikoa rã rè remẽ, aje tapeporegeta ipi. Tapewari e'ã. Tapemovy ipe e'ã peayvu mokasia mõ. Uve mirà kõ mõ, Janejare'e rerà omovy teywete mãe kõ. Kee e'i epe wayvu mokasia rõmõ: “Aje ywete aepo a'e Janejare'e reminu rõmõ”, e'i epe. Ajamã'ẽ pejẽ aepo tapejẽ e'ã. Janejare'e rerà tapemovy teywete e'ã. Ãmõ, Janejare'e rena, yva. 
MAT.5.35	Ãmõ, ipy rena, yvy. Ãmõ, Jerusarẽ rerà tapemovy teywete e'ã teve. A'e taa ojikuwa Janejare'e Remimuurerà rena rã rõmõ, Jõvijã wasu rõmõ uu remẽ.
MAT.5.36	Ãmõ, peapira ve tapemovy teywete e'ã teve peayvu mokasia rõmõ. Kee rewarà mõ. Peapira napemotee'ãi kuwa, e'i. Isĩ remẽ, napemopijõ mijẽ'ãi kuwa. Ipijõ remẽ, napemosuky'ãi kuwa teve, e'i.
MAT.5.37	– Ajawyi kee a'e pejẽ. Aje mã'ẽ rupi kõrijõ tè tapeporegeta ipi.
MAT.5.38	E'i jẽ Jesu ijupe kõ:
MAT.5.38	– Karamoe wãnà kõ ayvukwerà itõkõ peenupa: 
MAT.5.38	[– Õ'õ, aje, orokuwa, e'i kupa.]
MAT.5.39	– Ajamã'ẽ kee a'e pejẽ. Ava mõ sõ pemoai remẽ, tapeovaja e'ã apijarerà ipi. Ma'e remẽ ava mõ uu teywete penovapete remẽ, tapeovaja e'ã ãmẽ. Tapejirova kõrijõ ikõ penova rovajarà topete teve nẽ, a'e pejẽ. 
MAT.5.40	Ãmõ, ma'e remẽ ava mõ kee e'ità neupe: “Eme'ẽ ikõ neyru ije nẽ”, e'i. “Nereme'ẽi remẽ, nivoi mã'ẽ amo'ytà nere jõvijã rovake ãmẽ”, e'ità. Aepo e'i pejẽ remẽ, “Hoõ, eraa ãmẽ”, pejẽ kõrijõ ãmẽ ijupe. “Mõrijõ eyru eraa”, pejẽ ime'ẽ ijupe. 
MAT.5.41	Ãmõ, ma'e remẽ ava mõ kee e'i peupe remẽ: “Aã erepãnakõ ipowyijay mã'ẽ emovy eraa pe'ĩ kirometuru rõmõ”, e'ità pejẽ. Aepo e'i pejẽ remẽ, “hoõ” pejẽ kõrijõ ãmẽ ijupe. “A'e kupei kyty araatà nepota remẽ. Mõrijõ kirometuru rõmõ tesõ araatà nepota remẽ”, pejẽ eraa, a'e pejẽ. 
MAT.5.42	Ãmõ, kee tapeiko teve. Ava mõ [nimoma'ei mã'ẽ], “Nemoma'e mõ eme'ẽ ije”, e'i pejẽ remẽ, “hoõ” pejẽ kõrijõ ãmẽ ijupe. “Nema'e eme'ẽ rã'ĩ ije kuise'ẽ warà mõ rã'ĩ”, e'i remẽ, “hoõ” tapejẽ kõrijõ apijarerà pè. Ãwĩvo tapeiko ipi, e'i Jesu.
MAT.5.43	E'i jẽ Jesu poromo'e:
MAT.5.43	– Kee eu mã'ẽ itõkõ peenu, karamoe wãnà kõ ayvukwerà: 
MAT.5.43	[– Õ'õ, aepo jaa oroenupa teve, e'i epe kupa.]
MAT.5.43	E'i Jesu ãmẽ:
MAT.5.44	– Ajamã'ẽ kee a'e pejẽ, e'i Jesu. Peãpã kõ ve tapeauvay, a'e pejẽ. 
MAT.5.45	A'evo peiko remẽ, pejikuwatà Papa yvapewarà ãkarã rõmõ peiko. Emã'ẽ! Kwaray Janejare'e oinõ pirujẽ jane kõ pewarà mõ tojisa. Ivo mãe kõ pè kõrijõ tè rõwã oinõ. Pirujẽ nivoi mãe kõ pè teve. Ãwĩvo ve ãmãnà omogyoka teve pirujẽ jane kõ pewarà mõ. Ivo katu mãe kõ pewarà mõ. Ãmõ, noerovijari mãe kõ pè teve. Oja'a katu Janejare'e jane kõ rè ipi. Ajawyi eruparà kõ rõmõ tapeiko.
MAT.5.46	– Penauparà kõ kõrijõ tè rõwã tapeau. Peãpã kõ teve tapeau. Penau mãe kõ kõrijõ tè peau remẽ, manyvoa rã mõ rõwã kuwa Janejare'e pemoe'e ãmẽ. Nivoi mãe kõ wau teve wauparà kõ ipi. 
MAT.5.47	Ãwĩvo ve pejimorypa kõ pè kõrijõ tè peporegeta katu ipi remẽ, ni'ei! Janejare'e rupi tekoua nokuwai mãe kõ ve tesõ ojimorypa pè oporegeta katu ipi, e'i. Ajamã'ẽ Janejare'e opota pejimory ojee, pirujẽ. Ãmẽ sõsi Janejare'e orytà pene ky'y, e'i. 
MAT.5.48	Ikatuay wete Papa yvapewarà. Owaray poroereko ipi. Ajawyi eruparà mõ tè ijãkarãgwerà kõ rõmõ tapeiko, a'e pejẽ, e'i Jesu.
MAT.6.1	Jesu poromo'e jẽ. Ivo tekoua rè oporegeta iko ky'y. Kee e'i:
MAT.6.1	– Oiko jane kõ ivo katu maevo sõ tite mãe kõ. Jane kõ rovake tè ivo maevo sõ tite kupa. Ãwĩ kõ vo tapeiko e'ã, e'i. A'evo mãe kõ poroporijauesa maevo sõ tite. Poropãtavõ rã'ãga kõrijõ tè kupa. A'evo sõ peiko remẽ, jane kõ pè kõrijõ tè pejimoe'eokatà ãmẽ. Ajamã'ẽ Janejare'e yvapewarà napemoe'e'ãi ãmẽ. “Ivo ekoi mã'ẽ tè”, ne'i'ãi peupewarà mõ ãmẽ, e'i.
MAT.6.2	Oiko ike rupi Janejare'e werovija rã'ãga mãe kõ, e'i. A'e kõ nimoma'ei mãe kõ opãtavõ rã'ãga ipi. Janejare'e ayvu rè jimo'ea retã kõ pè poroporijauesa rã'ãga kupa ipi. Ãmõ, jane kõ rovake teve.
MAT.6.3	Ajawyi a'e kõ vo tapeiko e'ã, a'e pejẽ. Aje ywete tapeporijauesa ãmõ kõ ereko ipi. Nimoma'ei mãe kõ mõ pepãtavõtà remẽ, jane kõ rovake rõwã tapepãtavõ kõ ipi. Pemoe'ea tapeãrõ e'ã. Ava mõ peporijauesa remẽ, ãwĩvoa tapemome'u e'ã teve erokwa. Ava mõ nejimorypa teipe remẽ, ajamã'ẽ tapemome'u e'ã ijupe. 
MAT.6.4	Pepy'a pè kõrijõ tè ãwĩvoa pekuwatà. Ãmõ, Janejare'e kõrijõ teve okuwatà ãwĩvoa. Ãwĩvo remẽ tè, Janejare'e ory katutà pene. Owaray penerekotà ãmẽ, e'i Jesu ijupe kõ.
MAT.6.5	Ãmẽ e'i jẽ Jesu poromo'e:
MAT.6.5	– Janejare'e pè peporegeta tarà mẽ, e'i rã'ãga mãe kõ vo tapeiko e'ã. Napeã'ã'ãi apijarerà. A'e kõ oporegeta remẽ, Janejare'e ayvu rè jimo'ea retã kõ pè tè opõ'ã oporegeta kupa ipi, jane kõ rovake. Ãmõ, pee mytery pè a'evo ekoi kupa. Opy'a pè rõwã oporegeta Janejare'e pè kupa ajamã'ẽ. Ojuru pupe tè kõrijõ tè oporegeta kupa ipi. Omoe'ea rã rè kõrijõ tè oja'a wyi a'evo ekoi kupa ipi. Omoe'eawerà opyypa wepykwerà rõmõ ãmẽ kupa ky'y. Nomoe'e kõ'ãi ãmẽ Janejare'e. Aje ywete aepo a'e pejẽ.
MAT.6.6	Tãwĩvo e'ã ikõ pejẽ ãmẽ nẽ.
MAT.6.6	– Janejare'e pè peporegetatà remẽ, penetã wyry pè tè ikõ tapejiovapy peporegeta ijupe ipi nẽ. Jane kõ rovake rõwã. Ãmẽ sõsi Janejare'e kõrijõ tè omã'ẽtà pene. Wenu katutà peporegeta ãmẽ ky'y. Owa katutà penerekoa a'evo peikoa repy rõmõ ãmẽ. 
MAT.6.7	Janejare'e rupi tekoua nokuwai mãe kõ oporegeta rã'ãga ijupe remẽ, nojipy'amogetai 'ete ee kupa ipi. Opy'a pè noporegetai kupa. Oporegeta pukuay teywete ojuru pupe kupa. “Maevo Janejare'e orytà eayvu rè, aporegeta puku ijupe remẽ”, e'i tite oupe kupa ipi. Ãwĩvo Janejare'e rupi tekoua nokuwai mãe kõ ekoi ipi. 
MAT.6.8	Ta'evo e'ã ikõ pejẽ nẽ. Okuwa katupa teãmã Janejare'e pepy'a pewarà, peporegeta e'ãve. Okuwapa ve peporijau ee mãe rã kõ.
MAT.6.9	– Ajawyi peporegeta Janejare'e pè remẽ, kee tapejẽ ipi:
MAT.6.9	“Papa, yvapewarà, pirujẽ jane kõ tanemoe'e nemomojy ipi. [Ene ywesõ neayvukasiay wete mã'ẽ rõmõ neiko.]
MAT.6.9	Jo'arà kytywarà tè ene. Ãmõ, ivo katuay teãmã mã'ẽ tè ene.
MAT.6.10	Pirujẽ jane kõ tanemoẽoka o'arà kyty. ‘Janejare'e rõmõ'ĩte Janerõvijã rõmõ ekoi’, te'i neupewarà mõ kupa.
MAT.6.10	Ãmõ, neremimota rupi katu toroiko.
MAT.6.10	Ãwitõ neremĩgwai yvapewarà kõ neremimota rupi katu tè ekoi ipi, tãwĩvo oroiko.
MAT.6.11	Oreremi'õ rã eesaoka oreupe kõ'ẽ jawe jawe ipi.
MAT.6.12	Oroitypypyipaoka oreaiwererà neupe remẽ, ‘awyjepa’ ere oreaiwererà pè.
MAT.6.12	Ãwitõ ‘awyjepa’ oro'e oremoaiarà kõ pè, tãwĩvo ve ere oreupe.
MAT.6.13	Nivoi tekoua rè orojitupi tite oroiko remẽ,
MAT.6.13	oremokasi jẽ rejupa, ivo tekoua rupi toroiko jẽ.
MAT.6.13	Orerã'ãa pè remẽ teve oremokasi jẽ rejupa,
MAT.6.13	‘aje ipõ’ toro'e tite e'ã nivoi mã'ẽ rõvijã pè.
MAT.6.13	(Ene ywesõ Jõvijã wasu rõmõ neiko. Ene ywesõ nekasiay wete mã'ẽ rõmõ neiko. Ene ywesõ temimoe'e rõmõ neiko.)”
MAT.6.13	Aepo tapejẽ Janejare'e pè, peporegeta ijupe remẽ.
MAT.6.14	E'i jẽ Jesu jane kõ pè:
MAT.6.14	– Koivo kõ pemoai remẽ, “awyjepa” pejẽ kõrijõ ijupe kõ. Tapejimoearai kõrijõ ãmẽ pemoaiawerà wyi. Ãwĩvo peiko remẽ, ãmẽ sõsi Janejare'e yvapewarà ojimoearai tevetà peaiwererà wyi. Noja'a'ãi aekwerà rè ky'y. [Napemomorijau'ãi teve eewarà mõ.] 
MAT.6.15	Ajamã'ẽ “awyjepa” napejẽi sõ remẽ, Papa yvapewarà aepo ne'i'ãi teve peaiwererà pè. Omo'y jẽtà pene, e'i Jesu ijupe kõ.
MAT.6.16	Ãmẽ Jesu e'i jẽ poromo'e:
MAT.6.16	– Juteu poromo'e mãe kõ nojimi'ui rã'ĩ rã'ãga iko Janejare'e pè oporegeta kupa remẽ ipi. Jane kõ rovake tè a'evo ekoi kupa ajamã'ẽ. Kee e'i jane kõ rovake kupa. Ijãgyoay rã'ãga ojimi'u e'ãa rè kupa. Nojimogãtarõi rupi ekoi kupa. Nojawykyi teve kupa. Ojaparity rã'ãga kõrijõ kupa. Jane kõ rovake tè a'evo kupa ajamã'ẽ, “temoe'e kupa”, e'i tite kupa rewarà mõ. Ajawyi Janejare'e nomoe'e kõ'ãi kãramõ. Opyypa wepykwerà ike yvy pè kupa. Aje ywete aepo a'e.
MAT.6.17	– Pejẽ ãmẽ, a'e kõ vo tapeiko e'ã, a'e pejẽ. Aje tapejimi'u e'ã Janejare'e pè peporegetatà remẽ. Kee tapeiko. Tapejaparity e'ã. Tapejimogãtarõ gatu jome teve. Tapejiovakusu katu teve, e'i. 
MAT.6.18	Ãwĩvo remẽ, ãmõ kõ pè nojikuwa'ãi napejimi'ui rã'ĩ peiko remẽ. Pejẽ kõrijõ tè pekuwatà. Ãmõ, Janejare'e ãwĩvoa okuwatà. Ãwĩvo peiko remẽ, ãmẽ sõsi Janejare'e oryvaytà pene ky'y, e'i.
MAT.6.19	E'i jẽ Jesu:
MAT.6.19	– Kee a'e teve pejẽ. Tapeja'a ywete e'ã ikõ pema'e kõ moatya rè penako'i ipi nẽ, a'e pejẽ. Opatà mã'ẽ tè moma'e ike yvy rupiwarà. Kupi'ĩ omopupupatà mã'ẽ tè. Ijupatà mã'ẽ tè. Ãmõ, imona mã'ẽ weraapatà mã'ẽ teve.
MAT.6.20	Ajamã'ẽ Janejare'e rena pè peiko karuarua rã rè ywesõ peja'a remẽ, a'e sõsi nopa'ãi. Kupi'ĩ nomopupupa'ãi imoai. Niju'ãi teve. Ãmõ, imona mã'ẽ manyvo ne'i'ãi peiko karuarua rã rè omona rõmõ.
MAT.6.21	Omoma'e moatya rè ywesõ oja'a mã'ẽ noja'ai Janejare'e remimota rè ãmẽ. Aje emimota rè ywesõ tapeja'a. Ãmõ, ipyri peikoa rã rè ywesõ tapeja'a, e'i Jesu ijupe kõ.
MAT.6.22	Jesu poromo'e jẽ. Kee e'i:
MAT.6.22	– Aje Janejare'e remimota rè ywesõ tijaiko ipi. A'evo jaiko remẽ, eapyo katu mã'ẽ vo 'ejẽ jaiko. Emimota janeroupa janerereko. Ãwitõ janerea ikatu remẽ, oyape katu janepirà rupi ipi. Ãwĩvo 'ejẽ Janejare'e remimota janeroupa remẽ. 
MAT.6.23	Na'evoi Janejare'e remimota rè noja'ai mã'ẽ. Naeapyoi mã'ẽ vo 'ejẽ ekoi. Pãtõmimi pupe tui mã'ẽ vo 'ejẽ ekoi. Nikatu miti'ãi ãmẽ ijupe. A'evo tapeiko e'ã ajawyi, a'e pejẽ, e'i Jesu ijupe kõ.
MAT.6.24	E'i jẽ Jesu:
MAT.6.24	– Pe'ĩte jamojõvijã jane'arà kytywarà rõmõ ipi. Mõrijõ jamojõvijã remẽ, nivo'ãi ãmẽ. Ãmõ janerõvijã ywesõ jaautà ãmõ janerõvijã wyi ãmẽ. Pe'ĩte jarovija katutà ijayvu mã'ẽ. A'e ayvu rupi tè jaikotà ãmẽ ky'y. Ãmõ ayvu nijarovija'ãi ãmẽ. Ãwĩvo ve pema'e rè ywesõ peja'a Janejare'e wyi remẽ, Janejare'e napemoe'e'ãi ãmẽ. Ajawyi pe'ĩte tapemoe'e penõvijã rõmõ. Janejare'e tè a'e, e'i Jesu poromo'e.
MAT.6.25	– Ajawyi kee a'e pejẽ. Tapejimopirai e'ã pepirà rè, penemi'õ rã rè, ãmõ, peyru rã rè. Ajawyi, “Moma'e põ a'utà kãramõ? Moma'e põ apypytà?” tapejẽ e'ã peiko ky'y. Janejare'e rupi tekoua rè ywesõ tapeja'a peiko. [Janejare'e tè oja'a katu janere ipi. Janerereko katua okuwa teãmã.] Ajawyi tapejimopirai e'ã, a'e pejẽ.
MAT.6.26	– Pemã'ẽ gatu rã'ĩ wyra kõ reko rè. Nojimopirai wemi'õ rè kupa ipi. Nikooi teve ipe kupa ipi. Wemi'õ rã mõ nomoaty amãtejẽi ipi. Ajamã'ẽ Papa yvapewarà oja'a katu ee kõ ipi. Omoigooka emi'õ rã kõ ijupe kõ ipi. A'e kõ rè oja'a katu remẽ, tysi tõ pene oja'a katutà tè penereko. Pene ywesõ okãte'ã teve iko ipi.
MAT.6.27	– Ãwĩvo ve tapejimopirai e'ã pemãnõa rã rè. A'evo ipe peiko remẽ, pemãnõ jẽtà kãramõ. Manyvo napejẽ'ãi peiko puku rõmõ, e'i Jesu.
MAT.6.28	– [Ãwĩvo ve tapejimopirai e'ã penemipypy rã rè. Janejare'e okuwa katupa janererekoa rã ipi.] Ka'a potyry rè pemã'ẽ. Noposikoi epe oyru reinõa rè ipi, e'i. Oyru rã rè nojimopirai teve ipi, e'i. Ajamã'ẽ ikatuay jẽ ipi. Janejare'e oja'a teãmã ee kõ ta'evo, e'i. 
MAT.6.29	Emã'ẽ. Karamoe remẽ tãmõ Saromão imoma'e ywete mã'ẽ teipe. Tyru e'eay jarà teipe. Ajamã'ẽ ka'a potyry ywesõ ikatuay wete Saromão ryru e'eay epy wete mã'ẽ wyi. Ãwĩvo aje ywete Janejare'e oja'a katutà pene teve.
MAT.6.30	– Aje ywe'e nija'ei ka'a kykyrerà kõ pè ipi. Jamopapai tepe'yte tosinĩ tokai ipi. Ajamã'ẽ Janejare'e ikatuay omoigooka kõ ipi. Oja'a katu ee kõ ipi. A'e rè oja'a katu remẽ, tysi tõ pene oja'atà tè. Ajawyi penemipypy rã rè tapejimo'eai e'ã peiko. Janejare'e rè kuwasi penako'i peiko. 
MAT.6.31	Ajawyi tapejipy'amopirai e'ã peikoa rã rè, a'e pejẽ. “Moma'e põ kovi a'utà?” tapejẽ e'ã. “Mape wyi põ ekamisa rã apyytà?” tapejẽ e'ã peiko. “Naiko'ãi eremi'õ rã. Naiko'ãi e'ywa rã kovi”, tapejẽ tite e'ã. 
MAT.6.32	Janejare'e rupi tekoua nokuwai mãe kõ tè aepo e'i ipi. Ajamã'ẽ Papa yvapewarà okuwa amãtejẽ peporijau ee mãe rã kõ, e'i. 
MAT.6.33	Janejare'e rè ywesõ tapeja'a penõvijã ywete rõmõ. “Emimota rupi katu taiko”, tapejẽ peporegeta peiko. Ipy'a rupi katu tapeiko. A'evo peiko remẽ, oja'a katutà ãmẽ pene ipi, e'i. 
MAT.6.34	Ajawyi koviwarà rã rè tapejipy'amopirai e'ã, a'e pejẽ. Age'ewarà rè kõrijõ tè tapeja'a. Janejare'e kõ'ẽ jawe jawe penereko katu ipi. Ajawyi penemikuwa e'ã tapeapyrasa e'ã, e'i Jesu imo'e kõ.
MAT.7.1	E'i jẽ Jesu poromo'e:
MAT.7.1	– [Janejare'e rõmõ'ĩte ivo janereko omosã'ãga esa mã'ẽ. Ajawyi kee a'e pejẽ.] Koivo kõ reko tapemosã'ãga e'ã iko ipi nẽ. Ãmẽ tè peneko nomosã'ãga'ãi ãmõ kõ ipi. 
MAT.7.2	Ãwitõ ãmõ kõ pereko, ãwĩvo ve Janejare'e penerekotà kãramõ.
MAT.7.3	Manyvore põ peaiwererà rè jẽsi napejimo'eai peiko? Moma'e rã põ koivo kõ aiwererà règà pejimo'eai? Peaiwererà rè ypy kuwasi pejimo'eai itypypyi! Tea rè tè poromosã'ãgatà pemotekokuwa rõmõ. Manyvore põ koivo rea pè yvy oo remẽ, “Taekyi nerea pe wyi”, pejẽ? Ajamã'ẽ penea pupe yvy mitirõwã mã'ẽ oo remẽ, napejimo'eai. Penea rè ypy kuwasi pejimo'eai mijã. Manyvore põ a'evo peiko? 
MAT.7.4+MAT.7.5	Yvy oo janerea pupe remẽ, nijamã'ẽi ipi. Nojisai. Ajawyi aje si yvy oo koivo rea pè remẽ, “Eeru nerea taky'a'o. Yvy taekyi ene”, pejẽ kuwa põ koivo pè? Ãnĩ! Mokoi ivoa rã'ãga mãe kõ. Ajawyi penea rè ypy pejimo'eai. Aja paire tè koivo rea rè tapejimo'eai ipi. Ãmẽ tè peneapyo katutà iky'a'oa rè ãmẽ. Ãwĩvo ve peaiwererà peitypa remẽ tè kuwa koivo kõ aiwererà rè pemo'eai kuwa, e'i Jesu ijupe kõ.
MAT.7.6	E'i jẽ Jesu poromo'e:
MAT.7.6	– Janejare'e omojikuwaoka pejẽ mã'ẽ tapemome'u e'ã noenu tari mãe kõ pè, jawarà vo 'ejẽ ekoi kupa rewarà mõ. Ajawyi noenu tari Janejare'e ayvu kupa. Nojimotekokuwaoka'ãi ijupe. A'evo ve karakuri moeta jame'ẽ sõ tajausĩ pè remẽ, opãrõma kõrijõ tè kuwa i'aryvo, nokuwai epy wete mã'ẽ tè rewarà mõ. A'evo 'ejẽ noenu tari mãe kõ. Janejare'e rupi tekoua pè “epy wete mã'ẽ” ne'i kupa, e'i Jesu ijupe kõ.
MAT.7.7	E'i jẽ Jesu poromo'e:
MAT.7.7	– [Janejare'e oja'a katu janere ipi. Ajawyi moma'e rè peporijau remẽ, tapeporanu ijupe ãmẽ.] Peporanu ee maekwerà ome'ẽtà peupe ãmẽ. Moma'e mõ peeka eka sõ tite iwyi remẽ, penemiekakwerà wesaokatà peupe. Ãmõ, ãwitõ tetã rovapyka pemotãtã remẽ, ajaire ijarà oovapyjavotà pejẽ, ãwĩvotà penereko. 
MAT.7.8	Kee rewarà mõ. Ava mõ, “Ema'e rè eporijau mã'ẽ eme'ẽoka ije”, e'i sõ Janejare'e pè remẽ, aje ome'ẽtà aekwerà ijupe. Ãmẽ ava mõ, “Aeka tite sipõ ema'e rè eporijau mã'ẽ”, e'i sõ ijupe remẽ, aje wesaokatà ijupe. Ava mõ, “Papa, epãtavõ rejupa”, e'i remẽ, aje ywete Janejare'e opãtavõtà. Oja'a katu janere ipi, e'i.
MAT.7.9	– Jane janeãkarãgwerà kõ rè jaja'a katu ipi. Tysi tõ Janejare'e oja'a katutà tè janere. Ma'e. Pena'yry mõ, “Papa, meju apota”, e'i sõ remẽ, takuru peme'ẽ kuwa põkõ ijupe to'u? Ãnĩ! Meju tè peme'ẽ kuwa ijupe. 
MAT.7.10	Ãwĩvo ve, “Papa, eamyay, pira ajuwei”, e'i sõ remẽ, moe peme'ẽ kuwa põkõ ijupe to'u? Ãnĩ! Pira tè peme'ẽ kuwa ijupe. 
MAT.7.11	Emã'ẽ pejẽ. Peja'a katu jẽ peãkarã kõ rè ipi, ãwisõ nivoi mãe kõ teipe pejẽ remẽ. Tysi tõ Papa yvapewarà. Moma'e ikatuay mã'ẽ tẽ tesõ ome'ẽtà joupe, japoranu ijupe remẽ. 
MAT.7.12	A'evo ve, ãwitõ pepota koivo kõ penereko katu ipi, ãwĩvo ve ikõ pereko katu kõ ipi nẽ. A'evo peiko remẽ, aje Janejare'e ayvu Tãmõ Moisesi pè okusiwaoka maekwerà rupi katu peikotà, e'i. Ãmõ, wayvu mojenuarà kõ pè okusiwaoka maekwerà rupi katu teve peikotà, e'i Jesu ijupe kõ.
MAT.7.13+MAT.7.14	E'i jẽ Jesu poromo'e:
MAT.7.13+MAT.7.14	– Janejare'e rape rupi tè tapeo. Janejare'e rape jinõga e'e tè nojisa ywe'ei mã'ẽ rupi oo. [Ajawyi kejõ kejõgà jane kõ oo upi. Ajamã'ẽ pee e'e tè a'e.] Ajawyi aty wasu kõ rupi tapeo tite e'ã, a'e pejẽ. Jimomorijau wasua rena kyty tè sikaepo oo ywe'e tite kupa. [“Ikatuay wete janerape”, e'i ywe'e tite kupa. “Ojisa katu janerape rã ky'y. Niwaype'ãi peo upi”, e'i tite kupa.] A'e kõ rupi ikõ tapeo e'ã ajamã'ẽ nẽ, e'i. Waypea mã'ẽ rupi kõrijõ tè ikõ tapeo nẽ, e'i. Ãmẽ sõsi Janejare'e rena pè pevãetà peiko karuaru, e'i Jesu ijupe kõ.
MAT.7.15	E'i jẽ Jesu:
MAT.7.15	– Tapejireko katu ikõ Janejare'e ayvu rè poromo'e rã'ãga mãe kõ wyi nẽ, e'i. A'e kõ kee e'i: “Janejare'e ayvu mojenuarà tè ije”, e'i kupa. Ajamã'ẽ ojimowari tè aepo javo jane kõ pè kupa. Ipojy ai ywete mãe kõ tè ãwĩ kõ. Nopotari peo Janejare'e rena pè kupa. Ajawyi tapejireko katu iwyi kõ ikenẽ, a'e pejẽ. 
MAT.7.16	[Pemã'ẽ gatu a'evo ekoi kupa remẽ. Weko ai kõ rupi ojikuwa kupa.] Ãwitõ moma'eyva'y o'akwerà rupi tè ojikuwa, ãwĩvo. Ma'e. Moma'eyva e'eay jajuwei remẽ, i'y kyty tè jaatà ipo'o iwa. Ava noo'ãi joõ'y kyty tè moma'eyva e'eay po'o iwa. Ojikuwa teãmã ja'u e'ãte a'e. Yvyra'a'y rè tè i'akwerà mõ jaesa kuwa ipi. Ãwĩvo ve jane kõ ojikuwa, e'i.
MAT.7.17	– Moma'eyva rè tè poromosã'ãgatà tapekuwa sa'u. Kee a'e. Moma'eyva'y ikatuay mã'ẽ i'a katu ipi. E'ẽ gatu ipi. Moma'eyva'y nikatui mã'ẽ ãmẽ ni'a katui ipi. Iro i'akwerà ipi.
MAT.7.18	Temitã ikatu remẽ, ni'ai nikatui mã'ẽ rõmõ ipi. Ãwĩvo ve moma'eyva'y nikatui remẽ, ni'ai ikatu mã'ẽ rõmõ ipi. Nikatui mã'ẽ rõmõ kõrijõ tè i'a. I'akwerà weru o'y ipi. 
MAT.7.19	Ajawyi jaeta kõrijõtà imomo tokaipa ipi. Moma'eyva'y ikatu mã'ẽ nijamopai ipi, i'a katuay ipi rewarà mõ, e'i.
MAT.7.20	Ãwitõ pekuwa moma'eyva nikatui mã'ẽ i'akwerà rupi, ãwĩvo ve Janejare'e ayvu mojenuarà rã'ãga kõ pekuwatà nivoi ekoi mã'ẽ rupi, iposikoa ai kõ rupi, e'i. Ajawyi tapejireko katu iwyi kõ, a'e pejẽ, e'i Jesu.
MAT.7.21	E'i jẽ Jesu poromo'e:
MAT.7.21	– Ava mõ, “Erõvijã ywete Jesu”, e'i eupewarà mõ remẽ, Papa remimota rupi toiko ajawyi. A'evo mã'ẽ sõsi Papa omoẽokatà o'arà kyty. Ajamã'ẽ ava mõ Papa remimota rupi rõwã ekoi remẽ, Papa nomoẽoka'ãi o'arà kyty ipi. Ajawyi noo'ãi ipyri oiko karuaru, e'i. 
MAT.7.22	Poromoe'yia 'arà mẽ, ijatyraytà mirà kõ kee e'i tarepe ije: “Erõvijã, Janejare'e ayvu oromojenu jenu erokwa neayvu rupi maekwerà teve ore ipi!” e'i titetà. “Ãjãg kõ oromoẽ teve neayvu rupi jane kõ pupe wyi maekwerà teve ore ipi!” e'i tite tary ve ije. Ãmõ, “Mãrãnà jikuwa e'ã oroinõ jane kõ rovake neayvu rupi maekwerà teve ore ipi!” e'i titetà ije kupa. Ojimoe'e ipetà aepo javo kupa. 
MAT.7.23	Ãmẽ sõsi kee a'età a'e kõ pè: “Ije noporokuwai. Papa remimota rupi napeikoi maekwerà tè pejẽ”, a'età. “Nivoi mãe kõ tè pejẽ! Ajawyi pejisyry ewyi peo!” a'e kõrijõtà ijupe kõ ãmẽ, e'i.
MAT.7.24	E'i jẽ Jesu poromo'e:
MAT.7.24	– [Ajawyi kee a'e pejẽ. Peenu katu eayvu erovija ajawyi.] Ava mõ eayvu wenu katu erovija mã'ẽ a'evo ve tetã reinõgarà otekokuwavay mã'ẽ. A'e weka katu rã'ĩ tetã rena rã ikatu mã'ẽ, yvy ãtã gatu mã'ẽ. Ãmẽ wesa ena rã remẽ, a'e pè kõrijõ tè tetã oinõtà. Wakari'y kõ omõ'ãgãtãay, a'e i'ãma. 
MAT.7.25	Ajaire tetã nokuta'ãi ijyvytu ai remẽ. Ãmãnusu oky ipe remẽ, nomopypyru'ãi teve eraa, yy apo wasu okwa ipe remẽ. Ãtã gatu oinõ, ajawyi, e'i. Ãwĩvo ve eayvu werovija e'e mãe kõ, e'i.
MAT.7.26	– Ãmẽ eayvu noenu tari mã'ẽ, a'evo ve tetã reinõgarà notekokuwai mã'ẽ. A'e noeka rã'ĩ tetã rena rã ikatu mã'ẽ. Oinõ te'ĩte tetã. Aje ipe sõ omõ'ã wakari'y mijã. Nomõ'ãmãtãi teve. Noypymotutui. 
MAT.7.27	Ajaire ãmãnusu oky. Yy tãnẽ. Ijyvytu ai remẽ, omopypyrutà ity, wakari'y nomõ'ãmãtãi rewarà mõ. Ajawyi otuità yy etã mopypyru eraa. A'evotà eayvu noerovijai mãe kõ, e'i. Notekokuwa ywe'ei tite. Ajawyi noerovija ywe'ei tite eayvu, e'i Jesu poromo'e.
MAT.7.28	Awyjepatà rã'ĩ Jesu aty wasu mo'ea rè ky'y, [yvytyry yke pè wapy poromo'e remẽ]. Omoãgyo kõ tesõ aepo wenu kupa remẽ.
MAT.7.28	– Haa! A'evo sipõ! e'i enu kupa. 
MAT.7.29	Ãwĩ ywesõ otekokuwavay Janejare'e ayvu rè poromo'e. Nãwĩvoi tãmõ Moisesi remikusiwarerà rè poromo'e mãe kõ poromo'e remẽ! Jesu ywesõ otekokuwavay iwyi kõ! e'i kupa.
MAT.8.1	Ãmẽ ajaire Jesu owyjy yvytyry re wyi. Ãmẽ aty wasu ve oo upi. 
MAT.8.2	Ãmẽ kwaima'e mõ uu ipyri, ipisĩsĩma mã'ẽ. Okuwa Jesu ikasi poromokatua rè. Ajawyi ojimoenãpa'ã Jesu rovake ojiporijauesaoka ijupe.
MAT.8.2	– Jõvijã! Akuwa emokatu kuwa nekasia rupi rejupa nepota remẽ, e'i Jesu pè.
MAT.8.3	Ãmẽ Jesu opojai ojipy ee. Kee e'i ijupe:
MAT.8.3	– Hoõ! Apota! Tanekatupa awi nepirà rupi, e'i.
MAT.8.3	Ameve ipisĩsĩma okwapa iwyi. Ikatuay ipirà rupi ky'y. 
MAT.8.4	A'evo paire kee e'i Jesu ijupe:
MAT.8.4	– Teremome'u e'ã rã'ĩ nemokatuawerà erokwa. Ekwa rã'ĩ Janejare'e pè oporegeta mã'ẽ kyty, tomã'ẽ nere. Ãmõ, nemokatuawerà repy eraa ime'ẽ teve ijupe. Ma'e, tãmõ Moisesi remikusiwarerà rupi katu ikõ neky'a'oa repy eme'ẽ ikõ ãmẽ ijupe nẽ. A'e tè, “Niky'ai ãwĩ ky'y”, e'ità neupe, ãmõ kõ ve tokuwa, e'i.
MAT.8.5	Ajaire Jesu oo Kapanão taa kyty. A'e pè ovãe remẽ, sota atyry rõvijã mõ uu ikoty ojiporijauesaoka ijupe. Juteu rõwã a'e. Ãmõ tè. Romã yvy pewarà tè. 
MAT.8.6	A'e kee e'i Jesu pè:
MAT.8.6	– Jõvijã, eremĩgwai mõ itekorã ywete. Nipimãrãkuwai tesõ otekorãnà pè ky'y. Ojimomorijauvay tè iko, e'i Jesu pè.
MAT.8.7	– Aatà imokatu ãmẽ, e'i Jesu ijupe.
MAT.8.8	Ãmẽ sota rõvijã e'i Jesu pè:
MAT.8.8	– Jõvijã, nekatu ywe'ei ije. Ajawyi nereike'ãi kuwa eretã wyry pè. Akuwa neayvukasiay wete mã'ẽ tè ene poromokatua rè, e'i. Ajawyi ike wyive emokatu neayvu rupi, a'e ene. Akuwa ikatupatà neayvu rupi, e'i. 
MAT.8.9	Akuwa ayvukasia rewarà. E'arà kyty oiko tè erõvijã mõ. Ãmõ, ewyry kyty oiko teve eremĩgwai sota kõ. Ajawyi eremĩgwai mõ pè “ekwa” a'e remẽ, “hoõ” e'i oo eayvu rupi ipi. Ma'e remẽ ãmõ pè “ejo” a'e remẽ, “hoõ” e'i ve uu eayvu rupi. Ãmõ pè, “moko ereko” a'e remẽ, “hoõ” e'i. Eayvu rupi katu ekoi ãmẽ. Ãwitõ eayvukasi sota kõ pè ipi, ãwĩvo ve ene neayvukasi tekorãnà mogwapa ipi, e'i Jesu pè.
MAT.8.10	Ãmẽ aepo jaa Jesu wenu remẽ,
MAT.8.10	– Haa! Aepo e'i sipõ sota rõvijã? e'i.
MAT.8.10	Ajawyi e'i oupi oo mãe kõ pè:
MAT.8.10	– Aje kee a'e pejẽ. Naesaive ãwĩvo eayvukasia pè “aje ywete” e'i mã'ẽ mõ Isaeu kõ pytery pè. Emã'ẽ. Juteu rõwã mã'ẽ ipe remẽ, a'evo tesõ! 
MAT.8.11	Ajawyi kee a'e pejẽ. Kãramõ Janejare'e ojikuwa Jõvijã wasu rõmõ remẽ, jane kõ mõa'ãrõwã uu uutà ojimoena ipyri ena pupe. Yvy popy kyty wyi uu uutà kupa. Ãmõgwerà kwaray ẽma kyty wyi uutà. Ãmõgwerà kwaray 'apa kyty wyi uutà. Pirujẽ uu uutà wapytà Janejare'e pyri ojimiwa. Tãmõ Aparão reve ekoità jimi'u wasua pè, Janejare'e remĩgwai kõ rõmõ, e'i. Ãmõ, tãmõ Isaki reve. Ãmõ, tãmõ Jako reve, e'i.
MAT.8.12	Janeretãrãgwerà kõ ve kuwasi eeve kõ ekoi mijã, [janeupe ypy Janejare'e ojikuwaoka rewarà mõ].
MAT.8.13	Aepo e'i paire, e'i Jesu sota rõvijã pè:
MAT.8.13	– Neremĩgwai ikatupatà ky'y, “aje” ere Janejare'e kasia pè rewarà mõ, e'i. Ajawyi ejivy eo neretã gyty ky'y, e'i tõvijã pè.
MAT.8.13	Ojivy oo ãmẽ. Ãmẽ jakatu sikaepo ikatupa emĩgwai ky'y.
MAT.8.14	Aja paire Jesu oo Peturu rupi etã gyty oike. A'e pè Peturu tija ikaray sikaepo upa. Okea pè o'au upa. 
MAT.8.15	Ãmẽ Jesu omã'ẽ ee remẽ, opopyy. Ameve py'awarà mõ ikaray okwapa iwyi. Opoera katu opõ'ã ky'y. Ajaire Jesu rè oja'a. [Emi'õ rã rè oposiko upa.]
MAT.8.16	Ajaire pãtõma remẽ, a'e taa wãnà kõ weru eru ãjãg ojimoemija ee mãe kõ Jesu kyty, tomokatu kõ. Ijatyray weru kupa. Ãmẽ Jesu wayvukasia rupi tè omoisyry ãjãg kõ iwyi kõ. Itekorã e'e mãe kõ ve omokatu, ijãvijõ kõ jẽ. 
MAT.8.17	A'evo Jesu omojikuwa Janejare'e ayvukwerà, “aje” taoty ijupe. Kee e'i amãtejẽ Janejare'e ayvu mojenuarà Isajasi ikusiwa karamoe remẽ maekwerà: 
MAT.8.18	Ãmẽ Jesu omã'ẽ pirujẽ erokwa aty wasu kõ rè. Ãmẽ e'i wemimo'earà kõ pè:
MAT.8.18	– Ja'e jẽsi pãranã ovae kyty, e'i.
MAT.8.19	Ojisyrytà kupa remẽ jakatu kwaima'e mõ uu Jesu kyty javo. A'e tãmõ Moisesi remikusiwarerà rè poromo'e mã'ẽ tè. A'e e'i Jesu pè:
MAT.8.19	– Poromo'earà, aatà nerupi age'e. Maipe kyty neo remẽ, aatà nerupi, awyje, e'i epe Jesu pè.
MAT.8.20	Ãmẽ Jesu e'i ijupe:
MAT.8.20	– Neitytà sipõ nerena neo erupi? e'i. Emã'ẽ. Ena mã'ẽ tè mijarà ipi, e'i. Wena pè tè oke kupa ipi. Ãmõ, wyra kõ ojiowaitynõ oupe ipi, e'i. Ije ãmẽ nerenai mã'ẽ tè, Janejare'e Remimuurerà ajimojane mã'ẽ rõmõ, e'i. Ajawyi erupi sõ neo remẽ, mape nereju'ãi kuwa evo, e'i. Neo jẽtà põ erupi? e'i ijupe.
MAT.8.21	Ajaire emimo'earà mõ e'i epe Jesu pè:
MAT.8.21	– Erõvijã, aa kuwa ipe age'e nerupi mijã. Ajamã'ẽ age'eveay naa'ãi rã'ĩ. Aãrõtà rã'ĩ papa, ajaate itãivĩ remẽ tokãjã. Okãjã remẽ, eãgwerà aaty rã'ĩtà. Aja paire tè aatà nerupi ky'y, e'i epe ijupe.
MAT.8.22	Ajamã'ẽ aepo e'i remẽ e'i Jesu:
MAT.8.22	– Ãnĩ! Age'eve ja'e erupi! e'i. O'ãg pè okãjã mãe kõ, ojevote tojeaty nẽ kupa, e'i ijupe.
MAT.8.23	Ãmẽ ajaire Jesu opo yarà pupe. Emimo'earà kõ ve opo ipupe, Jesu pyri. Pãranã ovae kyty ootà kupa.
MAT.8.24	Ãmẽ pãranã mytery pè oo iko kupa remẽ, py'awarà mõ ijyvytu ai jirojivy jivy tesõ. Ajawyi yy opipo pipo tesõ teve. Ãmẽ yy ojeẽ jeẽ tesõ yarà pupe ky'y. Ajawyi ojipypy taray yarà ky'y.
MAT.8.24	A'evo remẽ Jesu oke upa. 
MAT.8.25	Emimo'earà kõ ãmẽ ojimonyi tesõ. Ajawyi oo imõtã kupa.
MAT.8.25	– Jõvijã! Japatà rõwã sipõkõ yy pè? Orerereko katu rejupa! [Manyvo jẽ awi ereko imomi tijamãnõ e'ã!] e'i kupa.
MAT.8.26	Aepo e'i kupa remeve, Jesu omã'ẽ javo ijupe kõ.
MAT.8.26	– Pekyje sõ! e'i. “Aje” napejẽive sipõ eayvukasia pè? e'i.
MAT.8.26	Aepo e'i paire opõ'ã. Oporegeta kasi yvytu ai pè, pãranã pè teve.
MAT.8.26	– Epi! e'i.
MAT.8.26	Ameve py'awarà mõ opi yvytu ai ijayvu rupi. Yy nopipoi teve ky'y.
MAT.8.27	Omoãgyo kõ tesõ a'evoa rè emimo'earà kõ omã'ẽ remẽ. Ajawyi e'i ojiupe kupa:
MAT.8.27	– Haa! Ava sipõ awi janerõvijã, ãwĩvo tesõ tijayvukasiay wete? e'i kupa. Emã'ẽ! “Epi” e'i yvytu ai pè remeve, opi! Yy a'evo ve. Omomi ve yy kasia, e'i kupa. [Ãwitõ janeremĩgwai mõ janererovija, “teene” eu ijupe remẽ, ãwĩvo yvytu ai janerõvijã pè, e'i kupa.]
MAT.8.28	Yvytu ai paire oo jẽ pãranã ovae kyty kupa. [Juteu rõwã mãe kõ rena tè a'e.] Gerasa eu a'e yvy pè. A'e pè ovãema kupa remẽ, oẽ oẽ oo yarà pupe wyi kupa. Oo iko kupa jakatu sikaepo ãjãg ojimoemija ee mãe kõ mõ uu Jesu rõvaisĩ. Tyvy rena kyty wyi uu kupa, mõrijõ rõmõ. Ipojy ai tè a'e kõ. Ikasiay teve kupa. Ajawyi ava jẽ rõwã okwa kuwa a'e rupi ipi. 
MAT.8.29	A'e kwaima'e kõ omã'ẽ Jesu rè remẽ, wapuka pukai tesõ kupa. Kee e'i kupa:
MAT.8.29	– Janejare'e Ra'yry, nejo põ oremomorijau amãtejẽ! Timanyvo e'ã ikõ orerereko rejupa nẽ! e'i e'i wapukai kupa.
MAT.8.30	Ãmẽ jakatu tajausĩ ijatyray ojimi'u iko ipyri kõ. Yvytyry yke rupi ojimi'u iko kupa.
MAT.8.31	Ajare ãjãg kõ e'i Jesu pè:
MAT.8.31	– Oremoẽ sõ rejupa remẽ, tajausĩ atyry pupe jẽsi toroike ãmẽ! I'ete põ? e'i kupa.
MAT.8.32	Ãmẽ Jesu:
MAT.8.32	– Hoõ, peẽ peo awi! e'i ijupe kõ.
MAT.8.32	Ameve ãjãg kõ oẽ oẽma oo ojimoemija ee mãe kõ wyi ky'y. Tajausĩ kõ pupe tè oike ike kupa. Omo'ãgai tesõ tajausĩ kõ ãmẽ kupa. Ajawyi tajausĩ kõ ojã ojãma oo vykwae kyty okukuipa oo yy pupe kupa ky'y, pãranã pupe. Oyvypypa opa kupa, pirujẽ.
MAT.8.33	Ameve tajausĩ rãrõarà kõ ojava oo pirujẽ a'evoa mojenu jenu taa rupi erokwa. 
MAT.8.34	Ameve pirujẽ a'e taa wãnà kõ uu uu Jesu resa. Omã'ẽ ee kupa remẽ, kee e'i e'i ijupe kupa:
MAT.8.34	– Ejisyry ike wyi eo, orerena pe wyi! e'i e'i ijupe okyje rõmõ kupa.
MAT.9.1	Ãmẽ Jesu opo mijẽ yarà pupe ojivy oo wekoawerà kyty, Kapanão taa kyty. 
MAT.9.2	Ãmẽ a'e pè ovãe kupa remẽ, kwaima'e kõ mõ ojimorypa mõ omovy eru, Jesu tomokatu. Noatai mã'ẽ a'e, etãmã nomãrãkuwai mã'ẽ. Ikea pupeve omovy eru kupa. Ãmẽ Jesu omã'ẽ eruarà kõ rè remẽ,
MAT.9.2	– Aje, aã kõ “aje” e'i ekasia pè mãe kõ tè, e'i oupe.
MAT.9.2	Ãmẽ e'i etãmã nomãrãkuwai mã'ẽ pè:
MAT.9.2	– Ejimokasi ikenẽ, era'yry, e'i. Neaiwererà aitypypyipaoka newyi ky'y, e'i.
MAT.9.3	Ãmẽ jakatu kwaima'e kõ mõ a'e pè tui, tãmõ Moisesi remikusiwarerà rè poromo'e mãe kõ mõ. A'e kõ kee e'i ojipy'amogeta:
MAT.9.3	– Janejare'e rõmõ'ĩte oitypypyipaoka kuwa janeaiwererà janewyi. Ajawyi nivoi aepo e'i remẽ. Janejare'e werõarõ tè ãwĩ aepo javo rõmõ, e'i tite kupa.
MAT.9.4	Ajamã'ẽ Jesu okuwapa a'evo ojipy'amogeta kupa remẽ. Ajawyi e'i ijupe kõ:
MAT.9.4	– Aepo pejẽ sõ pejipy'amogeta ai ere! e'i Jesu.
MAT.9.5	E'i jẽ Jesu:
MAT.9.5	– Mã a'e mã'ẽ rè põ “aje ywete” pejẽ kuwa ije? “Aitypypyipaoka neaiwererà newyi”, a'e mã'ẽ rè kuwa põ? “Epõ'ã eata ekwa”, a'e mã'ẽ rè põ “aje ywete” pejẽ kuwa? Mã rè põ? e'i.
MAT.9.6	E'i jẽ Jesu ijupe kõ:
MAT.9.6	– Aje ywete yva pe wyi tè ajo ajimojane ike pepytery pè. Ajawyi eayvukasiay teãmã aiko. Age'e aã amokatutà eayvukasia rupi. Pemã'ẽ ere remẽ, kee pejẽ kuwa: “Aje ywete janeaiwererà oitypypyipaokatà janewyi”, pejẽ kuwa, e'i.
MAT.9.6	Ajaire noatai mã'ẽ pè e'i:
MAT.9.6	– Epõ'ã nekea tererojivy eraa neretã gyty, e'i ijupe.
MAT.9.7	Ameve kwaima'e opõ'ã wata katu ky'y. Ojivy oo wetã gyty ky'y. 
MAT.9.8	Ãmẽ aty wasu kõ ojimonyi tesõ ee omãjã. Omomojy wete Janejare'e imoe'e kupa.
MAT.9.8	– Haa! Janejare'e kasia rupi poromokatu ipi! e'i kupa.
MAT.9.9	Aja paire Jesu ojisyry oo a'e pe wyi. Ãmẽ oo iko remẽ kwaima'e mõ wesa, Mateusi eu erà pè mã'ẽ.
MAT.9.9	– Ejo erupi eremimo'earà rõmõ, e'i.
MAT.9.9	“Hoõ” e'i. Ameve opõ'ã oo Jesu rupi. Awyje jẽ oo upi.
MAT.9.10	Ãmẽ ajaire Mateusi weraa Jesu wetã gyty tojimi'u opyri, emimo'earà kõ reve. Ãmẽ ijaty jane kõ ve oike etã mè wapy ipyri kõ. Kejõ. Mateusi vo tekoua repy moatyarà kõ. Pariseu kõ remisa tare'ã kõ tè a'e kõ. Ãmõ kõ ve, emisa tare'ã kõ ve a'e pè tui.
MAT.9.11	Ãmẽ Pariseu kõ mõ omã'ẽ Jesu rè a'evo remẽ. [A'e kõ ojimõarõ amãtejẽ ee iko.] Ajawyi opota imoteitete kupa. Ajawyi kee e'i Jesu remimo'earà kõ mõ pè kupa:
MAT.9.11	– Nivoi mãe kõ pytery pè tẽ tesõ penõvijã ojimi'u upa. Tekoua repy moatyarà kõ reve tẽ tesõ! e'i kupa. [“Aje, mira katu tesõ Jesu remẽ, nojimory'ãi kuwa eeve kõ mijã”, jaa tè aepo e'i kupa.]
MAT.9.12+MAT.9.13	Ajamã'ẽ Jesu wenupa aepo jaa. Ajawyi e'i ijupe kõ, Pariseu kõ pè:
MAT.9.12+MAT.9.13	– Emã'ẽ! Poropõanõgarà rè tè ajimosã'ãgatà. Imãrãne'ãgwerà kõ nojipõanõokai poropõanõgarà pè ipi. Itekorã mãe kõ tè ojipõanõoka ipi. Ãwitõ poropõanõgarà uu itekorã mãe omokatu, ãwĩvo 'ejẽ ije ajo pepõ'õ mè. Nivoi mãe kõ rè tè ajo aposiko, tojimosĩoka waiwererà reitypypyipaoka Janejare'e pè kupa ky'y. A'e rapijarà tè ije. Ajawyi, “Ivo tè aiko”, e'i tite oupe mã'ẽ rè rõwã ajo. Nivoi mãe kõ rè tè ajo. Peja'a Janejare'e ayvukwerà rè, kee e'i maekwerà rè: 
MAT.9.14	Ãmõ 'ary pè Juwão poromojãmorĩ mã'ẽ remimo'earà kõ oo Jesu kyty. Kee e'i ijupe kupa:
MAT.9.14	– Kee oro'e ore ipi. Janejare'e pè oroporegeta remẽ, norojimi'ui rã'ĩ tesõ, e'i kupa.
MAT.9.15	Ãmẽ Jesu e'i ijupe kõ:
MAT.9.15	– Erekwatà mã'ẽ rè tè ajimosã'ãgatà pemotekokuwa rõmõ. Ãwitõ erekwatà mã'ẽ mõ ojirekotà remẽ, ojimorypa kõ okwai rã'ĩ imuu tojimi'u eeve. Oryvay ojeeve ãmẽ kupa. Ikatu kuwa põkõ jirekoa pè ijãgyo kupa, erekwatà mã'ẽ eeve kõ jẽ ekoi remẽ? Ãnĩ! Nikatu'ãi kuwa. Taory jẽ kupa. Ojireko paire erekwatà mã'ẽ ojisyrytà oo. Ãmẽ tè ijimorypa kõ opoi kuwa ja'umã'ẽ wyi ky'y, wãgyo rõmõ. Ãmẽ tè nojimi'ui rã'ĩ tesõ kuwa iko kupa ky'y. [Ãwĩvo tary ve eremimo'earà kõ. Ereko e'ãma mẽ tè ijãgyo kuwa kupa. Ãmẽ tè nojimi'u'ãi rã'ĩ kupa ky'y,] e'i Jesu ijupe kõ.
MAT.9.16	E'i jẽ Jesu:
MAT.9.16	– Kamisa jukwerà rè tè poromosã'ãgatà ky'y. Kamisa jukwerà okekeipa remẽ, nijamokarapeta'ãi kamisa pyau pẽgwerà ijukwerà reve ipi. A'evo remẽ ywesõ okekeipa jẽ kuwa jakusu remẽ. [Ãwĩvo ve erekoa rupi peiko remẽ, penãmõi kõ rekoa rupi napeiko'ãi kuwa ky'y, nojisu'ui rewarà mõ, e'i.]
MAT.9.17	Aepo jaa pè kee e'i jẽ Jesu:
MAT.9.17	– Ãmõ, ava jẽ rõwã uvary pyaukwerà oinõ ena jukwerà pupe ipi.
MAT.9.18	Ãmẽ oporegeta jẽ aepo rè upa remẽ, jõvijã mõ uu Jesu pyri. Janejare'e ayvu rè jimo'ea retã rõvijã mõ a'e. A'e uu ojimoenãpa'ã Jesu rovake ojiporijauesaoka ijupe.
MAT.9.18	– Erajyry ja'y kõjatãi okãjã age'e ywete. Ejo kuise'ẽ ejipy ee imokatu, topoera mijẽ opõ'ã! e'i tuu Jesu pè.
MAT.9.19	“Hoõ” e'i Jesu. Opõ'ã oo tuu rupi, wemimo'earà kõ reve. [Oo iko remẽ, aty wasu ojimokyrytyty tesõ oo.]
MAT.9.20	Ãmẽ jakatu aty wasu pytery pè sikaepo wãivĩ mõ itekorã ywete mã'ẽ ekoi. A'e wãivĩ wyypu mã'ẽ tè. 12 kwaray remẽ nopi'ãi 'ete wyy iwyi iko mã'ẽ. A'e opota ojimokatuoka Jesu pè. [Ajamã'ẽ ojinõsĩ tè rewarà mõ nojikuwai tè uu.] Jesu apekwerà kyty wyi tè uu ijyru poko retoapy rè ojipy. 
MAT.9.21	Kee e'i wãivĩ oupe:
MAT.9.21	– Jesu yru poko retoapy rè sõ ajipy remẽ, ekatupatà ky'y, e'i oupe. 
MAT.9.22	Ajamã'ẽ Jesu a'evoa okuwa jẽ. Ajawyi ojirova omãjã ee.
MAT.9.22	– Ejimokasi jẽ ere, mãsĩ, e'i Jesu ijupe. “Emokatu kuwa ãwĩ”, ere nepy'a pè. Ajawyi nekatupa ky'y, e'i.
MAT.9.22	Ameve py'awarà mõ opi wyy iwyi ky'y. Ikatupa ky'y.
MAT.9.23	Ãmẽ Jesu oo jẽ a'e kwaima'e retã gyty, ojiporijauesaoka Jesu pè mã'ẽ retã gyty. A'e pè ovãema kupa remẽ, oike tetã wyry pè kupa. Ãmẽ atyry a'e pè tui. Ja'y kõjatãi kãjãa wãpirõ wasu kupa upa. Oja'o ee kupa upa. Ãmõgwerà jimi'a oopy upa, jakãjã remẽ jaopy ipi mã'ẽ.
MAT.9.24	A'e kõ pè Jesu e'i:
MAT.9.24	– Pejivy peo! Nokãjãi ja'y kõjatãi, e'i. Oke tè upa, e'i ijupe kõ.
MAT.9.24	Aepo e'i remẽ, oojai kõrijõ Jesu ayvu kupa.
MAT.9.25	Ajamã'ẽ Jesu omoẽma jẽ aty wasu kõ ikatu pè imono. Ajaire oo tajyry reãgwerà kyty. Opopyy eãgwerà. Ameve opoerapa opõ'ã ky'y. 
MAT.9.26	A'evoa ojenu jenu tesõ a'e taa rupi okwa.
MAT.9.27	Ajaire Jesu oo jẽ iko remẽ, naeapyoi mãe kõ mõ oo upi. Mõrijõ ekoi kupa. A'e kõ wapukai ojiporijauesaoka Jesu pè kupa. Kee e'i kupa:
MAT.9.27	– Tãmõ Tavi Jeapyrerà e'eay!
MAT.9.27	Oo jẽ Jesu rupi kupa, aepo javo, ajaate tetã mõ pè ovãe kupa. 
MAT.9.28	Ãmẽ Jesu oike tetã wyry pè remẽ, a'e kõ ve oike ipyri. Weka jẽ wea mokatua kupa. Ãmẽ e'i Jesu ijupe kõ:
MAT.9.28	– Manyvo pejẽ põ ije? “Aje, janerea omokatu kuwa”, pejẽ põ ije? e'i.
MAT.9.28	– Õ'õ, aepo oro'e ene, jõvijã! e'i kupa.
MAT.9.29	Ameve Jesu ojipy ea kõ rè. E'i jẽ ijupe kõ:
MAT.9.29	– “Aje” pejẽ ekasia pè rewarà mõ, poroeamokatutà awi, e'i.
MAT.9.30	Ameve eapyopa kupa ky'y. Ãmẽ Jesu oporegeta wayvukasi rõmõ ijupe kõ, naeapyoi maekwerà kõ pè.
MAT.9.30	– Penea mokatua ikõ tapemome'u e'ã erokwa rã'ĩ nẽ, e'i epe ijupe kõ.
MAT.9.31	Ojivy jẽ oo kupa. Ajamã'ẽ omome'ujẽ wea mokatuawerà erokwa kupa. Ãmẽ ywesõ Jesu kasia ojenu jenu a'e yvy rupi okwa.
MAT.9.32	A'evo paire Jesu kõ oo jẽ iko. Ãmẽ jane kõ mõ uu mijẽ ipyri kwaima'e mõ reru ikoty. Ãjãg nomomoregetaokari mã'ẽ mõ a'e. 
MAT.9.33	Ãmẽ Jesu omoẽ ãjãg imoisyry imono iwyi wayvukasia rupi. Ameve kwaima'e oporegeta ky'y. Ãmẽ aty wasu a'evoa rè omã'ẽ remẽ, omoãgyo kõ tesõ.
MAT.9.33	– Haa! Nijamã'ẽi ãwĩvoa rè ike rupi, Isaeu kõ yvy rupi ipi mijã! e'i kupa. Janeremikuwa e'ã rè age'e tè katu jamã'ẽ ky'y, e'i kupa. [Ikatuay wete si Jesu! e'i kupa.]
MAT.9.34	Ajamã'ẽ Pariseu kõ mõ kee e'i:
MAT.9.34	– Ãjãgai rõvijã kasia rupi tè ãjãg kõ omoẽ moẽ jane kõ wyi iko! e'i ywe'e tite kupa.
MAT.9.35	Ãmẽ aja paire Jesu oo jẽ Juteu rena kõ rupi iko. Janejare'e ayvu rè jimo'ea retã kõ rupi poromo'e iko. Janejare'e ayvu e'eay omojenu jenu. “Age'e sõsi Janejare'e ojikuwatà penõvijã ywete rõmõ penereko”, e'i imojenu erokwa. Itekorã mãe kõ omokatu teve, pirujẽ ãwisõ iteetejẽ mã'ẽ.
MAT.9.36	Aty wasu kõ rè omã'ẽ remẽ, oporijauesa kõ, notekokuwai Janejare'e ayvu rè kupa rewarà mõ. Ipy'a pirai kupa. Temimotare'ã vo ekoi kupa. Ãwitõ kaneiru jarà nuvei remẽ, ojimomorijauvay kaneiru kõ ipi, a'evo ekoi kupa.
MAT.9.37+MAT.9.38	Ãmẽ e'i Jesu wemimo'earà kõ pè:
MAT.9.37+MAT.9.38	– Ãwitõ aresity ipopa remẽ, age'e pupe tè japypo'o kuwa mijã. Ajamã'ẽ pe'ĩpe'ĩ tè oposikotà ee mãe kõ noy'ãi kooporà ee kõ. Ãwĩvo ve mõa'ãrõwã Janejare'e posikoa jane kõ põ'õ mè. Pe'ĩpe'ĩ tè oposikotà Janejare'e ayvu mojenua rè iko kupa. Ajame peporegeta Penõvijã ywete pè tomuu oposikotà mãe kõ, a'evo ve koo rè oposikotà mãe kõ jaokwaità koo jarà kõ pè ipi, a'e pejẽ, e'i.
MAT.10.1	Ajaire Jesu omuu wemimo'ekwerà kõ. Kee e'i ijupe kõ:
MAT.10.1	– Ije poropyteporo eremimo'earà kõ rõmõ tapeiko, e'i. Poroayvumokasiokatà. Ajawyi ãjãgaiwerà kõ pemoẽtà ojimoemija ee mãe kõ wyi eayvu rupi, e'i. Itekorã mãe kõ iteetejẽ pemokatutà teve eayvu rupi, e'i.
MAT.10.2	12 rõmõ Jesu remipyteporokwerà kõ, emimono rã kõ rõmõ. Kejõ kupa: Simão. A'e pè Peturu e'i Jesu ajamã'ẽ. Omotee erà. Ãmõ, Simão mõmirĩ, Aãtere. Ãmõ, Tiaku. Semeneu ra'yry a'e. Ãmõ, Juwão, Tiaku mõmirĩ. 
MAT.10.3	Ãmõ, Piripi. Ãmõ, Patoromeu. Ãmõ, Tome. Ãmõ, Mateusi. Tekoua repy moatyarerà tè a'e. Ãmõ Tiaku eu teve mã'ẽ. Aupeu ra'yry a'e. Ãmõ, Tateu. 
MAT.10.4	Ãmõ, Simão eu teve mã'ẽ. Kõi Juteu kõ yvy rè okãte'ã mã'ẽ eu ijupe. Ãmõ, Jutasi Sikarioti eu ijupe mã'ẽ. A'e kãramõ ome'ẽtà Jesu ijãpã kõ po pè karakuri repy rõmõ. [Mokopejõ Jesu remipyteporokwerà kõ emimono rã kõ rõmõ.]
MAT.10.5+MAT.10.6+MAT.10.7	Ajaire Jesu omonotà rã'ĩ wemipyteporokwerà kõ taa taa kõ rupi wenone rupi, ijayvu tomojenu amãtejẽ kupa. 12 rõmõ omono kõtà. Omuu kõ rã'ĩ ijayvumokasi kõ imono. Kee e'i ijupe kõ:
MAT.10.5+MAT.10.6+MAT.10.7	– Age'e poromonotà rã'ĩ eayvu rupi ky'y, e'i. Kee tapeiko peo remẽ. Isaeu kõ rena kõ rupi pekwa imo'e kõ, Juteu kõ mo'e. Kee pejẽtà: “Ke'ĩ Janejare'e ojikuwatà penõvijã e'eay mõ ekoi ky'y”, pejẽtà ijupe kõ, e'i. A'e kõ ojisyry ywe'e tite Janejare'e wyi oo. Ajawyi pekwa erojivy kõ eru, e'i. Juteu kõ gyty kõrijõ tè peotà age'e. Ãmõ kõ gyty napeo'ãi. Juteu rõwã mãe kõ rena kõ gyty napeo'ãi. Ãmõ, Samaria wãnà kõ rena kõ gyty napeo'ãi, e'i. Juteu kõ rena kõ gyty tè peotà, e'i.
MAT.10.5+MAT.10.6+MAT.10.7	[“Hoõ” e'i kupa.]
MAT.10.8	– Kee tapeiko peo remẽ. Itekorã mãe kõ tapemokatu [Janejare'e kasia rupi]. Ãmõ, omãnõ mãe kõ tapemomoera imopõ'ã, e'i. Ãmõ, ipisĩsĩma mãe kõ tapemokatu teve, e'i. Ãmõ, ãjãg kõ tapemoẽ ojimoemija ee mãe kõ wyi, e'i. Tepy e'ãte a'evo tapeiko, e'i. Ãwitõ tepy e'ãte Janejare'e penereko katu, ãwĩvo ve, e'i.
MAT.10.9	E'i jẽ Jesu:
MAT.10.9	– Kee a'e teve. Agyvo tè ikõ pekwa nẽ, a'e pejẽ, e'i. Karakuri naperaa'ãi. 
MAT.10.10	Ãmõ, penepãnakõ naperaa'ãi. Ãmõ, peyru je'arà rekovijarà rã. Ãmõ, pesãtaja rekovijarà. Ãmõ, pepytu naperaa'ãi teve. Wãisõ naperaa'ãi. Ãwitõ oposiko mã'ẽ jamoepy ipi, ãwĩvo ve penemi'õ rã eayvu mojenua repy rõmõtà peupe. [Pevote rõwã peotà. Aje Janejare'e kasia rupi tè peotà,] e'i.
MAT.10.11	E'i jẽ Jesu ijupe kõ:
MAT.10.11	– Tena mõ pè pevãe remẽ, peeka rã'ĩ ava pyri põ pepytatà. Ava mõ pemomyta remẽ, a'e pyri tè pepytatà peke. Ajaatetà pejisyrytà a'e taa pe wyi peo, e'i. 
MAT.10.12	Ãmẽ tetã mõ wyry pè pevãe remẽ, kee pejẽ ypytà rã'ĩ: “Janejare'e owaray tapenereko”, pejẽ a'e tetã jarà kõ pè, e'i. 
MAT.10.13	Ãmẽ a'e tetã wyry pewarà kõ pepota katu remẽ, Janejare'e owaray wereko kõtà peayvu rupi. Ajamã'ẽ na'evoi sõ remẽ, owaray noereko kõ'ãi peayvu rupi, e'i. 
MAT.10.14	Taa pè pevãe remẽ napepotai kupa remẽ. Ãmõ, tetã wyry pewarà kõ napepotai teve remẽ. Ãmõ, peayvu ve ywete si noenutai kupa remẽ. Tapejisyry kõrijõ ãmẽ a'e taa pe wyi, e'i. Ena pe wyi pejisyry peo remẽ, tapejipyrokape tyvyro rã'ĩ yvy ky'akwerà reity pepy re wyi peo, e'i. [“Nerepotai pekupa remẽ, moko pejẽ jẽ peiko” jaa tè a'evoa.]
MAT.10.15	E'i jẽ Jesu:
MAT.10.15	– Ajaa jaa maekwerà rè kee a'e pejẽ. Kãramõ Janejare'e pirujẽ okãjãma maekwerà kõ omomoeratà. Omoe'yi kõtà ekoawerà kõ rupi katu. A'evo remẽ ayvu noenu tari maekwerà kõ omomorijautà. Ãmẽ peayvu noenu tari maekwerà kõ ywesõ ojimomorijauvaytà Sotoma taa pè opa maekwerà kõ wyi. Ãmõ, Komora taa wãnerà kõ wyi.
MAT.10.16	E'i jẽ Jesu wemimono rã kõ pè:
MAT.10.16	– Peenu rã'ĩ esa. Iwasuaytà peupe nivoi mãe kõ pytery pè poromono remẽ, e'i. Ãwitõ kaneiru jamono jawarà ojãrõ mãe kõ gyty remẽ, ojãrõ kuwa kaneiru rè jawarà. Ãwĩvotà penereko kupa, e'i. Ajawyi kee tapeiko ipyterà kõ rupi peiko remẽ. Tapemoa'u jẽ ikõ peiko nẽ. Tapetekokuwavay ikõ peiko nẽ. Ivo ikõ tapeiko jẽ ipytery kõ rupi nẽ. Sãtãmy tè ikõ peiko nẽ, e'i.
MAT.10.17	– Tapemãrãmoa'u jẽ ikõ peiko nẽ, e'i. Ojikõ'õ mãe kõ pepyytà jõvijãgwerà kõ rovake peneraa. Jõvijã wasu kõ rovake peneraatà kupa, e'i. Penõpã nõpãtà teve kupa. Janejare'e ayvu rè jimo'ea retã mè a'evotà penereko kupa, e'i. 
MAT.10.18	Ekoty rewarà rõmõ pejẽ rewarà mõ ojimoãpãtà pene kupa. Ajawyi peneraatà jõvijã wasu kõ gyty. Nivoi mã'ẽ omo'y teywetetà pene jõvijã kõ rovake kupa, tapemomorijauoka kupa. Ãmẽ a'evo penereko kupa remẽ, eayvu pemojenutà a'e kõ pè, e'i. Juteu kõ pè rõmõ'ĩte rõwã aepo pemojenutà, e'i. Juteu rõwã mãe kõ pè teve pemojenutà, e'i. 
MAT.10.19	A'evo peneraa kupa remẽ, tapejimopirai e'ã ajamã'ẽ, e'i. “Manyvo a'età põkõ a'evo remẽ?” tapejẽ e'ã. A'evo remẽ tè katu Janejare'e omojikuwaokatà peayvu rã pejẽ. 
MAT.10.20	A'evo remẽ peayvu e'e pè rõwã peayvuvaja kõtà ãmẽ. Aje Janejare'e 'Ãg ayvu rupi tè peayvuvaja kõtà, e'i. A'e Papa 'Ãg tè peayvu rã oinõokatà pejẽ, e'i.
MAT.10.21	E'i jẽ Jesu:
MAT.10.21	– Oikotà jane kõ kee ekoi mãe kõ. Ma'e. Teke'yry kõ omonotà omõmirĩ kõ sota kõ rovake tomojaiwe esa katu ijukaoka, e'i. Ojeovajarĩtà weke'yry reve kupa, e'i. A'evo ve janeruu kõ. Wãkarã kõ a'evotà wereko. Ojukaoka tary ve wãkarã kõ kupa, e'i. A'evo vetà ta'yry kõ uu rè, e'i. 
MAT.10.22	Pirujẽ yvy pewarà kõ napenesata'ãi erewarà mõ. Eremĩgwai kõ tè pejẽ rewarà mõ, pemomorijauvaytà kupa. Ajamã'ẽ a'evo ipe penereko kupa remẽ, tapejimomãatã jẽ ere peiko nẽ. Pemãnõa pe'ĩ tesõ pejirovija jẽ ere peiko remẽ, ãmẽ sõsi peiko karuarutà erena pè epyri, e'i.
MAT.10.23	– Tena mõ pè sõ pemomorijau kupa remẽ, kuise'ẽ tapejisyry ãmõ taa kyty peo. A'e pè tapemo'e jẽ ãmõ kõ eayvu rè, e'i. Peenu sikõ eayvu nẽ. Kee a'e pejẽ. Pirujẽ Isaeu kõ napemo'epaive remeve, ije, Janejare'e Remimuurerà ajimojane mã'ẽ rõmõ ajivy tarà mijẽ ajo. Aje ywete aepo a'e pejẽ, e'i.
MAT.10.24	E'i jẽ Jesu:
MAT.10.24	– Kee tapekuwa. Temĩgwai kõ ywesõ rõwã oõvijã wyi ipi. Noapyrasa kuwa'ãi oõvijã kupa ipi. Ãwitõ tõvijã wereko kupa, ãwĩvo tary ve emĩgwai kõ wereko kupa. Temimo'earà ivo ve. Ãwitõ poromo'earà, ãwĩvo ve emimo'ekwerà kõ. Omo'earà 'arà kyty rõwãtà ekoi.
MAT.10.25	Ajamã'ẽ i'ete otekokuwa paire, ojevo jẽ kuwa otekokuwa omo'earerà reve kupa. Ajawyi kee a'e pejẽ. Emomorijau kupa remẽ, napemoe'e'ãi kupa, eremĩgwai kõ rõmõ. Evo kwery pètà penereko kupa, e'i. Ajawyi pemomorijau kupa remẽ, “hoõ” tapejẽ kõrijõ ãmẽ, e'i. “Ta'evo nẽ ãmẽ”, tapejẽ kõrijõ. Kee a'e jẽ: “Ãjãgai rõvijã Peusepu
MAT.10.26	Jesu oporegeta jẽ wemimo'earà kõ pè.
MAT.10.26	– Ajawyi kee a'e pejẽ. Tapekyje e'ã, ava mõ pemomorijau remẽ. Noerovijari mãe kõ tyvija rupi teipe penereko ai remẽ, a'evoa Janejare'e okuwa jẽtà, pirujẽ rè omã'ẽ ipi rewarà mõ, e'i. Omojikuwaoka jẽtà pirujẽ jane kõ tokuwa ky'y.
MAT.10.27	– Age'e iteetejẽ mã'ẽ rè poromo'e, e'i. Ajawyi eayvu pekuwa katu ky'y. Ajamã'ẽ ãmõ kõ nokuwaive. Ajawyi, “Pekwa ãmẽ eayvu mojenu jenu”, a'e pejẽ. Pirujẽ janekwerà kõ pè pemojenu ky'y.
MAT.10.28	– Tapekyje e'ã ikõ poromoai mãe kõ wyi nẽ, a'e pejẽ. “Ejukatà maevo kupa”, tapejẽ e'ã. Janejuka sõ kupa remẽ, janepirà tè ojukatà kupa. Nojuka kuwa'ãi jane 'ãg kupa. Janepy'a pewarà nojuka kuwa'ãi teve kupa. Pejuka paire manyvo ne'i'ãi penereko ai kupa ky'y. Janejare'e kõrijõ tè jane'ãg ojuka kuwa imonooka jimomorijau wasua rena kyty, janepirà revejẽ, e'i. Ajawyi Janejare'e kõrijõ tè tapemomojy, a'e pejẽ, e'i Jesu.
MAT.10.29	Kee e'i jẽ Jesu:
MAT.10.29	– Nijaja'ai kãpĩnà rè ipi. Temimota katu ywe'e rõwã. Epy rõmõ jame'ẽtà remẽ naepyi ipi. Ajamã'ẽ a'evo ipe remẽ Janejare'e oja'a katu jẽ ee kõ ipi. Ajaate o'a yvy kyty omãnõa pe'ĩ. 
MAT.10.30+MAT.10.31	Tysi tõ jane ky'y! Janere ywesõ Janejare'e oja'a kãpĩnà kõ wyi ipi. [Janerauvay wyi a'evo oja'a janere.] Janekuwa katuay ipi. Janeapira mosa'ãga kõ ve tesõ okuwa. Omoirõ irõma katu oja'a ee. Ajawyi tapekyje e'ã [poromomorijau mãe kõ wyi] ipi, Janejare'e okãte'ã pene rewarà mõ, e'i Jesu.
MAT.10.32	E'i jẽ Jesu:
MAT.10.32	– Ajawyi kee a'e pejẽ. Tapejinõsĩ e'ã ikõ ewyi peiko nẽ! Ava mõ nosĩ, “Jesu koty rewarà tè ije”, javo jane kõ rovake remẽ, ije ve, “Aje, ekoty rewarà tè ãwĩ”, a'e tary ve Papa pè yva pè ãmẽ, e'i. 
MAT.10.33	Ãwĩvo ve ava mõ, “Erõvijã rõwã Jesu”, e'i sõ jane kõ rovake remẽ, “Eremĩgwai rõwã ãwĩ”, a'e tary ve Papa pè yva pè ãmẽ, e'i Jesu.
MAT.10.34	Jesu e'i jẽ:
MAT.10.34	– Maevo kee pejẽ tite: “Jesu si poromojimoryokatà, ãwisõ pirujẽ ãmõ e'y e'yiwarà kõ tojimory ojee ky'y”, pejẽ tite ije. A'evoa rõmõ rõwã ajo. Ijai jẽtà kupa. Ojimoai ywete jẽtà kupa. Ojikõ'õ jẽtà ojee iko kupa. Age'e ywesõ si a'evotà, avãema rewarà mõ.
MAT.10.35	Keetà ajo rewarà mõ. Ma'e. Kwaima'e opokotà uu rè. Wãivĩ opokotà teve oy rè. Otija rè opokotà teve. “Epy'a rupi katuwarà rõwã ene ky'y”, e'ità ojiupe kupa. Wãisõ nojimory'ãi ojee kupa ky'y. [Pe'ĩ ekoty rewarà tè. Ãmõ, ekoty rewarà rõwã. Ajawyi a'evotà ekoi kupa.] 
MAT.10.36	Ajawyi pirujẽ ojetãrã teipe remẽ, ojimoãpã jẽtà maevo ojee ky'y. Pirujẽ maevo ojikõ'õtà ee kõ, ekoty rewarà kõ rõmõ tè ekoi kupa rewarà mõ.
MAT.10.37	– Kee a'e teve pejẽ. Erupi peotà remẽ, ije ywesõ terau penetãrãgwerà kõ wyi pekupa. Penuu wyi. Ãmõ, pey wyi. Ãmõ, peãkarã kõ wyi. Pirujẽ penetãrã kõ wyi. A'e kõ ywesõ peau sõ ewyi remẽ, ni'ei eremĩgwai rõmõ peiko, e'i.
MAT.10.38	– Ãmẽ ava mõ sõ opota pejuka eayvu rupi peiko rewarà mõ remẽ, tapekyje e'ã iwyi. Tapenearai e'ã eayvu wyi. Tapeity e'ã eayvu. Penerekoa rã tapeity e'ã teve. Peity sõ remẽ, ni'ei eremĩgwai rõmõ peiko, e'i.
MAT.10.39	– Ava mõ sõ pejukatà erewarà mõ remẽ, ikatu jẽtà peupe. Janejare'e pyri tè ajaire peiko jẽtà. Mãerã tè peiko karuarutà ipyri, e'i. Ajamã'ẽ pejisyrytà sõ peikoa rã wyi remẽ, ãmẽ sõsi nikatu'ãi peupe. Napeiko karuaru'ãi Janejare'e pyri ãmẽ, e'i.
MAT.10.40	E'i jẽ Jesu ijupe kõ:
MAT.10.40	– [Eremĩgwai kõ rõmõ peotà jane kõ pyri.] Ajawyi ava mõ oryvay pene remẽ, ere oryvay tary ve, eremimono kõ tè pejẽ rewarà mõ. Ãwĩvo ve ava mõ oryvay ere remẽ, Emuuarerà rè oryvay tary ve.
MAT.10.41	– Ãmẽ ava mõ kee e'i pejẽ remẽ, Janejare'e orytà ee ãmẽ: “Janejare'e ayvu mojenuarà tè ene. Ajawyi ajimorytà nere”, e'i peupe remẽ. Janejare'e wepyme'ẽtà ãmẽ. Ãwitõ wayvu mojenuarà wereko katutà kãramõ, a'evo tary ve ee ojimorytà mã'ẽ, e'i. Ojevo jẽ wereko katutà, e'i.
MAT.10.42	– Kee jaa rè tapeja'a. Janejare'e wauvay eremĩgwai kõ ipi. Ajawyi ava mõ yy ome'ẽ eremĩgwai mitikwerà pè to'u remẽ, eupe omẽ'ẽ maevo sõ tite. Ajawyi oryvaytà Papa ee epyme'ẽ. Aje ywete a'evotà, e'i Jesu wemimo'ekwerà kõ pè.
MAT.11.1	Ãmẽ ajaire, wemimo'ekwerà 12 mãe kõ omotekokuwa paire, Jesu ojisyry oo a'e taa pe wyi, eeve kõ. Oo jẽ Juteu kõ rena kõ rupi poromo'e iko, taa ike'ĩje'ẽwarà kõ rupi. A'e wãnà kõ pè Janejare'e ayvu omojenu jenu erokwa.
MAT.11.2	A'evo remẽ jakatu Juwão poromojãmorĩ mã'ẽ jimopã'ãga pè tui. Ãmẽ, “Janejare'e Remimuurerà teipõ Jesu”, ejaa ojenu ijupe. Manyvo ekoi maekwerà ojenu. Ajawyi wemimo'earà kõ mõ omono Jesu resa, 
MAT.11.3	kee te'i kupa:
MAT.11.3	– Juwão oremuu nekoty. Kee e'i imuu ene: “Janejare'e Remimuurerà uutà mã'ẽ rõmõ põ ene? Ãnĩ? A'e rõwã põkõ ma'e remẽ? A'e rõwã ene remẽ, ãmõ tè põ oromoa'utà ky'y?” te'i Jesu pè kupa.
MAT.11.4	Ãmẽ aepo e'i kupa remẽ, e'i Jesu ijupe kõ:
MAT.11.4	– Manyvo nyvo jẽ aiko mã'ẽ rè pemã'ẽma. Pekwa awi peneminuwerà momewa Juwão pè. Ãmõ, penemisakwerà pemome'u ijupe. 
MAT.11.5	Emã'ẽ. Naeapyoi maekwerà eapyo ky'y. Ãmõ, etãmã jeapa maekwerà watapa ky'y. Ãmõ, itekorãnay ipisĩsĩma maekwerà kõ ikatupa. Ipisukyrĩ tesõ kupa ky'y. Ãmõ, nijapyai maekwerà kõ ijapya katu ky'y. Ãmõ, okãjã maekwerà kõ opoerapa mijẽ. Ãmõ, nimoma'ei mãe kõ pè Janejare'e ayvu e'eay ojenu okwa.
MAT.11.6	“Aje ywete” e'i eupe mãe kõ, owaray Janejare'e werekotà. [Pejivy peo ãmẽ aepo jaa momewa ijupe,] e'i Jesu.
MAT.11.7	Ãmẽ Juwão remimo'earà kõ ojivy oo oõvijã pè aepo jaa momewa. Ãmẽ ojivy oo kupa ire, Jesu oporegeta aty wasu pè Juwão pewarà mõ. Kee e'i ijupe kõ:
MAT.11.7	– Tekoe'ãma kyty itõkõ peo [Juwão poromojãmorĩ mã'ẽ resa] ipi, e'i. Manyvo rã põ peo esa ipi? Manyvo e'i põkõ pejẽ ipi, tapejivy jivy tekoe'ãma kyty esa ipi? Iteetejẽ põ ijayvu ipi? Ãnĩ! Wayvu omotee remẽ, nijajapyakai ee ipi! e'i. Manyvore sipõ peo esa ipi? e'i ijupe kõ. 
MAT.11.8	Manyvo pejẽ põ ijupewarà mõ? “Tyru e'eay opypy mã'ẽ tè Juwão. A'e resa aatà”, pejẽ põkõ ipi? Ãnĩ! Naikoi a'evo mã'ẽ tekoe'ãma pè ipi! e'i. Wetã wasu pupe tè tui apijarerà ipi! e'i. A'evo rõwã Juwão. 
MAT.11.9	Manyvo rewarà mõ põ peo esa ipi? Janejare'e ayvu mojenuarà tè Juwão. Aja rewarà mõ tè peo esa ipi! [Aje, Emimuurerà vãea mojenuarà tè Juwão, e'i.] Ajawyi a'e ywesõ pirujẽ Janejare'e ayvu mojenuarà kõ wyi, e'i. 
MAT.11.10	A'e pewarà mõ tè Janejare'e kee e'ipa amãtejẽ Wemimuurerà rã pè wayvu mojenuarà rupi karamoe remẽ:
MAT.11.10	“Eayvu mojenuarà amono amãtejẽtà nerenone rupi, oromonotà remẽ.
MAT.11.10	A'e nevãea rã omojenu amãtejẽtà jane kõ pè erokwa, tanerãrõ kupa.
MAT.11.10	Tojipy'amokatupa amãtejẽ nerenone kupa”, e'i maekwerà.
MAT.11.10	Aekwerà rupi katu tè Juwão uu. Janejare'e tè omuroka wayvu mojenuarà rõmõ peupe, e'i Jesu.
MAT.11.11	E'i jẽ:
MAT.11.11	– Eenu rã'ĩ jẽsi eayvu aje ywete mã'ẽ rè, e'i. Nuvei 'ete Juwão poromojãmorĩ mã'ẽ rapijarà mõ pepõ'õ mè Janejare'e ayvu mojenuarà rõmõ mijã. Juwão ywesõ ijayvukasiay wete pirujẽ Janejare'e ayvu mojenuarà kõ wyi, ajaate age'e remẽ, e'i. Ajamã'ẽ kãramõ ekoty rewarà kõ erewarà omojenu tary ve kupa. Pirujẽ erewarà okuwa katutà ãmẽ kupa ky'y. Ajawyi a'e kõ remimojenu rã ywesõ ikasità Juwão remimojenuwerà wyi ky'y, e'i.
MAT.11.12	– Juwão poromojãmorĩ mã'ẽ ypy pemotekokuwa, ajaate age'e remẽ. Emimojenu rupi ijatyray opota ywete Janejare'e koty rewarà kõ rõmõ ekoi kupa ky'y. Ajamã'ẽ age'e remẽ, jane kõ ovote opota ywete Janejare'e omoẽoka o'arà kyty, e'i Jesu. 
MAT.11.13	Karamoe remẽ itõkõ tãmõ Moisesi omome'u amãtejẽ Janejare'e Remimuurerà rã rewarà ikusiwa. Janejare'e ayvu mojenuarà kõ ve omome'u amãtejẽ ikusiwa. Ajaate Juwão ovãe. “Kuise'ẽ jẽ ovãetà”, e'i eupewarà mõ kupa, e'i Jesu.
MAT.11.14	Juwão poromojãmorĩ mã'ẽ rè oporegeta teve Janejare'e ayvu mojenuarà kõ. “Tãmõ Eriasi vo mã'ẽ uu tarà mijẽ”, e'i itõkõ imojenuarà kõ karamoe remẽ. Juwão pewarà mõ aepo e'i. Ãwitõ Janejare'e ayvu mojenuarà tè Eriasi karamoe remẽ, ãwĩvo Juwão. Aje ywete aepo a'e.
MAT.11.15	Tapeenu katu ikõ eayvu nẽ rõnõ, e'i.
MAT.11.16+MAT.11.17	– Juteu age'ewarà kõ ojimotee tee mãe kõ tè. Ãwitõ ja'yrerà ojimorara remẽ, omotee tee wayvu kupa ipi. Ojiayvuvaja vaja kupa. Ãwĩvo age'ewarà kõ ekoi. Kee e'i ja'yrerà. [Poromoryoka mã'ẽ jajĩga ipe remẽ, ja'yrerà nopota'ãi.] “Jĩgarà poromoãgyo mã'ẽ tè oropota”, e'i titetà. [Poromoãgyo mã'ẽ jajĩga ipe remẽ, ajamã'ẽ ja'yrerà nopotai teve a'evoa.] “Jĩgarà poromoryoka mã'ẽ tè apota ky'y”, e'i tarà mijẽ. Ajawyi ãwitõ ja'yrerà omotee tee wayvu ipi, ãwĩvo ve Juteu kõ age'e remẽ. 
MAT.11.18	Kee e'i kupa. Juwão uu remẽ, nopotai kupa. “Orepy'a rupi katuwarà rõwã Juwão. Nojimi'ui rã'ĩ ipi”, e'i ijupewarà mõ kupa. Ãmõ, “Uvary aisiriri katu mã'ẽ ve no'ui ipi”, e'i ve kupa. “[Janejare'e Remimuurerà rõwã maevo Juwão.] Ãjãg ipy'a pupe mã'ẽ teipõ”, e'i tite ijupewarà mõ kupa. 
MAT.11.19	Ajaire ije yva pe wyi ajo ajimojane mã'ẽ rõmõ. Ajimi'u katu ipe ipi, Juwão vo rõwã. Ãmõ, uvary aisiriri katu mã'ẽ a'u ipe ipi, e'i. Pirujẽ ajimi'u ipe ipi. Ajamã'ẽ nivoi tekoua kõrijõ tè omo'y ere kupa ipi. Kee e'i kupa: “Janejare'e Remimuurerà rõwã ãwĩ. Emã'ẽ ee. Ojimi'u te'ĩte ipi. Ojimi'u ywete ity'aru teve ipi”, e'i ije kupa. Ãmõ, “Opota katu uvary aisiriri katu mã'ẽ o'u ipi”, e'i tite ve ije kupa, e'i. “Nivoi mãe kõ rè tẽ tesõ ojimory ipi. Tekoua repy moatyarà kõ rè tẽ tesõ teve ojimory”, e'i teve kupa. Noenu tari Janejare'e ayvu oromojenu remẽ kupa. Ajawyi aepo e'i kupa. Ore, orojikuwa katu Janejare'e ayvu mojenuarà kõ rõmõ oroiko. Oromojenu remẽ, jane kõ opota Janejare'e remimota rõmõ ekoi. A'evoa kõ rupi orojikuwa Janejare'e ayvu mojenuare'e kõ rõmõ tè ije, Juwão reve, e'i Jesu ijupe kõ.
MAT.11.20	Oiko taa kõ mõ a'e pè. A'e pè ywesõ Jesu okasia omojisaoka ywete ipe. Ajamã'ẽ a'e wãnà kõ nojimosĩokai waiwererà rè. Ojimoane'e jẽ ee kupa. [Kapanão taa wãnà kõ a'evo ekoi. Ãmõ, Petesaita wãnà kõ. Ãmõ, Korasĩ wãnà kõ. Mokopejõ.] Ajawyi Jesu oporegeta kasi ijupe kõ. Kee e'i ijupewarà kõ mõ:
MAT.11.21	– Mokoi Korasĩ taa wãnà kõ! Mokoi teve Petesaita taa wãnà kõ! Pepõ'õ mè ywesõ ainõ mãrãnà jikuwa e'ã kõ Janejare'e kasia rupi erokwa mijã. Ajamã'ẽ napeenui 'ete eayvu peiko. Janejare'e reminõ pemã'ẽ ipe. Peitypypyipa kuwasi peaiwererà mijã. Ekasia amojisaoka sõ Juteu rõwã mãe kõ pyterà rupi remẽ, “aje” e'i kuwa eayvu pè kupa mijã. Tiru wãnà kõ a'evo kuwa mijã. Ãmõ, Sitõ wãnà kõ a'evo kuwa mijã. Jypy remeve kuwasi ojimosĩoka kuwa waiwererà rè kupa mijã. Ojimome'u kuwasi Janejare'e rovake ee itypypyipaoka kupa mijã. Ãmẽ wãgyoa mojikuwapa mõ yvyu wapy kuwa kupa mijã. Tumujukwerà 'aryvo wapy kuwa kupa mijã. Ãmõ, tanemu 'aryvo. “Ma'e, janeaiwererà oitypypyipaokatà põ Janejare'e janewyi”? e'i kuwa wãgyo mõ kupa mijã.
MAT.11.22	– Ajawyi kee a'e pejẽ. Kãramõ Janejare'e poromoe'yi remẽ, pejẽ ywesõ pemomorijauokatà iwyi kõ, Sitõ wãnà kõ wyi, Tiru wãnà kõ wyi, e'i.
MAT.11.23	– Mokoi a'e teve pejẽ, Kapanão wãnà kõ. Pejimoe'e teywete pekupa ipi. “Janejare'e pyri jaẽtà jaa”, pejẽ tite peiko. Niĩ, napeo ra'y'ãi. Jimomorijau wasua rena kyty tè peotà. Mokoi! Age'e pemotee ekojẽ kuwasi peneko mijã. Pejẽ ywesõ ekasia rè pemã'ẽ ipe. “Aje” napejẽi eayvu pè ajamã'ẽ. Sotoma taa wãnerà kõ sõ omã'ẽ penemimã'ẽgwerà rè remẽ, “aje” e'i kuwa kupa mijã.
MAT.11.24	Ajawyi kee a'e eayvukasi rõmõ pejẽ. Ivoay wete kãramõ Janejare'e poromoe'yi remẽ, pejẽ ywesõ pejimomorijautà Sotoma taa wãnerà kõ wyi, e'i. A'e kõ ywesõ emiporijauesa rõmõtà pewyi, e'i Jesu ijupe kõ.
MAT.11.25	Ameve Jesu oporegeta Uu Janejare'e pè. Kee e'i ijupe:
MAT.11.25	– Papa. Oromoe'e katu ipi, e'i. Yva pewarà kõ jarà tè ene. Ãmõ, yvy pewarà kõ jarà teve. Ovote ojimotekokuwavay ywe'e tite mãe kõ pè rõwã nerekoa nemojikuwaoka ipi. Notekokuwa ywe'ei mãe kõ pè tè nemojikuwaoka. Nepota tè a'evo neiko rewarà mõ a'evo nereko. 
MAT.11.26	“Ãwĩvotà areko kõ”, erepa. Ajawyi ãwĩvo nereko kõ, Papa, e'i Jesu Uu pè.
MAT.11.27	Ãmẽ ajaire kee e'i wemimo'ekwerà kõ pè:
MAT.11.27	– Pirujẽ Papa ome'ẽ epo pè, eayvukasiay rõmõ taiko, e'i. Wekoa ve omojikuwaokapa teve eupe. A'e kõrijõ tè ekuwa katu Wa'yry rõmõ ipi, e'i. Ãwĩvo ve ije rõmõ'ĩte akuwa katu Papa, Ta'yry rõmõ. Ãmõ, amojikuwaoka ijupe mãe kõ ve okuwa ky'y, e'i.
MAT.11.28	E'i jẽ Jesu: 
MAT.11.28	– Pãnakõ ipowyijay mã'ẽ vo 'ejẽ peikoa peupe. Peaivaray wete ee. Ajawyi, pejo ekoty pekane'õyo rõmõ, a'e pejẽ, e'i. 
MAT.11.29	Mãerã erupi tapeiko. Oromotekokuwavaytà ãmẽ. Ikatua rupi aiko mã'ẽ tè ije. Noporoerõarõi mã'ẽ tè ije. Poropãtavõ gatutà. Poropy'amopiryvypy katutà tè ky'y. 
MAT.11.30	Niwasu'ãi tekoua ãmẽ pejẽ, erekoa rupi peiko remẽ. Ãwitõ pãnakõ ivevujay mã'ẽ niwaypei jaupi ipi, ãwĩvotà, e'i Jesu.
MAT.12.1	Ajaire jimoava 'arà mẽ, Jesu koo pyryvo okwa, wemimo'ekwerà kõ reve. Aresity koo pupe tui upa. Emimo'earà kõ ijamyay a'evo remẽ. Ajawyi aresi opo'o iwa kupa. 
MAT.12.2	Ãmẽ Pariseu kõ mõ omã'ẽ sikaepo ee kõ, a'evo ekoi kupa remẽ. Ajawyi kee e'i Jesu pè kupa:
MAT.12.2	– Neremimo'earà kõ noerovijai sõ tãmõ Moisesi remikusiwarerà jimoava 'arà rewarà age'e, e'i kupa. 
MAT.12.3	Ajawyi kee e'i Jesu ijupe kõ:
MAT.12.3	– [Jane kõ javya ywesõ pemoa'u katu ipi! Poroporijauesaa rè ywesõ kuwasi peja'a mijã! Na'evoi ajamã'ẽ pejẽ, e'i.] Pekuwa ipe itõkõ tãmõ Tavi manyvo wereko karamoe remẽ, amyay pè nikasi remẽ, isota kõ ve nikasi remẽ. 
MAT.12.4	Ajawyi itõkõ Janejare'e moe'ea retã wyry pè tè oike meju pyy iwa. Janejare'e pè temime'ẽgwerà tẽ tesõ o'u tãmõ Tavi, osota kõ reve. Janejare'e pè oporegeta mãe kõ kõrijõ tè a'e to'u ipi mijã. Ajamã'ẽ Tavi kõ nikasi remẽ, ome'ẽ jẽ tesõ wemĩgwai sota kõ to'u, e'i.
MAT.12.5	E'i jẽ Jesu ijupe kõ:
MAT.12.5	– Aje tijaposiko e'ã jimoava 'arà mẽ ipi, e'i. Ajamã'ẽ Janejare'e pè oporegeta mãe kõ oposiko jẽ jimoava 'arà mẽ ipi. Janejare'e moe'ea retã mè temime'ẽgwerà ojuka jẽ ime'ẽ Janejare'e pè imoe'ea rõmõ kupa ipi. Tãmõ Moisesi remikusiwarerà rupi a'evo ekoi kupa ipi, e'i Jesu Pariseu kõ pè.
MAT.12.6	E'i jẽ Jesu ijupe kõ:
MAT.12.6	– Ikatuay Janejare'e moe'ea retã, e'i. Ajamã'ẽ ije ywesõ Janejare'e moe'ea retã wyi, Janejare'e Remimuurerà rõmõ, e'i. 
MAT.12.7	Napeja'ai Janejare'e ayvukwerà rè, kee e'i maekwerà rè: 
MAT.12.8	E'i jẽ:
MAT.12.8	– Ajikuwapa yva pe wyi ajo ajimojane mã'ẽ rõmõ. Ije ywesõ jimoava 'arà wyi. Jimoava 'arà Jarà tè ije, e'i Jesu.
MAT.12.9	Ãmẽ Jesu oo jẽ a'e pe wyi. Janejare'e ayvu rè jimo'ea retã mõ pè oo oike, jimoava 'arà mẽ. 
MAT.12.10	Ãmẽ kwaima'e mõ ipo japu'a mã'ẽ a'e pè tui. Ãmẽ ãmõ kõ ve a'e pè tui. Tãmõ Moisesi remikusiwarerà rè poromo'e mãe kõ. Ãmõ, Pariseu kõ. A'e kõ opota teãmã nivoi mã'ẽ omo'y Jesu rè ipi. Ajawyi kee e'i Jesu pè kupa:
MAT.12.10	– I'ete põ poromokatua jimoava 'arà mẽ? Manyvo e'i põ tãmõ Moisesi a'evoa rè? e'i kupa.
MAT.12.11	Ãmẽ Jesu e'i ijupe kõ:
MAT.12.11	– Ma'e remẽ janerima kaneiru mõ o'a sõ yvy kwarà typy mã'ẽ pupe oo remẽ, jimoava 'arà mẽ, jaitytà sipõ tomãnõ? Ãnĩ! Nijaity'ãi! Kuisẽ'ẽ jaekyità nomãnõive remeve! 
MAT.12.12	Ajawyi kee a'e pejẽ. Jane kõ ywesõ epy wete Janejare'e pè teima kõ wyi, e'i. Ajawyi i'ete jane mõ japãtavõ jimoava 'arà mẽ, e'i.
MAT.12.13	Ameve Jesu e'i ipo japu'a mã'ẽ pè:
MAT.12.13	– Emomojai nepo tamã'ẽ ee, e'i.
MAT.12.13	Ãmẽ omomojai opo ikoty. Ameve py'awarà mõ ikatupa ky'y, ipo rovajarà vo ky'y.
MAT.12.14	Ãmẽ Pariseu kõ ojisyry oo iwyi ky'y.
MAT.12.14	– Manyvo kuwa põ sireko Jesu ijukaoka? e'i ojimogeta kupa.
MAT.12.15	Ãmẽ ijukaa rã ojenu Jesu pè remẽ, ojisyry a'e pe wyi. Aty wasu kõ ve oo Jesu rupi. Itekorã mãe kõ omokatu ãmẽ. Pirujẽ omokatu erokwa kõ.
MAT.12.16	– Erewarà tapemome'u e'ã ikõ erokwa nẽ, e'i Jesu ijupe kõ.
MAT.12.17	A'evo poroereko, Janejare'e ayvu mojenuarà Isajasi kee e'i maekwerà rupi katu:
MAT.12.18	“Eremĩgwai tè aã. Eremimuu tè. Eremiau tè. Erory ee mã'ẽ tè.
MAT.12.18	E'ãg ame'ẽtà ijupe imokasiarà rõmõ, eayvu ivo tekoua rewarà tomojenu pirujẽ yvy pewarà kõ pè, tokuwa kupa.
MAT.12.19	Kee ekoità. Nojiayvu moteiteteoka'ãi ijupe kõ.
MAT.12.19	Noje'ẽgãtã'ãi teve jane kõ pè iko. Ikatusa rupi omogeta kõtà.
MAT.12.20	Owa katu ekoità. Nikasi mãe kõ oporijauesatà.
MAT.12.20	Ovote nojireko kuwai mãe kõ opãtavõtà. Nivoi tekoua omoyvypytà. Ivo tekoua omovytà tosãi okwa.
MAT.12.21	Pirujẽ yvy pewarà kõ Rõvijã wasu e'eay rõmõ ekoità”, e'i amãtejẽ Isajasi maekwerà.
MAT.12.21	Aekwerà rupi katu Jesu ekoi, “aje ywete” taoty ijupe.
MAT.12.22	Ãmẽ jane kõ mõ weru ãjãg ojimoemija ee mã'ẽ mõ Jesu kyty. Naeapyoi mã'ẽ tè a'e. Noporegetai teve mã'ẽ. A'e Jesu omokatu taeapyo katu ky'y. Toporegeta teve ky'y. Ãjãg omoẽ imoisyry imono iwyi.
MAT.12.23	Ãmẽ aty wasu a'evoa rè omã'ẽ remẽ, ijãgyoay ee omãjã.
MAT.12.23	– Haa! Pemã'ẽ Jesu kasia rè esa! e'i kupa. Tãmõ Tavi Jeapyrerà e'eay tè rõwã põkõ ãwĩ? e'i ojiupe kupa.
MAT.12.24	Ajamã'ẽ Pariseu kõ mõ aepo wenu remẽ, kee e'i tite kupa:
MAT.12.24	– Janejare'e ayvu rupi rõwã ãjãg kõ omoẽoka imoisyry imono! Peusepu ayvu rupi tè omoẽoka! e'i ywe'e tite kupa. “Ãjãgai rõvijã ayvu rupi tè ãwĩvo”, jaa tè aepo e'i tite kupa.
MAT.12.25	Ãmẽ Jesu okuwapa ijipy'amogeta ai kõ. Ajawyi kee e'i ijupe kõ:
MAT.12.25	– [Ãjãgai rõvijã nomomoi'ãi kuwa wemĩgwai kõ jane kõ wyi, e'i. Nikasi'ãi kuwa omoisyry kõ remẽ, e'i.] Tõvijã rè tè amosã'ãgatà ãjãgai rõvijã, tapekuwa sa'u, e'i. Tõvijã remĩgwai kõ mõ ojimoãpã sõ oõvijã rè remẽ, ikasi jẽ kuwa põ tõvijã ãmẽ? Ãnĩ! Nikasi'ãi kuwa! Manyvo ne'i'ãi kuwa ojimokasi ovote ky'y. A'evo ve tetãrã kõ. Jopyriwarà kõ. Ojiaka aka kupa remẽ, ojipyri nojimoena'ãi ãmẽ kupa ky'y. Ojisyrytà oo ojiwyi kupa. A'evo ojimosãsãità kupa, e'i. A'evo remẽ tõvijãgwerà nikasi'ãi etãrã rõmõ ky'y, e'i. 
MAT.12.26	Ãwĩvo 'ejẽ Satanasi, wemĩgwai ãjãg kõ reve. Omoisyrypa tè sõ wemĩgwai kõ owyi remẽ, manyvo ne'i'ãi kuwa ojimokasi rõmõ iko ãmẽ mijã. Opa kuwa ikasia iwyi mijã, e'i.
MAT.12.27	– Kee pejẽ tite si ije: “Ãjãgai rõvijã Peusepu ayvu rupi tè ãjãg kõ omoẽ moẽ imono”, pejẽ tite ije. Pejẽ pa'e? Ava ayvu rupi põ penemĩgwai kõ omoẽ ãjãg kõ ipi? Peusepu ayvu rupi teve sipõ? Ãnĩ! A'e ayvu rupi rõwã. Ãwĩvo ve ije, ijayvu rupi rõwã teve, e'i. Ajawyi pejavy aepo pejẽ ije remẽ, e'i. 
MAT.12.28	Ije ãmẽ, ãjãgai rõvijã ayvu rupi rõwã ãjãg kõ amoẽoka ipi. Aje, Janejare'e 'Ãg ayvukasia rupi tè a'evo aiko. A'evoa rè pemã'ẽ remẽ, ekuwa kuwasi Janejare'e Remimuurerà penõvijã rõmõ pekupa mijã, e'i.
MAT.12.29	– Ãmõ mijẽ, manyvo tekoua amome'utà tapekuwa. Imonatà mã'ẽ mõ oike sõ ikasiay mã'ẽ retã wyry pè imonatà moma'e rè remẽ, nimona te'ĩte'ãi kuwa. Kee remẽ tè imona kuwa. Opyy rã'ĩ kuwa ijarà ipokwa. Ãmẽ tè kuwa manyvo ne'i'ãi ijarà. Ãmẽ tè kuwa imoma'e weraapa kuwa. Ãmẽ nopokwai rã'ĩ sõ remẽ, manyvo noereko'ãi kuwa imoma'e reraa, e'i. [Aepo e'i Jesu ijupe kõ remẽ, “Ije ywesõ ekasi Satanasi wyi”, jaa tè aepo e'i.]
MAT.12.30	– Kee a'e aepo jaa pè. Ava mõ ekoty rewarà rõwã sõ remẽ, a'e ojimoãpã ere mã'ẽ tè. Ãwitõ yty jamoaty aty katupa imomotà mijã. Ãmẽ jakatu ava mõ uu imosãsãi. Ãwĩvo ve ekoty rewarà kõ jamoai tojipe'a ewyi kupa remẽ, e'i Jesu.
MAT.12.31	E'i jẽ Jesu:
MAT.12.31	– Kee a'e pejẽ. Janejare'e “awyjepa” e'ità jane kõ aiwererà pè ky'y. Iteetejẽ joaiwererà mã'ẽ pè “awyjepa” e'ità. Ajamã'ẽ ava mõ sõ “ãjãg” e'i tite Janejare'e 'Ãg pè remẽ, aepo omo'y jẽtà ee, e'i. Ava mõ oporegeta ai epe Janejare'e rè remẽ, “awyjepa” e'i jẽ kuwa. 
MAT.12.32	Ãwĩvo ve ava mõ Janejare'e Remimuurerà ojimojane mã'ẽ rè oporegeta ai remẽ, “awyjepa” e'i jẽ kuwa ijupe. Ajamã'ẽ “ãjãg” pejẽ Janejare'e 'Ãg pè remẽ, “awyjepa” ne'i'ãi peupe. Aepo omo'y jẽtà pene. Poromoe'yi 'arà mẽ omo'y jẽtà pene, e'i.
MAT.12.33+MAT.12.34	Ãmẽ e'i jẽ Jesu Pariseu kõ pè:
MAT.12.33+MAT.12.34	– Pepojy ai tè pejẽ! Amã'ẽ pene. Peporegeta ai rupi pepy'a aiwerà ojikuwa ipi! Ayvu amome'u tarà mijẽ tapekuwa sa'u, moma'eyva'y rè, e'i. Moma'eyva'y ikatuay remẽ, i'a katuay ipi. A'evo jakuwa ikatuay mã'ẽ ipi. Ãwĩvo ve moma'eyva nikatui sõ remẽ, jakuwa ve ni'a katu'ãi teve, e'i. I'akwerà kõ rupi jakuwa. Ãwĩvo ve mirà kõ poregetaa rupi ipy'a pewarà ojikuwa ipi, e'i Jesu.
MAT.12.35	– Mirà py'a pewarà ikatuay remẽ, ikatuay mã'ẽ rè tè ojipy'amogeta ipi. Ajawyi ikatuay wetetà oporegeta ipi. Na'evoi ãmẽ nivoi mã'ẽ. Nivoi ipy'a pewarà mã'ẽ. Ajawyi oporegeta teitetetà iko ãmõ kõ pè ipi. Ojipy'amogeta ai rè tè oporegeta iko ipi, e'i. 
MAT.12.36	Aje kee a'e pejẽ. Kãramõ Janejare'e poromoe'yi 'arà mẽ, jane kõ ayvukwerà omosã'ãgatà ikuwa. Ajawyi peayvu teitete remẽ, okuwa jẽtà. Ikatuay peporegeta remẽ, okuwa tary ve ãmẽ. 
MAT.12.37	Peporegetakwerà rupi katu pemoe'yità, e'i Jesu ijupe kõ.
MAT.12.38	Ãmẽ tãmõ Moisesi remikusiwarerà rè poromo'e mãe kõ mõ e'i Jesu pè, Pariseu kõ reve:
MAT.12.38	– Poromo'earà, mãrãnà jikuwa e'ã emojisaoka nekasia rupi toromã'ẽ ee. “Aje Janejare'e kasia rupi a'evo ekoi”, oro'età ãmẽ oromãjã nere, e'i rã'ãga Jesu pè kupa.
MAT.12.39	Ãmẽ Jesu e'i ijupe kõ:
MAT.12.39	– Nivoi mãe kõ tè pejẽ, age'ewarà kõ rõmõ! Erã'ã tarepe pekupa. Ajawyi aepo pejẽ tite ije. Ajamã'ẽ ije namojisaoka'ãi ekasia penovake. Janejare'e ayvu mojenuarà Jonasi rè tè ajimosã'ãgatà.
MAT.12.40	Kõitokõ pira wasu omõkõ pãranã wasu rupi oo remẽ. Moapy 'arà rõmõ tesõ itõkõ opyta pira wasu reykwerà pupe. [Ãmẽ itõkõ moapy 'arà paire tè itõkõ omoẽ ity ky'y. Aekwery vo itõkõ ekoi mijẽ ky'y, e'i.] A'evotà ije, Janejare'e Remimuurerà ajimojane mã'ẽ rõmõ. Moapy 'arà rõmõ apytatà rã'ĩ tyvy pupe, e'i Jesu ijupe kõ.
MAT.12.41	– Pejapyaka katu eayvu rè, Jonasi rewarà rè, e'i. Jonasi oẽ maire itõkõ oo Janejare'e ayvu mojenu Ninivi taa pè. A'e wãnà kõ ijayvu wenu remeve, py'awarà mõ ojimosĩoka waiwererà rè. Ojimome'upa Janejare'e pè waiwererà kõ reitypypyipaoka ky'y. Ajawyi kãramõ Janejare'e poromoe'yi 'arà mẽ, aekwerà kõ omã'ẽtà pene. Nivoi mã'ẽ omo'ytà pene pemosĩoka ãmẽ kupa. Kee e'ità kupa: “Karamoe remẽ Jonasi omojenu Janejare'e ayvu oreupe remẽ, oroitypypyipa oreaiwererà ky'y. Ajamã'ẽ orevo rõwã pejẽ, ãwisõ Jesu ywesõ ipe Jonasi wyi remẽ. Pejapyaka kuwasi ijayvu rè mijã!” e'ità pemosĩoka kupa, e'i Jesu ijupe kõ.
MAT.12.42	– Oiko ãmõ teve, karamoe remẽwarà. Sapaa yvy wãnà kõ rõvijã wasu. Wãivĩ tè itõkõ a'e. A'e itõkõ ke'ĩrõwã wyi uu jõvijã Saromão resa. Saromão tekokuwaa ojenu ijupe. Ajawyi uu esa. Ije ywesõ ipe atekokuwa Saromão wyi mijã. [Ajamã'ẽ napeenu'ãi sire'e eayvu ipi.] Ajawyi kãramõ Janejare'e poromoe'yi 'arà mẽ, Sapaa wãnà kõ rõvijã kee e'ità pejẽ pemosĩoka rõmõ: “Ke'ĩrõwã wyi itõkõ ajo Saromão tekokuwaa renu. Na'evoi põ pejẽ! Ãwisõ pepytery pè tè Jesu ekoi remẽ, napeenui sire'e 'eteay!” e'ità pemosĩoka, e'i Jesu ijupe kõ.
MAT.12.43	E'i jẽ Jesu ijupe kõ:
MAT.12.43	– [Manyvo jaa rõmõ rõwã kuwa pejipy'amokatu, Janejare'e 'Ãg napeinõokari pepy'a pè remẽ.] Kee jaa amome'utà tapekuwa sa'u. Ãjãgaiwerà oike mirà mõ pupe remẽ, oka vo ijupe. Nopotai wemimoai reity oo ipi. Ajawyi ojisyry ipupe wyi remẽ, oo rã'ĩ wetã rã reka ipi. Oo oo ipe tekoe'ãma rupi okane'õyo rõmõ. Ajaire noesai wetã mõ remẽ, 
MAT.12.44	kee e'i oupe ãmẽ: “Ajivy tarà mijẽ maevo eretãgwerà kyty aa. A'e pupe tajimoena mijẽ”, e'ità oupe. Ojivy oo ãmẽ. Ovãe omã'ẽ ee remẽ, e'i oupe: “Haa, ikatuay sikaepo erekoawerà. Ojimokatupa upa. Ivo katu ekoi ky'y”, e'i oupe. Ajawyi oike mijẽ ipupe ojimoena, wemimoaiwerà pupe mijẽ. 
MAT.12.45	Ãmẽ oo rã'ĩ etãrã kõ reka. Irõ irõte rõmõ
MAT.12.46	Ãmẽ ajaire Jesu poromo'e jẽ tetã mõ wyry pè upa. Ãmẽ tetã ypy pè ijy uu ãrõ, imõmirĩ kõ reve.
MAT.12.46	– Toroporegeta Jesu reve, e'i kupa.
MAT.12.47	A'evoa ava mõ omome'u Jesu pè.
MAT.12.47	– Ney uu neresa, nemõmirĩ kõ reve. “Toroporegeta Jesu pè”, e'i neupe kupa. Wãime tui kupa upa, tetã ypy pè, e'i Jesu pè kupa.
MAT.12.48	Ãmẽ Jesu e'i aepo e'i ijupe mã'ẽ pè:
MAT.12.48	– Aje, ey e'e teipe uu, e'i. Ãmõ, emõmirĩ kõ teve ipe uu, e'i.
MAT.12.49	Ãmẽ ojipomomojai wemimo'earà kõ gyty erokwa.
MAT.12.49	– Pejẽ teve eretãrã kõ vo 'ejẽ, e'i. 
MAT.12.50	Papa yvapewarà remimota rupi ekoi mãe kõ pirujẽ eretãrã kõ vo 'ejẽ. Ajawyi “emõmirĩ kõ” a'e pejẽ. Ãmõ, “ekõjã kõ” a'e. Ãmõ, “ey kõ” a'e. Aepo a'e pejẽ, e'i.
MAT.13.1	Ãmẽ a'e 'ary pè Jesu ojisyry tetã wyry pe wyi oo Karireja pãranã reme kyty. A'e pè oo wapy upa. 
MAT.13.2	Ãmẽ aty wasu kõ uu ojimoaty ipyri. Ajawyi yarà pupe oo opo wapy upa. A'e pe wyi poromo'età. Aty wasu ãmẽ yy reme pè ojapyaka kupa upa.
MAT.13.3	Jesu poromo'e remẽ, moma'e rè tè poromosã'ãga mã'ẽ rupi tè poromo'e ipi. A'e rupi iteetejẽ manyvo tekoua omome'utà ijupe kõ toenu kupa. Kee e'i ijupe kõ:
MAT.13.3	– [Jane kõ Janejare'e ayvu wenu remẽ, ãmõgwerà oryvay enu. Ãmõgwerà naoryi enu. Ãwitõ temitã, ãwĩvo ve.] Manyvo tekoua amome'utà peupe tapekuwa sa'u. Ava mõ oo jimitã. Moma'eyva rã'ãigwerà omopepei okoo rupi erokwa. 
MAT.13.4	Ãmẽ omopepei remẽ, ãmõgwerà pee reme rupi o'a. Apykyrerà kyty wyra kõ o'upa. Ajawyi noẽi. 
MAT.13.5	Ãmẽ ãmõgwerà takuru ypy rupi o'a. Yvy kejavõigà a'e pè. Ãmẽ a'e kuise'ẽ jẽ oẽ. Ory maevo sõ tite oẽ, ta'yrygà yvy a'e pè rewarà mõ. 
MAT.13.6	Ajamã'ẽ ojipy a'ugà yvy rè apokwerà. Ajawyi ajaire kwaray aku remẽ, osinĩma. 
MAT.13.7	Ãmõgwerà joõ pytery pè o'a. A'e ve oẽ ipegà mijã. Naoryi ajamã'ẽ, joõ wyi naoryi rewarà mõ. 
MAT.13.8	Ãmẽ ãmõgwerà yvy e'e pè o'a. A'e sõsi ory katu jome. Ajaire i'a. Ãmõgwerà i'a katu. Ãmõgwerà i'a katuay teve. Ãmõgwerà i'a katu jome, e'i Jesu poromo'e upa.
MAT.13.9	E'i jẽ Jesu:
MAT.13.9	– Peenu ikõ eayvu nẽ rõnõ, e'i Jesu.
MAT.13.10	Ãmẽ aja paire emimo'ekwerà kõ oo javo ijupe.
MAT.13.10	– Jõvijã, manyvore põ moma'e rè tè poromosã'ãga mã'ẽ rupi poromo'e neiko ipi? e'i ijupe kupa.
MAT.13.11	Ãmẽ Jesu e'i ijupe kõ:
MAT.13.11	– Pejẽ pekuwapa manyvo Janejare'e poroerekotà Jõvijã wasu rõmõ ojikuwa remẽ. Janejare'e ywete a'evoa omojikuwaokapa pejẽ. Ajawyi nokuwai mãe kõ pè rõwã aepo a'e. Peupe tè aepo a'e. 
MAT.13.12	Napejapyaka ywe'ei tite aepo a'e mã'ẽ rè remẽ, peenu mã'ẽ wyi penearaipatà ãmẽ. Ajawyi pejapyaka katu ikõ eayvu rè nẽ rõnõ, a'e pejẽ. Upi katu ikõ peiko nẽ. Ãmẽ ywesõ Janejare'e pemotekokuwavaytà penereko.
MAT.13.13	Aty wasu kõ ãmẽ noenu'ãi eayvu manyvo jaa tè. Ajawyi moma'e rã'ãigwerà rè tè poromosã'ãga poromo'e. Ekasia rè omã'ẽ ipe kupa. Eayvu rè ojapyaka ipe kupa. Ajamã'ẽ nojimotekokuwai enu kupa. 
MAT.13.14	Ajare Janejare'e ayvukwerà kee jaa tãmõ Isajasi okusiwa karamoe remẽ:
MAT.13.14	“Peenu eayvu remẽ, peenu ipetà.
MAT.13.14	Ajamã'ẽ napekuwa'ãi manyvo jaa paepo a'e mã'ẽ.
MAT.13.14	Ãmõ, pemã'ẽ ipetà ekasia amojisaoka pejẽ remẽ.
MAT.13.14	Ajamã'ẽ napemã'ẽ gatu kuwa'ãi teve ãmẽ ee.
MAT.13.14	Napekuwa'ãi kuwa amojisaoka pejẽ mã'ẽ.
MAT.13.15	Napepy'a mãrãkuwai wyi, naperovijai eayvu.
MAT.13.15	Pejeapyakwapyy kõrijõ eayvu renu tare'ã.
MAT.13.15	Ãmõ, pejãpomĩ kõrijõ teve.
MAT.13.15	Napejimotekokuwaokai teve.
MAT.13.15	Pepota sõ pejimotekokuwa remẽ, peenu katu kuwa eayvu mijã.
MAT.13.15	A'evo remẽ tè katu kuwa pejivy mijẽ kuwa ekoty.
MAT.13.15	Peenu katu kuwa eayvu ãmẽ.
MAT.13.15	Petekokuwavay teve kuwa enu.
MAT.13.15	A'evo remẽ tè kuwa ije tè poropãtavõ kuwa pemomoi peaiwererà kõ kasia wyi pemokatu”, e'i maekwerà.
MAT.13.15	Aekwerà rupi katu jane kõ ekoi age'e remẽ, e'i Jesu.
MAT.13.16	E'i jẽ Jesu imogeta kõ:
MAT.13.16	– Pejẽ ãmõ rupi tè ajamã'ẽ. Peenu katu Janejare'e ayvu. Pemã'ẽ gatu teve manyvo wereko mãe kõ rè. Ajawyi penory peiko. 
MAT.13.17	Kee a'età pejẽ age'e. Janejare'e ayvu mojenuarà karamoewarà kõ: “Amã'ẽ kuwasi ee mijã!” e'i epe penemimã'ẽgwerà rè kupa. Janejare'e koty rewarà kõ ve aepo e'i epe ijupe, karamoewarà kõ. Ijatyray aepo e'i epe mãe kõ. Peneminuwerà pè ve: “Aenu kuwasi mijã!” e'i epe kupa. Na'evoi ajamã'ẽ a'e kõ ekoi. Age'e tè katu ãwĩvo peiko. Aje ywete aepo a'e pejẽ, e'i Jesu.
MAT.13.18	Ãmẽ Jesu e'i wemimo'earà kõ pè:
MAT.13.18	– Peenu katu ikõ eayvu nẽ rõnõ. Tapejimotekokuwa eayvu renu. Poromotekokuwatà manyvo jaa tè põ moma'e rã'ãigwerà rè tè poromosã'ãga mã'ẽ. 
MAT.13.19	Janejare'e ojimojõvijã jane kõ pè mã'ẽ ojenu jane kõ pè remẽ, ojitã maevo sõ tite ipy'a kõ pupe ipi, moma'e rã'ãigwerà vo, e'i. Ãmẽ jane mõ Janejare'e ayvu wenu ipe sõ remẽ, notekokuwai ee. Ajaire nivoi mã'ẽ rõvijã iporegetakwerà omokãjã ipy'a pe wyi. Ãwitõ wyra kõ o'upa ã'ãigwerà pee reme rupi o'a mã'ẽ imokãjã, ãwĩvo wereko. Ajawyi earaipa Janejare'e ayvu wyi. Opa iwyi.
MAT.13.20+MAT.13.21	E'i jẽ Jesu:
MAT.13.20+MAT.13.21	– Ãmõgwerà kuise'ẽ wenu rã'ĩ Janejare'e ayvu remẽ, ory rã'ĩ ee mijã. “Haa! Janejare'e ayvu rupi aikotà!” e'i rã'ĩte. Ajamã'ẽ nojimokasi ijayvu renu. Ãwitõ temitã rã'ãigwerà takuru ypy rupi o'a ejõi remẽ, nikasi, naapoi rewarà mõ. Ãwĩvo ve nojimokasi Janejare'e ayvu rè ojipy kupa. Ajawyi ojimomorijau Janejare'e ayvu rewarà mõ remẽ, kuise'ẽ oity tite, e'i Jesu imogeta kõ.
MAT.13.22	E'i jẽ Jesu ijupe kõ:
MAT.13.22	– Ãmẽ ãmõgwerà wenu ipe Janejare'e ayvu remẽ, noja'ai ee. Wekokwerà ikewarà règà oja'a. Ãmõ, karakuri moatya règà oja'a. Ajawyi nojipy'amogetai Janejare'e ayvu rè. Noja'a'ãi ee. Ãwitõ joõ nomoryokai temitãgwerà ejõi epe remẽ. Ãwĩvo ve mirà kõ, oja'a ee mãe kõ nomoja'aokai Janejare'e ayvukwerà rè remẽ. Maevo apy'a oja'a ee mãe kõ oporakapa ipy'a. Ajawyi Janejare'e ayvukwerà rè noja'ai ywe'e tite kupa, e'i.
MAT.13.23	– Ãwitõ ã'ãigwerà o'a yvy e'e pè mã'ẽ oryvay, ãwĩvo ve Janejare'e ayvu wenu katuay mã'ẽ. Opyykãtã oupe mã'ẽ. Opy'a pupe tè wereko ijayvukwerà ereko. Oja'a karuaru ijayvukwerà rè. Naearai'ãi iwyi. Nopoi'ãi iwyi. Upi katu ekoità aja paire, e'i Jesu imogeta kõ.
MAT.13.24	E'i jẽ Jesu:
MAT.13.24	– Age'e ike yvy pè Janejare'e remĩgwai rã'ãga kõ emĩgwai e'e kõ pyterà rupi ekoi. Ajamã'ẽ kãramõ Janejare'e ojikuwa Jõvijã wasu rõmõ remẽ, omoe'yioka kõtà ky'y, poromoe'yi remẽ. Ajare koo rè tè poromosã'ãgatà.
MAT.13.24	– Janejare'e rè werovija imoẽoka o'arà kyty mãe kõ moma'eyva vo. Ãmẽ werovija rã'ãga mãe kõ moma'eyva rã'ãga vo 'ejẽ. Noerovijai mãe kõ teve. Kee mã'ẽ vo ekoi kupa. Koo jarà moma'e rã'ãigwerà oõtã okoo rupi. 
MAT.13.25	Ajamã'ẽ ajaire pya remẽ sikaepo ãpã mõ uu vija koo moai, jane kõ okepa remẽ. Moma'eyva rã'ãga rã'ãigwerà oõtã vija sikaepo, temitã e'e rã'ãigwerà pyterà rupi. (Ajaire ojisyry oo ãpã.) 
MAT.13.26	Ãmẽ ajaire oẽ koo jarà remitãgwerà ky'y. Ipoty. I'a ypytà. Ãmẽ moma'eyva rã'ãga ve oẽ ipyterà rupi ojikuwa ky'y. 
MAT.13.27	Ãmẽ a'evoa rè omã'ẽ emĩgwai kõ remẽ, oo koo jarà kyty imomewa kupa. “Moma'eyva e'ekwerà rã'ãigwerà tè itõkõ oroõtã mijã”, e'i kupa! “Manyvore sipõ moma'eyva rã'ãga mytery pè sõ oẽ!” e'i ijarà pè kupa.
MAT.13.28	– Ãmẽ koo jarà e'i: “Ãpã teipõ oõtã vija ekoo pupe mijã”, e'i. Ãmẽ, “Nepota põ oroo ipypo'o ajawyi?” e'i emĩgwai kõ ijarà pè. 
MAT.13.29	“Ãnĩ, a'e rõwã ipõ mã'ẽ remẽ”, e'i. “Pepypo'o sõ remẽ, ma'e remẽ moma'eyva e'e'y ve pepypo'o titetà eevejẽ ãmẽ”, e'i ijupe kõ. 
MAT.13.30	“Ikatu sa'u ojimovijapa remẽ, yvate'epa remẽ, pepypo'otà. Otãrõma remẽ tè moma'eyva rã'ãga aetaokatà imopai imomo tokaipa. Aja paire tè temitã e'ekwerà amokatuokatà pejẽ”, e'i koo jarà wemĩgwai kõ pè.
MAT.13.30	– Ãwĩvo ve kãramõ Janejare'e poromoe'yi 'arà mẽ, werovija e'e mãe kõ omoe'yità werovija rã'ãga mãe kõ wyi, e'i.
MAT.13.30	Aepo e'i Jesu wemimo'earà kõ pè poromosã'ãga mã'ẽ rupi.
MAT.13.31	E'i jẽ Jesu:
MAT.13.31	– Ãmõ tè mijẽ amome'utà pejẽ tapekuwa manyvotà Janejare'e janerereko ojikuwa Jõvijã wasu rõmõ remẽ, e'i. Jimitãa rè tè poromosã'ãgatà tapekuwa sa'u. Koo jarà yvy rã'ãigwerà opyy itã okoo pè. 
MAT.13.32	Kejavõigà teipe ã'ãigwerà. Ajamã'ẽ ojitã maire, oẽ. Ajaire isakyru tesõ ojimovija. Ajaire ojimovijapa. Ajaate ãkã mevu tesõ ky'y. Ãmẽ a'e rãkã rè wyra kõ ojiowaitynõ ky'y, e'i. Ãwĩvo ve Janejare'e mojõvijãa ojimovija remẽ, e'i.
MAT.13.33	Jesu e'i jẽ imogeta kõ:
MAT.13.33	– Amome'u tarà mijẽ tapekuwa manyvo tekoua Janejare'e jamoẽoka jane'arà kyty remẽ. Wemimota omuu inõ janepy'a pupe tijaneroupa.
MAT.13.34	Ãwĩvo Jesu poromo'e ipi, aty wasu omo'e remẽ. Manyvo tekoua omojenu ipi. Oterẽ jẽ rõwã poromo'e ipi. Moma'e rè tè poromosã'ãga ipi ajamã'ẽ. A'evo 'evo poromo'e Janejare'e ojimojõvijã remẽwarà rè.
MAT.13.35	Kee e'i amãtejẽ Janejare'e ayvu mojenuarà karamoe remẽ Jesu ayvu rã pè:
MAT.13.35	“Aporegetatà ijupe kõ remẽ, moma'e rè tè amosã'ãga kõtà.
MAT.13.35	Ãmõ, temikuwa e'ã rè tè amogeta kõtà.
MAT.13.35	Nojikuwaive mã'ẽ rè tè amo'e kõtà,
MAT.13.35	Yvy ojinõ ypy remẽ ajaate age'e nojikuwaive mã'ẽ rè tè amo'e kõtà”, e'i imojenuarà karamoe remẽ.
MAT.13.35	Aekwerà rupi katu tè Jesu ekoi.
MAT.13.36	Ãmẽ Jesu aty wasu wyi ojivy oo paire, oike mijẽ tetã wyry pè, wemimo'ekwerà kõ reve. Ãmẽ kee e'i Jesu pè kupa:
MAT.13.36	– Emome'u rã'ĩ ore. Noroenu katui moma'eyva rã'ãga rè tè poromosã'ãga neporegeta remẽ. Oremotekokuwa si rejupa, e'i kupa.
MAT.13.37	Ajawyi e'i a'u tè Jesu omotekokuwa kõ. Kee e'i:
MAT.13.37	– Koo jarà rè tè ajimosã'ãgatà tapekuwa sa'u manyvo aiko, Janejare'e Remimuurerà ajimojane mã'ẽ rõmõ. Ãwitõ koo jarà moma'e rã'ãigwerà oõtã, ãwĩvo tè ije, e'i. 
MAT.13.38	Taa kõ iteetejẽ koo vo 'ejẽ, e'i. Ere ojirovija mãe kõ ãmẽ a'evo ve moma'eyva rã'ãigwerà. Emoẽoka o'arà kyty kupa mãe kõ. Moma'eyva rã'ãi rã'ãga vo ãmẽ nivoi mã'ẽ rõvijã remĩgwai kõ, e'i. 
MAT.13.39	Ãpã moma'eyva rã'ãga oõtã vija mã'ẽ a'evo ve ãjãgai rõvijã. Ãmẽ i'a otãrõma remẽ, a'evo ve Janejare'e kãramõ poromoe'yità remẽ. Koo jarà remĩgwai i'a omoaty mãe kõ vo Janejare'e remĩgwai yvapewarà kõ. 
MAT.13.40	Ãwitõ koo jarà remĩgwai kõ moma'eyva rã'ãga wetatà imopai imomo tokaipa, ãwĩvo ve Janejare'e remĩgwai yvapewarà kõ werekotà nivoi ekoi mãe kõ. 
MAT.13.41	[Kãramõ Janejare'e Remimuurerà ajimojane mã'ẽ rõmõ ajo tarà mijẽ. Jane kõ Rõvijã wasu rõmõ aikotà ky'y.] A'evo remẽ eremĩgwai yvapewarà kõ amonookatà nivoi ekoi mãe kõ tomokuipe'e imono ewyi. Nivoi tekou mã'ẽ rè poromo'eoka mãe kõ ve omokuipe'età imono ewyi kupa. 
MAT.13.42	Jimomorijaua rena tata wasu pè amonooka kõtà pirujẽ. Ãmẽ a'e pè ojimomorijautà mãerã tè kupa ky'y. Ojiãpĩkãkãi pawetetà kupa. 
MAT.13.43	Ojirovija katu ere mãe kõ ãmẽ oryvaytà iko ereve. Ivoa kõ ojikuwatà ky'y. Janejare'e remĩgwai kõ ojikuwatà iko kupa. Ajawyi tapeenu katu ikõ eayvu nẽ rõnõ, e'i Jesu ijupe kõ.
MAT.13.44	Jesu e'i jẽ poromo'e:
MAT.13.44	– Ikatuay Janejare'e pemoẽoka pe'arà kyty remẽ, e'i ijupe kõ. Epy wete mã'ẽ vo 'ejẽ Janejare'e janerereko mã'ẽ. A'e ywesõ janeremimotarà rõmõ ekoi. Ãwitõ jane mõ yvy opãkõi remẽ karakuri temiatykwerà kejavu tesõ wesa remẽ. Wesa paire oinõ gatu rã'ĩ mijẽ aekwery vo. Ajaire ojipy'amogeta wemisakwerà rè upa. Ajawyi, “Tapyy aã tena ijarà wyi”, e'i. “Manyvotà sipõ areko epy rã moaty?” e'i. “Haa! Akuwa! Emoma'e kõ tẽ tesõ ame'ẽmatà epy rõmõ. A'e rè tena apyytà eremisakwerà revejẽ”, e'i. A'evo wereko ãmẽ opyy wena rõmõ. Opyy remẽ, karakuri temiatykwerà revejẽ sikaepo opyy wena rã. Ãmẽ oryvaytà ee ky'y. Ãwĩvo ve Janejare'e janerereko katua ywesõ japota remẽ, a'e ywesõ epy wete mã'ẽ vo janeupe, e'i Jesu ijupe kõ.
MAT.13.45	Ãmõ rè tè mijẽ Jesu poromosã'ãga. Kee e'i:
MAT.13.45	– Epy wete mã'ẽ vo 'ejẽ Janejare'e janererekoa, jamoẽoka jane'arà kyty remẽ. Ãwitõ mirà mõ mo'yry iserenyny katu mã'ẽ weka ipyy ipi, epy wete mã'ẽ. 
MAT.13.46	A'e wesa remẽ, “Haa! Manyvotà sipõ areko ipyy!” e'i oupe. “Haa! Akuwa! Emoma'e kõ ame'ẽmatà epy rõmõ”, e'i ky'y. Mo'yry ywesõ epy wete ijupe pirujẽ ima'ekwerà kõ wyi. Ãwĩvo ve jane Janejare'e janerereko katua ywesõ epy wete janeupe remẽ, e'i imo'e kõ.
MAT.13.47	Jesu e'i jẽ:
MAT.13.47	– Kãramõ Janejare'e ojikuwa Janerõvijã wasu rõmõ remẽ, pirujẽ jane kõ omoatypatà rã'ĩ. Ãmẽ nivoi mãe kõ omoe'yità ivo mãe kõ wyi imono. Ãwitõ pira mo'auta yy pè jainõ remẽ. 
MAT.13.48	Ãmẽ oyte pira jamo'au remẽ, jaekyità esa remẽ. Ãmẽ pira japoro remẽ jamoe'yità. Pira ikatu mã'ẽ jaraatà. Pira nikatui mã'ẽ ãmẽ jamopopopatà imono. 
MAT.13.49	Ãwĩvo ve Janejare'e poromoe'yiokatà wemĩgwai yvapewarà kõ pè kãramõ. Ãmẽ jane nivoi mãe kõ waiteve omoe'yità ivo mãe kõ wyi. 
MAT.13.50	Janejare'e omono kõtà ivo e'ãa rena pè, tata wasu rena pè. A'e pè ojiãpĩkãkãi tesõtà ojimomorijaua pè kupa ky'y, e'i Jesu.
MAT.13.51	Ãmẽ e'i jẽ Jesu wemimo'ekwerà kõ pè:
MAT.13.51	– Peenu katu põ aepo a'e remẽ? e'i.
MAT.13.51	– Õ'õ, oroenu katu, e'i ijupe kupa.
MAT.13.52	Jesu e'i mijẽ:
MAT.13.52	– I'ete. Ajawyi age'e ywete tapetekokuwavay ky'y. Pekuwa katu manyvo tekoua Janejare'e jamoẽoka jane'arà kyty remẽ. Pekuwa teãmã Janejare'e ayvu okusiwaoka tãmõ Moisesi pè mã'ẽ. A'e 'aryvo age'e eayvu pekuwa ywetetà. A'evo ojevo jẽ mã'ẽ rè petekokuwavaytà ky'y. Ojevo jẽ pemovytà, e'i ijupe kõ.
MAT.13.53	Awyjepa oporegeta paire, a'e pe wyi ojisyry oo ky'y.
MAT.13.54	Ajaire Jesu ojivy oo Nasare taa kyty, ojimovijawerà kyty. Ãmẽ oo oike Janejare'e ayvu rè jimo'ea retã wyry pè poromo'e. Ãmẽ jane kõ wenu remẽ, e'i ojiupe kupa:
MAT.13.54	– Haa! Ava sipõ Janejare'e ayvu rè omotekokuwavay? e'i kupa. Manyvo'i tesõ mãrãnà jikuwa e'ã imojikuwaoka? Marama tè põ Jesu ekoi! e'i ijupe kupa. 
MAT.13.55	Emã'ẽ. Janeremikuwa teipe Jesu mijã. Ikewarà teipe mijã. Yvyra jimo'ikwerà rè oposiko tuu mã'ẽ
MAT.13.56	Ikõjã kõ ve janeremikuwa kõ teipe mijã, e'i. Ike rupi ekoi kupa, e'i. Ajawyi manyvo ywete sipõ Jesu moko'i iko? Uve sipõ imo'earà? e'i ikuwa e'ã kupa.
MAT.13.57	Ajawyi noenu tari ijayvu ãmẽ kupa. “Aje ipõ” ne'i ywe'e tite ijayvu pè kupa. [Nokuwai Janejare'e Ra'yry tè Jesu kupa.] Ajaire e'i Jesu ijupe kõ:
MAT.13.57	– Ãwĩvo ywete Janejare'e ayvu mojenuarà kõ ipi. Temimoe'e teipe kupa mijã. Ajamã'ẽ ena pewarà kõ nomoe'ei ywe'e tite kupa. Ipyriwarà kõ ve noenu tari ijayvu ipi. “Aje” ne'i ywe'e tite ijayvu pè kupa. Ãmõgwerà pirujẽ wenu takatu ãmẽ ipi. Etãrãgwerà kõ kõrijõ tè noenu tari ipi, e'i.
MAT.13.58	A'e wãnà kõ “aje” ne'i ijayvu pè. Ajawyi Jesu nomojisaoka ywe'ei okasia a'e pè.
MAT.14.1	Ãmẽ manyvo Jesu ekoi mã'ẽ rè omã'ẽ mãe kõ omovyvy wete erokwa. Ajawyi Jesu rewarà erãkwẽ ywete. Ajaate kovenatu Eroti pè ojenu ky'y. 
MAT.14.2	[A'e ojimonyi enu ãmẽ.] Ajawyi kee e'i tite opãtavõarà kõ pè:
MAT.14.2	– Ajukaoka maekwerà tè rõwã põkõ opoera? Juwão poromojãmorĩ mã'ẽ? Ajawyi rõwã põkõ ikasiay wete mãrãnà jikuwa e'ã reinõgarà rè? e'i tite ikuwa e'ã.
MAT.14.3	Kõitokõ Eroti opyyoka Juwão imopã'ãoka. Ma'e rewarà mõ. Weke'yry Piripi werekwarekyi maekwerà tè Eroti. Erotiasi eu erekwarà pè. 
MAT.14.4	A'evoa rè Juwão poromojãmorĩ mã'ẽ kee e'i epe Eroti pè:
MAT.14.4	– Ni'ei nereke'yry rerekwarà neekyi! Nivoi neiko Janejare'e pè! e'i ijupe.
MAT.14.5	Ajawyi aepo wenu kovenatu Eroti remẽ, ojikõ'õ Juwão rè. Opota ojukaoka tite mijã. Ajamã'ẽ okyje jane kõ wyi, aty wasu wyi, a'e kõ “Janejare'e ayvu mojenuarà tè Juwão”, e'i rewarà mõ.
MAT.14.6	Ãmẽ a'evo paire kovenatu Eroti oja'a osakyawerà rè. [Ijaty mõropãrà kõ uu ojimoaty ipyri okawa.] Ãmẽ Erotiasi memyry oike ojimomyu ovake kõ, tomã'ẽ ee kupa. Kõjãmuku tè a'e. Ãmẽ Eroti oryvay ee omãjã. Ajawyi e'i ijupe, werekwarà rã'ãga memyry pè:
MAT.14.7	– Moma'e põ nepota nejimomyua repy rõmõ? e'i. Ere ije tame'ẽ neupe, e'i. Aje ywete nepota mã'ẽ ame'ẽtà neupe, e'i. Janejare'e reminu mõ ewari rõwã aepo a'e ene, e'i ywe'e tite.
MAT.14.8	Aepo e'i ijupe remẽ, oo oporanu oy pè. Ijy kee e'i:
MAT.14.8	– “Juwão poromojãmorĩ mã'ẽ ãkãgwerà apota, parapi pupe”, ere ijupe, e'i.
MAT.14.8	Aepo e'i kovenatu Eroti pè ãmẽ. 
MAT.14.9	Ãmẽ Eroti ojimopirai tesõ aepo renu, [nopotai ojukaoka rewarà mõ.] Kee e'i oupe:
MAT.14.9	– Pirujẽ emõropãrà kõ wenu eayvukasia, “Janejare'e reminu mõ ewari rõwã a'e”, a'e ywe'e tite remẽ. [Ajawyi manyvo na'e'ãi ajipijarĩ mõ ky'y], e'i.
MAT.14.10	Ajawyi omono sota kõ jimopã'ãga kyty, toãkãgo Juwão kupa ky'y. 
MAT.14.11	A'e kõ ijãkãgwerà weru parapi wasu pupe ime'ẽ kõjãmuku pè. A'e weraa ãmẽ ime'ẽ oy pè tomã'ẽ ee.
MAT.14.12	A'evo paire Juwão remimo'ekwerà kõ uu oõvijã reãgwerà pijarà mõ eraa ijaty kupa. Ajaire oo Jesu pè imomewa kupa.
MAT.14.12	[Aja rewarà mõ tè kãramõ Jesu kasia ojenu kovenatu Eroti pè remẽ, ojimonyi. “Ajukaoka maekwerà tè sipõ opoera?” e'i tite wenu remẽ.]
MAT.14.13	Ãmẽ Juwão jukaawerà ojenu Jesu pè remẽ, ojisyry rã'ĩ jane kõ pytery pe wyi oo, yarà rupi. Tekoe'ãma kyty ootà, wemimo'ekwerà kõ reve. Ajamã'ẽ aty wasu kõ okuwapa maty oopa Jesu kõ remẽ. Ajawyi taa taa kõ pe wyi oo akypy rupi kupa. Ajamã'ẽ pee rupi tè oo kupa. 
MAT.14.14	Ãmẽ Jesu ovãe a'e pè. Ãmẽ yarà pupe wyi oẽ remẽ, aty wasu kõ a'e pè tui upa. A'e kõ rè Jesu omã'ẽ erokwa. Oporijauesa kõ tesõ ãmẽ. Itekorã mãe kõ omokatu, a'e pè tui mãe kõ.
MAT.14.15	Ajaire karumẽ emimo'ekwerà kõ oo Jesu kyty javo. Kee e'i ijupe kupa:
MAT.14.15	– Ike tekoe'ãma tè. Ajawyi aã jane kõ manyvo noereko'ãi wemi'õ rã pyy. Karupa ky'y. Emono kõ ajawyi too wãime, taa kõ pè, wemi'õ rã topyy pãtõ e'ãve kupa, e'i kupa.
MAT.14.16	Ãmẽ Jesu e'i ijupe kõ:
MAT.14.16	– Ãnĩ. Nijamono kõ'ãi. Pejẽ tè tapeapoi kõ, e'i.
MAT.14.17	Ãmẽ e'i ijupe kupa:
MAT.14.17	– Emã'ẽ. 5 rõmõgà kõrijõ tè meju sireko ike. Ãmõ, mõrijõgà teve pira jimiirerà, e'i kupa.
MAT.14.18	Ãmẽ Jesu e'i ijupe kõ:
MAT.14.18	– Peeru ajawyi ije, e'i.
MAT.14.19	Weru kupa remẽ, Jesu e'i ijupe kõ:
MAT.14.19	– Jane kõ toapy okwa kwãkwã kykyre 'aryvo, e'i.
MAT.14.19	Wapy ãmẽ kupa. Ãmẽ Jesu meju opyy. Ãmõ, pira jimiirerà opyy. Ãmẽ oyvatesa omãjã Janejare'e pè oporegeta. Kee e'i:
MAT.14.19	– Papa! Nekatuay! Aã ja'umã'ẽ neme'ẽma toro'u. I'ete, e'i oporegeta.
MAT.14.19	A'e si ajaire openo peno meju ime'ẽ wemimo'ekwerà kõ pè tomosãi aty wasu kõ pè kupa. [Pira jimiirerà wayko yko imosãi kupa.]
MAT.14.20	A'evo jane kõ ojimi'u pirujẽ. Ikasi katu ãmẽ kupa ky'y. Jareve jẽ opyta ja'umã'ẽ. No'upai kupa. Ajawyi ja'umã'ẽ kure kurerà Jesu remimo'ekwerà kõ omoaty ijã rykyry pupe [ajairewarà rã]. 12 rõmõ oõjã kupa ky'y.
MAT.14.21	A'evo Jesu temi'õ omoypa katu aty wasu kõ rè. Kwaima'ekwerà kõ. Wãivĩgwerà kõ. Ja'yrerà kõ. Ãmẽ kwaima'ekwerà kõ kõrijõ tè jamoirõ irõ remẽ, 5.000 rõmõ tesõ ojimi'u ipyri mãe kõ.
MAT.14.22	Ãmẽ ajaire Jesu e'i mijẽ wemimo'ekwerà kõ pè:
MAT.14.22	– Pe'yasa amãtejẽ peo yarà rupi erenone rupi, e'i. Aty wasu kõ amojivytà rã'ĩ imono, e'i.
MAT.14.22	“Hoõ” e'i kupa. Opo ãmẽ yarà rupi oo kupa. Ojisyry kupa paire, Jesu e'i aty wasu pè:
MAT.14.22	– Awyjepa rã'ĩ poromo'e, e'i. Pejivy peo ãmẽ, e'i.
MAT.14.23	Ãmẽ omojivy imono kõ paire, Jesu ojiupi yvytyry rè oo oporegeta Uu pè, Janejare'e pè. Ãmẽ pãtõma remẽ Jesu rõmõ'ĩte a'e pè tui.
MAT.14.24	Ãmẽ jakatu emimo'ekwerà kõ oopa pãranã mytery pè iko yarà rupi. Ãmẽ yvytu ikasiay opeju peju tesõ yarà kytyre. Yy opipo pipo tesõ ee. Ajawyi ãpẽi yarà oo.
MAT.14.25	Ajaire kõ'ẽsĩma remẽ, Jesu uu ikoty kõ. Yy rova'arà rupi wata uu iko. 
MAT.14.26	Ãmẽ omã'ẽ ee kupa, yy rova'arà rupi wata iko remẽ. Ãmẽ ojimonyijay ee omãjã kupa.
MAT.14.26	– Eeee! Taywerà tè rõwã pãkãwĩ! e'i tite okyje ai rõmõ kupa.
MAT.14.26	Eamamai omã'ẽ ee kupa remẽ. 
MAT.14.27	Ajamã'ẽ ameve Jesu e'i ijupe kõ:
MAT.14.27	– Pekyje sõ ewyi! Pejimokasi jẽsi! Ije tè ajo, e'i ojikuwa ijupe kõ.
MAT.14.28	Ãmẽ Peturu aepo jaa wenu remẽ, kee e'i Jesu pè:
MAT.14.28	– Ene tè si, jõvijã! Ajawyi emonooka rejupa, yy rova'arà rupi nekoty, e'i.
MAT.14.29	– Ejo awi ekoty! e'i Jesu ãmẽ ijupe.
MAT.14.29	Aepo e'i remeve Peturu owyjy yarà pupe wyi, yy rova'arà 'aryvo watatà oo Jesu kyty mijã. 
MAT.14.30	Yvytu ikasiay jẽ a'evo remẽ. Nojipy'amogetai rã'ĩ tite yvytu kasia rè mijã. Ajawyi py'awarà mõ oja'a remeve okyje ai tè ky'y. Ameve oyvypy iko ky'y. Ajawyi wapukai Jesu pè.
MAT.14.30	– Erõvijã! Epyy rejupa, tamãnõ e'ã! e'i.
MAT.14.31	Ameve kuise'ẽ Jesu opojai ipopyy imuu javo ijupe.
MAT.14.31	– Haa! “Aje ywe'e” nerei sipõ eayvukasia rè nemãjã? e'i.
MAT.14.32	Ãmẽ yarà pupe opo kupa ky'y. Jesu. Peturu. Ameve yvytu opipa ky'y. 
MAT.14.33	Ameve emimo'ekwerà kõ omoe'e ywete ky'y.
MAT.14.33	– Haa! Aje ywete Janejare'e Ra'yry tè ene! e'i ijupe kupa.
MAT.14.34	Ajaire oo jẽ pãranã ovae kyty kupa. Jenesare yvy pè ovãema kupa. [A'e pè oẽ oẽ oo yarà pupe wyi kupa.] 
MAT.14.35	Ãmẽ a'e wãnà kõ omã'ẽ Jesu rè remẽ,
MAT.14.35	– Jesu si ovãe! e'i kupa.
MAT.14.35	Ameve aepo jaa omono mono pirujẽ taa taa miti kõ rupi. Aepo wenu mãe kõ weru eru itekorã mãe kõ Jesu kyty, tomokatu kõ, pirujẽ.
MAT.14.36	Kee e'i e'i Jesu pè kupa:
MAT.14.36	– Jesu, epota tè itekorã mãe kõ neyru poko retoapy rè ojipy okatupa rõmõ kupa, e'i ijupe kupa.
MAT.14.36	Ameve itekorã mãe kõ Jesu yru rè ojipy remeve ikatupa. Pirujẽ ikatupa kupa ky'y.
MAT.15.1	Ãmẽ ajaire Jerusarẽ taa pe wyi Pariseu kõ uu mijẽ Jesu resa. Ãmõ, tãmõ Moisesi remikusiwarerà rè poromo'e mãe kõ ve uu. Kee e'i Jesu pè kupa:
MAT.15.2	– Manyvo põ neremimo'ekwerà kõ nojipokusui rã'ĩ ojimi'u tarà mẽ tãmõ kõ rekoa rupi? Moko ne'i kuwa'ãi si kupa mijã! e'i kupa.
MAT.15.3	Ajawyi Jesu kee e'i ijupe kõ:
MAT.15.3	– Pejẽ pa'e! Penekoa rè ywesõ peja'a Janejare'e rekoa wyi ipi! Penekoa rupi peiko remẽ, Janejare'e ayvu rupi napeikoi! [Ojevo jẽ rõwã kupa ajamã'ẽ,] e'i. 
MAT.15.4	Kee e'i itõkõ Janejare'e maekwerà: 
MAT.15.5+MAT.15.6	Pejẽ ajamã'ẽ napepãtavõokari tõvijãgwerà kõ ipi. Kee pejẽ ywe'e tite poromo'e: Ava mõ omoma'e mõ ome'ẽtà oõvijãgwerà kõ pè ipãtavõ kõ remẽ, “Ãnĩ. Janejare'e pewarà tè ãwĩ”, pejẽ tite. “Penõvijãgwerà pewarà rõwã ãwĩ”, pejẽ. A'evo napepãtavõokari tõvijãgwerà kõ remẽ, naperovijaokari Janejare'e ayvukwerà ipi. Penekoawerà rè ywesõ peja'a rewarà mõ a'evo peiko. Aje rõwã? e'i. 
MAT.15.7	Perovija rã'ãga mãe kõ tè pejẽ! Pejimoe'e ywe'e tite mãe kõ! Õ'õ, aje ywete Isajasi peupewarà mõ e'i amãtejẽ karamoe remẽ. 
MAT.15.8	Kee e'i itõkõ Janejare'e ayvu rõmõ ikusiwa:
MAT.15.8	“Aã jane kõ ‘Janejare'e koty rewarà mõ ije’, e'i epe.
MAT.15.8	Ajamã'ẽ ojuru e'e pupe kõrijõ tè emoe'e kupa!
MAT.15.8	Opy'a kõ pupe rõwã!
MAT.15.8	Nojipy'amogetai 'eteay ere kupa!
MAT.15.9	Emoe'e maevo sõ tite tè kupa!
MAT.15.9	Manyvo jaa mõ rõwã emoe'e tite kupa!
MAT.15.9	Wãmõi kõ rekoawerà rè poromo'e kupa remẽ,
MAT.15.9	‘Janejare'e ayvu tè’, e'i tite wekoawerà pè kupa!” e'i maekwerà.
MAT.15.9	Aekwerà rupi katu tè peiko, e'i Jesu ijupe kõ.
MAT.15.10	Jesu omuu mijẽ aty wasu kõ imogeta kõ.
MAT.15.10	– Tapejapyaka ikõ eayvu rè nẽ. 
MAT.15.11	Kee pejẽ tite ipi: “Ja'umã'ẽ nijakusuive iwa mã'ẽ poromoky'a Janejare'e kyty”, pejẽ tite. Aepo jaa rè kee a'e. Ja'umã'ẽ rõwã poropy'amoai ipi. Janejuru pupe oike mã'ẽ rõwã. Ayvu ai janejuru rupi wyi oẽ mã'ẽ tè poropy'amoai ipi, e'i Jesu.
MAT.15.12	Ajaire Jesu remimo'ekwerà kõ oo ipyri oporegeta ijupe.
MAT.15.12	– Pariseu kõ ojimõarõ neayvu renu. Nekuwa põ ãwĩvoa? e'i kupa.
MAT.15.13	– Õ'õ akuwa, e'i ijupe kõ. [Tapejimopirai e'ã ijayvu ai kõ rè ajamã'ẽ.] Papa yvapewarà werovija mãe kõ rõwã ãwĩ kõ, e'i. Papa wemavo kõtà imono owyi kãramõ. Ãwitõ jai japypo'o imomo topa jimo'yjẽ mã'ẽ vo 'ejẽtà kãramõ kupa, e'i. 
MAT.15.14	Ajawyi tapejimopirai e'ã ee kõ pemãjã, a'e pejẽ. Kee mã'ẽ vo 'ejẽtà kupa. Ãwitõ naeapyoi mã'ẽ kõ ojipopyy tite oo o'a oo yvy kwarà pupe.
MAT.15.15	Ãmẽ Peturu e'i ijupe:
MAT.15.15	– Oremotekokuwa rejupa, aepo moma'e rè tè ere poromosã'ãga Pariseu kõ pè mã'ẽ rè, e'i. Norokuwai manyvo jaa rè põ aepo ere, e'i.
MAT.15.16	Ãmẽ Jesu e'i ijupe kõ:
MAT.15.16	– Haa! Notekokuwaive mãe kõ vo 'ejẽ si pejẽ! [Aepo a'e aty wasu kõ pè remẽ,] napeenui teve si! e'i. 
MAT.15.17	Kee a'e. Ja'umã'ẽ ja'u remẽ, janereykwerà pè oo rã'ĩ. Ajaire wasa 'ejẽ oo. [Nomoai janepy'a ipi, nopytai janepy'a pè rewarà mõ.] Ajawyi nijanepy'amoky'ai ja'umã'ẽ rupi Janejare'e kyty ipi. 
MAT.15.18	Janejuru rupi oike mã'ẽ rõwã janemoai ipi. Janepy'a ai pupe wyi oẽ mã'ẽ pè tè “ijai mã'ẽ” eu. Ava mõ ipy'a ai remẽ, oporegeta aità.
MAT.15.19	Ava mõ ipy'a ai remẽ, keetà. Ojipy'amogeta ai ipi. Ãmõ, porojuka. Ãmõ, ojimomy'a. Ãmõ, nojimoavai weevewarà rè. Ãmõ, imona jomoma'e rè. Ãmõ, nivoi mã'ẽ omo'y teywete koivo kõ rè. Ãmõ, ijayvu teitete koivo kõ pè. Wãisõ ekoi, ipy'a ai rewarà mõ, e'i. 
MAT.15.20	Ajawyi Janejare'e “nivoi” e'i apijarà pè, py'a ai wyi oẽ mã'ẽ pè. Ajamã'ẽ napejipokusuive pejimiwa tarà mẽ, “nivoi” ne'i'ãi Janejare'e a'evoa pè, e'i Jesu ijupe kõ.
MAT.15.21	Ajaire Jesu ojisyry rã'ĩ oo Karireja pe wyi Tiru taa pyri'ĩje'ẽ. Sitõ taa pyri'ĩje'ẽ teve. [Juteu rõwã a'e wãnà kõ. Ãmõ tè.] 
MAT.15.22	Ãmẽ wãivĩ mõ a'e pewarà mõ okuwapa Jesu a'e rupi ekoi remẽ. Kanaã yvy wãnà mõ tè a'e. A'e oo ojiporijauesaoka Jesu pè. Kee e'i ijupe:
MAT.15.22	– Jõvijã, akuwa Tavi Jeapyrerà e'eay tè ene! Ajawyi ajo nekoty teporijauesa rejupa nekasia rupi! e'i. Si'ã ojimomorijauvay ãjãg ojimoemija ee mã'ẽ rõmõ iko, e'i. Emomoioka iwyi imono! a'e ene, e'i wapukai.
MAT.15.23	Ãmẽ Jesu nipui rã'ĩ aepo renu. Ãmẽ emimo'ekwerà kõ uu ipyri kee javo ijupe:
MAT.15.23	– Ãwĩ wãivĩ emoisyry mokope wyi imono, toapukai e'ã janerakypy rupi poromosuru! e'i epe ijupe.
MAT.15.24	Ãmẽ Jesu e'i wãivĩ pè:
MAT.15.24	– Eretãrãgwerà Isaeu kõ rè tè ajo ike. Janejare'e rekoa wyi ojisyry ywe'e tite kupa, e'i. Ãwitõ kaneiru ojisyry tite ojarà wyi, ãwĩvo ve ekoi kupa. [Tarojivy kõ eru Janejare'e kyty ajawyi,] e'i.
MAT.15.25	Ãmẽ wãivĩ “aje ipõ” ne'i. Ãmẽ ywesõ ojiporijauesaoka ijupe. Ojimoenãpa'ã ovake.
MAT.15.25	– Epãtavõ jẽ rejupa, jõvijã! e'i.
MAT.15.26	Jesu e'i ijupe:
MAT.15.26	– Eretãrãgwerà kõ rè ypyry ajo ike! Isaeu kõ rè ypyry. A'e kõ rè ypyry rã'ĩ aja'atà. Tekoua amome'utà terekuwa. Ãwitõ janeãkarãgwerà rè ypyry jaja'a ipi. Jaapoi katu ipi. Ojimi'u jẽ kupa upa remẽ, nijaekyi amãtejẽ emi'õ kõ iwyi kõ ime'ẽ janerima jawarà pè ipi. Ãwĩvo ve eretãrãgwerà kõ rè ypyry aja'a, e'i Jesu.
MAT.15.27	Ãmẽ wãivĩ aepo wenu remẽ, okuwa katu manyvo jaa tè aepo e'i remẽ. Ajawyi e'i Jesu pè:
MAT.15.27	– I'ete, aje. Neporegeta katuay, e'i. Ajamã'ẽ emi'õ kurerà o'a namesa 'aryvo wyi remeve eima kõ o'u ipi, e'i. Ãwĩvo ve ore. Neretãrãgwerà kõ rè neja'a remẽ, nekasi jẽ orere neja'a, e'i. Nopa'ãi nekasia, e'i ijupe.
MAT.15.28	Ãmẽ Jesu “hoõ” e'i ky'y.
MAT.15.28	– “Aje ywete” ere ekasia pè. Neremimotarà rupi katu amokatutà ajawyi, e'i.
MAT.15.28	Ameve py'awarà mõ imemyry ikatupa ãmẽ ky'y.
MAT.15.29	Ãmẽ Jesu ojisyry oo a'e pe wyi. Karireja pãranã kyty oo. A'e yy reme rupi okwa. Ãmẽ ajaire yvytyry yke pè ojiupi wapy upa. 
MAT.15.30	Ãmẽ aty wasu kõ uu uu jẽ ikoty. A'e kõ mõa'ãrõwã kee mãe kõ weru eru Jesu kyty kupa tomokatu. Etãmã nomãrãkuwai mãe kõ. Naeapyoi mãe kõ ve. Ãpekõ ãtã mãe kõ ve. Iteetejẽ itekorã mãe kõ weru ijupe kupa. Pirujẽ Jesu omokatu ãmẽ. 
MAT.15.31	A'evoa rè atyry kõ omã'ẽ remẽ, omã'ẽ ywete kee javo kupa:
MAT.15.31	– Emã'ẽ rã'ĩ sipõ ãwĩ kõ rè! e'i kupa. Ãpekõ ãtã 'ejẽ maekwerà kõ oporegeta ky'y! Etãmã kone kone maekwerà kõ ikatupa ky'y. Etãmã nomãrãkuwai maekwerà kõ watapa teve ky'y. Naeapyoi maekwerà kõ eapyo katu ky'y! Ikatuay wete Janejare'e, Isaeu kõ Rõvijã wasu rõmõ! Ikasiay wete! e'i ojiupe kupa.
MAT.15.32	Ãmẽ Jesu omuu rã'ĩ wemimo'ekwerà kõ okoty, kee javo:
MAT.15.32	– Aã aty wasu kõ aporijauesa, e'i. Moapy 'arà rõmõ tesõ oke epyri iko kupa. Age'e naikoi 'ete emi'õ rã kõ ky'y! e'i. Ajawyi nikasi age'e kupa ky'y. Ke'ĩrõwã teve pakatu ena kõ, e'i. Ajawyi napotai imojimi'u e'ã kõ ve amojivy kõ imono. Novãe'ãi pee rupi okasi e'ã reve oo kupa remẽ, e'i.
MAT.15.33	Ãmẽ e'i kupa:
MAT.15.33	– Manyvo nijareko'ãi aty wasu remi'õ rã resa ajamã'ẽ. Naikoi ike rupi taa kõ, ja'umã'ẽ pyya, e'i kupa.
MAT.15.34	Ãmẽ Jesu e'i ijupe kõ:
MAT.15.34	– Mapejõ põ ajamã'ẽ pereko meju? e'i.
MAT.15.34	– 7 rõmõgà kõrijõ oroereko. Ãmõ, pirasisi jimiirerà, pe'ĩpe'ĩgà teve oroereko, e'i kupa.
MAT.15.35	Ãmẽ Jesu e'i mijẽ aty wasu kõ pè:
MAT.15.35	– Yvy pè peapy pekwa, e'i ijupe kõ.
MAT.15.35	Wapy ãmẽ okwa kupa. 
MAT.15.36	Ajaire Jesu opyy mijẽ meju kõ, pira jimiirerà reve. Janejare'e pè oporegeta rã'ĩ imoete.
MAT.15.36	– Papa. Nekatuay wete! e'i. Aã neme'ẽ oreupe toro'u, e'i. I'ete, e'i.
MAT.15.36	Ajaire openo peno mijẽ meju ime'ẽ wemimo'earà kõ pè tomosãi erokwa kupa, jane kõ to'u. Pira ve wayko yko ime'ẽ ijupe kõ tomosãi kupa.
MAT.15.37	Pe'ĩpe'ĩ teipe ja'umã'ẽ. Ajamã'ẽ oy katu aty wasu kõ rè. Ikasi katu jome ãmẽ kupa ky'y. Weja jẽ emi'õ kurerà kõ ojimi'u kupa paire. A'e Jesu remimo'ekwerà kõ omoaty inõ rykyry kõ pupe, [ajairewarà rã]. 7 rõmõ tesõ omoãnẽ ãnẽ rykyry kupa.
MAT.15.38	A'evo Jesu temi'õ omoypa aty wasu kõ to'u. Kwaima'ekwerà kõ. Wãivĩgwerà kõ. Ja'yrerà kõ. Ãmẽ kwaima'ekwerà kõ kõrijõ tè jamoirõ irõ remẽ, 4.000 rõmõ tesõ ojimi'u mãe kõ.
MAT.15.39	Ãmẽ a'evo paire Jesu omojivy aty wasu kõ imono. Ajaire yarà pupe opo, wemimo'ekwerà kõ reve. Makatã taa kyty oo kupa.
MAT.16.1	Ãmẽ Jesu oo Makatã yvy rupi iko remẽ, Pariseu kõ mõ uu mijẽ ikoty. Ãmõ, Satuseu kõ mõ. A'e kõ opota Jesu wã'ã mijã. Ajawyi kee e'i kupa:
MAT.16.1	– Jesu! Mãrãnà jikuwa e'ã emojisaoka age'e toromã'ẽ ee. A'evoa rè oromã'ẽ remẽ tè, “Aje Janejare'e kasia rupi a'evo ekoi”, oro'età ene oromãjã nere, e'i rã'ãga Jesu pè kupa.
MAT.16.2+MAT.16.3	Ajamã'ẽ Jesu e'i ijupe kõ:
MAT.16.2+MAT.16.3	– Ãnĩ! Namojisa'ãi! Emojikuwapa rè pemã'ẽ kõ'ẽ jawe jawe ipe. Ãwitõ yva rãtasĩ rè pemã'ẽ yva rè remẽ, “Okytà ãmãnà”, pejẽ ipi penemikuwa rupi. Naikoi yva rãtasĩ remẽ, “Arakatuaytà age'e”, pejẽ teve ipi, e'i. Ajawyi 'arà mojikuwapa pekuwa katu ipi. Ãwĩvo ve kuwasi emojikuwapa rè pemã'ẽ remẽ mijã. Ajamã'ẽ nekuwai pekupa. 
MAT.16.4	Nivoi mãe kõ tè pejẽ, age'ewarà kõ rõmõ! Ajawyi erã'ã tarepe pekupa. Kee pejẽ tite: “Nekasia emojisaoka toromã'ẽ ee. Ãmẽ tè ‘aje’ oro'età neupe”, pejẽ tite. Ajamã'ẽ ije namojisaoka'ãi ekasia pejẽ, e'i. Ãwitõ Janejare'e ayvu mojenuarà Jonasi ekoi karamoe remẽ, ãwĩvo pemã'ẽtà ere, e'i kõrijõ tè Jesu ijupe kõ.
MAT.16.4	Aepo e'i paire, ojisyry oo iwyi kõ.
MAT.16.5	Ãmẽ ajaire Jesu wasa mijẽ pãranã oo yarà rupi wemimo'ekwerà kõ reve. Ja'umã'ẽ noeraai kupa ajamã'ẽ. Earai iwyi kupa. 
MAT.16.6	Ãmẽ o'yasa oo iko kupa remẽ, Jesu e'i ijupe kõ:
MAT.16.6	– Tapejireko katu Pariseu kõ remi'õ'y wyi,
MAT.16.7	Aepo e'i Jesu ijupe kõ paire, e'i ojiupe kupa:
MAT.16.7	– Manyvo jaa põ aepo e'i mã'ẽ? Meju wyi janerearai rewarà mõ sipõ aepo e'i? e'i tite ojiupe kupa.
MAT.16.8	Ajamã'ẽ Jesu okuwapa sikaepo ojimogeta kupa. Ajawyi e'i ijupe kõ:
MAT.16.8	– Aepo pejẽ sõ! “Aje” pejẽ kuwasi eayvukasia pè mijã! Napetekokuwaive sipõ peiko! 
MAT.16.9	Napeja'ai wete si aty wasu aapoi maekwerà rè? 5 rõmõgà ipe meju mijã. Ajamã'ẽ aty wasu kõ rè amoypa katu ee kõ. 5.000 rõmõ tesõ itõkõ amojimi'u. Ajaire itõkõ ikurerà pemoaty jẽ. Mapejõ rykyry rõmõ tesõ itõkõ pemoaty? Napeja'ai si aekwerà rè? e'i Jesu ijupe kõ.
MAT.16.10	E'i jẽ Jesu:
MAT.16.10	– Aja paire a'evo mijẽ. 7 rõmõ meju itõkõ amoypa mijẽ ee kõ. 4.000 rõmõ tesõ itõkõ kwaima'ekwerà kõ amojimi'u. Mapejõ rykyry rõmõ tesõ meju kurerà kõ pemoaty ajaire? Napeja'ai sipõ aekwerà rè!
MAT.16.11	Meju rè rõwã aporegeta ji'i pejẽ! e'i. Poromosã'ãgaa rupi tè aporegeta. Pariseu kõ rekoa rè aporegeta ajupa. Ãmõ, Satuseu kõ rekoa rè teve. Ajawyi, “Ekoa kõ wyi tapejireko katu”, jaa tè aepo a'e mã'ẽ. Aje ywete a'evoa napekuwai! Pekuwa kuwasi mijã! e'i.
MAT.16.12	Ameve tite ajaire Jesu ayvu okuwa kupa ky'y, manyvo jaa rè tè oporegeta. Temi'õ pewarà mõ rõwã sikaepo aepo e'i. Pariseu kõ ayvukwerà pè tè sikaepo e'i, nivoi poromo'e kupa rewarà mõ. Ãmõ, Satuseu kõ nivoi poromo'ea rè teve Jesu oporegeta. Ajawyi otekokuwapa a'evoa rè kupa ky'y.
MAT.16.13	Ãmẽ ajaire Jesu oo wemimo'ekwerà kõ reve, Sesapiripu taa pyri'ĩje'ẽ. Ãmẽ pee rupi oo oiko kupa remẽ, Jesu e'i ijupe kõ:
MAT.16.13	– Ava e'i põ jane kõ ije ipi? e'i Jesu.
MAT.16.14	E'i ijupe ãmẽ kupa:
MAT.16.14	– Ãmõ kõ, “Juwão poromojãmorĩ maekwerà tè rõwã põkõ opoera mijẽ?” e'i neupewarà mõ. Ãmõ kõ, “Ãnĩ, tãmõ Eriasi tè rõwã põkõ owyjy mijẽ uu?” e'i. Ãmõ kõ, “Tãmõ Jeremia amyry põkõ opoera mijẽ uu?” e'i teve. “Janejare'e ayvu mojenuarà amyry karamoewarà tè rõwã põkõ opoera mijẽ uu?” e'i teve neupe kupa, e'i Jesu pè kupa.
MAT.16.15	E'i jẽ Jesu:
MAT.16.15	– Pejẽ pa'e? Ava pejẽ põkõ ãmẽ ije? e'i.
MAT.16.16	Ãmẽ Simão Peturu e'i:
MAT.16.16	– Ije ãmẽ, “Janejare'e Remimuurerà tè ene, orerõvijã ywete rõmõ”, a'e ene. “Janejare'e oiko teãmã mã'ẽ Ra'yry tè”, a'e neupe, e'i Peturu ãmẽ ijupe.
MAT.16.17	Ãmẽ Jesu oryvay aepo renu.
MAT.16.17	– Õ'õ aje ywete ere, Simão Pajona.
MAT.16.18	Ajare kee a'e ene. Peturu a'e neupe. “Takuru” jaa tè aepo a'e ene.
MAT.16.19	E'i jẽ Jesu:
MAT.16.19	– Nekuwa manyvo oroereko Janejare'e remĩgwai rõmõ. Ajawyi oroayvumokasità Janejare'e omoẽoka o'arà kyty mãe kõ atyry kõ rè, ivo katu mã'ẽ kuwaparà rõmõ, e'i. Neayvukasità Janejare'e yvapewarà ayvu rupi tè, e'i. “Nivoi” ere sõ ava mõ pè remẽ, “nivoi” e'i tary ve Janejare'e ijupe. “Ivo” ere sõ ava mõ pè remẽ, “ivo” e'i tary ve Papa ijupe, e'i Jesu Peturu pè.
MAT.16.20	Ãmẽ Jesu kee e'i jẽ wemimo'ekwerà kõ pè:
MAT.16.20	– I'ete aepo ere ije, e'i. Ajamã'ẽ aepo tapemome'u e'ã rã'ĩ ãmõ kõ pè, e'i Jesu.
MAT.16.21	Ajaire Jesu omome'u ypy amãtejẽ wenonewarà rã rewarà ijupe kõ.
MAT.16.21	– Taa jẽsi Jerusarẽ taa kyty, e'i. A'e pè avãema remẽ, jõvijãgwerà kõ emomorijauokatà. Ãmõ, Janejare'e pè oporegeta mãe kõ rõvijã kõ ve. Ãmõ, tãmõ Moisesi remikusiwarerà rè poromo'e mãe kõ teve. A'e kõ emomorijau ywetetà avãe remẽ. Ejukaokatà kupa. Ajamã'ẽ moapy 'arà remẽ Janejare'e aekwery vo emomoera tarà mijẽ emopõ'ã, e'i.
MAT.16.22	Aepo e'i paire Peturu weraa rã'ĩ kuipe'e kyty. Kee e'i epe Jesu pè:
MAT.16.22	– Aepo ere sõ, jõvijã! e'i tite. A'evo remẽ ni'ei 'eteay! Janejare'e nerereko katutà a'evoa wyi, e'i ijupe.
MAT.16.23	Aepo e'i remẽ, Jesu ojirova omãjã ee wayvukasi rõmõ ijupe.
MAT.16.23	– Manyvo põ aepo ere sõ! e'i. Ãjãgai rõvijã Satanasi tè aepo nemo'eoka ywe'e tite upa, e'i. Nemoigooka'ãi epe Janejare'e rekoa rupi rejupa, e'i. Aepo ere neporegeta remẽ, Janejare'e ayvu rupi rõwã nejipy'amogeta, e'i. Jane kõ ayvu rupi tè nejipy'amogeta tite, e'i Jesu Peturu pè.
MAT.16.24	E'i jẽ Jesu wemimo'ekwerà kõ pè:
MAT.16.24	– Pepota awyje erupi peiko remẽ, eayvu rupi tapeiko ipi. “Jesu remimota ywesõ ikasi eremimota wyi”, tapejẽ. Ãmõ, ava mõ sõ, “Nereityi Jesu remẽ, orojukatà”, e'i sõ pejẽ remẽ, kee tapejẽ ãmẽ ijupe: “Nimanyvoi ejuka pekupa remẽ”, tapejẽ kõrijõ ijupe ãmẽ. “Ajamã'ẽ naity'ãi Jesu ejuka pekupa remẽ”, tapejẽ, e'i Jesu ijupe kõ.
MAT.16.25	– Ãmẽ ava mõ nereityi 'ete mã'ẽ omãnõ remẽ, i'ãg nomãnõ'ãi. Janejare'e omoigo puku karuarutà opyri. Ajamã'ẽ ava mõ ojireko katu ipe mãnõa wyi remẽ, kãramõ omãnõ jẽtà ajamã'ẽ, e'i.
MAT.16.26	Nooi Janejare'e pyri oiko karuaru remẽ, manyvoa rã rõmõ rõwã kuwa oma'e kõ omoaty ywete. Agyvotè ootà jimomorijaua rena kyty. Awyje a'e pè ekoità. Manyvo ne'i'ãi omoẽa moepy, e'i Jesu.
MAT.16.27	– Kãramõ ajo tarà mijẽ, e'i. A'e remẽ sõsi Janejare'e Remimuurerà ajimojane mã'ẽ rõmõ ajikuwatà ajo ky'y, e'i. Jõvijã wasu rõmõtà tẽ tesõ ajo ije ky'y. Ãmẽ Janejare'e remĩgwai yvapewarà kõ ve uutà erupi, e'i. Papa votà ije ajimomojytà tè ajo, e'i. Poromoe'yiarà rõmõ tè ajotà ky'y, e'i. Ãmẽ si ivo mãe kõ aepyme'ẽtà ky'y, e'i. Ãwĩvo ve nivoi mãe kõ aepyme'ẽtà ky'y, e'i ijupe kõ.
MAT.16.28	E'i jẽ ijupe kõ:
MAT.16.28	– Aã a'e mã'ẽ pekuwa ikenẽ. Ãmõgwerà janepyterà rupiwarà omã'ẽtà ere, Jõvijã wasu rõmõ ajo ajikuwa remẽ, e'i. Nokãjãive mãe kõ ve omã'ẽtà ere a'evo remẽ. Aje ywete aepo a'e aporegeta pejẽ, e'i Jesu ijupe kõ.
MAT.17.1	Ajaire 6 'arà paire, Jesu yvytyry yvate'e mã'ẽ rè ojiupi oo. Wemĩgwai kõ moapy rõmõ weraa oupi. Kejõ. Peturu. Ãmõ, Tiaku. Ãmõ, Juwão, Tiaku mõmirĩ. A'e kõ kõrijõ tè weraa yvytyrapyte 'aryvo. 
MAT.17.2	A'e pè ojimotee ovake kõ. Eny maevo sõ tite ova, kwaray vo sõ tite. Yru sĩ gatu teve, eny mã'ẽ reny vo tesõ.
MAT.17.3	Ãmẽ py'awarà mõ karamoe remẽwarà kõ ojisa ipyri. Tãmõ Moisesi. Ãmõ, tãmõ Eriasi. Mokopejõ. Jesu reve oporegeta kupa upa. [A'evoa rè omã'ẽ moapy rõmõ oo upi mãe kõ.]
MAT.17.4	Ameve Peturu e'i:
MAT.17.4	– Ikatuay ike jaiko remẽ, jõvijã! e'i. Nepota remẽ, ainõtà moapy rõmõ tapyina kõ aã ike. Ãmõ, ene neupewarà. Ãmõ, Moisesi pewarà. Ãmõ, Eriasi pewarà, e'i tite.
MAT.17.5	Aepo e'i Peturu upa remeve, yva rãtasĩ iserenyny mã'ẽ owyjy uu ijatypa kõ. A'e pupe wyi kee jaa ojenu ijupe kõ:
MAT.17.5	– Era'yray ãwĩ! Eremiauvay tè ãwĩ! Emoryoka katu erereko ipi mã'ẽ tè! Tapejapyaka katu ikõ ijayvu rè nẽ! ejaa ojenu.
MAT.17.6	Aepo emimo'earà kõ wenu remẽ, okyje ai tè kupa. Ajawyi ojayvy kõrijõ iwyi kupa. 
MAT.17.7	Ãmẽ Jesu uu ojipy ee kõ, kee javo ijupe kõ:
MAT.17.7	– Pepõ'ã! Pekyje sõ ewyi! e'i.
MAT.17.8	Ãmẽ omã'ẽ erokwa kupa remẽ, Jesu rõmõ'ĩte a'e pè tui upa ky'y.
MAT.17.9	Ãmẽ ajaire yvytyry pe wyi owyjy uu kupa ky'y. Owyjy iko kupa remẽ, e'i Jesu ijupe kõ:
MAT.17.9	– Age'e pemã'ẽ ee mã'ẽ tapemome'u e'ã rã'ĩ. Amãnõtà. Amãnõ maire apoera tarà mijẽ. Ãmẽ tè katu pemome'utà ky'y, e'i.
MAT.17.10	E'i ijupe kupa:
MAT.17.10	– Manyvore põ tãmõ Moisesi remikusiwarerà rè poromo'e mãe kõ, “Tãmõ Eriasi rã'ĩ totuu Janejare'e Remimuurerà renone”, e'i sõ? e'i kupa.
MAT.17.11	E'i Jesu ijupe kõ:
MAT.17.11	– Aje ywete oporegeta kupa. Eriasi totuu poroerojivy Janejare'e kyty.
MAT.17.12	Kee a'e pejẽ ajamã'ẽ. Ovãema ipe Eriasi vo 'ejẽ mã'ẽ. Ajamã'ẽ nokuwai kupa, omã'ẽ ipe ee kupa remẽ. Wereko ai kõrijõ tè wemimoãtãre'ã rõmõ kupa, e'i. Ãwĩvo ve ije erereko aità erereko kupa, Janejare'e Remimuurerà ajimojane mã'ẽ rõmõ, e'i.
MAT.17.13	Ãmẽ aepo e'i Jesu remẽ, emimo'ekwerà kõ okuwapa Juwão poromojãmorĩ mã'ẽ pewarà mõ tè “Eriasi” e'i.
MAT.17.14	Ãmẽ Jesu kõ ovãe mijẽ yvytyry ypy pè remẽ, aty wasu a'e pè ekoi. Jesu remimo'ekwerà kõ pyri ekoi kupa. Ipyterà kõ pe wyi kwaima'e mõ uu Jesu kyty ojimoenãpa'ã ovake ojiporijauesaoka. 
MAT.17.15	E'i Jesu pè:
MAT.17.15	– Era'yry eporijauesa, jõvijã! e'i. Omãnõ mãnõ tesõ iko ipi, e'i. Ajawyi ojimomorijauvay ipi. A'evo ekoi remẽ, tata pupe o'a ipi. Ãmõ remẽ, yy pupe o'a ipi, e'i. 
MAT.17.16	Aeru ipe neremimo'earà kõ tomokatu. Ajamã'ẽ nokuwai imokatua kupa, e'i.
MAT.17.17	Ãmẽ Jesu ijãgyoay aty wasu rè.
MAT.17.17	– “Aje ywete” napejẽi eayvukasia pè! Nivoi mãe kõ! Age'e rõwã tesõ aiko pepyterà rupi ky'y! Manyvo remẽ wete si pekuwatà eayvukasia ky'y? Ãwĩvotà tè põ peiko? e'i ijupe kõ.
MAT.17.17	– Peeru awi ja'yry ekoty, e'i.
MAT.17.17	[Weru ãmẽ kupa.] 
MAT.17.18	Ãmẽ Jesu ijayvukasi ãjãg pè, ja'yry rè ojimoemija mã'ẽ pè. Ameve ãjãg oẽ ja'yry pupe wyi oo ijayvu rupi. Ameve py'awarà mõ ja'yry ikatupa ky'y.
MAT.17.19	Ãmẽ ajaire Jesu rõmõ'ĩte ekoi remẽ, emimo'ekwerà kõ uu javo ijupe.
MAT.17.19	– Manyvore põkõ noromoẽ kuwai sõ ãjãg ja'yry pe wyi? oro'e neupe, jõvijã, e'i kupa.
MAT.17.20	Ajawyi Jesu e'i:
MAT.17.20	– Ekasia rè si napenako'i. “Aje” pejẽ kuwasi ekasia pè mijã. Ãmẽ erererovija a'ugà pekupa remẽ, kee pejẽ kuwa eayvu rupi mijã. Yvytyry pè, “Ejisyry ike wyi eo! Wãime kyty ekwa!” pejẽ kuwa. Ojisysry kuwa oo ãmẽ aepo pejẽ eayvu rupi remẽ. Aje ywete aepo a'e pejẽ, e'i.
MAT.17.21	Aje ywete peporegeta Janejare'e pè remẽ, napejimi'ui rã'ĩ tesõ peiko remẽ, ãwĩvo pejẽ remẽ tè katu kuwa ãjãg pemoẽ kuwa ja'yry wyi imono mijã, e'i Jesu ijupe kõ.
MAT.17.22	Ãmẽ ãmõ 'ary pè Jesu remimo'ekwerà kõ ojimoaty mijẽ ojeeve, Karireja yvy pè. Jesu ve ipyri kõ ekoi. Ãmẽ Jesu e'i ijupe kõ:
MAT.17.22	– Kee a'e pejẽ. Yva pe wyi ajo ajimojane mã'ẽ rõmõ ije. Ajamã'ẽ nivoi mãe kõ po pè ereraatà eme'ẽ kupa. 
MAT.17.23	Ejukatà ãmẽ kupa, e'i. Ajamã'ẽ moapy 'arà paire apoera tarà mijẽ apõ'ã, e'i amãtejẽ.
MAT.17.23	Ãmẽ ijãgyoay aepo renu kupa.
MAT.17.24	Ãmẽ aja paire Jesu oo Kapanão taa kyty, wemimo'ekwerà kõ reve. A'e pè ovãema kupa remẽ, kwaima'e kõ mõ uu Peturu pè javo. Karakuri moeta opyy jane kõ wyi imoaty mãe kõ mõ. Janejare'e moe'ea retã pewarà mõ karakuri omoaty kupa ipi. A'e kõ e'i Peturu pè:
MAT.17.24	– Omoepy põ penõvijã Janejare'e moe'ea retã pewarà ipi? e'i Peturu pè kupa.
MAT.17.25	– Õ'õ. Omoepy ipi, e'i amãtejẽ Peturu ijupe kõ.
MAT.17.25	Aja paire Peturu oo iwyi kõ oike tetã wyry pè, Jesu reve. Oo javo Jesu pè. Ajamã'ẽ Jesu ypy oporegeta ijupe.
MAT.17.25	– Simão, manyvo ere põ kee jaa rè. Ikewarà jõvijã wasu kõ ke'ĩrõwã ojimojõvijã remẽ, iteetejẽ emĩgwai kõ ipi. Kee a'e ene. Mã wyi põ opyy tekoua repykwerà imoaty ipi? Opyriwarà kõ wyi põ? Ãnĩ? Ãmõ kõ wyi põ? e'i.
MAT.17.26	– Ãmõ kõ wyi, e'i Peturu ijupe.
MAT.17.26	– Õ'õ aje, e'i Jesu. Ipyriwarà kõ nomoepyi ipi, e'i. Ãwĩvo Janejare'e pyriware'e tè ije. Ajawyi namoepy'ãi mijã, e'i. 
MAT.17.27	Ajamã'ẽ napotai tè amojimõarõoka kõ. Ajawyi amoepy jẽtà ijupe kõ. Ajawyi pãranã gyty ekwa rã'ĩ. A'e pe wyi pira mõ eekyi. Pira neekyi ypy mã'ẽ juru rè emã'ẽ. A'e je'o pupe karakuri moeta neesatà, epy rã, e'i. Oytà tè janeupe, mõrijõ, e'i. Eraa ãmẽ ijupe kõ teremoepy, e'i Jesu Peturu pè.
MAT.17.27	“Hoõ” e'i Peturu ãmẽ. A'evo ãmẽ.
MAT.18.1	Ãmẽ ajaire Jesu remimo'ekwerà kõ uu javo ijupe.
MAT.18.1	– Nejimojõvijã wasu remẽ, ava ywesõ põ Janejare'e koty rewarà rõmõ ekoità? e'i ijupe kupa.
MAT.18.2	Ãmẽ Jesu ja'yry mõ omuu okoty topõ'ã ovake kõ, tomã'ẽ ee kupa. 
MAT.18.3	E'i ijupe kõ:
MAT.18.3	– Kee aje ywete mã'ẽ rè tapeja'a. Ja'yrerà kõ opota katu Janejare'e omoẽoka o'arà kytywarà rõmõ ipi. “Aje” e'i teãmã ikasia pè kupa ipi. A'evo ve tapeiko. Ja'yry vo 'ejẽ tapeiko. Na'evoi sõ peiko remẽ, napeo'ãi kuwa ipyri ena pè.
MAT.18.4	Emã'ẽ aã ja'yry rè. Nojimoẽokai jo'arà kytywarà rõmõ ipi. Pejẽ ãwĩvo tapeiko. A'evo mãe kõ ywesõ Janejare'e koty rewarà kõ rõmõ ekoi, e'i.
MAT.18.5	– Erauvay pekupa remẽ, ja'yry kõ peauvaytà. Penory katu ee kõ pemãjã. Ja'yry rauparà kõ pè “erauparà kõ” a'e ipi, e'i ijupe kõ.
MAT.18.6	– Ja'yry kõ erauvay ipi. Ajawyi akãte'ã ee kõ ipi. Ava mõ sõ omojaiwe kõ eraa weko ai rupi remẽ, ojimomorijau 'atà tè Janejare'e po pè. Ikatu sa'u kuwa na'evoive remẽ ojimomarama amãtejẽ ovote omãnõ, e'i. Ikatu sa'u kuwa a'evo mã'ẽ takuru mitirõwã mã'ẽ wãpasĩ okuruka rè ero'a pãranã pupe omãnõ amãtejẽ, ja'yry kõ nomojaiweive remeve, e'i.
MAT.18.7	– Oiko teãmã ike yvy pè poromojaiwe mã'ẽ, e'i. Ajamã'ẽ mokoi a'e mirà kõ poromojaiwe kõ poroeraa weko ai rupi mãe kõ pè. Ipojy ai tè a'evo ekoi mãe kõ. Ajawyi Janejare'e omomorijau kõ ywetetà kãramõ, e'i.
MAT.18.8	– Ajawyi kee a'e eayvukasia rõmõ. Ma'e remẽ pepo ojavyokatà ivo tekoua pejẽ. Ma'e remẽ pepy rupi peotà peneko ai kyty. Ikatu kuwa peeta amãtejẽ ity remẽ, Janejare'e rekoa tapejavy ywe'e tite e'ã. A'evo peiko amãtejẽ remẽ tè napeo'ãi kuwa pepo revejẽ, ãmõ, pepy revejẽ, jimomorijau wasua rena kyty, tata wasu noe'ãi mã'ẽ kyty. Ajawyi kee a'e pejẽ. Ojipoeta mã'ẽ vo 'ejẽ tapeiko, taperovija ywe'e tite e'ã ikõ pepo nẽ, a'e pejẽ. Ãmõ, ojipyeta mã'ẽ vo 'ejẽ tapeiko, a'e pejẽ. Ãmẽ tè erekoa rupi peiko jẽtà. A'evo remẽ tè pepo e'ãte, pepy e'ãte, Janejare'e rena kyty peo jẽ kuwa.
MAT.18.9	Penea a'evo ve. Ojeakwaro mã'ẽ vo 'ejẽ tapeiko, tapejimoaioka ywe'e tite e'ã ikõ penea pè nẽ, a'e pejẽ. Ãmẽ tè erekoa rupi peiko jẽtà. Ãmẽ tè peotà Janejare'e rena pè. Tata wasu, jimomorijau wasua rena kyty napeo'ãi penea revejẽ, a'e pejẽ, e'i Jesu.
MAT.18.10	Jesu e'i jẽ wemimo'ekwerà kõ pè:
MAT.18.10	– Ikatu ikõ ja'yrerà kõ pereko ipi nẽ. Tapejimoemija e'ã ikõ ee kõ nẽ. Janejare'e ja'yrerà kõ rè okãte'ã ipi, e'i. Nopotai ojisyry tite owyi kupa, e'i. Uve ja'yrerà pãtavõarà yvapewarà kõ, Papa rovake ekoi kupa ipi. Ipyri yva pè tui kupa ipi. Ja'yrerà rewarà kõ omome'u ijupe ipi, e'i.
MAT.18.11	– Ojisyry we'e tite iwyi mãe kõ resa ajo erojivy eraa Papa kyty.
MAT.18.12	Kee jaa rè peja'a. Ãwitõ kaneiru teima jarà mõ, mõa'ãrõwã eima kõ mã'ẽ. 100 rõmõ tesõ eima mã'ẽ. Ãmẽ pe'ĩgà sõ opa oo tite yvytyry kõ rupi remẽ, ijarà oitytà rã'ĩ ãmõ kõ oo opa oo rã'ĩ mã'ẽ reka, ajaate wesa.
MAT.18.13	Ãmẽ ijarà wesa remẽ aje ywete orytà ee, oo rã'ĩ iko maekwerà wesa rewarà mõ. A'e rè ywesõ ory rã'ĩtà noopai mãe kõ wyi, 99 mãe kõ wyi. A'e rè kõrijõ tè ojipy'amopirai mijã, ajawyi, e'i. 
MAT.18.14	Ãwitõ kaneiru jarà weka tite rã'ĩ iko ajaate weima wesa. Ãwĩvo ve Papa yvapewarà wekatà ja'yry pe'ĩgwerà, oopa tite oo remẽ. Nivoi tekoua rupi oo tite mã'ẽ wekatà esa, e'i Jesu wemimo'ekwerà kõ pè.
MAT.18.15	E'i jẽ Jesu wemimo'ekwerà kõ pè:
MAT.18.15	– Ekoty rewarà mõ sõ nivoi nerereko remẽ, ekwa rã'ĩ eporegeta ijupe. Kee eretà ijupe: “Manyvore põ ãwĩvo sõ nivoi erereko tite rejupa?” eretà. Ajamã'ẽ teã'ã rupi tè rã'ĩ ere ijupe. Ãmẽ neayvu werovija remẽ, maevo ijãgyotà aekwerà rè. Pejimory tarà mijẽ ojeeve ãmẽ ky'y.
MAT.18.16	Ajamã'ẽ, noenu tari sõ neayvu remẽ, ekwa mijẽ ikoty. Nevo mãe kõ ve eraa nerupi ky'y, ikuwaparà kõ rõmõ. Pe'ĩ neraa remẽ, ikatu tè. Mõrijõ neraa remẽ, ikatu teve. A'evoa rè kee e'i Janejare'e Moisesi remikusiwarerà rupi: 
MAT.18.17	Ãmẽ noenu tari mijẽ sõ remẽ, nijãgyoay'ãi sõ nemoaiawerà rè remẽ, ekwa Janejare'e koty rewarà kõ jimoatya pè ky'y. A'e kõ pè emojenu pirujẽ ky'y, e'i. Ãmẽ pirujẽ toporegeta ijupe ky'y. Maevo ojimorytà nere ãmẽ. Ajamã'ẽ ojimoane'e jẽ sõ remẽ, tapemã'ẽ tè rã'ĩ ee ãmẽ ky'y. Ajawyi Janejare'e noerovijai mã'ẽ vo 'ejẽ tè perekotà ky'y, ijaiwererà rewarà mõ, e'i. Nivoi mã'ẽ vo tè a'e ãmẽ ky'y, e'i Jesu.
MAT.18.18	E'i jẽ Jesu wemimo'ekwerà kõ pè:
MAT.18.18	– Ãmõ, kee a'e pejẽ. Ava mõ pewarà mõ, “Nivoi mã'ẽ tè ãwĩ,” pejẽ remẽ, “nivoi” e'i tevetà Janejare'e ijupe. Ãwĩvo ve, “Ivo mã'ẽ tè ãwĩ,” pejẽ ava mõ pè remẽ, “ivo” e'i tevetà Janejare'e ijupe, e'i Jesu.
MAT.18.19	E'i jẽ ijupe kõ:
MAT.18.19	– Ãmẽ temimotarà ojevo jẽ pepota Janejare'e pe wyi remẽ, “Ja'e ãwĩ Janejare'e pè tijaporanu”, pejẽ remẽ, tapeporanu ikõ ijupe ãmẽ nẽ, e'i. Papa yvapewarà wenutà peporegeta ijupe maekwerà ãmẽ, e'i. “Hoõ” e'ità ãmẽ. Aje ywete aepo a'e. 
MAT.18.20	Ãmẽ, mõrijõ moapy rõmõ sõ pejimoaty Janejare'e pè pemogeta eremĩgwai kõ rõmõ remẽ upi upi, ije ve a'e pè aikotà pepyri, e'i Jesu ijupe kõ.
MAT.18.21	Ajaire Peturu e'i Jesu pè:
MAT.18.21	– Ma'e remẽ ava mõ nivoi janerereko remẽ, “awyjepa” ja'e tarepe ijupe ijaiwererà pè ipi. Ajamã'ẽ ajaire nivoi jẽ janerereko tarà mijẽ ajaire. Ajawyi “awyjepa ky'y” eu ipe tarà mijẽ põ ijupe? Manyvo remẽ põ “awyjepa” nija'e'ãi ijupe ky'y? 7 rõmõ tesõ ja'e paire põ? e'i.
MAT.18.22	Ãmẽ Jesu e'i ijupe:
MAT.18.22	– Ãnĩ. 7 wyi wete,
MAT.18.23+MAT.18.24	Jesu oporegeta jẽ wemimo'ekwerà kõ pè. Kee e'i:
MAT.18.23+MAT.18.24	– Janejare'e poroporijauesa ywete ipi. Ikarakuri ywete mã'ẽ rè tè poromosã'ãgatà tapekuwa manyvotà jareko ikuwa Janejare'e Jõvijã wasu rõmõ ekoi remẽ. Kee. Ikarakuri ywete jõvijã wasu rõmõ ekoi, a'e rupi jakuwa. Ma'e remẽ mõa'ãrõwã karakuri e'ekwerà jõvijã opãtavõarà mõ pè ome'ẽ rã'ĩ, ajaire tomojivy mijẽ ijupe. Ajamã'ẽ ipãtavõarà nomojivyi sire'e ajaire. [Nomoaty kuwai imojivy.]
MAT.18.23+MAT.18.24	– Ãmẽ ãmõ 'ary pè jõvijã omã'ẽ kareta kõ rè upa, karakuri ome'ẽ rã'ĩ jane kõ pè maekwerà kõ rè. Nomojivyive mãe kõ omuroka tomojivy ky'y. Ãmẽ opãtavõarà okwai imuu. “Kejavu karakuri jypy remẽ ame'ẽ rã'ĩ itõkõ neupe. Neremojivyive ije ajamã'ẽ”, e'i. “Age'e sikõ teremojivy ekarakuri rekovijarerà ije ky'y nẽ”, e'i jõvijã ijupe ky'y.
MAT.18.25	– Ãmẽ jõvijã aepo e'i remẽ, ipãtavõarà e'i: “Nareko ywe'ei epy rã ajamã'ẽ”, e'i. “Manyvotà põ areko imojivy?” e'i oõvijã pè. Ãmẽ jõvijã e'i: “Orome'ẽtà awi temĩgwai ai
MAT.18.26	– Ãmẽ ipãtavõarà aepo wenu remẽ, ojimonyi tesõ enu. Ameve kuise'ẽ jẽ ojimoenãpa'ã ovake ojiporijauesaoka ky'y. Otytypa tesõ. Kee e'i oõvijã pè: “Eporijauesa rejupa! Terejikõtevẽ e'ã rã'ĩ nerepy rã rè neiko!” e'i. “Mewe tè amojivytà pirujẽ ene”, e'i. 
MAT.18.27	Aepo e'i remẽ jõvijã oporijauesa ky'y. “Hoõ” e'i ãmẽ ijupe. “Awyjepa” e'i. “Najipy'amogeta'ãi ekarakurikwerà rè ky'y”, e'i jõvijã ijupe. Oryvay tesõ temiporijauesakwerà ãmẽ ky'y.
MAT.18.28	– Ojivy oo ky'y, oõvijã retã pe wyi. Ameve oõvijã remĩgwai mõ ovo mã'ẽ oõvaisĩ, eeve oposiko mã'ẽ mõ. A'e jypy remẽ kejõgà karakuri moeta opyy rã'ĩ iwyi maekwerà. Ãmẽ temiporijauesakwerà omã'ẽ ee remẽ, okarakurikwerà rè oja'a. Ameve kuise'ẽ opyy ikurukavy. “Age'eve sikõ emojivy ekarakuri rekovijarerà ije nẽ!” e'i. 
MAT.18.29	Ãmẽ kejõgà karakuri nomojivyive mã'ẽ ojimonyi enu. Kuise'ẽ ojimoenãpa'ã temiporijauesakwerà rovake ojiporijauesaoka mijã. Otytypa tesõ javo ijupe. “Eporijauesa rejupa!” e'i. “Amojivytà tè neupe!” e'i ijupe.
MAT.18.30	– Soõ, noporijauesai. Omono kõrijõ imopã'ãoka jimopã'ãga pupe. “Neepyme'ẽma ije remẽ tè katu oromoẽokatà jimopã'ãga pupe wyi”, e'i. 
MAT.18.31	Ãmẽ ãmõ temĩgwai kõ omã'ẽ a'evoa rè remẽ, ojimonyi wete kupa. Ãmẽ oo oõvijã wasu pè javo kupa. Pirujẽ a'evoa omome'u kupa.
MAT.18.32	– Ajawyi jõvijã okwai mijẽ wemiporijauesakwerà imuu. Waka wasu ãmẽ ky'y. “Nivoi 'eteay eremĩgwai nevo mã'ẽ nereko, ji'i itõkõ oroporijauesa ywete paire! ‘Awyjepa’ na'ei sipõkõ ene! Oroporijauesa rewarà mõ rõwã põkõ aepo a'e ene! ‘Eporijauesa rejupa’, ere ije remẽ itõkõ oroporijauesa ãmẽ! 
MAT.18.33	Ãwĩvo kuwasi ene mijã. Neporijauesa kuwasi nevoarà mijã!” e'i ijupe.
MAT.18.34	– Ojikõ'õ ai jõvijã ãmẽ ee ky'y. Ajawyi omono wemiporijauesakwerà jimopã'ãga pè ky'y, sota kõ tonõpã nõpã imomorijau ky'y. “Neepyme'ẽma ije remẽ tè katu oromoẽokatà jimopã'ãga pupe wyi”, e'i jõvijã ijupe ky'y, e'i Jesu poromosã'ãga mã'ẽ rupi.
MAT.18.35	Jesu e'i jẽ wemimo'earà kõ pè:
MAT.18.35	– Janejare'e “awyjepa” e'i jane kõ pè ipi, poroporijauesa ywete teãmã rewarà mõ. Ãwitõ jõvijã oporijauesa opãtavõarà mijã, ãwĩvo ve tapeporijauesa ãmõ kõ ipi, Janejare'e reruparà mõ. “Awyjepa” tija'e janevo mãe kõ pè ipi, e'i. Ajamã'ẽ “awyjepa” napejẽi sõ ãmõ kõ pè remẽ, napeporijauesai ãmõ kõ remẽ, Janejare'e yvapewarà ve napeporijauesa'ãi, e'i Jesu imogeta kõ.
MAT.19.1	Ãmẽ Jesu aepo e'i paire, ojisyry oo Karireja yvy pe wyi Juteja yvy kyty. Yy Jotão ovae kyty oo, kwaray ẽma kytyre. 
MAT.19.2	Ãmẽ aty wasu oo akypy rupi ojimoaty mijẽ ipyri. Ãmẽ Jesu omokatu itekorã mãe kõ a'e pè.
MAT.19.3	Ãmẽ Pariseu kõ mõ uu ikoty. “Jesu siayvumoopa”, e'i tite kupa. Ajawyi kee e'i rã'ãga kupa:
MAT.19.3	– Oremotekokuwa kee jaa rè rejupa. Manyvo põ tãmõ Moisesi e'i terekwarà wyi moia rè? e'i rã'ãga kupa. Manyvo remeve põ japoi kuwa iwyi? Japota remẽ põ japoi kuwa janererekwarà wyi? e'i rã'ãga kupa.
MAT.19.4	Ãmẽ Jesu e'i:
MAT.19.4	– Pemogetapa itõkõ Janejare'e ayvukwerà, kee e'i aepo jaa rè maekwerà: 
MAT.19.5	e'i maekwerà.
MAT.19.6	Ajawyi kee a'e pejẽ. Janejare'e pe'ĩypyte mã'ẽ rõmõ oinõ kõ remẽ, tijamowaite kõ e'ã ojiwyi, a'e pejẽ. Awyje rõmõ a'evo oikopa kupa, e'i Jesu ijupe kõ ky'y.
MAT.19.7	Ãmẽ Pariseu kõ e'i:
MAT.19.7	– Manyvore põkõ kee e'i Moisesi ajamã'ẽ: 
MAT.19.8	Ãmẽ Jesu e'i ijupe kõ:
MAT.19.8	– Naperovija tari Janejare'e ayvukwerà. Ajawyi aepo e'i tãmõ Moisesi ky'y. Nãwĩvoi Janejare'e poroinõ ypy remẽ ajamã'ẽ mijã, e'i. 
MAT.19.9	Ajawyi kee a'e pejẽ. Kwaima'e mõ sõ werekwarà wyi opoi teywete remẽ, nimanyvoi epe erekwarà ekoi remẽ. Ajaire wereko ipetà ãmõ wãivĩ. A'evo mã'ẽ pè Janejare'e “ojimomy'a mã'ẽ tè ãwĩ”, e'i kõrijõtà ãmẽ, omojaiwe tesõ werekwarà ity rewarà mõ, e'i Jesu.
MAT.19.10	Ãmẽ emimo'earà mõ ojimonyi aepo renu. Ajawyi e'i:
MAT.19.10	– Ãwĩvo remẽ ikatu kuwa nijanererekwai remẽ, e'i.
MAT.19.11	– Õ'õ, aje, e'i Jesu. Ikatu, aje, e'i. Ajamã'ẽ “pirujẽ taerekwa e'ã”, na'ei ajamã'ẽ. Pe'ĩpe'ĩgà tè naerekwa'ãi mãe kõ, e'i. A'evo teãmã mãe kõ tè, e'i. 
MAT.19.12	Uve iteetejẽ naerekwa kuwa'ãi mãe kõ. Uve naerekwa tari mã'ẽ rõmõ teãmã isaky mãe kõ. Uve ãmõ kõ otekorãnà rupi naerekwa tari mã'ẽ rõmõ mã'ẽ, ipirà nikatui mãe kõ. Ãmõ, omaramaa rupi a'evo mãe kõ teve. Manyvo noiko'ãi kuwa weevewarà reve mãe kõ. Uve teve ãmõ kõ, opota Janejare'e ayvu e'eay mojenuarà rè ywesõ oposiko. Ajawyi naerekwa tari mã'ẽ rõmõ oo. Ãwĩvoa pekuwa remẽ, tapetekokuwa ãmẽ, e'i Jesu.
MAT.19.13	Ajaire jane kõ mõ wãkarãgwerà kõ weru Jesu kyty, toapytepyy kõ Janejare'e pè oporegeta ijupewarà kõ mõ. A'e kõ rè Jesu remimo'ekwerà kõ omã'ẽ remẽ, e'i epe kupa:
MAT.19.13	– Jesu pemo'eaioka peãkarã kõ pè ne! Peeru sõ peãkarãgwerà kõ ikoty! Perojivy kõ eraa! e'i kupa.
MAT.19.14	Ãmẽ Jesu wenu aepo jaa remẽ, kee e'i:
MAT.19.14	– Nemo'eai'ãi ja'yrerà kõ. Totuu nẽ ekoty kupa. Ãwĩ kõ tè omoẽoka Janejare'e o'arà kyty ipi, e'i.
MAT.19.15	Ãmẽ ajaire Jesu wapytepyy kõ.
MAT.19.15	– Ikatuay aã ja'yrerà ereko, Papa, e'i Janejare'e pè.
MAT.19.15	A'evo wereko paire ojisyry oo.
MAT.19.16	Ãmẽ ajaire mirà mõ uu javo Jesu pè.
MAT.19.16	– Poromo'earà, manyvo aiko kuwa põ ivo tekoua rupi aiko, taa Janejare'e pyri aiko karuaru rõmõ aiko? e'i Jesu pè.
MAT.19.17	– Manyvore põ neporanu ivo katua rè? Pe'ĩte ivo katuay mã'ẽ. Janejare'e rõmõ'ĩte a'evo ekoi. Nepota ipyri neiko karuaru remẽ, ijayvukwerà rupi katu ikõ tereiko ipi nẽ, e'i.
MAT.19.18	– Mã rupi põ? e'i kwaima'e Jesu pè.
MAT.19.18	Ãmẽ Jesu e'i:
MAT.19.18	– Nekuwapa Janejare'e ayvukwerà tãmõ Moisesi pè ome'ẽ maekwerà, upi tijaiko mã'ẽ. Kee e'i itõkõ: 
MAT.19.19	Ãmõ, 
MAT.19.20	Ãmẽ kõnomĩokyry e'i:
MAT.19.20	– Õ'õ, aepo rupi katu aiko teãmã, e'i. Uve jẽ põ ãmõ ijayvukwerà mõ, a'e rupi taiko ãmẽ? e'i jẽ Jesu pè.
MAT.19.21	Ãmẽ Jesu e'i ijupe:
MAT.19.21	– I'ete. Ivoe'e katu neikotà remẽ, kee jẽ tereiko. Ekwa nema'e kõ tereme'ẽma karakuri repy rõmõ. Ajaire emosãsãima epykwerà iporijau mãe kõ pè erokwa. Pirujẽ neremimota katu kõ oikotà neupe Janejare'e rena pè ãmẽ. Neme'ẽ maire, ejo erupi eremimo'earà rõmõ, e'i.
MAT.19.22	Aepo kõnomĩokyry wenu remẽ, soõ, ijãgyoay ky'y, imoma'e ywete rewarà mõ. [Noo'ãi Jesu rupi ky'y, nopotai omoma'e kõ ome'ẽma 'ejẽ, aja 'arà peve.]
MAT.19.23	Ojisyry paire Jesu e'i wemimo'earà kõ pè:
MAT.19.23	– Waypete imoma'e ywete mãe kõ pè Janejare'e omoẽoka o'arà kyty ipi. [Omoma'e kõ rè ywesõ oja'a Janejare'e wyi.] Aje ywete aepo a'e, e'i. 
MAT.19.24	Tekoua amome'utà peupe tapekuwa sa'u, e'i. Ãwitõ teima rõvijã waypete wasa ikwa'igà mã'ẽ rupi. Noasa'ãi kuwa agui ropyta kwarà rupi, e'i.
MAT.19.25	Ãmẽ aepo emimo'ekwerà kõ wenu remẽ, ojimonyi wete kupa.
MAT.19.25	– Ãwĩvo remẽ ava jẽ rõwã oo kuwa Janejare'e pyri oiko karuaru rõmõ ãmẽ! Ava nojireko katuoka'ãi kuwa ijupe? e'i tite kupa.
MAT.19.26	Ãmẽ Jesu omã'ẽ ee kõ erokwa.
MAT.19.26	– Aje, ava jẽ rõwã oo kuwa ipyri oiko karuaru rõmõ. Janejare'e rõmõ'ĩte poromoigo karuaruoka kuwa opyri. Nuvei 'ete iwasu mã'ẽ Janejare'e pè, e'i.
MAT.19.27	Ameve Peturu e'i Jesu pè:
MAT.19.27	– Emã'ẽ. Pirujẽ oroitypypyipa orojo nerupi, e'i. Manyvotà awi oreupe ajaire? e'i.
MAT.19.28	Ãmẽ Jesu e'i ijupe kõ:
MAT.19.28	– Õ'õ aje. Erauvay wyi pirujẽ peitypypyi pejo erupi, e'i. Ajawyi kãramõ ije, Janejare'e Remimuurerà ajimojane mã'ẽ, ajikuwa Jõvijã wasu rõmõ ajo remẽ, poromojõvijãtà ereve ky'y, e'i. 12 rõmõ jõvijã miti kõ rõmõ peikotà, e'i. Isaeu kõ atyry rõvijã kõ rõmõ peikotà, 12 ijeapyrerà mãe kõ atyry kõ rõvijã kõ rõmõ. Ekokwerà kõ pemosã'ãgatà esa, e'i.
MAT.19.29	Uvetà ãmõ kõ ve pevo mãe kõ. Pirujẽ oitypypyità uu eayvu rupi erauvay rewarà mõ kupa. Ma'e oitytà kupa. Wetã oitytà oo kupa. Ãmõ, wetãrãgwerà kõ ve. Oõvijãgwerà kõ. Wãkarãgwerà kõ. Ãmõ, okoo kõ. Wãisõ pirujẽ oitypypyipatà uu, erauvay kupa rewarà mõ, e'i. Ajawyi kee a'e pirujẽ wemireko kõ oitypypyipa erupi uu mãe kõ pè. Penemitykwerà kõ wyive tesõ Janejare'e ome'ẽtà pejẽ ky'y. Opyri tekou karuarua ome'ẽ teve pejẽ, e'i.
MAT.19.30	– Ajamã'ẽ ijaty jo'arà kyty ekoi epe mãe kõ jokunawyriwarà kõ rõmõ ekoità. Jokunawyriwarà kõ ãmẽ jo'arà kyty ekoità, e'i Jesu ijupe kõ.
MAT.20.1	Jesu omotekokuwa jẽ wemimo'ekwerà kõ. Manyvo Janejare'e janerereko Janerõvijã wasu rõmõ mã'ẽ rè omo'e kõ jẽ. Kee e'i:
MAT.20.1	– [Kãramõ Janejare'e poromoe'yi 'arà mẽ, wemĩgwai kõ wepyme'ẽtà ky'y. Ivo katu ojevo jevo jẽ wepyme'ẽ kõtà, e'i. Oporijauesa kõtà ereko katu kõ. Ãwitõ ojirovija puku ee mãe kõ, ãwĩvo ve ke'ĩ omãnõ remẽ tè katu ojirovija ypy ee mãe kõ. Ojevo jẽ wereko katu kõtà.] Koo rewarà rè tè poromosã'ãgatà tapekuwa sa'u. Uve koo jarà mõ. A'e moma'eyva omojikwa ywete okoo pè, uva'y.
MAT.20.1	– Ajaire emitã'a otãrõma ky'y. Ajawyi ijarà e'i oupe: “Eremitã'a otãrõma ky'y. Ava sipõ opo'otà eupe?” e'i. Ajawyi ijarà oo rã'ĩ taa kyty, wemĩgwai rã kõ reka. Ji'iveay ipõ oo. 
MAT.20.2	Ãmẽ wemĩgwai rã kõ mõ wesa. Kee e'i ijupe kõ: “Pekwa ekooporà tapepo'o uva imoaty”, e'i ijupe kõ. “Aepyme'ẽtà karakuri sĩ moeta pè ajaire pejẽ”, e'i. “Pe'ĩ 'arà mosikoa repykwerà ame'ẽtà pejẽ”, e'i ijupe kõ. “Hoõ” e'i ãmẽ oory rõmõ kupa. Oo ãmẽ oposiko ijupe kupa.
MAT.20.3	– Ajamã'ẽ noyive emĩgwai kõ. Ajawyi ijarà weka jẽ ãmõ wemĩgwai rã kõ mõ. Kwaray oẽmokopa remẽ, oo eka kõ. Moma'e me'ẽa pè wesa kõ. O'ã teywete kupa upa, noesaive oposikoa kupa rewarà mõ. 
MAT.20.4	A'e kõ pè koo jarà e'i: “Ja'e eremĩgwai kõ rõmõ ekoo pè tapeposiko”, e'i. “Ivo katu tè poromoepytà”, e'i. “Hoõ” e'i kupa. Oo ãmẽ kupa.
MAT.20.5	– Ajamã'ẽ noy'ãive emĩgwai kõ. Ajawyi oo mijẽ eka kõ, jane 'aryvopa tesõ kwaray remẽ. Wesa mijẽ imono kõ toposiko. Noy'ãive ajamã'ẽ emĩgwai rã kõ. Kwaray ijãpẽma remẽ oo mijẽ eka kõ. Wesa kõ mijẽ eru ãmẽ. Omono kõ mijẽ toposiko.
MAT.20.6	– Ajamã'ẽ noyive emĩgwai. Ajawyi karumẽ oo mijẽ wemĩgwai rã kõ reka. Moma'e me'ẽa kyty oo mijẽ. A'e pè wesa kõ mijẽ. A'e kõ wapy teywete upa. “Manyvore põ napeposikoi pekupa?” e'i koo jarà ijupe kõ.
MAT.20.7	– “Moma'e rè noroposiko'ãi? Noroesai mosikoa mõ”, e'i kupa. Ãmẽ koo jarà: “Pekwa awi ekoo rè tapeposiko”, e'i ijupe kõ. “Hoõ” e'i kupa. [Oo ãmẽ upi kupa. A'evo remẽ tè oypa emĩgwai kõ ky'y. Opo'opa kupa ky'y.]
MAT.20.8+MAT.20.9	– Ãmẽ karupa ky'y remẽ koo jarà e'i tõvijã miti pè: “Emuu eremĩgwai kõ oposikoawerà repykwerà topyy kupa ky'y”, e'i. “Karumẽ tè oposiko maekwerà kõ ypy rã'ĩ teremoepy”, e'i. “Ajaire ijãpẽ kwaray remẽ oo maekwerà kõ emoepy. Ajaire jane 'aryvo katu kwaray remẽ oo maekwerà kõ emoepy. Ajaire kwaray oẽmokopa remẽ oo maekwerà kõ. Ji'iveay oo maekwerà kõ takypy rupi tè teremoepy ky'y”, e'i. [“Ojevo jẽ pe'ĩ 'arà tè mosikoa repykwerà tereme'ẽ pirujẽ ijupe kõ”, e'i.] “Hoõ” e'i ãmẽ tõvijã miti.
MAT.20.10	– A'evo wereko ãmẽ. Mosikoa repykwerà omosãi oposiko maekwerà kõ pè upa. 
MAT.20.11	Ãmẽ karumẽ oo maekwerà kõ omoepy remẽ, ji'iveay oo maekwerà kõ omã'ẽ ee upa. Oryvay kupa upa. “Haa! Pe'ĩ 'arà tesõ mosikoa repy vo koo jarà karakuri ome'ẽ noposiko pukui mãe kõ pè”, e'i tite oupe kupa. “Tysi tõ jane, japosiko puku mã'ẽ”, e'i tite oupe kupa. Wãrõ jẽ ãmẽ kupa.
MAT.20.11	– Ãmẽ opyy oposikoa repykwerà kupa remẽ, soõ, naoryi kupa ky'y. Mosikoa repykwerà ojevo jẽ. Ajawyi oo koo jarà pè javo kupa. 
MAT.20.12	“Manyvore põ ojevo jẽ orerepyme'ẽ?” e'i e'i kupa. “Aposiko ywete rõwã sipõkõ ije! Ije ywesõ rõwã sipõkõ aposiko ywete iwyi kõ! Kwaray rakua rupi aposiko mijã! Ije ywesõ apyy kuwasi! Ajamã'ẽ neremoepy ywe'ei ije!” e'i e'i kupa. Ojimõarõay wete kupa ky'y.
MAT.20.13	– Ajawyi koo jarà e'i aepo e'i mã'ẽ mõ pè, oposiko puku mã'ẽ mõ pè: “Ije ãmẽ noromoripei! Ivo tè katu oromoepy!” e'i. “Ji'i neroryvay itõkõ neposikoa repy rã rè neiko mijã! Manyvore põ naneroryi age'e ky'y?” e'i. 
MAT.20.14	“Nekarakuri erojivy eraa. Apota noposiko pukui mãe kõ moepy katu teve, nevo. 
MAT.20.15	Ekarakuri pupe amoepy kõ. Ajawyi ije tè akuwatà ime'ẽ, eremikuwa rupi tè”,
MAT.20.16	E'i jẽ Jesu ijupe kõ:
MAT.20.16	– Ijypykwerà kõ takypyre kytywarà mõ ekoità, e'i. Takypyre kytywarà kõ ãmẽ ijypykwerà kõ rõmõ ekoità, e'i Jesu.
MAT.20.17	Ãmẽ Jesu Jerusarẽ taa kytyre oo iko wemimo'ekwerà kõ reve, 12 mãe kõ reve. A'e kõ pè rõmõ'ĩte oporegeta iko, oo oiko kupa remẽ.
MAT.20.18	– Pejapyaka katu rã'ĩ. Jerusarẽ taa kyty jaatà jaiko. Javãe remẽ, erereko aità erereko kupa, Janejare'e Remimuurerà ajimojane mã'ẽ rõmõ aiko rewarà mõ. Janejare'e pè oporegeta mãe kõ rõvijã kõ po pè tesõ eme'ẽtà kupa. Ãmõ, tãmõ Moisesi remikusiwarerà rè poromo'e mãe kõ po pè. A'e kõ, “Pejuka ikenẽ”, e'ità eupewarà mõ. 
MAT.20.19	Juteu rõwã mãe kõ po pè emonotà ãmẽ kupa. A'e kõ erojaità. Enõpã nõpãmatà teve kupa. Ãmẽ si ejukatà tẽ tesõ yvyra jipokana rè kupa ky'y, e'i. Ajamã'ẽ moapy 'arà paire, apoeratà apõ'ã tarà mijẽ, e'i ijupe kõ.
MAT.20.20	Ãmẽ ajaire Semeneu rerekwarà uu Jesu kyty, omemyry kõ reve. Tiaku reve. Ãmõ, imõmirĩ Juwão reve. Ojimoenãpa'ã Jesu rovake oporanu.
MAT.20.21	– Moma'e põ nepota? e'i Jesu ijupe.
MAT.20.21	Ãmẽ ijy kee e'i:
MAT.20.21	– Nejimojõvijã wasu remẽ, ememyry kõ epyteporo jõvijã miti kõ rõmõ toiko kupa, a'e tè ene. “Hoõ” tere amãtejẽ ãmẽ, e'i tite Jesu pè ijy.
MAT.20.22	Ãmẽ Jesu e'i imemyry kõ pè, Tiaku kõ pè:
MAT.20.22	– Napekuwai wyi aepo pejẽ ije, e'i. Pejimomorijau kuwa pãwĩ ereve pemãnõ ejuka kupa remẽ? e'i.
MAT.20.22	– Õ'õ! e'i tite kupa.
MAT.20.23	Ãmẽ Jesu e'i ijupe kõ:
MAT.20.23	– Aje pejimomorijautà evo ve. Ajamã'ẽ ije rõwã poromojõvijãokatà ajamã'ẽ. Papa tè poromojõvijãoka mã'ẽ. A'e wemikuwa rupi tè wemipyteporokwerà omojõvijãokatà ereve, e'i Jesu ijupe kõ.
MAT.20.24	Ãmẽ ãmõ Jesu remimo'earà kõ ojimõarõ aepo renu, Tiaku kõ rè. 
MAT.20.25	Ãmẽ Jesu omoaty kõ pirujẽ imuu opyri kee javo ijupe kõ:
MAT.20.25	– Pejapyaka rã'ĩ! Jane kõ nokuwai Janejare'e ipi remẽ, tõvijã kõ ojimokasi oẽ jane kõ 'arà kyty, ãwisõ emĩgwai kõ rõmõ toiko kupa. Ojiayvuerovijaoka wemĩgwai kõ pè ipi. 
MAT.20.26	A'e kõ vo tapeiko e'ã. Pepota pejimojõvijã remẽ, temĩgwai vo 'ejẽ tapeiko. Poropãtavõarà rõmõ tapeiko, e'i.
MAT.20.27	Aje pepota pejẽ ywesõ remẽ, temĩgwai vo 'ejẽ tapeiko, e'i.
MAT.20.28	Ereruparà mõ awi tapeiko. Janejare'e Remimuurerà ajimojane mã'ẽ teipe ije. Ajamã'ẽ, “Jõvijã tè ije”, na'ei pejẽ. Ãwĩvo mã'ẽ rõmõ rõwã ajo ike jane kõ pytery pè. “Jõvijã rõmõ tajikuwa!” na'ei. Temĩgwai vo 'ejẽ tè ajo jopytery pè poropãtavõ. Jane kõ aiwererà repy rõmõ ajo. Amãnõtà jane kõ aiwererà repykarà mõ, Janejare'e pyri toiko karuaru kupa, e'i Jesu ijupe kõ.
MAT.20.29	Ãmẽ ajaire Jesu okwa Jeriko taa rupi, wemimo'ekwerà kõ reve. A'e taa pe wyi ojisyry oo remẽ, aty wasu ve oo akypy rupi. 
MAT.20.30	Oo remẽ, mõrijõ naeapyoi mãe kõ wesa. Pee reme pè wapy kupa upa. Ãmẽ Jesu okwa iko remẽ, wapukai ijupe kupa.
MAT.20.30	– Jõvijã, tãmõ Tavi Jeapyrerà e'eay tè ene! Oreporijauesa rejupa! e'i wapukai kupa.
MAT.20.31	Ãmẽ ijatyray mirà kõ kee e'i ijupe kõ:
MAT.20.31	– Aepo pejẽ sõ! Pepu sõ! e'i kupa.
MAT.20.31	Ãmẽ ywesõ wapuka pukai kupa.
MAT.20.31	– Jõvijã! Tãmõ Tavi Jeapyrerà e'eay tè ene! Oreporijauesa rejupa! e'i wapukai rõmõ kupa.
MAT.20.32	Ajawyi Jesu opyta rã'ĩ javo ijupe kõ.
MAT.20.32	– Totuu nẽ ekoty kupa, e'i.
MAT.20.32	Uu kupa remẽ, e'i ijupe kõ:
MAT.20.32	– Manyvo põ pepota poroereko? e'i.
MAT.20.33	– Oropota orereapyo katu rõmõ, e'i kupa. Oremoeapyo rejupa, oro'e ene, jõvijã, e'i.
MAT.20.34	Aepo rè Jesu oporijauesa kõ ãmẽ. Ojipy ea kõ rè imokatu okasia rupi. Ameve eapyo katu kupa ky'y. Ajaire Jesu rupi oo iko kupa.
MAT.21.1	Ajaire Jesu oo jẽ Jerusarẽ taa kyty, wemimo'ekwerà kõ reve. Ãmẽ ovãetà pyri'ĩje'ẽ kupa remẽ, ãmõ tena miti pè rã'ĩ ovãe kupa. Petepaje eu a'e taa pè. Yvytyry ypy pè tè a'e tena. Oriveiraty eu yvytyry pè. Ãmẽ Jesu omono wemimo'earà kõ mõ wenone rupi. Mõrijõ omono kõ. 
MAT.21.2	Kee e'i amãtejẽ imono kõ:
MAT.21.2	– Pekwa erenone rupi wãi taa tui upa mã'ẽ gyty, e'i. A'e pè pevãe remeve, jumẽtu
MAT.21.3	Ãmẽ ava mõ sõ kee e'i remẽ, “Moma'e rã mõ põ pejoratà eraa?” e'i sõ pejẽ kupa remẽ, kee tapejẽ: “Ãnĩ. Orerõvijã tè ‘eeru’ e'i ore. Ajawyi oroeraatà rã'ĩ”, tapejẽ. “Hoõ” e'ità peupe ãmẽ kupa, e'i ijupe kõ.
MAT.21.4	Janejare'e ayvukwerà rupi katu tè a'evo Jesu ekoi, ijayvu mojenuarà kee okusiwa maekwerà rupi katu tè.
MAT.21.5	“Kee teremojenu Jerusarẽ taa wãnà kõ pè:
MAT.21.5	‘Penõvijã ywete rã jõvijã wasu rõmõ ovãetà iko.
MAT.21.5	Nojimokasiokai mã'ẽ rõmõ ovãetà iko.
MAT.21.5	Jumẽtu ape 'arà rupi tè ovãetà iko, jumẽtu memyry ape 'arà rupi tè.
MAT.21.5	A'evo ojikuwatà peupe’”, e'i maekwerà.
MAT.21.5	Aekwerà rupi katu Jesu ekoità. Ajawyi “aje” taoty Janejare'e ayvu mojenuarà remikusiwarerà pè.
MAT.21.6	Ãmẽ Jesu “pekwa” e'i ijupe kõ remẽ, “hoõ” e'i oo kupa. 
MAT.21.7	Ãmẽ jumẽtu kõ rè omã'ẽ a'e pè kupa remẽ, weru Jesu pè kupa. Ajaire oyru poko kõ oinõ ijape 'aryvo kupa. A'e ape 'aryvo Jesu oo iko.
MAT.21.8	Ãmẽ ovãe iko remẽ, aty wasu oo upi. A'e kõ oyru poko kõ omovevu vevu imojimoy moy eraa pee rupi Jesu renone rupi ipãrõga rõmõ kupa. Ãmõ kõ ka'aro opo'o, warakuri ro vo mã'ẽ. A'e ve omojimoy moy teve Jesu renone rupi kupa. 
MAT.21.9	Aty wasu pytery pè werovãe Jesu ereko kupa. Pirujẽ wapuka pukai Jesu vãea rè kupa.
MAT.21.9	“Tãmõ Tavi Jeapyrerà e'eay simoe'e!
MAT.21.9	Janejare'e tomory Wemimuurerà imoe'eoka!
MAT.21.9	Janerõvijã ywete ywesõ yvapewarà kõ 'arà kytywarà rõmõ ekoi!
MAT.21.9	A'e simoe'e!” e'i e'i kupa. 
MAT.21.10	A'evo wereko Jesu imoe'e kupa, ajaate Jerusarẽ taa pè ovãe. Ãmẽ ovãema Jesu remẽ, pirujẽ a'e pewarà kõ e'i e'i ojiupe kupa oory rõmõ iko kupa.
MAT.21.10	– Haa, ava pãwĩ? e'i e'i kupa.
MAT.21.11	Ãmẽ Jesu rerovãearà kõ e'i aepo e'i mãe kõ pè:
MAT.21.11	– Jesu tè ãwĩ! Janejare'e ayvu mojenuarà tè, e'i kupa! Nasare wãnà! Karireja yvy kyty wyi uu mã'ẽ! e'i teve kupa.
MAT.21.12	Ãmẽ ajaire Janejare'e moe'ea retã gyty Jesu oo iko. Etã ypy pè ovãe remẽ, jane kõ mõ Janejare'e pè temime'ẽ rã kõ ome'ẽ karakuri repy rõmõ a'e pè kupa upa.
MAT.21.13	E'i jẽ Jesu:
MAT.21.13	– Nivoi agyvo Janejare'e moe'ea retã pereko remẽ. Kee e'i itõkõ Janejare'e kareta rè ojikusiwa: 
MAT.21.14	Ãmẽ jakatu naeapyoi mãe kõ uu uu Jesu kyty, Janejare'e moe'ea retã ypy pè. Ãmõ, etãmã kãnĩ mãe kõ. Ãmẽ Jesu omã'ẽ ee kõ remẽ, omokatu kõ. 
MAT.21.15	Mõa'ãrõwã jane kõ opota katu Jesu. Ijãgyo ywete ikasia rè omãjã kupa, poromokatu remẽ. Ja'yrerà wyive tesõ Jesu rè oja'a.
MAT.21.15	– Tãmõ Tavi Jeapyrerà e'eay simoe'e! e'i e'i ja'yrerà wapuka pukai.
MAT.21.15	Ajamã'ẽ Janejare'e pè oporegeta mãe kõ rõvijã kõ aepo wenu remẽ, ojikõ'õ Jesu rè ãmẽ kupa. Ãmõ, tãmõ Moisesi remikusiwarerà rè poromo'e mãe kõ ve ojikõ'õ ee, ikasia rewarà mõ. Ãmõ, ja'yrerà kõ rewarà mõ teve. 
MAT.21.16	Ajawyi kee e'i Jesu pè kupa:
MAT.21.16	– Neenu põ ja'yrerà kõ aepo e'i neupe remẽ? e'i kupa.
MAT.21.16	Ãmẽ Jesu e'i ijupe kõ:
MAT.21.16	– Õ'õ, aenu. Ikatuay wete ja'yrerà aepo e'i remẽ, e'i. A'e kõ pewarà mõ kee ojikusiwa amãtejẽ Janejare'e ayvu rõmõ: 
MAT.21.17	Ajaire Jesu oẽ oo iwyi kõ ky'y, Jerusarẽ taa pe wyi. Petãnia taa kyty oo oke.
MAT.21.18	Ãmẽ ji'ive Jesu ojivy mijẽ oo Jerusarẽ gyty, wemimo'earà kõ reve. Nikasi amyay pè oo iko remẽ. 
MAT.21.19	Ãmẽ moma'eyva'y rè omã'ẽ, pee reme pè, piku'y eu ijupe mã'ẽ rè.
MAT.21.19	– Mãerã tè tane'a e'ã awi ky'y, e'i.
MAT.21.19	Ameve osinĩma moma'eyva'y ky'y.
MAT.21.20	Ãmẽ emimo'earà kõ ojimonyi a'evoa rè omã'ẽ kupa remẽ.
MAT.21.20	– Manyvo pãwĩvo Jesu py'awarà mõ omosinĩma piku'y! e'i kupa.
MAT.21.21	Jesu e'i ijupe kõ:
MAT.21.21	– Õ'õ, aje. A'evoa rè kee a'e pejẽ. “Aje” pejẽ ikõ Janejare'e kasia pè pepy'a pupe nẽ, e'i. Ãmõ, aã yvytyry pè eayvu rupi, “Ejisyry pãranã wasu pupe ejimomo eo”, pejẽ sõ remẽ, a'evotà kuwa ãmẽ, “aje” pejẽ Janejare'e kasia pè remẽ. “Aje ipõ?” napejẽi pepy'a pupe remẽ.
MAT.21.22	Pirujẽ peporijau ee mã'ẽ rè peporanu ijupe remẽ, “hoõ” e'ità pejẽ. Ome'ẽtà ãmẽ, “aje” pejẽ ijupe remẽ, e'i Jesu ijupe kõ.
MAT.21.23	Ãmẽ ji'ive Jesu oo mijẽ Janejare'e moe'ea retã gyty. A'e ypy pè poromo'e upa. Ãmẽ Janejare'e pè oporegeta mãe kõ rõvijã kõ ovãe ipyri. Ãmõ, Juteu rõvijã kõ mõ ovãe.
MAT.21.23	– Ava ayvu rupi põ moko ere neiko ipi? e'i ijupe kupa.
MAT.21.24+MAT.21.25	[Ajamã'ẽ Jesu okuwapa opota tè wayvumoopa kupa remẽ. Ajawyi Jesu jẽ wayvuenone'a kõ amãtejẽ.] Kee e'i:
MAT.21.24+MAT.21.25	– Ije ve aporanutà peupe rã'ĩ. Pejẽ ypy pemome'u ije awi. Ava ayvu rupi põ Juwão amyry poromojãmorĩ ipi? Janejare'e ayvu rupi põ? Mirà kõ ayvu rupi põ ma'e remẽ? e'i Jesu ijupe kõ.
MAT.21.24+MAT.21.25	Ãmẽ jõvijã kõ ijayvu yvu ojiupe.
MAT.21.24+MAT.21.25	– Manyvo ja'età põ aepo e'i remẽ? “Janejare'e ayvu rupi Juwão uu”, ja'e sõ remẽ, “Manyvore sipõ ‘aje’ napejẽi ijayvu pè ãmẽ?” e'ità janeupe. 
MAT.21.26	Ajamã'ẽ, “Jane kõ ayvu rupi tè Juwão uu”, nija'e'ãi teve. Aty wasu ojikõ'õtà janere aepo ja'e sõ remẽ. “Janejare'e ayvu mojenuarà tè Juwão amyry”, e'i kupa. Ajawyi maevo janemomarama kuwa ãmẽ kupa, e'i ojiupe kupa.
MAT.21.27	Ajawyi ne'i'ãi Jesu pè kupa.
MAT.21.27	– Norokuwai ava ayvu rupi põ uu, e'i rã'ãga ijupe kupa.
MAT.21.27	Ãmẽ Jesu e'i ijupe kõ:
MAT.21.27	– Ije ve na'e'ãi pejẽ ãmẽ, e'i ijupe kõ.
MAT.21.28	Jesu e'i mijẽ jõvijã kõ pè:
MAT.21.28	– A'età pejẽ Janejare'e remimota rupi ekoia rè, e'i. Ta'yry kõ rè tè poromosã'ãgatà, e'i. Uve kwaima'e mõ, mõrijõ ta'yry mã'ẽ. Ãmẽ ãmõ 'ary pè tuu e'i teke'yry pè: “Ekwa ekoo kyty tereposiko”, e'i. 
MAT.21.29	“Ãnĩ, naa'ãi”, e'i epe ta'yry mijã. Ajamã'ẽ ajaire ojimotee oo oposiko. 
MAT.21.30	Ajaire tuu oo mijẽ imõmirĩ gyty tè ky'y. A'e pè e'i teve: “Ekwa ekoo kyty tereposiko”, e'i epe. “Hoõ” e'i tite uu pè. Nooi ajaire ajamã'ẽ. 
MAT.21.31	Ajare kee a'e. Mã ta'yry põ uu remimotarà rupi oo? e'i ijupe kõ.
MAT.21.31	– Teke'yry, e'i kupa. A'e tè oo ijayvu rupi, e'i kupa.
MAT.21.31	E'i jẽ Jesu ijupe kõ:
MAT.21.31	– Õ'õ aje, e'i. Erekoa rè tè age'e aporegetatà pejẽ. Ãwitõ ta'yry ypykwerà noerovijai rã'ĩ uu. Ajaire tè ojimotee oo. Ãwĩvo ve tekoua repy moatyarà kõ.
MAT.21.32	– Emã'ẽ. Jypy remẽ Juwão poromojãmorĩ mã'ẽ amyry uu ipe pekoty. Peenu ipe poromotekokuwa Janejare'e rekoa rè iko remẽ. “Aje” napejẽi ijayvu pè ajamã'ẽ. Nivoi mãe kõ kõrijõ tè “aje” e'i ijayvu pè. Ojirova Janejare'e kyty ãmẽ kupa, e'i. A'evoa rè pemã'ẽ ipe remẽ, napejimosĩokari peaiwererà rè itypypyipaoka Janejare'e pè peiko. Ajamã'ẽ imõmirĩ vo jẽ napejirovijari ee, e'i Jesu ijupe kõ.
MAT.21.33	Ãmẽ Jesu oporegeta jẽ jõvijãgwerà kõ pè. Koo jarà ra'yry rè tè ojimosã'ãga javo ijupe kõ. Kee e'i:
MAT.21.33	– Koo jarà mõa'ãrõwã moma'eyva oõtã okoo rupi, uva'y. Omojikwa ywete. Ajaire omopari okoo. Ajaire, uvary ty'oa oinõ. Ajaire myta oinõ. A'e 'aryvo wyi omã'ẽtà ava mõ imonatà ee remẽ.
MAT.21.33	– Ajaire koo jarà ojisyrytà rã'ĩ oo ky'y. Koo oitytà rã'ĩ ãmõ kõ po pè toposiko ee. [“Otãrõma remẽ eremĩgwai kõ amuutà eupewarà pijarà mõ”, e'i ijarà.] Ãmẽ a'e kõ opyta ekovijarerà rõmõ. Omokatutà emitã kõ. Ijarà ãmẽ ojisyry oo ãmõ yvy kyty.
MAT.21.34	– Ãmẽ kãramõ sa'u temitã i'a ky'y. Ajaire otãrõma ky'y. Ãmẽ tè ijarà wemĩgwai kõ mõ omono too ipijarà mõ oupewarà. Oo emĩgwai kõ ãmẽ. 
MAT.21.35	Ajamã'ẽ koo pè oposiko mãe kõ nome'ẽ'ãi ijarà pewarà emĩgwai kõ pè toeraa oõvijã pè. Opyy kõ kõrijõ kupa. Ãmõ onõpã nõpã kupa. Ãmõ ojuka kupa. Ãmõ ojapi japi takuru pè kupa. 
MAT.21.36	Ãmẽ ajaire koo jarà wemĩgwai kõ mõ omono mijẽ. Ijatyray sa'u wemĩgwai kõ omono ky'y. A'e kõ ve temitã rè oposiko mãe kõ omomarama ovãe kupa remẽ.
MAT.21.37	– Ajaate koo jarà e'i oupe: “Era'yry tè amonotà ky'y”, e'i. “Era'yry tè rewarà mõ maevo omomojytà kupa”, e'i tite oupe mijã. 
MAT.21.38	Ajamã'ẽ temitã mokatuarà kõ nomomojyi. Omã'ẽ ee kupa, uu iko remẽ. Ãmẽ e'i ojiupe kupa: “Haa! Koo jarà ra'yry tè ovãe. Ejo sijuka”, e'i kupa. “Emã'ẽ. Ãwĩ tè uu koo rè ojimojare'età uu rekovijarerà rõmõ. Ãmẽ ãwĩ sijuka remẽ, janekoo rõmõtà tè ky'y”, e'i ywe'e tite kupa.
MAT.21.39	– A'evo wereko ãmẽ kupa. Ta'yry opyy ywe'e tite eraa koo kupe kyty ijuka kupa, e'i Jesu.
MAT.21.40	Ãmẽ Jesu e'i jẽ jõvijãgwerà kõ pè:
MAT.21.40	– Ajawyi manyvotà põkõ koo jarà, ojivy mijẽ uu remẽ, koo rè oposiko mãe kõ wereko? e'i.
MAT.21.41	Ãmẽ jõvijãgwerà kõ e'i:
MAT.21.41	– Ojukaoka kõtà, nivoi kupa rewarà mõ, e'i kupa. Ajaire ãmõ ivo katu mãe kõ wesatà wemitã mokatuarà kõ rõmõ, e'i kupa. A'e kõ ome'ẽ gatutà i'akwerà otãrõma remẽ ky'y, e'i kupa.
MAT.21.42	E'i jẽ Jesu imotekokuwa kõ:
MAT.21.42	– Napemogetai sikõ Janejare'e ayvukwerà, kee e'i karamoe remẽ maekwerà:
MAT.21.42	“‘Aã takuru nikatui’, e'i ywe'e tite tetã reinõgarà kõ oinõ ypy takuru tetã rõmõ remẽ.
MAT.21.42	Ajamã'ẽ a'e takuru ywesõ sikaepo ikatuay tetã mokasia rõmõ.
MAT.21.42	Janejare'e tè okasia rupi a'evo werekookatà.
MAT.21.42	A'evo wereko remẽ, owaray janererekotà”, e'i maekwerà, e'i Jesu ijupe kõ.
MAT.21.43	E'i jẽ Jesu ijupe kõ:
MAT.21.43	– Ãwĩvo ve Janejare'e pepyteporo ipe wemĩgwai kõ rõmõ mijã. Ajamã'ẽ napemoẽoka tari Janejare'e pe'arà kyty. Ajawyi ãmõ pewarà kõ tè Janejare'e opyteporotà penekovijarerà rõmõ ky'y. A'e kõ omoẽokatà o'arà kyty ky'y, e'i. 
MAT.21.44	Ãwitõ ava mõ ãwĩ takuru rè ojipyãkãmota remẽ, imarama. Ãmõ, ava mõ 'aryvo takuru o'a remẽ, omomarama ve, e'i.
MAT.21.44	Wee tè sikaepo aepo Jesu oporegeta upa. “Nojirovijai ere mãe kõ ojimomorijautà”, jaa tè aepo e'i.
MAT.21.45	Ameve Janejare'e pè oporegeta mãe kõ rõvijã kõ ojikõ'õ Jesu rè aepo e'i remẽ. Pariseu kõ mõ teve.
MAT.21.45	– Janeupewarà mõ tè aepo e'i! e'i e'i kupa. [“Tetã reinõgarà kõ vo ve pejẽ” jaa tè aepo e'i upa!] 
MAT.21.46	Ejo sipyy awi imopã'ãoka! e'i kupa.
MAT.21.46	Manyvo noereko'ãi imopã'ãoka kupa ajamã'ẽ. Okyje aty wasu wyi kupa. “Janejare'e ayvu mojenuarà tè Jesu”, e'i aty wasu ipi, ajawyi.
MAT.22.1	Ãmõ remẽ Jesu poromosã'ãga mijẽ poromo'e remẽ. Kee e'i:
MAT.22.2	– Manyvo tekoua Janejare'e Janerõvijã ywete rõmõ janerereko remẽwarà amome'u tarà mijẽ pejẽ. Jõvijã rè tè Janejare'e amosã'ãgatà. Jõvijã ra'yry ojirekotà remẽ, jimi'u wasua oinõokatà tuu. Mõropãrà kõ pè, “Era'yry ojirekotà. Pejo pejimi'u epyri a'evo remẽ”, e'i amãtejẽ. 
MAT.22.3	Ajaire, jimi'u wasua 'arà mẽ, kee e'i wemĩgwai kõ pè, “Age'e si pekwa emõropãrà kõ pè javo”, e'i. “Hoõ” e'i kupa. Oo ajaire javo kupa. Kee e'i emĩgwai kõ mõropãrà kõ pè: “Ojinõma jimi'u wasua upa. Ajawyi age'eve ejo jajimi'u”, e'i erõvijã ene, e'i kupa. Ajamã'ẽ “Ãnĩ, noroo'ãi”, e'i kõrijõ enu kupa, ijãvijõ kõ jẽ.
MAT.22.4	– Ajawyi jõvijã wemĩgwai kõ mõ omono mijẽ. “Pejo ky'y!” e'i e'i epe kupa. “Ja'umã'ẽ mõa'ãrõwã ojinõma. Pui ro'okwerà awyjepa ojimiipa ky'y. Ãmõ, so'o rã'ãga ro'okwerà. Pejo ãmẽ ky'y”, e'i e'i epe oõvijã ayvu rupi kupa. 
MAT.22.5	Ajamã'ẽ “aje ipõ” ne'i enu kupa. Nooi kupa. Oposikoa rè ywesõ oja'a kupa. Ãmõgwerà koo kyty oo. Ãmõgwerà moma'e pyy oo. 
MAT.22.6	Ãmõgwerà jõvijã remĩgwai kõ omoai tesõ. Opyy inõpã nõpã ijuka kupa. 
MAT.22.7	Ãmẽ emĩgwai kõ apisiawerà ojenu jõvijã pè remẽ, ojimõarõ ky'y. Ajawyi sota kõ omono toapisi ijukaarerà kõ. Wapisi kõ paire, itapererà kõ wapypa kupa.
MAT.22.8	– Ajaire jõvijã e'i mijẽ wemĩgwai kõ pè: “Age'e ywete jimi'ua ojinõtà. Nonuri ajamã'ẽ mõropãrà kõ. I'ete nonuri kupa, nivoi kupa rewarà mõ”, e'i jõvijã. 
MAT.22.9	“Ajawyi kee a'e ky'y. Pekwa te'ĩte taa rupi ky'y. Pirujẽ mã mõ jẽ rè pemã'ẽ remẽ, ‘pejo’ pejẽ ijupe kõ eru”, e'i jõvijã wemĩgwai kõ pè.
MAT.22.10	– Oo ãmẽ emĩgwai kõ pee wasu rupi. Taa waitewarà kyty oo kupa. Weru te'ĩte jane kõ kupa. Mõa'ãrõwã weru kupa. Ivo ekoi mãe kõ. Nivoi ekoi mãe kõ teve. A'e a'e kõ uu uu emĩgwai kõ rupi. Mõropãrà kõ jirekoa pewarà tyru opypy eru kupa, jõvijã remime'ẽgwerà. [Ekoa teãmã a'evo ekoi kupa.] Oporakapa tesõ jõvijã retã wyry ãmẽ kupa. 
MAT.22.11	Ãmẽ ajaire jõvijã okwa ipytery kõ pè omãjã. Mõropãrà kõ rè omã'ẽ erokwa. Ãmẽ jirekoa pewarà tyru nopypyi mã'ẽ mõ rè omã'ẽ, oike te'ĩte mã'ẽ rè. 
MAT.22.12	Ajawyi a'e pè jõvijã e'i: “Ene pa'e. Jirekoa pewarà tyru eremime'ẽgwerà manyvo põ nerepypyi! Nemoe'eokai rejupa nerepypyi eremime'ẽgwerà remẽ!” e'i jõvijã ijupe. Nipui ajamã'ẽ a'e.
MAT.22.13	– Ajawyi e'i jõvijã wemĩgwai kõ pè: “Aã aokwai imuu mã'ẽ nemoe'eokai! Pepokwa ãmẽ! Pepykwa teve eraa ikatu pè imokuipe'e pãtõmimi pupe ity! Tijãgyoay ojimomorijaua rè upa!” e'i jõvijã wemĩgwai kõ pè. “Hoõ” e'i kupa. A'evo wereko ãmẽ kupa.
MAT.22.14	Aepo omome'u poromo'e paire, Jesu e'i jẽ ijupe kõ:
MAT.22.14	– Ãwitõ jõvijã porokwai epe poromuu wa'yry jirekoa pè remẽ, ãwĩvo ve Janejare'e porokwai poromuu okoty ipi, e'i. Mõa'ãrõwã okwai. Ajamã'ẽ pe'ĩpe'ĩ ojipyteporo uu, e'i.
MAT.22.14	Ãmẽ Pariseu kõ ojapyaka aepo e'i Jesu remẽ.
MAT.22.15	Ãmẽ ajaire Pariseu kõ ojimoaty ojimogeta kupa. Kee e'i kupa:
MAT.22.15	– Manyvo ywete kuwa sipõ Jesu jareko imoai ijayvu rè? e'i kupa.
MAT.22.16	Ajawyi wemimo'earà kõ mõ omono ipe toayvumoteitete Jesu kupa. Kovenatu Eroti koty rewarà kõ mõ ve oo. A'e kõ kee e'i rã'ãga Jesu pè:
MAT.22.16	– Poromo'earà, orokuwa aje mã'ẽ rè poromo'e ene ipi, e'i kupa. Janejare'e ayvu aje ywete mã'ẽ rupi katu tè poromo'e neiko ipi. “Aje ipõ” ne'i jane kõ neayvu pè remẽ, nerejimo'eai ipi. Nerejimoripeokai ivo maevo sõ tite mãe kõ pè ipi. Nekuwa jẽ ivo katu mã'ẽ. 
MAT.22.17	Ivo poromo'e mã'ẽ tè ene. Ajawyi kee jaa rè oremotekokuwa age'e rejupa. I'ete põ Romã pewarà rõvijã wasu Sesa pè tekoua repykwerà jame'ẽ remẽ? Ãnĩ põ ma'e remẽ? e'i rã'ãga ijupe kupa.
MAT.22.18	Ajamã'ẽ Jesu okuwapa ijipy'amogeta ai kõ.
MAT.22.18	– Ivo rã'ãga mãe kõ tè pejẽ! Manyvore põ pepota erã'ã tite pekupa! 
MAT.22.19	Karakuri moeta mõ emuu rã'ĩ tamã'ẽ ee, tekoua repykwerà rã rè, e'i ijupe kõ.
MAT.22.19	Ome'ẽ rã'ĩ karakuri moeta ijupe ãmẽ kupa. 
MAT.22.20	Ãmẽ Jesu omojisa karakuri ovake kõ.
MAT.22.20	– Ava rã'ãgawerà põ aã karakuri rè pemã'ẽ? e'i. Ava rerà põ ojikusiwa teve ee? e'i.
MAT.22.21	– Jõvijã wasu Sesa rã'ãga, e'i kupa.
MAT.22.21	Ãmẽ Jesu e'i ijupe kõ:
MAT.22.21	– Õ'õ. Aje ywete pejẽ! Ajawyi jõvijã wasu Sesa ma'e tè aã, e'i. Kee a'e pejẽ. Jõvijã Sesa pewarà tè remẽ, tapeme'ẽ jõvijã Sesa pè ãmẽ. Ãwĩvo ve Janejare'e pewarà tapeme'ẽ teve Janejare'e pè, a'e pejẽ, e'i kõrijõ tè ijupe kõ imogwe kõ.
MAT.22.22	Aepo wenu kupa remẽ,
MAT.22.22	– Haa! Aepo e'i si Jesu! e'i kupa.
MAT.22.22	Ajawyi ojisyry oo kupa.
MAT.22.23	Ãmẽ ajaire a'e 'arà remeve, Satuseu kõ mõ uu Jesu kyty.
MAT.22.23	– Siayvumoopa Jesu, e'i epe kupa.
MAT.22.23	[Juteu rõvijã kõ mõ tè a'e kõ.] A'e kõ itõkõ kee e'i mãe kõ tè: “Jakãjã remẽ, nijapoera mijẽ'ãi ipi”, e'i mãe kõ. “Jakãjã te'ĩte kõrijõ”, e'i tite mãe kõ. A'e kõ uu oporegeta Jesu pè.
MAT.22.24	Kee e'i rã'ãga Jesu pè kupa:
MAT.22.24	– Poromo'earà, kee e'i itõkõ karamoe remẽ tãmõ Moisesi tijakuwa: 
MAT.22.24	[– Õ'õ, aje aepo e'i maekwerà, e'i Jesu ijupe kõ.]
MAT.22.25	Ãmẽ Satuseu kõ kee e'i jẽ ipe Jesu pè kupa:
MAT.22.25	– Aepo rè oremotekokuwa si rejupa, e'i rã'ãga kupa. Ma'e remẽ uve kwaima'e mõ, ijatyray imõmirĩ mã'ẽ. 7 rõmõ kupa, teke'yry reve. Ajaire teke'yry ypykwerà wãivĩ mõ wereko mijã. Ajaire nijãkarãive ipupe remeve okãjã werekwarà wyi. Ãmẽ ekovijarerà weke'yry rerekwarerà wereko. 
MAT.22.26	Ajamã'ẽ a'e teve nijãkarãive remeve okãjã teve. A'e rekovija wereko mijẽ a'e rerekwarerà. Ajaire okãjã mijẽ rõnõ, nijãkarãive remeve. Ãmẽ ivo ivo jẽ wereko reko jẽ tite kupa. Ajaate imõmirĩ kõ okãjãma ky'y, nijãkarãive kupa remeve. 
MAT.22.27	Ajaate wãivĩ terekwarerà tè omãnõ ky'y, e'i rã'ãga kupa.
MAT.22.28	E'i jẽ Satuseu kõ Jesu pè:
MAT.22.28	– Kãramõ Janejare'e poromomoera remẽ, ava rerekwarà rõmõ ekoità? Emã'ẽ, 7 rõmõ werekopa mijã. Ava reve põ ekoità ãmẽ, opoera opõ'ã mijẽ remẽ? Emome'u ore awi, e'i rã'ãga kupa.
MAT.22.29	[Ajamã'ẽ Jesu okuwa Satuseu kõ “nijapoera'ãi” e'i kupa ipi.] Ajawyi e'i ijupe kõ:
MAT.22.29	– Haa! Napekuwai si Janejare'e ayvukwerà! Janejare'e kasia napekuwai teve. [Ajawyi, “Janejare'e noporomomoera'ãi”, pejẽ tite!] 
MAT.22.30	Kãramõ Janejare'e okãjã maekwerà kõ omomoera remẽ, nuve'ãi jirekoa ky'y. Ãwitõ Janejare'e remĩgwai yvapewarà kõ nojirekoi, ãwĩvotà jaiko.
MAT.22.31	– Pejavy, “Janejare'e noporomomoera'ãi”, pejẽ remẽ. Pekuwa ipe Janejare'e ayvu ojikusiwa maekwerà. Kee e'i itõkõ ojikusiwa: 
MAT.22.32	e'i ojikusiwa maekwerà.
MAT.22.33	Ãmẽ aepo jaa aty wasu wenu remẽ, ojimonyi tesõ enu kupa.
MAT.22.33	– Haa! Otekokuwavay Jesu! Manyvo noereko'ãi Jesu ijayvu moteiteteoka kupa, e'i kupa.
MAT.22.34	Ãmẽ Pariseu kõ aepo rè ojapyaka upa, Jesu nojiayvumoopaokai Satuseu kõ pè remẽ. Ajawyi ojimoaty oporegeta kupa, ovote. 
MAT.22.35	A'e mõ wã'ã tarepe Jesu mijã. Tãmõ Moisesi remikusiwarerà rè poromo'e mã'ẽ mõ a'e. A'e e'i Jesu pè:
MAT.22.36	– Poromo'earà, iteetejẽ itõkõ Janejare'e omome'u tãmõ Moisesi pè, ivo tekoua rewarà, aekwerà rupi katu tijaiko. Mã rupi ywesõ põ tijaiko? e'i.
MAT.22.37	Ãmẽ Jesu e'i:
MAT.22.37	– Kee e'i maekwerà ywesõ: 
MAT.22.38	Aepo e'i maekwerà rupi ywesõ tijaiko. 
MAT.22.39	Ãmõ kee e'i maekwerà teve: 
MAT.22.40	A'e rupi katu jaiko remẽ, aje tãmõ Moisesi remikusiwarerà ivo tekoua rewarà nijajavy'ãi, e'i. Janejare'e ayvu mojenuarà kõ e'i maekwerà ve nijajavy'ãi teve a'e rupi katu jaiko remẽ, e'i Jesu ijupe kõ.
MAT.22.41	Ajaire e'i Jesu Pariseu kõ pè:
MAT.22.42	– Manyvo pejẽ põkõ Janejare'e Remimuuarà rã pè? e'i. Ava jeapyry rõmõtà põkõ isaky pejẽ põkõ ijupe? e'i Jesu ijupe kõ.
MAT.22.42	Ãmẽ a'e kõ e'i:
MAT.22.42	– Tãmõ Tavi jeapyrerà tè! e'i kupa.
MAT.22.43	Ãmẽ Jesu e'i mijẽ ijupe kõ:
MAT.22.43	– Aje aepo pejẽ remẽ, kee pemome'u kuwa. Karamoe remẽ tãmõ Tavi oporegeta amãtejẽ Janejare'e Remimuuarà rã rè remẽ itõkõ, “Erõvijã ywete” e'ipa teãmã ijupe. Ajare Janejare'e 'Ãg kasia rupi kee e'i ojĩgarà rupi:
MAT.22.44	“Janejare'e e'i Erõvijã ywete pè:
MAT.22.44	‘Ejo e'ekatu kytyre tereapy, ereve Jõvijã wasu tè ene rewarà mõ.
MAT.22.44	Neãpã kõ newyry kyty tè tamoigooka’, e'i Janejare'e ijupe maekwerà”, e'i itõkõ tãmõ Tavi ojĩgarà rupi.
MAT.22.45	Aepo jaa pè kee a'e pejẽ: “Erõvijã ywete” e'ipa amãtejẽ tãmõ Tavi Janejare'e Remimuuarà rã pè. Manyvore põkõ aepo e'i ojeapyry pè? e'i Pariseu kõ pè.
MAT.22.46	Ãmẽ aepo e'i Jesu remẽ, nipui kõrijõ kupa ky'y. Aja paire, “Jesu taayvumoopa”, ava ne'i'ãi ky'y. Ojirokyje kupa ky'y. “Kãramõ ajimogweroka ijupe ne”, e'i kupa, ajawyi.
MAT.23.1	Ãmẽ Jesu oporegeta aty wasu kõ pè, wemimo'ekwerà kõ pè teve. Kee e'i ijupe kõ:
MAT.23.2	– Tãmõ Moisesi remikusiwarerà rè poromo'e mãe kõ, aje ipe okuwa katu tãmõ Moisesi remikusiwarerà. Ãmõ, Pariseu kõ ve a'evo ekoi. Poromo'e katu ipe teve ijayvukwerà rè kupa ipi. 
MAT.23.3	Ajawyi ijayvu kõ rupi katu tapeiko ipi, a'e pejẽ. Ajamã'ẽ tapeã'ã e'ã ikõ eko kõ ipi nẽ. Ãmõ rupi tè ivo tekoua wyi ekoa kõ ipi. Poromotekokuwa ee mã'ẽ rupi rõwã ekoi kupa ipi. 
MAT.23.4	Kee ekoi kupa ipi. Janejare'e ayvu omowasuay ãmõ kõ pè ipi. [Tãmõ Moisesi remikusiwarerà omoje'a weko reve ipi. Ãmẽ kee e'i ãmõ kõ pè: “Moko pejẽ kuwa ipi. A'evo 'evo tè peiko”, e'i kõrijõ tè ijupe kõ kupa ipi.] Ajamã'ẽ jane kõ pãtavõa rè noja'ai 'ete iko kupa ipi. Poromomorijauvay kupa ipi. 
MAT.23.5	Kee e'i kupa ipi. Kegà Janejare'e ayvukwerà jikusiwarerà wãkãg rè opypy eroata jane kõ rovake erojivy jivy kupa ipi.
MAT.23.6	E'i jẽ Jesu ijupe kõ:
MAT.23.6	– Kee e'i teve kupa ipi. Jimoatya pè remẽ, jõvijã rena 'aryvo tẽ tesõ wapy kupa ipi. Jimi'u wasua pè oo mõropãrà kõ rõmõ remẽ, a'evo ekoi teve kupa ipi. A'evo ve Janejare'e ayvu rè jimo'ea retã kõ wyry pè oo kupa remẽ ipi. 
MAT.23.7	Kee e'i mã'ẽ tè opota kupa: “Age'e tè, poromo'earà rõvijã”, e'i mã'ẽ tè. Moma'e pyya rena pè teve a'evo ekoi kupa ipi. 
MAT.23.8	Ajamã'ẽ “poromo'earà” taoty e'ã jane mõ pè, ojevo jẽ ojiapijarerà tè kupa rewarà mõ. Ije rõmõ'ĩte pemo'eare'e rõmõ aiko. 
MAT.23.9	Ãwĩvo ve “papa” taoty e'ã ike yvy pewarà kõ pè. Oiko pe'ĩte Penuu, a'e yva pewarà. 
MAT.23.10	Ãmõ, tapejimojõvijãoka e'ã teve jane kõ pè. “Jõvijã” taoty e'ã peupe. Uvepa Penõvijã. A'e Janejare'e Remimuurerà tè. 
MAT.23.11	Ajawyi kee a'e pejẽ. “Ije ywesõ” tapejẽ e'ã. Poropãtavõarà rõmõ tapeiko, e'i.
MAT.23.12	Ava mõ jo'arà kyty ipe ekoi remẽ, aekwerà Janejare'e jowyry kyty omonookatà. Ajamã'ẽ ava mõ sõ jowyry kyty ekoi remẽ, aekwerà ywesõ Janejare'e jo'arà kyty omonookatà kãramõ, e'i Jesu poromogeta.
MAT.23.13	Kee e'i teve Jesu:
MAT.23.13	– Mokoi pejẽ, tãmõ Moisesi remikusiwarerà rè poromo'e rã'ãga mãe kõ!
MAT.23.14	E'i jẽ Jesu:
MAT.23.14	– Mokoi pejẽ, tãmõ Moisesi remikusiwarerà rè poromo'e rã'ãga mãe kõ! Pariseu kõ teve! Janejare'e ayvu perovija rã'ãga mãe kõ teve pejẽ peiko! Ajawyi pejimomorijau 'atà tè ky'y, a'e pejẽ. Peja'a katu rã'ãga terekwarerà kõ rè ipi. A'evoa rupi pemoripe kõ imoma'eekyipa iwyi kõ! Aja paireve Janejare'e pè peporegeta puku rã'ãga ãmõ kõ rovake ipi. Moko pereko pepijarĩ tarepe ipi. Ajamã'ẽ Janejare'e okuwa katu peneko aiwerà. Ajawyi pejẽ ywesõ pejimomorijau mãerã tè pejẽ, e'i Jesu ijupe kõ.
MAT.23.15	E'i jẽ Jesu:
MAT.23.15	– Tãmõ Moisesi remikusiwarerà rè poromo'e mãe kõ! Pariseu kõ teve! Moko pejẽ sõ! a'e itõkõ pejẽ! Poromoripe mãe kõ tè pejẽ! a'e pejẽ. Janejare'e perovija rã'ãga mãe kõ teve pejẽ! Yvy popy rupi peo pekoty rewarà rã kõ reka. Pãranã ovae kyty tesõ peo a'evoa rõmõ peiko. Ãmõ yvy yvy rupi tesõ peo. Ãwisõ opota ipe ivo tekoua rupi ekoi kupa remẽ, pepijarĩ kõ ivo tekoua wyi ipi. Pepota pevo toiko kupa. Ãmẽ pemo'e kõ paire yveve a'e kõ ywesõ nivoi ekoi pewyi ky'y. Ajawyi a'e kõ ve Janejare'e omonotà jimomorijau wasua rena kyty, pevo ve, e'i Jesu ijupe kõ.
MAT.23.16	E'i jẽ Jesu:
MAT.23.16	– Mokoi pejẽ! “Jane kõ mo'earà rõmõ jane”, pejẽ tite ipi. Manyvore põkõ jane kõ mo'earà rõmõtà sõ pejẽ, ãwĩ sõ nivoi peiko remẽ? Ãwitõ naeapyoi mã'ẽ omojisaoka ipe pee remẽ, nomã'ẽi epe ee remẽ. Ãwĩvo ve pejẽ peiko, pemo'e ipe Janejare'e rekoa rè ipi remẽ, e'i. Ãmõ kõ wari waria rõmõ tè poromotekokuwa rã'ãga ipi. Kee pejẽ: “Japota jane kõ ‘aje’ te'i janeayvu pè remẽ, Janejare'e moe'ea retã rerà jamovy janeayvu mokasia rõmõ ipi. Kee. Imoe'ea retã rerà jamovy, janeayvu mokasia rõmõ remẽ. Ãmẽ sõ nijarovijari janeayvu ja'e mã'ẽ remẽ, ikatu jẽ itõkõ ãmẽ. Nijarovijai epe remẽ, nimanyvoi jaiko”, pejẽ tite ijupe kõ. “Ajamã'ẽ imoe'ea retã wyry pewarà karakuri jinõgwerà kõ tè jamovy remẽ, aje janeayvu rupi tijaiko ikenẽ”, pejẽ rã'ãga jane kõ mo'e ipi. 
MAT.23.17	Petekokuwa e'ã rõmõ aepo pejẽ. Moma'e ywesõ põkõ ikatu Janejare'e pè? Imoe'ea retã wyry pewarà põ? Ãnĩ! Imoe'ea retã ywesõ ikatu Janejare'e pè. Pekuwa kuwasi a'evoa mijã. Ajawyi imoe'ea retã rerà pemovy remẽ, aje ywete kõrijõ tè tapejẽ ipi, e'i Jesu ijupe kõ.
MAT.23.18	E'i jẽ Jesu:
MAT.23.18	– Kee pejẽ tite teve poromo'earà rõmõ peiko: “Janejare'e pè temiapy rena rerà jamovy janeayvu mokasia rõmõ remẽ, nimanyvoi janeayvu rupi nijaikoi remẽ”, pejẽ tite ipi. “Nãwĩvoi janeremime'ẽ rã rerà jamovy remẽ. Aje janeayvu rupi tijaiko ikenẽ ãmẽ”, pejẽ tite ãmõ kõ mo'e ipi. 
MAT.23.19	Petekokuwa e'ã mõ aepo pejẽ. Janejare'e pè temiapy rena ywesõ ikatu. Naikoi sõ ena remẽ, mã 'aryvo nijaapy'ãi kuwa janeremime'ẽ rã ijupe! Pekuwa kuwasi a'evoa mijã! e'i. 
MAT.23.20	Ajawyi Janejare'e pè temiapy rena pemovy remẽ, temime'ẽgwerà irõromõ ve sikaepo pemovy teve. Ajawyi aje ywete peayvu rupi katu tapeiko ikenẽ! e'i. 
MAT.23.21	Ãwĩvo ve, Janejare'e moe'ea retã jamovy remẽ, ijarà ve jamovy eevejẽ. Ajawyi aje peayvu rupi tapeiko ikenẽ, a'e pejẽ. 
MAT.23.22	Ãwĩvo ve ava mõ yva rerà omovy wayvu mokasia rõmõ remẽ, wayvu rupi toiko ikenẽ. Janejare'e rena tè yva. A'e pè tè Jõvijã wasu rõmõ ekoi. Ajawyi yva rerà jamovy remẽ, a'evo ve ijarà jamovy ve. [Ajawyi aje tapejẽ ãmẽ, e'i. A'evo 'evo peiko pejeayvumokasi epe, poromoripea rõmõ ipi. Ajamã'ẽ Janejare'e jẽsi napemomojyi aepo pejẽ remẽ.] Ajawyi ywesõ Janejare'e pemomorijautà, e'i.
MAT.23.23	Jesu e'i jẽ:
MAT.23.23	– Mokoi pejẽ, tãmõ Moisesi remikusiwarerà rè poromo'e rã'ãga mãe kõ! Pariseu kõ teve! Janejare'e ayvu perovija rã'ãga mãe kõ teve pejẽ peiko! Ajawyi pejimomorijau 'atà tè ky'y. Kee pereko ipe pekarakuri mõ pemowaite ime'ẽ Janejare'e pè ipi. 10 rõmõ pekarakuri moeta remẽ, pe'ĩ pemowaite ime'ẽ Janejare'e pè ipi.
MAT.23.24	– Pejẽ, nivoi poromo'e mãe kõ! Kee mã'ẽ vo pejẽ peiko. Ãwitõ ava mõ o'ywa rã omoasa katu rã'ĩ. Meru siri oporo katu rã'ĩ iwatà. Ajamã'ẽ iky'a mã'ẽ mitirõwã mã'ẽ noekyi rã'ĩ iwa. Ãwĩvo pejẽ Pariseu kõ rõmõ. [Jane kõ kegà teipe ijaiwererà ee remẽ, “Nivoi 'eteay neiko!” pejẽ ijupe kõ ipi. Ajamã'ẽ jane kõ nivoi 'eteay remẽ, “nimanyvoi” pejẽ kõrijõ tè ijupe kõ.] Napekuwai manyvoa ywesõ Janejare'e opota tijaiko. Ajawyi a'evo peiko tite, e'i Jesu.
MAT.23.25	– Tãmõ Moisesi remikusiwarerà rè poromo'e rã'ãga mã'ẽ kõ! Pariseu kõ teve. Moko pejẽ sõ! Aje Janejare'e perovija rã'ãga mãe kõ tè pejẽ! Ajawyi pejimomorijau 'atà tè ky'y. Ãwisõ Moisesi remikusiwarerà rè poromo'e mãe kõ teipe pejẽ mijã. Ajamã'ẽ iwari mãe kõ rõmõ tè pejẽ peiko. Kui kusuka rè tè poromosã'ãgatà tapekuwa. Ãwitõ kui jakusu rã'ãga remẽ, eme rova'arà rupigà tè jakusu. Waipy nijakusui. Ãwĩvo 'ejẽ peiko. Waipy iky'a jẽ mã'ẽ vo 'ejẽ peiko. Ikatuay maevo sõ tite tè pepirà rova'arà. Ajamã'ẽ nivoi sikaepo pepy'a pupe peiko. Tãnẽ tesõ sikaepo penowaipy pè, peky'akwerà peaiwererà rè. Moma'e kõ moatya rè ywesõ peja'a peiko ipi. Ãmõ, moma'e kõ rè jitupia rè ywesõ peja'a. 
MAT.23.26	Napetekokuwai wete si peiko, Pariseu kõ! Ajawyi tapeitypypyipa peaiwererà kõ ky'y. Janejare'e pè tapejipy'aky'a'ooka ky'y, a'e pejẽ. Ãmẽ tè pekatuaytà ky'y.
MAT.23.27	– Mokoi pejẽ, tãmõ Moisesi remikusiwarerà rè poromo'e rã'ãga mãe kõ! Pariseu kõ teve! Janejare'e ayvu perovija rã'ãga mãe kõ teve pejẽ peiko! Ajawyi pejimomorijau 'atà tè ky'y, a'e pejẽ. Ãmõ, ãwitõ teãgwerà rena isuky katu mã'ẽ pupe jamosuky remẽ, ikatuay maevo sõ tite. Ajamã'ẽ ipupe tè si ipojy tè! Mõa'ãrõwã teãgwerà kãgwerà kõ ipupe tui. Ãwĩvo 'ejẽ peiko, poromoripe mãe kõ tè pejẽ rewarà mõ. Ivo maevo sõ tite mãe kõ tè pejẽ. Ajamã'ẽ pepy'a pupewarà ipojy ai tè.
MAT.23.28	Ãwĩvo peiko remẽ, ivo mãe kõ vo sõ tite jane kõ pè. Ajamã'ẽ pepy'a pupe peaiwe tesõ peiko, e'i Jesu.
MAT.23.29	E'i jẽ Jesu:
MAT.23.29	– Mokoi pejẽ, tãmõ Moisesi remikusiwarerà rè poromo'e rã'ãga mãe kõ! Pariseu kõ teve! Janejare'e ayvu perovija rã'ãga mãe kõ teve pejẽ peiko! Peo peo ipe Janejare'e ayvu mojenuarà karamoe remẽwarà kõ ryvy kyty imoe'e rã'ãga kõ ipi. Imoe'ea kõ pemõ'ãoka peja'a ee vo sõ tite. Takuru katuay kõ peinõ inõ ipe teve tyvy pè jikuwaparà rõmõ, imoe'e rã'ãga. 
MAT.23.30	Ãmẽ kee pejẽ rã'ãga a'evo peiko remẽ: “Õ'õ, aje. Janejare'e ayvu mojenuarà karamoewarà kõ jamoe'e ipi. Janerãmõi kõ vo rõwã jane”, pejẽ rã'ãga. “Emã'ẽ. Ojuka jẽ tesõ ijayvu mojenuarà kõ kupa ipi mijã. Jane sõ eeve kõ remẽ, nisijukaoka kuwa'ãi”, pejẽ rã'ãga. 
MAT.23.31	Aepo pejẽ remẽ, pejikuwa ijapisiarerà kõ jeapyrerà kõ rõmõ peiko! e'i. 
MAT.23.32	Penãmõi kõ vokwery pè peiko mijẽ, e'i.
MAT.23.33	– Pejavy javy tesõ Janejare'e rekoa ipi. Pepojy ai tè jane kõ pè ãmẽ, ãwĩvo peiko remẽ. Ãwitõ moe ipojy ai tè, ãwĩvo 'ejẽ pejẽ! Ajawyi jimomorijau wasua rena kyty peo 'atà tè. Manyvo napereko'ãi pejipijarĩ ky'y! e'i Jesu.
MAT.23.34	E'i jẽ Jesu:
MAT.23.34	– Ajawyi si kee a'età pejẽ. Amuroka tarepe mijẽ Janejare'e ayvu mojenuarà kõ pekoty. Ãmõ, otekokuwa mãe kõ. Ãmõ, poromotekokuwa mãe kõ. Ajamã'ẽ naperovija kõ'ãi. Pejuka kõtà kõrijõ. Ãmõgwerà yvyra jipokana mã'ẽ rè pejukaokatà. Ãmõgwerà penõpã nõpãtà Janejare'e ayvu rè jimo'ea retã kõ rupi [imoisyry kõ]. Taa kõ rupi pemomijarĩ kõtà, e'i.
MAT.23.35+MAT.23.36	– Karamoewarà kõ votà pejẽ. Ajawyi kee e'ità Janejare'e pejẽ: “Manyvo põ pejuka eayvu mojenuarà kõ karamoe remẽwarà? Jevo'e katu si aepo”, e'ità imo'y pene, e'i. Pene omo'y kuwa Apeu amyry jukaawerà karamoe remeve. Kõitokõ teke'yry ojuka, ivo katu ekoi mã'ẽ teipe Apeu remẽ.
MAT.23.35+MAT.23.36	Aepo e'i Jesu ijayvukasi ijupe kõ. A'e kõ ywesõ Janejare'e rekoa rupi ekoi kuwasi mijã. Ajawyi aepo e'i.
MAT.23.37	Jesu ijãgyoay Jerusarẽ taa wãnà kõ rè omãjã.
MAT.23.37	– Jerusarẽ taa wãnà kõ! Janejare'e wayvu mojenuarà kõ omuu muu ipe pekoty mijã. Ajamã'ẽ napeenu tari 'ete! Pemomarama kõrijõ kõ ipi! Takuru pupe pejapi japi kõrijõ kõ ijuka ipi. Peenu kuwasi ijayvu kõ mijã! Mapejõ rõmõ tesõ apota ipe poropyy jẽ poroereko mijã! Ãwitõ masakara ta'y siri remẽ, watykapa opepõkã wyry pè wa'yry kõ ipi. Ãwĩvo poromokatu tarepe poroereko mijã. Ajamã'ẽ napepotai sire'e pemokatua. Ajawyi mokoi a'e pejẽ! 
MAT.23.38	Ajawyi naiko'ãi penena ky'y. Tapererà rõmõtà tè tui upa ky'y. 
MAT.23.39	Pemã'ẽ esa! Napemã'ẽ'ãi ere ky'y, ajaate Jõvijã wasu rõmõ ajikuwatà ajo mijẽ remẽ. Ãmẽ tè tite emoe'e ipetà pekupa ky'y, Janejare'e Remimuurerà rõmõ, e'i Jesu ijupe kõ.
MAT.24.1	Ãmẽ Jesu oẽ Janejare'e moe'ea retã ypy pe wyi oo iko remẽ, emimo'ekwerà kõ uu ipyri oporegeta ijupe. Kee e'i ijupe kupa:
MAT.24.1	– Emã'ẽ Janejare'e moe'ea retã rè. Ikatuay wete mijẽsi. Takuru jinõgwerà ikatuay, e'i tite kupa.
MAT.24.2	Ãmẽ Jesu e'i ijupe kõ:
MAT.24.2	– Õ'õ, aje, pemã'ẽ ee. Ajamã'ẽ ikatu ke'ĩatu tè. Ke'ĩ opatà ajamã'ẽ, e'i. Ãpã kõ omotororopatà ity imoku'i ku'i, e'i. Omoenawetà kupa, e'ipa amãtejẽ Jesu ijupe kõ.
MAT.24.3	Ãmẽ ajaire Oriveiraty pè oo kupa. A'e pè Jesu rõmõ'ĩte wapy upa remẽ, emimo'ekwerà kõ uu ipyri. Kee e'i ijupe kupa:
MAT.24.3	– Oremotekokuwa jẽsi ji'i ere mã'ẽ rè rejupa, oro'e ene. Manyvo remẽ põ a'evotà? Ere oreupe ãmẽ torokuwa. Ãmõ, nevãe tarà mijẽ nejikuwa jõvijã wasu rõmõ remẽwarà emome'u oreupe. Manyvo põ oroereko kuwa nejo mijẽtà mã'ẽ ikuwa? Yvy opaerĩ mã'ẽ rewarà emome'u oreupe torokuwa, e'i ijupe kupa.
MAT.24.4	Ãmẽ Jesu e'i ijupe kõ imotekokuwa kõ:
MAT.24.4	– Mokoi! Pejimoãkwa'ã kee e'i pejẽ mã'ẽ pè ne: 
MAT.24.5	“Janejare'e Remimuurerà rõmõ tè ije ajo penõvijã ywete rõmõ”, e'ità pejẽ mãe kõ pè. “Jesu ayvu rupi ajo”, e'i tevetà pejẽ mãe kõ pè. Ijatyray mirà kõ aepo e'ità owari rõmõ. Poromoripeaytà aepo jaa rè kupa. “Aje” tapejẽ ywe'e tite e'ã aepo jaa pè ajamã'ẽ nẽ, e'i. 
MAT.24.6	Ajaire kee jaa ojenu jenutà pejẽ: “Ojiapisi kupa upa”, ejaa. Ãmõ, “Ojiapisità ojee maevo kupa”, ejaa ojenutà. A'evo ipe remẽ tapejimonyi e'ã ikõ aepo renu nẽ! A'evo 'evotà rã'ĩ evãea renone kyty. Navãe'ãive a'evo remẽ ajamã'ẽ, e'i. 
MAT.24.7	Ãmõ yvy pewarà kõ opõ'ãtà ãmõ ate'y kõ rè. Ojiapisità ojeeve kupa. Ojimomojy tètà ãmẽ kupa, e'i. Ãmõ, taa taa rupi yvy otytytà, e'i. Ãmõ, taa taa rupi tyavorusu okwatà rã'ĩ, e'i. [Ãmẽ tè pekuwatà avãerĩ mã'ẽ, e'i.] 
MAT.24.8	Ãwitõ ipuru'au mã'ẽ okuwa omemy taray remẽ, ãwĩvo ve pekuwatà avãerĩ aiko mã'ẽ, e'i ijupe kõ imomewa.
MAT.24.9	E'i jẽ Jesu:
MAT.24.9	– Aja paire peãpã kõ pepyytà. Pemomorijauokatà pejukaoka kupa. Pirujẽ yvy yvy wãnà kõ ojikõ'õtà pene, ekoty rewarà kõ tè pejẽ rewarà mõ, e'i.
MAT.24.10	– A'evo remẽ mõa'ãrõwã “aje” ne'i'ãi ije ky'y. Okyje aità ãpã kõ wyi kupa. Ajawyi opoità ewyi kupa. A'evo kupa paire, ojimotee aità kupa ky'y ojiupe kõ ãmẽ. Ojiupiu tè ojimoripeokatà kupa. Ojimoripe aità ojee kupa, e'i. Sota rõvijã kõ po pè ojime'ẽokatà kupa, e'i. Ojikõ'õ ai ywetetà ojee kupa, e'i.
MAT.24.11	Ãmẽ a'evo remẽ, Janejare'e ayvu mojenuarà rã'ãga kõ ve oikotà, mõa'ãrõwã. Ãmẽ a'e kõ mõa'ãrõwã mirà kõ pè ojavyokatà Janejare'e ayvu rupi tekoua, e'i.
MAT.24.12	– Ãmẽ ajaire ikasiay wetetà nivoi tekoua jane kõ rè ky'y. Pe'ĩpe'ĩ kõrijõtà tè Janejare'e wauvay mãe kõ ky'y. A'evo remẽ, iwasuaytà ky'y. 
MAT.24.13	Ãmẽ pejimomãatã jẽ ere pejirovija remẽ, epyri peiko karuarutà kãramõ peiko ãmẽ.
MAT.24.14	Ãmõ, keetà rã'ĩ ajo e'ãve. Pirujẽ ãmõ yvy wãnà kõ pè Janejare'e ayvu e'eay tojenu rã'ĩ. Manyvo tekoua Janejare'e jamoẽoka jane'arà kyty remẽ mã'ẽ tojenu rã'ĩ. Yvy popy kyty ekoty rewarà kõ omojenu jenutà, tokuwa kupa. Aje, ekoty rewarà kõ tè omojenu jenutà erokwa. A'evo paire tè ajo tarà mijẽ ky'y. Ãmẽ tè yvy opatà ky'y, e'i Jesu.
MAT.24.14	[– Haa! A'evotà si! e'i ãmẽ enu kupa.]
MAT.24.15	Jesu e'i jẽ:
MAT.24.15	– Kõitokõ Janejare'e ayvu mojenuarà Tanieu kee e'i amãtejẽ karamoe remẽ: “Ipojy ai mã'ẽ tẽ tesõ oinõtà Janejare'e moe'ea retã wyry pè kupa. Jajeovapyy tesõtà ee jamãjã mã'ẽ. A'e rupi iky'a tesõtà tetã Janejare'e kyty ãmẽ ky'y”, e'i Tanieu maekwerà.
MAT.24.16	Ameve Juteja yvy pè ekoi mãe kõ kuise'ẽ jẽ tojava oo. Yvytyru ypy pè tojava oo ojemĩ kupa. 
MAT.24.17	Py'awarà mõ ikõ tojava oo kupa nẽ. Ava mõ ikujau pè tetã ape 'aryvo tui remẽ, “Taike rã'ĩ eretã wyry pè emoma'e kõ pijarà mõ”, te'i ywe'e tite e'ã ikõ nẽ. Towyjy kõrijõ tè ojava oo. Jikõtevẽ 'arà tè, ajawyi. 
MAT.24.18	Ãwĩvo ve ava mõ sõ kuipe'e ekoi remẽ ikõ py'awarà mõ teve tojava oo nẽ. Tojivy rã'ĩ e'ã ikõ wetã gyty omoma'e kõ pijarà mõ nẽ.
MAT.24.19	A'evo remẽ ipuru'a mãe kõ pè ywesõ ipojytà. Ãmõ, omemy saky oupi imokamy'u jẽ mãe kõ pè waype ywetetà. 
MAT.24.20	Ajawyi peporegeta Janejare'e pè, kee tapejẽ: “Janejare'e, ãmãnà mẽ rõwã ikõ ta'evo nẽ”, tapejẽ. “Ãmõ, jimoava 'arà mẽ rõwã teve ta'evo”, tapejẽ, e'i Jesu imogeta kõ.
MAT.24.21	E'i jẽ Jesu ijupe kõ:
MAT.24.21	– A'evo remẽ ywesõ iwasuay wetetà, pirujẽ iwasu maekwerà kõ wyi! Yvy ojinõ ypy remẽ wyive nijamã'ẽi ãwĩ rapijarà rè, ajaate age'e remẽ. Nijamã'ẽ'ãi a'evo mã'ẽ rè, ajaate a'evotà.
MAT.24.22	– Ajamã'ẽ Janejare'e nomopukuoka'ãi a'evoa. Omopukuoka sõ remẽ, opa kuwa pirujẽ mirà kõ. Janejare'e wemipyteporokwerà kõ wauvay ipi. Oja'a katu ee kõ ipi. Ajawyi nomopukuoka'ãi mãrãnai ijupe kõ, e'i.
MAT.24.23	– Ãmẽ a'evo remẽ, ava mõ kee e'i titetà: “Janejare'e Remimuurerà rè ike amã'ẽ”, e'i titetà. Ãmõ kõ, “Ãnĩ! Mokope tui!” e'i titetà. Ãmẽ aepo jaa peenu remẽ, “Aje ipõ?” tapejẽ tite e'ã. 
MAT.24.24	Kee e'ità mõa'ãrõwã mirà kõ: “Janejare'e Remimuurerà tè ije”, e'i rã'ãgatà mãe kõ. Iwarità tè kupa aepo e'i mãe kõ. Ãmõ, “Janejare'e ayvu mojenuarà tè ije”, e'i rã'ãgatà mãe kõ. A'e kõ mãrãnà jikuwa e'ã iteetejẽ oinõtà kupa poromoripea rõmõ. “Janejare'e remipyteporo kõ tẽ tesõ tamoripe”, e'i tarepe oupe kupa. 
MAT.24.25	A'evoa rã amome'u amãtejẽ ajupa, tapekuwa, e'i ijupe kõ.
MAT.24.26	E'i jẽ Jesu:
MAT.24.26	– Ãmõ, kee e'i teywetetà poromoripe mãe kõ: “Janejare'e Remimuurerà tekoe'ãma pè tui. Ja'e esa!” e'ità kupa. Aepo e'i kupa remẽ, tapeo e'ã ikõ esa nẽ. Ãmõ, “Ike tetã wyry pè tui”, e'ità kupa. “Aje ipõ” tapejẽ ywe'e tite e'ã peo esa ãmẽ. 
MAT.24.27	Kee a'e. Ãwitõ tõpã vera vera okwa yva rè remẽ, pirujẽ jane kõ omã'ẽ ee ipi. Ãwĩvo tary ve avãe tarà mẽ, yva pe wyi ajo remẽ, e'i.
MAT.24.28	[Ãmẽ aepo wenu remẽ, kee e'i Jesu pè kupa:
MAT.24.28	– Mã mẽ põ a'evotà, jõvijã? e'i e'i ijupe kupa.]
MAT.24.28	Ãmẽ e'i Jesu:
MAT.24.28	– Uruvu rè tè poromosã'ãgatà tapekuwa sa'u ajawyi. Moma'e reãgwerà 'aryvo katu uruvu kõ ojimoaty ipi. Ajawyi pemã'ẽ ee remẽ, “Moma'e põ omãnõ?” pejẽ ipi. Ãwĩvo ve iteetejẽ evãea rã mojikuwapa kõ rè pemã'ẽtà, “Ke'ĩ Jesu ovãetà”, tapejẽ ije, e'i ijupe kõ.
MAT.24.28	[– Haa! e'i ijupe ãmẽ kupa.]
MAT.24.29	Jesu e'i jẽ:
MAT.24.29	– Ãmẽ a'evo paireve kwaray omy 'ejẽtà ky'y. Ãmõ, jay naeny'ãi teve ky'y. Ãmõ, jaytata kõ yva pe wyi okukuipatà. Yvag onãrarã 'ete tary ve ky'y, ipupewarà kõ revejẽ.
MAT.24.30	Ãmẽ sõsi mitirõwã eny mã'ẽ votà ajikuwa yva rè. Yva rãtasĩ rupi ajotà. Ekasia reny revejẽ ajotà. Ãmẽ si yvy kyty warà kõ pirujẽ omã'ẽtà ere ky'y. Oja'o ywetetà ere omãjã kupa. Pirujẽ yvy kyty warà kõ oja'otà ere omãjã.
MAT.24.31	Ameve kuipe'e wyive jimi'a puku ojenutà ky'y. Wayvoay tesõ ojenutà. A'e ojenu remeve eremĩgwai yvapewarà kõ amonotà pirujẽ ekoty rewarà kõ tomoaty eru kupa. Yvy popy rupi amono mono kõtà ekoty rewarà kõ pijarà mõ, e'i Jesu ijupe kõ.
MAT.24.32	E'i jẽ Jesu:
MAT.24.32	– Ma'e rè pemosã'ãga esa. Ãwitõ wakapu okui ypy remẽ, “Kuise'ẽ jẽ kwaraytà ky'y”, ja'e ipi. 
MAT.24.33	Ãwĩvo vetà evãea rã mojikuwapa rè pemã'ẽ remẽ, “Ke'ĩ Jesu ovãetà”, pejẽtà ee pemãjã. 
MAT.24.34	Aje ywete age'e remẽwarà kõ nopaive remeve a'evotà. 
MAT.24.35	Ãmẽ si yvag opatà ky'y. Yvy opa tary ve. Eayvukwerà ãmẽ nopa'ãi, e'i Jesu.
MAT.24.36	E'i jẽ Jesu:
MAT.24.36	– Ava nokuwa amãtejẽ'ãi evãe tarà 'arà. Nojikuwa'ãi manyvo remẽ. Mape kwaray remẽ. Mã jay remẽ. Nojikuwa'ãi wete si! Janejare'e remĩgwai yvapewarà kõ ve nokuwa amãtejẽ'ãi. Ije ipe, Janejare'e Ra'yry rõmõ teipe remẽ, nakuwaive evãe tarà 'arà. Papa rõmõ'ĩte a'evoa okuwapa. 
MAT.24.37	Ja'ave rõwã ekoità kupa, ajo mijẽ remẽ. Ãwitõ tãmõ Noe akatuarà kõ ja'ave rõwã ekoi yy poru renone. 
MAT.24.38	A'e kõ itõkõ jimiwa règà oja'a. Ãmõ, oporaita règà itõkõ oja'a iko kupa. Ãmõ, jirekoa règà oja'a iko kupa. Janejare'e rè noja'ai 'ete ãmẽ kupa. A'evo 'evo tè ekoi kupa, ajaa puku pè tãmõ Noe oikepa nawiu pupe oike oo remẽ. 
MAT.24.39	Ãmẽ sõsi yy poru ojiãparõ upa ky'y. Ãmẽ tè tite oja'a ipe Janejare'e ayvu rè kupa ky'y. Opa ãmẽ kupa. A'evo tary ve ajimojane mã'ẽ rõmõ ajo mijẽ remẽ. Ãmẽ tè tite oja'a ipetà ere kupa, e'i Jesu.
MAT.24.40	E'i jẽ Jesu ijupe kõ:
MAT.24.40	– Ãmẽ kee e'ità. Ma'e remẽ mõrijõ kwaima'e kõ mõ koo pè oposikotà ojeeve iko kupa. Ãmẽ a'e kõ mõ pe'ĩ tè Janejare'e wekyità eraa okoty. Ãmõ ãmẽ noeraa'ãi.
MAT.24.41	Ãmõ, mõrijõ wãivĩgwerà kõ, tiriku rã'ãigwerà omoku'i ku'i iko kupa remẽ, ãmẽ pe'ĩ teve Janejare'e weraaokatà okoty.
MAT.24.42	– Napekuwa amãtejẽ'ãi mã 'arà mẽ avãetà penõvijã wasu rõmõ ajikuwa. Ajawyi tapemoa'u katu jẽ evãea, a'e pejẽ. 
MAT.24.43	Evãea tapemoa'u jẽ ikõ peiko nẽ. Najikuwa amãtejẽ'ãi ajo. Ãwitõ imona mã'ẽ nojikuwa amãtejẽi uu. Ajawyi tetã jarà ja'ave rõwã tui upa remẽ, imona mã'ẽ ovãe sikaepo. Omoa'u sõ ijarà remẽ, omã'ẽ kuwa pya ee mijã. Noke'ãi tesõ kuwa imoa'u mijã, toike e'ã imona mã'ẽ.
MAT.24.44	Tãwĩvo ve ikõ pejẽ nẽ. Tetã jarà vo temoa'u karuaru jẽ peiko nẽ rõnõ. Poroapy'atà tè avãe, e'i.
MAT.24.45	E'i jẽ Jesu:
MAT.24.45	– [Eremĩgwai otekokuwavay mã'ẽ rõmõ tapeiko. Tapetekokuwavay ikõ erapykyre kyty nẽ.] Temĩgwai e'eay otekokuwavay mã'ẽ rè tè poromosã'ãgatà. A'e pè tõvijã ojisyrytà rã'ĩ remẽ, kee e'i rã'ĩ: “Oromojõvijãtà rã'ĩ erekovijarà rõmõ”, e'i. “Eremĩgwai kõ rè tereja'a. Ja'umã'ẽ teremosãi eremĩgwai kõ pè i'arà mẽ gatu”, e'i tõvijã ijupe. “Hoõ” e'i emĩgwai imono. 
MAT.24.46	Ãmẽ emĩgwai oõvijã ayvukwerà rupi katu oposiko ipi, apykyre kyty. Ajawyi tõvijã wapy'a ovãe remẽ, oryvay wemĩgwai rè. A'evo remẽ ory teve emĩgwai. 
MAT.24.47	Ajawyi a'e tè tõvijã opyteporotà ijayvumokasi pirujẽ wemirekokwerà jarà rõmõ toiko ky'y. Aje ywete aepo a'e pejẽ, e'i Jesu. 
MAT.24.48	Kee e'i ojipy'amogeta mã'ẽ nopyteporo'ãi tõvijã. “Oiko puku jẽtà erõvijã”, e'i ywe'e tite oupe mã'ẽ. 
MAT.24.49	A'e ãmẽ oõvijã remĩgwai kõ wereko ai sõ tite oõvijã rapykyre kyty. Onõpã nõpã kõ tesõ. Ojimi'u kõrijõ tè iko. Ãmõ, oka'u ka'u tè iko, oka'uay mãe kõ reve. Ja'ave rõwã ekoi. 
MAT.24.50	Ameve sikaepo tõvijã ovãe iko ky'y, emĩgwai nomoa'ui ywe'e tite remeve. “Mokoi avãetà”, ne'i. Manyvo ne'i'ãi emĩgwai opokou remẽ ky'y. 
MAT.24.51	Tõvijã ope'atà imono jimomorijaua rena kyty. Oõvijã werovija rã'ãga mãe kõ rena kyty omonotà. A'e pè ojiãpĩkãkãi tesõtà ojawa rõmõ iko kupa. [Ajawyi eremĩgwai otekokuwavay mã'ẽ rõmõ tapeiko teãmã, a'e pejẽ,] e'i Jesu ijupe kõ.
MAT.25.1	Ãmẽ Jesu e'i jẽ oporegeta. Kãramõwarà rã rè oporegeta jẽ.
MAT.25.1	– [Napekuwa amãtejẽ'ãi manyvo 'arà mẽ avãetà Jõvijã wasu rõmõ ajikuwa remẽ, e'i. Ajo remẽ emoa'u jẽ mãe kõ kõrijõ araatà erupi ãmẽ.] Keetà. Ãwitõ 10 rõmõ kõjãmuku kõ ijimorypa mõ ojirekotà mã'ẽ rè ojatykatà omãjã kupa. Erekwatà mã'ẽ rupi ootà kupa. Ajawyi oẽ oka wyry pe wyi oo pya ikatu kyty ãrõ kupa.
MAT.25.2	A'e 5 rõmõ mãe kõ otekokuwavay mãe kõ tè. Ãmõ, 5 rõmõ mãe kõ notekokuwai. 
MAT.25.3+MAT.25.4	Raparina kõ omoãnẽ eraa kupa, ojãvijõ kõ jẽ. Ãmẽ otekokuwa mãe kõ raparina ry weraa oupi kupa. Notekokuwai mãe kõ ãmẽ noeraai. Weraa tepe'yte raparina kupa. 
MAT.25.5	Ãmẽ wãrõ puku jẽ erekwatà mã'ẽ kupa upa. Novãeive. Ajawyi oke taray kupa ky'y. Okepa kupa ky'y.
MAT.25.6	– Ãmẽ pyaikatu remẽ sikaepo ava mõ wapukai. Kee e'i wapukai rõmõ: “Ovãerĩ põ! Pejo õvaisĩ ãmẽ!” e'i. 
MAT.25.7	Ãmẽ kõjãmuku kõ omã'ẽ ky'y. Oraparina kõ omokatutà eraa kupa. 
MAT.25.8	Ãmẽ notekokuwai mãe kõ kee e'i epe otekokuwa mãe kõ pè: “Raparina ry mõ eme'ẽ ije”, e'i epe kupa. “Opaerĩ ky'y”, e'i kupa. 
MAT.25.9	“Ãnĩ” e'i otekokuwa mãe kõ. “Noy'ãi ãmẽ oreupe”, e'i kupa. “Pekwa moma'e me'ẽa kyty peupewarà tapepyy”, e'i kupa.
MAT.25.10	– Oo notekokuwai mãe kõ raparina ry pyy ãmẽ. Apykyre kytyve sikaepo ovãema erekwatà mã'ẽ ky'y. Otekokuwa mãe kõ weraa oupi weroike tetã wasu wyry pè, jirekoa pè, jimi'u wasua pè. Ajaire ojiovapy tetã ky'y, ava mõ toike e'ã ky'y.
MAT.25.11	Ajaire tè tite notekokuwai mãe kõ ovãema ky'y. Tetã ypy pe wyi kee e'i epe kupa: “Ore ve toroike!” e'i epe kupa. 
MAT.25.12	Ãmẽ kee e'i erekwatà mã'ẽ: “Ãnĩ. Ije noporokuwai, ava põ pejẽ!” e'i ijupe kõ.
MAT.25.13	Aepo e'i Jesu poromosã'ãga remẽ e'i jẽ:
MAT.25.13	– Ãwĩvotà avãe remẽ, e'i. Ajawyi terãrõ jẽ pekupa, a'e pejẽ. Napekuwa amãtejẽ'ãi manyvo remẽ avãetà. Mape kwaray remẽ teve. Ãmõ, mã jay remẽ põ avãetà, e'i.
MAT.25.14	Jesu omogeta jẽ wemimo'ekwerà kõ. Kee e'i ijupe kõ:
MAT.25.14	– [Ajivytà rã'ĩ aa erena kyty, Papa rena kyty, e'i. Ajawyi tapeposiko katu jẽ ikõ eayvu rupi erapykyre kyty nẽ, e'i.] Jõvijã rè tè ajimosã'ãgatà tapekuwa sa'u. Jõvijã mõ ootà remẽ, omuroka rã'ĩ wemĩgwai kõ imogeta kõ. “Ejo toporomogeta”, e'i. Kee e'i ijupe kõ: “Ajisyrytà rã'ĩ aa”, e'i. “Pirujẽ emoma'e kõ rè ikõ tapeja'a erapykyre kyty nẽ”, e'i.
MAT.25.15	– Ãmẽ yvy karakuri moeta jõvijã ome'ẽ rã'ĩ ijupe kõ ity oo, toporu rã'ĩ mosikoa rè kupa. Kee wereko. Wemĩgwai otekokuwavay mã'ẽ pè, 5.000 rõmõ ome'ẽ. Ãmõ pè, 2.000 rõmõ ome'ẽ. Ãmõ pè, 1.000 rõmõ ome'ẽ.
MAT.25.16	Ãmẽ jõvijã oo paire, emĩgwai otekokuwavay mã'ẽ oposiko ypy ikarakuri rè, 5.000 rõmõ mã'ẽ rè. Weraa oposikoa repy rã rè. Oposiko katuay wete ee. Ajawyi oposiko paire, 10.000 rõmõ tesõ ikarakuri ky'y. [Oryvay emĩgwai ãmẽ, okuwa jõvijã orytà iposikoa rè rewarà mõ.] 
MAT.25.17	Ãmõ emĩgwai otekokuwa mã'ẽ a'evo ve. Oposiko katu teve ee. Ajawyi 2.000 maekwerà 4.000 rõmõ tesõ epykwerà ky'y. [Oryvay ãmẽ ee.] 
MAT.25.18	Na'evoi ãmẽ emĩgwai, 1.000 opyy maekwerà. A'e noposikoi. Opãkõi kõrijõ ijaty yvy kwarà pupe inõ gatu. Ajawyi aekwery vo jẽ ikarakuri tui. Nojimovijai 1.000 maekwerà.
MAT.25.19	– Kãramõ ovãe jõvijã ky'y. Ãmẽ ovãe remẽ, omuu wemĩgwai kõ imogeta karakuri me'ẽa rè. “Manyvo põ nereko neposikoa?” e'i jõvijã ijupe kõ, ijãvijõ kõ jẽ. 
MAT.25.20	Ãmẽ emĩgwai otekokuwavay mã'ẽ ypy uu. Kee e'i: “5.000 rõmõ karakuri itõkõ neme'ẽ ije neo”, e'i. “Ajaire aposiko ee. Eposikoa rupi amoaty wete sa'u ky'y”, e'i. “Emã'ẽ. 10.000 rõmõ tesõ nekarakuri repykwerà ky'y”, e'i emĩgwai oõvijã pè. 
MAT.25.21	Ãmẽ si oryvay jõvijã ee ky'y. “Aje, neposiko katuay epãtavõarà rõmõ. Eremĩgwai e'eay tè ene”, e'i ijupe. “5.000 rõmõ ame'ẽ tereposiko ee mijã. Age'e ikupei kyty nemoaty ky'y”, e'i. “Tõvijã rõmõtà tè ene ky'y”, e'i. “Ejo awi epyri, tajimory nere”, e'i jõvijã ijupe imoe'e.
MAT.25.22	– Ajaire ãmõ omuu mijẽ okoty. [“Ene pa'e? Mã põ neposikoa repykwerà nemoaty?” e'i.] Ãmẽ a'e e'i oõvijã pè: “2.000 rõmõ karakuri moeta neme'ẽ rã'ĩ ije neo”, e'i. “Ajaire eposikoa repy rõmõ amoma. Emã'ẽ. Age'e kejõ nekarakuri rekovijarà ky'y. 4.000 rõmõ tesõ”, e'i. 
MAT.25.23	Ãmẽ oryvay mijẽ jõvijã ee. “Aje ere”, e'i. “Neposiko katuay wete eupe”, e'i. “Ajawyi age'e ikupei kyty oromonotà neupe tereposiko ky'y”, e'i. “Erory nere. Ejo awi epyri, tajimory nere”, e'i mijẽ jõvijã ijupe.
MAT.25.24	– Ãmẽ ãmõ omuu mijẽ. [E'i mijẽ jõvijã ijupe: “Ene pa'e? Mã põ neposikoa repykwerà nemoaty?” e'i.] Notekokuwa ywe'ei mã'ẽ pè aepo e'i ky'y. Ãmẽ emĩgwai kee e'i: “Akuwa manyvo neikoa. Neposikoa rupi rõwã karakuri nemoaty ipi. Ãwitõ ava mõ nojimitãi epe remeve, oo ajaire temitã'akwerà po'o ipi. Ãwĩvo 'ejẽ neiko”, e'i. 
MAT.25.25	“Emã'ẽ. 1.000 rõmõ karakuri itõkõ neme'ẽ rã'ĩ ije neo mijã. Ajamã'ẽ ajirokyje newyi. Ajawyi napotai nekarakuri moma tite. Ajawyi yvy pupe aaty kõrijõ inõ gatu. Aã aekwerà”, e'i. 
MAT.25.26+MAT.25.27	Ajawyi aepo e'i remẽ, jõvijã naoryi ee ky'y. “Naneeweri mã'ẽ tè ene! Nivoi neposiko ije! ‘Akuwa manyvo neikoa’, ere tite si ije. ‘Ãwitõ ava mõ nojimitãi mã'ẽ oo ajaire temitã'akwerà po'o ipi. Ãwĩvo 'ejẽ neiko’, ere. Ãwisõ ekuwa ipe rejupa remẽ, neraa kuwasi karakuri rena kyty inõ mijã, tojimovija upa! Ãmẽ aã age'e ojimoatykwerà revejẽ apyy kuwa mijã, eremime'ẽgwerà”, e'i imoãtãre'ã.
MAT.25.28	– Ajaire jõvijã e'i ãmõ wemĩgwai kõ pè: “Peekyi karakuri ame'ẽ ijupe maekwerà iwyi ky'y. [Notekokuwai]”, e'i. “Eremĩgwai [otekokuwavay mã'ẽ] pè jẽsi eme'ẽ, 10.000 rõmõ tesõ wereko mã'ẽ pè. [A'e ywesõ oposiko katu]”, e'i. 
MAT.25.29	“Ava mõ jame'ẽ ijupe mã'ẽ oporu katu remẽ, ãmẽ ywesõ jame'ẽtà ijupe. Ajamã'ẽ ava mõ noporui jame'ẽ ijupe mã'ẽ remẽ, jaekyità jame'ẽ maekwerà iwyi”, e'i.
MAT.25.30	E'i jẽ jõvijã: “Nijeweri mã'ẽ pepokwa imono pãtõmimi kyty, tatui ky'y. A'e pè wapukai tesõtà ojawa mõ upa ky'y. Ojiãpĩkãkãi tesõ tevetà ojawa upa. Nivoi oposiko ije”, e'i jõvijã wemĩgwai kõ pè,
MAT.25.31	Ãmẽ Jesu e'i jẽ wemimo'earà kõ pè:
MAT.25.31	– Kãramõ tè ajo tarà mijẽ pekoty, Janejare'e Remimuurerà ajimojane mã'ẽ rõmõ, e'i. Jõvijã wasu rõmõ tè ajikuwatà ajo ky'y. Eremĩgwai yvapewarà kõ ve aerutà ãmẽ erupi ky'y. Ãmẽ jõvijã wasu apyka 'aryvo tẽ tesõ aapytà.
MAT.25.32	Ãmẽ pirujẽ jane kõ ojimoatytà erovake tamosã'ãga kõ. Ãmẽ si mirà kõ amoe'yità ky'y. Nivoi mãe kõ waitevetà. Ivo mãe kõ waitevetà, e'i. Ãwitõ teima jarà kaneiru waite omoe'yi so'o rã'ãga wyi, ãwĩvotà. 
MAT.25.33	Ivo mãe kõ e'ekatu kytyre amoatytà. Nivoi mãe kõ ãmẽ ejaukwerà kytyre amoatytà. 
MAT.25.34	Ãmẽ ivo mãe kõ rã'ĩ amogetatà. Kee a'età ijupe kõ: “Papa oryvay pene. ‘Peike ajawyi epyri’, e'ità Papa pejẽ ory rõmõ iko. A'e tè yvy jinõ e'ãve penena rã oinõma amãtejẽtà penenone”, a'epa teãmã itõkõ pejẽ. 
MAT.25.35	Kee rewarà mõ oryvay Papa pene: “Ajimomorijau remẽ itõkõ eporijauesa pekupa ipi. Eamyay aiko remẽ jakatu itõkõ ja'umã'ẽ peme'ẽ ta'u ipi. Ãmõ, e'ywaray tè aiko remẽ teve itõkõ yy peme'ẽ tay'u. Ãwisõ ãmõ wãnà rõmõ teipe ajo remẽ itõkõ peja'a katu ere ipi. 
MAT.25.36	Ãmõ, nekamisai aiko remẽ itõkõ, ekamisa rã peme'ẽ ije. Ãmõ, etekorã remẽ itõkõ peja'a katu ere. Ãmõ, jimopã'ãga pupe aju remẽ itõkõ pejo eresa”, a'età ijupe kõ.
MAT.25.37	– Ãmẽ ivo mãe kõ e'ità ije: “Manyvo remẽ põkõ aepo oro'e neupe?” e'ità. “Manyvo remẽ põkõ yy orome'ẽ tere'u? Ja'umã'ẽ ãmõ? 
MAT.25.38	Manyvo remẽ põkõ ãmõ wãnà kõ rõmõ nejo remẽ, oroja'a katu nere? Ãmõ, manyvo remẽ põkõ nanekamisai remẽ, kamisa orome'ẽ neupe?” e'ità kupa. 
MAT.25.39	“Ãmõ, manyvo remẽ põkõ netekorã remẽ, oroja'a nere? Ãmõ, jimopã'ãga pupe neju remẽ? Norokuwai 'eteay a'evoa, jõvijã!” e'ità ivo mãe kõ ije, e'i Jesu.
MAT.25.40	– Ãmẽ a'età ijupe kõ: “Amã'ẽ pene, poroporijauesa remẽ ipi”, a'età. “Eremĩgwai mitigà rè peja'a katu remẽ, ‘Ere oja'a katu mã'ẽ tè ãwĩ’”, a'età pejẽ. Aje aepo a'età, e'i Jesu.
MAT.25.41	– Ajaire a'età nivoi mãe kõ pè ky'y: “Pejisyry ikõ ewyi peo nẽ! Papa rena pè napeike'ãi!” a'età. “Tata wasu ainõokapa amãtejẽ ãjãgai rõvijã pè, emĩgwai kõ revejẽ. A'e tata wasu noei mã'ẽ rena kyty pekwa. A'e kyty poromonotà. 
MAT.25.42	Neporijauesai pekupa ipi. Kee aiko remẽ itõkõ napeja'ai ere. Eamyay tè remẽ itõkõ. Ãmõ, e'ywa tè remẽ itõkõ. 
MAT.25.43	Ãmõ, ãmõ wãnà rõmõ ajo pepyri remẽ. Ãmõ, nekamisai aiko remẽ. Ãmõ, etekorã remẽ. Ãmõ, jimopã'ãga pè aju remẽ. A'evo 'evo tesõ ipe aiko remẽ itõkõ napeja'ai ere!” a'età.
MAT.25.44	– Ãmẽ e'ità eupe kupa: “Jõvijã, noromã'ẽi 'ete nere neamyay remẽ, ne'ywa remẽ, nanekamisai neiko remẽ, netekorã remẽ, jimopã'ãga pè neju remẽ. Noromã'ẽi 'eteay nere. Mape põkõ a'evo neiko?” e'ità kupa. 
MAT.25.45	Ãmẽ a'età ijupe kõ: “Aje ywete kee a'e pejẽ: Eremĩgwai mitigà rè napeja'ai ojimomorijau remẽ. Ajawyi, ‘Ere noja'ai mã'ẽ tè ãwĩ’, a'e pejẽ”, a'età ijupe kõ. 
MAT.25.46	A'evo noporoporijauesai maekwerà kõ amonotà jimomorijaua rena kyty. Ivo katuay maekwerà kõ ãmẽ Papa rena kyty araatà, epyri toiko karuaru kupa, e'i Jesu.
MAT.26.1	Mõrijõ 'arà tè remẽ Juteu kõ rãmõi kõ rekoawerà moetea 'arà okwatà. Kõitokõ karamoe remẽ Janejare'e omoisyryoka kõ jimomorijau wasua wyi. Ajawyi Jesu awyjepa wemimo'ekwerà kõ omotekokuwa paire, e'i jẽ ijupe kõ:
MAT.26.2	– Kovi kõ'ẽ tãmõ kõ rekoawerà moetea 'arà okwatà.
MAT.26.3	Aepo e'i Jesu remẽ jakatu, Juteu rõvijãgwerà kõ ojimoaty sikaepo upa. Kejõ. Janejare'e pè oporegeta mãe kõ rõvijã kõ. Ãmõ, Juteu rõvijã kõ mõ teve. Mokopejõ ojimoaty kupa. Jesu jukaa rã rè ojimogeta kupa upa. Kaipasi eu Janejare'e pè oporegeta mãe kõ rõvijã wasu pè. A'e retã wyry pè ojimoaty kupa upa.
MAT.26.4	– Manyvo ywe'età põkõ tyvija rupi Jesu sireko ipyy ijukaoka? e'i kupa. 
MAT.26.5	Nikatui age'eve ajamã'ẽ, tãmõ kõ rekoawerà moetea rè jaja'a remẽ. Aty wasu kõ pytery pè tè Jesu ekoi. Ajawyi ijukaa rã okuwa sõ kupa remẽ, imiraità janere kupa, e'i ojiupe kupa.
MAT.26.6	Ãmẽ ajaire Jesu Petãnia taa pè tui, Simão retã mè. Ipisĩsĩma maekwerà tè Simão. A'e retã wyry pè Jesu tui. 
MAT.26.7	Jesu ojitãrõ namesa 'aryvo ojimi'u upa. Ãmẽ wãivĩ mõ oike uu ikoty. Ipije mã'ẽ e'eay weru, epy wete mã'ẽ tè. Takuru sukyry tè ena. A'e pupe weru. Ãmẽ a'e ipije mã'ẽ ojoẽ Jesu ãkãg rè imogy upa. [Jesu rauvaya mojikuwaparà rõmõ a'evo wereko.]
MAT.26.8	Ãmẽ Jesu remimo'ekwerà kõ omã'ẽ ee remẽ, ojimõarõ ee kupa. Ajawyi kee e'i kupa:
MAT.26.8	– Ãwĩ wãivĩ ojimorara tesõ ipije mã'ẽ rè! 
MAT.26.9	Karakuri repy rõmõ sõ ome'ẽ remẽ, opyy wete kuwa karakuri epykwerà rè mijã! Aekwerà omosãi kuwa iporijau mãe kõ pãtavõa rõmõ mijã! e'i kupa.
MAT.26.10	Ajamã'ẽ Jesu okuwapa aepo e'i kupa remẽ. Ajawyi e'i ijupe kõ:
MAT.26.10	– Teene. Pemopirai sõ wãivĩ. Tomogy nẽ ere. Ikatuay ãwĩvo erereko remẽ! e'i. 
MAT.26.11	Iporijau mãe kõ oiko jẽtà pepyterà rupi, tapepãtavõ kõ, e'i.
MAT.26.12	Ajawyi age'e jõ tè wãivĩ omogy ipije mã'ẽ eãkãg rè, e'i. [Ojiãparõ emãnõa rewarà mõ a'evo, e'i.] Ãwĩvo eryvy rã renone emokatu amãtejẽ, e'i.
MAT.26.13	E'i jẽ Jesu ijupe kõ:
MAT.26.13	– Kee ikõ tapeenu nẽ! Aje, kãramõ pirujẽ maipeve rupi Janejare'e ayvu e'eay jamojenu remẽ, aã wãivĩ rewarerà omojenu tevetà kupa. Agyvoa eewarà noje'o'ãi. Aje ywete aepo a'e pejẽ, e'i Jesu ijupe kõ.
MAT.26.14	Ãmẽ ajaire Jesu remimo'earà 12 mã'ẽ mõ oo sikaepo Janejare'e pè oporegeta mãe kõ rõvijã kõ pè oporegeta. Jutasi Sikarioti eu erà pè mã'ẽ a'evo ekoi. 
MAT.26.15	Kee e'i:
MAT.26.15	– Mapejõ ywe'e põkõ karakuri peme'ẽtà ije, erõvijã ame'ẽ sõ pepo pè remẽ? e'i ijupe kõ. 
MAT.26.15	Ãmẽ karakuri sĩ moeta tẽ tesõ ome'ẽ amãtejẽ ijupe kupa. 30 rõmõ tesõ ome'ẽ kupa.
MAT.26.16	A'evo paire Jutasi:
MAT.26.16	– Manyvotà pãwĩ areko ime'ẽ ipo kõ pè? e'i oupe upa.
MAT.26.16	Ajawyi wãrõ jẽ manyvo remẽ ywe'e ome'ẽtà.
MAT.26.17	Ãmẽ meju vororo e'ã wa 'arà okwa remẽ, Jesu remimo'earà kõ mõ uu ijupe javo.
MAT.26.17	– Mape kyty põ nepota oroo janejimiwa rã oromokatu tãmõ kõ jisyryawerà moetea 'arà renone? e'i kupa.
MAT.26.18	Ãmẽ Jesu omono kõ Jerusarẽ taa kyty kwaima'e mõ resa. E'i ijupe kõ imono:
MAT.26.18	– A'e kwaima'e peesa remẽ, kee tapejẽ ijupe: “Orerõvijã kee e'i imuu neupe: ‘E'arà ovãema ky'y’, e'i”, tapejẽ. “‘Neretã pupe tamoete tãmõ kõ rekoawerà eremimo'ekwerà kõ reve’, e'i jõvijã imuu”, pejẽ ijupe, e'i.
MAT.26.19	Oo ãmẽ kupa, Jesu ayvu rupi. Moetea 'arà renone oposiko kupa upa.
MAT.26.20	Ãmẽ pãtõma remẽ Jesu ovãema wemimo'ekwerà kõ reve, 12 mãe kõ reve. Ojitãrõ namesa 'aryvo ojimi'u kupa. 
MAT.26.21	Ãmẽ ojimi'u kupa upa remẽ, e'i Jesu ijupe kõ:
MAT.26.21	– Aje kee a'e pejẽ. Ike janereve ekoi mã'ẽ mõ eme'ẽtà eãpã kõ po pè, e'i.
MAT.26.22	Ãmẽ aepo e'i Jesu remẽ, pirujẽ ijãgyoay kupa. Ãmẽ e'i ijupe kupa:
MAT.26.22	– Ije rõwã põkõ a'evo mã'ẽ rõmõtà aiko, jõvijã? e'i kupa, pirujẽ.
MAT.26.23	Ãmẽ Jesu e'i ijupe kõ:
MAT.26.23	– Eparapi pupe ojimi'u mã'ẽ a'evotà ekoi, e'i. 
MAT.26.24	Pejapyaka katu. A'e rè tè kee a'e. Janejare'e Remimuurerà ajimojane mã'ẽ rõmõ tè ije. Amãnõ remẽ, Janejare'e okusiwaokapa amãtejẽ maekwerà rupi katu a'evotà emãnõa, e'i. Ajamã'ẽ ipojy aità tè eãpã kõ po pè eme'ẽtà mã'ẽ pè, e'i. Nisakyi remẽ ikatu kuwa ijupe mijã! e'i.
MAT.26.25	Ãmẽ Jutasi e'i rã'ãga Jesu pè:
MAT.26.25	– Eupewarà mõ rõwã põkõ aepo ere, jõvijã? e'i rã'ãga.
MAT.26.25	– Nevote nejimome'u ky'y! e'i ãmẽ Jesu ijupe.
MAT.26.26	Ãmẽ ojimi'u kupa upa remẽ, Jesu meju opyy. Omoe'e Janejare'e ee. Ajaire openo peno imosãi meju erokwa wemimo'ekwerà kõ pè, to'u kupa.
MAT.26.26	– Aã pepyy iwa. Epirà ra'upa tè aã meju ame'ẽ tape'u, e'i ijupe kõ.
MAT.26.26	[O'u ãmẽ kupa.]
MAT.26.27	Ajaire Jesu uvary aisiriri katu mã'ẽ rena opyy, kaneku. A'e rè omoe'e mijẽ Janejare'e. Ajaire omosãi erokwa ijupe kõ to'u kupa.
MAT.26.27	– Pe'u pirujẽ, e'i. 
MAT.26.28	Eruwykwerà ra'upa tè aã uvary aisiriri katu mã'ẽ ame'ẽ tape'u. Kee jaa tè agyvoa. Ije amãnõtà penekovijarerà rõmõ. Eruwykwerà opeità. Emãnõa rupi mõa'ãrõwã mirà kõ aiwererà amoepypatà. Ajawyi Janejare'e “awyjepa” e'ità peaiwererà kõ pè ky'y. Ovo rupi teve Janejare'e penerekotà emãnõa rupi ky'y, e'i ijupe kõ.
MAT.26.29	E'i jẽ ijupe kõ:
MAT.26.29	– Awyje uvary aisiriri katu mã'ẽ na'u'ãi ky'y. Kãramõ tè a'u tarà mijẽ ipyau mã'ẽ peneve Janejare'e rena pè, emojõvijãoka emojikuwa remẽ, e'i.
MAT.26.30	A'evo paire Janejare'e pè ojĩga imoe'e kupa. Ojĩga kupa paire oo yvytyry kyty kupa, temitãgwerà ty kyty. Oriveiraty eu a'e temitãgwerà ty rerà pè mã'ẽ gyty oo kupa.
MAT.26.31	Ãmẽ Jesu e'i jẽ wemimo'ekwerà kõ pè:
MAT.26.31	– Age'e pya pejavatà ereity peo pekupa pemonyia rè, e'i. Ejukatarà kõ uu epyy remẽ, a'evo peikotà, e'i. A'evoa rã rè Janejare'e okusiwaokapa amãtejẽ karamoe remẽ. Aekwerà rupi katu tè a'evotà pejẽ, e'i. Kee e'i maekwerà rupi: 
MAT.26.32	E'i jẽ ijupe kõ:
MAT.26.32	– Apoera tarà mijẽ, amãnõ maire. Aatà penenone, Karireja yvy kyty. [A'e pè poroãrõtà ajupa,] e'i.
MAT.26.33	Ãmẽ Peturu e'i:
MAT.26.33	– Ãnĩ! Ije noroity'ãi aa! e'i epe. Ãmõ kõ pirujẽ ojipirau nereity oo kupa remẽ, ije apyta jẽtà nepyri. Noroity'ãi! e'i tite mijã.
MAT.26.34	Ajawyi Jesu e'i ijupe:
MAT.26.34	– Aje aepo aporegeta! Age'e pya ereitytà neo rejupa! “Jesu nakuwai”, ere ã'ãtà eupewarà mõ, e'i. Moapy rõmõ tesõ aepo ere ã'ãtà, e'i. Masakara oje'ẽ e'ãve a'evotà. Oje'ẽ mijẽ remeve neja'atà eayvukwerà rè ky'y, e'i Jesu ijupe.
MAT.26.35	Peturu noerovijai tite ajamã'ẽ, aepo e'i Jesu remẽ.
MAT.26.35	– Noroity'ãi ije ãmẽ aa! e'i mijẽ. Nejuka sõ kupa remẽ, nerevejẽ tejuka ãmẽ kupa! e'i epe ijupe.
MAT.26.35	Jesu remimo'ekwerà kõ pirujẽ aepo e'i epe.
MAT.26.35	– Ije ve noroity'ãi aa, e'i tite kupa mijã.
MAT.26.36	Jesu oo oporegetatà Uu pè mã'ẽ pè ovãe. Jesemani eu a'e pè. A'e Oriveiraty yvytyry pè tui. Emimo'ekwerà kõ oo upi. Ovãema kupa remẽ, e'i Jesu ijupe kõ:
MAT.26.36	– Pepyta rã'ĩ peapy ike erãrõ pekupa, e'i. Wãime kyty sa'u aatà aporegeta Papa pè, e'i.
MAT.26.37	Opyta ãmẽ kupa. Peturu kõrijõ weraa oupi. Ãmõ, Semeneu ra'yry kõ. A'e Tiaku. Ãmõ, Juwão. Mokopejõ weraa kõ. A'evo remẽ ywesõ ijãgyoay wete Jesu.
MAT.26.38	Ãmẽ e'i Jesu a'e kõ pè:
MAT.26.38	– Ayay tesõ eãgyoa epy'a pupe. Amãnõtà 'ejẽ tesõ, e'i. Erãrõ rã'ĩ ike pekupa, e'i. Tapemãrãmoa'u jẽ ikõ ajamã'ẽ peiko, ereve nẽ, e'i.
MAT.26.39	Aepo e'i paire Jesu wãime sa'u oo. A'e rõmõ'ĩte oo ky'y. Ojimoenãpa'ã ojayvy yvy pè upa. Uu pè oporegeta upa. Kee e'i:
MAT.26.39	– Emomorijaua rã rè ajimopirai, Papa. 
MAT.26.40	Aepo e'i paire, ojivy rã'ĩ uu wemimo'earà kõ pyri, Peturu kõ pyri. Soõ, oke sikaepo kupa upa.
MAT.26.40	Ajawyi Jesu e'i ijupe kõ:
MAT.26.40	– “Tapemãrãmoa'u jẽ”, a'e itõkõ pejẽ! Napemã'ẽ kõ'ẽ'ãi sipõ evo ve! e'i. Naporegeta pukui Papa pè, e'i. 
MAT.26.41	Age'e peke tite ky'y ne! Tapemãrãmoa'u jẽsi pekupa. Janejare'e pè peporegeta pejimokasi rõmõ. “Janejare'e, oremokasi rejupa, toroity tite e'ã”, pejẽ ikõ peporegeta nẽ. Aje, pepy'a pupe pepota pekasi jẽ. Ajamã'ẽ ajaire waypetetà peupe. Pevote napekasi'ãi. Ereity ywe'e titetà ejukatà kupa remẽ pekupa. Ajawyi ikõ tapejimokasioka Janejare'e pè nẽ, a'e pejẽ, e'i Jesu ijupe kõ.
MAT.26.42	Ajaire oo mijẽ Uu pè oporegeta.
MAT.26.42	– Napotai ajimomorijauvay amãnõ mijã, Papa! Ajamã'ẽ nepota ejuka kupa remẽ, tejuka ãmẽ kupa neayvu rupi, e'i.
MAT.26.43	Ajaire ojivy mijẽ uu wemimo'earà kõ pyri. Soõ, oke mijẽ sikaepo kupa upa, oke taray kupa rewarà mõ.
MAT.26.44	Ajaire oo mijẽ Uu pè oporegeta. Ji'i oporegeta maekwerà vo jẽ oporegeta mijẽ. Moapy rõmõ tesõ a'evo ekoi ky'y. 
MAT.26.45	Ajaire uu mijẽ ikoty kõ. Oke mijẽ sikaepo kupa upa. Ãmẽ si e'i ijupe kõ:
MAT.26.45	– Peke mijẽ sipõ pekupa! Pemã'ẽ! Nivoi mãe kõ po pè emãnõa 'arà okwa ky'y! Ajawyi awyjepa rã'ĩ peke ky'y. 
MAT.26.46	Pepõ'ã! Ja'e jẽsi! Eãpã kõ po pè eme'ẽtà mã'ẽ uu iko, e'i.
MAT.26.47	Jesu oporegeta jẽ ijupe kõ upa remeve, Jutasi ovãe ipyri. Jesu remimo'earà kõ 12 rõmõ mãe kõ mõ Jutasi mijã. Ijatyray kwaima'ekwerà kõ uu upi. A'e kõ imarija poko pawete iko. Ãmõ, jinõpãa pawete weru kupa. Janejare'e pè oporegeta mãe kõ rõvijã kõ ayvu rupi tè uu kupa. Ãmõ, Juteu rõvijã kõ ayvu rupi.
MAT.26.48	Ãmẽ Jutasi ji'ite kee e'ipa sikaepo ijupe kõ:
MAT.26.48	– Erõvijã aetoapemosu rã'ãgatà imojikuwaoka pejẽ, e'ipa. A'evo remẽ pepyy kuwa eraa, e'ipa ji'ite.
MAT.26.49	Ãmẽ oõvaisĩ Jesu remẽ, oo ipyri.
MAT.26.49	– Age'e tè, jõvijã! e'i rã'ãga ijupe.
MAT.26.49	Ajaire wetoapemosu rã'ãga.
MAT.26.50	Ãmẽ Jesu kee e'i ijupe:
MAT.26.50	– Ejimorypa, erepa maekwerà rupi jẽsi ere, e'i.
MAT.26.50	Ãmẽ Jutasi rupi uu mãe kõ uu Jesu pyy ipokwa kupa ky'y.
MAT.26.51	Ãmẽ Jesu remimo'earà mõ marija poko omopyso. A'e pupe temĩgwai mõ onamimopai. Janejare'e pè oporegeta mãe kõ rõvijã wasu remĩgwai mõ a'e.
MAT.26.52	Ãmẽ Jesu e'i a'evo wereko mã'ẽ pè:
MAT.26.52	– Teene! Emokatu ãwĩ nemarija poko, e'i. Ava mõ porojuka marija poko pupe remẽ, a'evo ve marija pupe omãnõtà, e'i. 
MAT.26.53	Nerekuwai sipõ age'e ywete Papa pè sõ aporanu remẽ, py'awarà mõ kuwa wemĩgwai yvapewarà kõ omuu kuwa epãtavõarà rõmõ! Ijatyray kuwa omuu, e'i. 
MAT.26.54	Ajamã'ẽ Papa omuu kõ sõ temokatu remẽ, “aje” naoty'ãi kuwa Janejare'e ayvu mojenuarà kõ remikusiwarerà eupewarà mijã, e'i.
MAT.26.55	Ãmẽ e'i Jesu aty wasu pè:
MAT.26.55	– Moma'e rã põ marija poko tẽ tesõ peeru? Ãmõ, jinõpãa kõ teve tesõ peeru? “Ojikõ'õ mãe kõ rõvijã” pejẽ põ ije? Emã'ẽ. Kõ'ẽ jawe jawe ipe itõkõ pemã'ẽ ere ipi. Age'e rõwã pepyterà rupi poromotekokuwa aiko. Janejare'e moe'ea retã ypy pè teipe a'evo aiko ipi, e'i. Manyvo põkõ ameve nepyyi pekupa? e'i. [Age'e tẽ tesõ epyy vijatà ereraa pekupa!]
MAT.26.56	Õ'õ aje! Janejare'e ayvu mojenuarà kõ ayvukwerà rupi katu tè ãwĩvo pejẽ peiko, e'i. Ãwĩvo remẽ tè “aje” eutà kãramõ, e'i ijupe kõ.
MAT.26.56	Ãmẽ a'evoa rè emimo'ekwerà kõ omã'ẽ remẽ, Jesu oity ojavapa oo okyje rõmõ iko kupa.
MAT.26.57	Ãmẽ ajaire opyy Jesu ipokwa eraa kupa, Janejare'e pè oporegeta mãe kõ rõvijã wasu retã gyty. Kaipasi eu ijupe mã'ẽ retã gyty weraa kupa. A'e pyri tãmõ Moisesi remikusiwarerà rè poromo'e mãe kõ uu amãtejẽ sikaepo ojimoaty. Ãmõ Juteu rõvijã kõ mõ teve uupa. A'e kõ rovake weraa Jesu kupa. [Tetã wyry pè weroike kupa.]
MAT.26.58	Ãmẽ Peturu oo Jesu rakypy rupi. Ipyri'ĩje'ẽ rõwã oo ajamã'ẽ. Kuipe'e sa'u oo. [Noikei tetã pupe ajamã'ẽ Peturu.] Tetã ypy pè wãrõ upa. Tetã rãrõarà kõ mõ pyri wapy upa. Opota okuwa manyvotà wereko Jesu kupa mã'ẽ.
MAT.26.59	Ãmẽ jakatu jõvijãgwerà kõ oporegeta Jesu jukaa rã rè upa, tetã wyry pè. Janejare'e pè oporegeta mãe kõ rõvijã kõ. Juteu rõvijãgwerà kõ atyry rõmõ ojatykapa kupa, pirujẽ.
MAT.26.59	– Manyvo ja'età põkõ kovenatu Piratu mogeta, Jesu tojukaoka? e'i kupa.
MAT.26.60	Ajamã'ẽ manyvo noereko'ãi ayvu ai mõ mo'y ee kupa, ãwisõ ijatyray mãe kõ nivoi mã'ẽ omo'y mo'y teywete ee kupa remẽ. Ojevo jevo jẽ rõwã iwaria kõ ajamã'ẽ. Ajawyi “aje” taoty e'ã. Ajaate ojevo jẽ e'i mãe kõ mõrijõ jẽ opõ'ã owari rõmõ Jesu pè kupa ky'y. 
MAT.26.61	Kee e'i teywete kupa:
MAT.26.61	– Oroenu aã kwaima'e kee e'i tite remẽ: “Ije amoma kuwa Janejare'e moe'ea retã. Ajamã'ẽ ajaire moapy 'arà remeve kuwa ainõma ekovijarerà rõmõ etã wasu ijupe”, e'i owari rõmõ, e'i kupa.
MAT.26.62	Ãmẽ Janejare'e pè oporegeta mãe kõ rõvijã wasu aepo wenu remẽ, opõ'ã Jesu pè javo.
MAT.26.62	– Neenu põkõ aepo e'i neupe kupa remẽ? e'i ijupe. Ajawyi manyvo eretà põ nejipija rõmõ! e'i epe ijupe.
MAT.26.63	Nipui ãmẽ Jesu enu. Ajawyi e'i jẽ jõvijã wasu ijupe:
MAT.26.63	– Aje ywete põ Janejare'e Remimuurerà tè ene? e'i ijupe. Aje ywete põ Janejare'e Ra'yry wete ene? Eayvuapi rejupa. Newari sõ remẽ, Janejare'e nemomorijautà ãmẽ, e'i ywe'e tite Jesu pè jõvijã wasu.
MAT.26.64	Ãmẽ Jesu e'i ijupe:
MAT.26.64	– Õ'õ, aje. Aepo erepa. Janejare'e Remimuurerà ajimojane mã'ẽ rõmõ tè ajo pepytery pè mijã. Ajamã'ẽ kee mã'ẽ rè pemã'ẽtà kãramõ ere. Temimoe'e rõmõ tẽ tesõ ajotà kãramõ ky'y. Ekasia ve aerutà. Ãmẽ a'e 'arà mẽ Janejare'e ikasiay mã'ẽ pyri aapytà Jõvijã wasu rõmõ ajupa. I'ekatu kytyre aapytà ajupa. Ajaire yva rãtasĩ rupi awyjytà ajo mijẽ. A'evo aiko mã'ẽ rè pemã'ẽtà kãramõ! e'i Jesu.
MAT.26.65	Ameve Janejare'e pè oporegeta mãe kõ rõvijã wasu aepo wenu remẽ, ojikõ'õ ai tè enu. Ajawyi ojiyruãvasĩsĩma tesõ ojimopirai rõmõ iko. E'i opyriwarà kõ pè:
MAT.26.65	– Peenupa itõ e'i Jesu mã'ẽ! Werõarõ ywe'e tite Janejare'e aepo e'i remẽ! Ovote nivoi mã'ẽ omo'y wee. Ajawyi nijaesa mijẽ'ãi ijayvu ai wenu mã'ẽ ky'y! 
MAT.26.66	Manyvo pejẽtà põkõ aepo peenu mẽ? e'i.
MAT.26.66	– Wayvu rupi tè tomãnõ ajawyi! e'i ywe'e tite ijupe kupa.
MAT.26.66	– Hoõ! e'i ãmẽ kupa. Aje! e'i kupa.
MAT.26.67	Ãmẽ ajaire omojaiwe tesõ Jesu kupa ky'y. Otõmõ tõmõ tesõ ova rè kupa. Onõpã nõpã teve kupa. [Oovaõvã teve kamisa pupe kupa, tomã'ẽ e'ã.] Ajaire oovapete pete kupa. Ãmẽ e'i ijupe kupa:
MAT.26.68	– Ava põ nerovapete? e'i ijupe kupa. Emome'u oreupe! Aje Janejare'e Remimuurerà tè ene remẽ, nekuwa jẽtà ava põ nerovapete mã'ẽ! e'i ijai kupa.
MAT.26.69	Ãmẽ jakatu Peturu tetã ypy pè wapy jẽ upa, jane kõ pytery pè. Ãmẽ temĩgwai mõ uu javo ijupe. Ja'y kõjatãi mõ a'e temĩgwai. A'e e'i Peturu pè:
MAT.26.69	– Jesu Karireja yvy wãnà reve neiko mã'ẽ tè ene! e'i ijupe.
MAT.26.70	– Ãnĩ! A'e rõwã ije! e'i rã'ãga Peturu eminu kõ rõmõ. Nakuwai ava pewarà mõ põ aepo ere! e'i rã'ãga.
MAT.26.71	Aepo e'i paire opõ'ã oo tetã ypy pe wyi. Pari ape kyty oo. A'e pè ãmõ temĩgwai omã'ẽ mijẽ Peturu rè. Ja'y kõjatãi teve a'e. A'e e'i opyri tui mãe kõ pè:
MAT.26.71	– Jesu Nasare taa wãnà remimo'earà tè ãwĩ! e'i Peturu pewarà mõ.
MAT.26.72	Ãmẽ Peturu e'i:
MAT.26.72	– Ãnĩ! Nakuwai ije ãwĩ kwaima'e! e'i rã'ãga. Janejare'e reminu rõmõ aepo a'e! e'i tite owaria mokasia mõ.
MAT.26.73	Ãmẽ ajaire kwaima'e kõ mõ oo Peturu pè oporegeta.
MAT.26.73	– Aje si a'e pyriwarà tè ene! e'i ijupe kupa. Neporegetaa rupi tè nejikuwa! e'i ijupe kupa.
MAT.26.74	Ãmẽ Peturu e'i:
MAT.26.74	– Nakuwai ije ãwĩ kwaima'e! Janejare'e okuwa ewari rõwã a'e mã'ẽ! e'i rã'ãga. Janejare'e temomorijau ikõ ewari remẽ nẽ, e'i tite owari rõmõ.
MAT.26.74	Ãmẽ jakatu masakara oje'ẽ. 
MAT.26.75	Ãmẽ tè tite Peturu oja'a Jesu ayvukwerà rè ky'y. “‘Nakuwai Jesu’, ere rã'ãgatà ije ajaire”, e'i amãtejẽ maekwerà rè oja'a. “Moapy rõmõ a'evotà, masakara oje'ẽ e'ãve”, e'i amãtejẽ Jesu maekwerà rè.
MAT.26.75	Ajawyi ijãgyoay ky'y. Ojisyry oo ojawa upa ky'y. Ojiãparõ wasu upa.
MAT.27.1	Ajaire ji'iveay pirujẽ jõvijãgwerà kõ e'ipa manyvotà wereko Jesu jukaoka. Janejare'e pè oporegeta mãe kõ rõvijã kõ. Ãmõ, Juteu rõvijãgwerà kõ. 
MAT.27.2	Opokwa eraa kupa. Kovenatu Piratu po pè ome'ẽtà kupa. Juteja yvy pewarà kovenatu tè Piratu.
MAT.27.3	Ãmẽ Jesu jukaa rã ojenu Jutasi pè remẽ, ojimonyi enu.
MAT.27.3	– Moma'e rã sõpõ a'evo aiko mijã! e'i. Ajawyi epykwerà tamojivy tojuka e'ã kupa, e'i tite oupe.
MAT.27.3	Weraa ipe epykwerà Janejare'e moe'ea retã gyty imojivy mijã. A'e 30 rõmõ karakuri sĩ moeta. Janejare'e pè oporegeta mãe kõ rõvijã kõ pè ome'ẽtà. Ãmõ, Juteu rõvijã kõ pè. 
MAT.27.4	Kee e'i ijupe kõ:
MAT.27.4	– Ije itõkõ erõvijã amoãkwa'ã! Nivoi aiko a'evo remẽ. Mire'eay tesõ erõvijã! Temijarà rã rõwã sõ mijã! e'i epe.
MAT.27.4	Ajamã'ẽ jõvijãgwerà kõ “aje ipõ” ne'i ijayvu renu. Nopyyi karakuri iwyi kupa.
MAT.27.4	– Ãnĩ! e'i kupa. Orerewarà rõwã! Nerewarà tè! e'i kupa.
MAT.27.5	– Ãnĩ! Ajamã'ẽ napotai ky'y! e'i epe Jutasi ijupe kõ.
MAT.27.5	Ajawyi karakuri sĩ omopei ipyri kõ ity oo. Janejare'e moe'ea retã pe wyi ojisyry oo. Ajaire oo ojikuruka ãpasĩ omãnõ, ovote.
MAT.27.6	Ãmẽ ajaire apykyre kyty jõvijãgwerà kõ omovyvy mijẽ karakuri.
MAT.27.6	– Aã karakuri porojukaokaa repykwerà tè, e'i ojiupe kupa. Ajawyi nijame'ẽ'ãi kuwa Janejare'e moe'ea retã pewarà kõ pè. Aepo e'ipa Moisesi ikusiwa karamoe remẽ. Ajawyi moma'e rè sipõ simomatà karakuri? e'i jõvijãgwerà kõ ojiupe.
MAT.27.7	Ajawyi kee wereko karakuri kupa ky'y. Turuwa reinõgarà rena opyy tyvy rena rã rõmõ kupa. Ãmõ taa wãnà kõ ryvy rena rã rõmõ opyy kupa. Juteu rõwã mãe kõ ryvy rã. 
MAT.27.8	Ajawyi “Tuwykwerà rena” eu a'e tyvy pè, Jesu jukaawerà repykwerà rè opyy kupa rewarà mõ. Ajaate age'e remẽ aepo eu jẽ ijupe.
MAT.27.9	A'evoa Janejare'e ayvu mojenuarà Jeremia omome'u amãtejẽ karamoe remeve. Kee e'i ikusiwa: 
MAT.27.10	 e'i maekwerà.
MAT.27.11	Ãmẽ Jesu weraa kovenatu pyri kupa ky'y. Ayvukasia rena pè kovenatu wapy upa. A'e pè Jesu opõ'ã ovake upa. Ãmẽ Piratu e'i ijupe:
MAT.27.11	– Aje põ Juteu kõ rõvijã tè si ene? e'i Jesu pè.
MAT.27.11	– Õ'õ. Aje katu aepo ere, e'i Jesu ijupe.
MAT.27.12	Ãmẽ Janejare'e pè oporegeta mãe kõ rõvijã kõ nivoi mã'ẽ omo'y teywete Jesu rè, “Piratu tojukaoka”, e'i kupa rewarà mõ. Ãmõ, Juteu rõvijã kõ ve a'evo ekoi. Ajamã'ẽ nipui 'ete Jesu aepo e'i ijupewarà mõ kupa remẽ.
MAT.27.13	Ãmẽ Piratu e'i mijẽ Jesu pè:
MAT.27.13	– Nereenui põkõ nivoi mã'ẽ omo'y nere kupa remẽ? Manyvo eretà põkõ aepo renu? e'i Jesu pè.
MAT.27.14	Jesu nipui 'eteay ajamã'ẽ aepo e'i Piratu remẽ. Ajawyi Piratu ojimonyijay a'evo remẽ.
MAT.27.14	– Manyvore sipõ nipui eupe? e'i oupe ojipy'amogeta.
MAT.27.15	Tãmõ kõ jisyryawerà moetea 'arà remẽ upi upi kovenatu Piratu wemimopã'ãgwerà mõ omoẽoka ipi. Pe'ĩ tè ajamã'ẽ omoẽoka ipi, kwaray upi upi. Aty wasu tè opyteporo a'evo remẽ tomoẽ ipi. 
MAT.27.16	Ãmẽ a'evo Jesu wereko kupa remẽ, oiko emimopã'ãgwerà mõ, erãkwẽ mã'ẽ, Parapa eu ijupe mã'ẽ. 
MAT.27.17	Ãmẽ aty wasu ojimoaty kovenatu Piratu pyri kupa remẽ, kee e'i kovenatu ijupe kõ:
MAT.27.17	– Mã ywesõ põ pepota tamoẽoka? e'i. Parapa põ ma'e remẽ? Ãnĩ? Jesu põ ma'e remẽ? Janejare'e Remimuurerà eu mã'ẽ põ? e'i Piratu.
MAT.27.18	Piratu okuwa Juteu rõvijãgwerà kõ ojimõarõ teywete Jesu rè. Ajawyi tè weru ovake kupa, tojukaoka. A'evoa okuwa katu.
MAT.27.19	Ãmẽ Piratu wapy jẽ a'e pè upa remẽ, erekwarà wayvu mõ omonooka ijupe. Kee e'i epe imonooka ijupe:
MAT.27.19	– Terejukaoka e'ã ãwĩ kwaima'e. Ivo katuay mã'ẽ tè ãwĩ. Apouvai ai wete age'e pya ee. Emonyijay epouvaiawerà! e'i epe imonooka omẽnà pè.
MAT.27.20	Ãmẽ Janejare'e pè oporegeta mãe kõ rõvijã kõ omo'eoka aty wasu kõ, kee te'i wapukai rõmõ kupa:
MAT.27.20	– Parapa tè ikõ emoẽoka nẽ! Jesu ãmẽ ejukaoka! te'i wapuka pukai rõmõ kupa.
MAT.27.20	Juteu rõvijã kõ ve omo'eoka kõ aepo te'i kupa.
MAT.27.21	Ãmẽ kovenatu Piratu “hoõ” ne'ive. Kee e'i mijẽ ijupe kõ:
MAT.27.21	– Mã põ ajawyi amoẽoka? e'i.
MAT.27.21	E'i jẽ aty wasu kõ:
MAT.27.21	– Parapa tè! e'i mijẽ wapukai kupa.
MAT.27.22	Ãmẽ Piratu e'i ijupe kõ:
MAT.27.22	– Jesu pa'e? Janejare'e Remimuurerà eu mã'ẽ? Manyvotà põ areko? e'i.
MAT.27.22	– Yvyra jipokana rè ejukaoka! e'i e'i kupa.
MAT.27.23	Aepo e'i kupa rewarà mõ Piratu e'i:
MAT.27.23	– Manyvo rewarà mõ põkõ ajukaokatà, ãwisõ naikoi 'eteay ijaiwererà ee remẽ? e'i.
MAT.27.23	Ne'i kupa ajamã'ẽ. Ãmẽ ywesõ wapuka pukai kupa.
MAT.27.23	– Ejukaoka yvyra jipokana rè! e'i kõrijõ kupa.
MAT.27.24	Ãmẽ kovenatu Piratu manyvo ne'i'ãi ky'y. Jesu nojuka tuvei sõ remẽ, aty wasu ojikõ'õ aità ee ãmẽ. Ajawyi manyvo ne'i ky'y. Ojipokusu kõrijõ ãmẽ aty wasu rovake. “Ije rõwã ajukaokatà” jaa tè ojipokusu. Ajawyi kee e'i aty wasu pè:
MAT.27.24	– Ije rõwã Jesu ajukaokatà, e'i. Pejẽ tè pejukaokatà, e'i ky'y.
MAT.27.25	Ãmẽ aty wasu kõ e'i:
MAT.27.25	– Hoõ, i'ete! e'i. Orere tè ijukaawerà tojisu'u ajawyi! Orejeapyrerà kõ reve tojisu'u, e'i otekokuwa e'ã rõmõ kupa.
MAT.27.26	Ãmẽ Piratu si omoẽoka Parapa ky'y. Jesu ãmẽ ome'ẽ sota kõ po pè tonõpã nõpã eraa ijuka kupa.
MAT.27.27	Ãmẽ ajaire sota kõ weraa rã'ĩ Jesu oõvijã wasu retã wasu ypy pè. Oka mytery pè weraa kupa, kovenatu posikoawerà retã pè. Pirujẽ sota kõ ojimoatypa katu a'e pè. Wãrimã tesõ Jesu kupa.
MAT.27.28	Ajaire a'e kõ opota Jesu oojai. Ajawyi omoe'e rã'ãga kupa. Ijyru poko omopyso iwyi kupa. Jõvijã yru poko ipirã mã'ẽ pè oyrunõ rã'ãga rã'ĩ kupa. Tyru pirã poko opypy ee kupa, oõvijã rã'ãga rõmõ. 
MAT.27.29	Joõ vo sõ mã'ẽ oinõ ãkãnytarà rõmõ kupa. A'e oinõ Jesu ãkãg rè, jõvijã ãkãnytarà rã'ãga rõmõ. Ãmõ, yvyra po'i poko pupe opytunõ kupa, i'ekatu kyty, jõvijã pytu rã'ãga rõmõ. Ajaire ojimoenãpa'ã ovake emĩgwai rã'ãga rõmõ imoe'e rã'ãga kupa.
MAT.27.29	– Age'e si tereiko puku Juteu kõ rõvijã rõmõ! e'i rã'ãga ijai kupa.
MAT.27.30	Ajaire otõmõ tõmõ ee kupa. Jõvijã pytu rã'ãga wekyi ipo pe wyi ijãkã nõpã nõpã ipupe kupa. A'evo wereko imojaiwe kupa. 
MAT.27.31	Ajaire omopyso ekyi tyru pirã iwyi kupa. Ijyru omojivyrĩ ipypy ee kupa. Ajaate weraa ijukatà kupa ky'y. [Jerusarẽ taa kupei kyty weraatà kupa, imirai mã'ẽ jukaa rena kyty.]
MAT.27.32	Ãmẽ taa pe wyi weraa ereko jakatu, kwaima'e mõ reve ojiõvaisĩ kupa. Sireni taa wãnà mõ tè a'e. Simão eu erà pè. Ãmẽ sota kõ kee e'i wayvukasi rõmõ ijupe:
MAT.27.32	– Aã yvyra jipokana emovy eraa py'ajẽ ikenẽ, e'i ijupe kupa.
MAT.27.32	Omovy eraa ãmẽ ijayvu kõ rupi.
MAT.27.33	Ãmẽ sota kõ weraa jẽ Jesu yvytyry kyty. Kokota e'i Juteu kõ a'e yvytyry pè. “Joãkãgwerà rena” jaa tè Kokota.
MAT.27.34	A'e pè ovãe kupa remẽ, sota kõ janeray mogwapa poã oinõ uvary aisiriri katu mã'ẽ pupe ime'ẽ ipe Jesu pè. A'e Jesu wã'ã esa remẽ, no'ui.
MAT.27.35	Ajaire omoputuputuri yvyra jipokana rè imõ'ã kupa. Ajaire ojimarai rã'ĩ ijyrukwerà rè kupa.
MAT.27.35	– Ava põ opyytà ijyrukwerà? e'i imomo momo kupa.
MAT.27.35	A'evo wereko ipyy imosãi ojiupe kupa.
MAT.27.36	Ajaire wapy ãrõ kupa.
MAT.27.37	Ãmẽ yvyra pee rè kee'i ikusiwa kupa: 
MAT.27.38	Ãmõ, mõrijõ ve imona mãe kõ omopã'ã yvyra jipokana rè imõ'ã Jesu pyri kupa. Ãmõ, ijaukwerà kyty. Ãmõ, i'ekatu kyty. Mytery pè katu Jesu tui upa.
MAT.27.39	Ãmẽ jane kõ okwa Jesu pyryvo remẽ, oojai okwa kupa.
MAT.27.40	– Ene itõkõ, “Amoma kuwa Janejare'e moe'ea retã! Ajaire moapy 'arà paire, ãmõ tè ainõtà”, ere itõkõ mijã! Ejireko katu ajawyi! Janejare'e Ra'yry tè ene remẽ, ewyjy mokope wyi, teremãnõ e'ã! e'i ijai kupa.
MAT.27.41	Janejare'e pè oporegeta mãe kõ rõvijã kõ ve siwã oojai. Ãmõ, tãmõ Moisesi remikusiwarerà rè poromo'e mãe kõ ve siwã oojai. Ãmõ, Juteu rõvijã kõ. A'e a'e kõ kee e'i ojiupe kupa:
MAT.27.42	– Poroereko katuarà tè itõkõ ãwĩ mijã! e'i kupa. Manyvore sipõ ajawyi ovote nojireko katui! e'i e'i ijai kupa. Isaeu kõ rõvijã rõwã si ãwĩ! Age'e yvyra jipokana re wyi owyjy remẽ, “Aje ywete Janejare'e Remimuu tè ãwĩ”, oro'età ijupe ky'y, e'i ijai kupa. 
MAT.27.43	Ãmõ, “Janejare'e rè eako'i. A'e toereko katu imãnõa wyi ajawyi, oporijauesa remẽ. Siãrõ rã'ĩ esa!” e'i rã'ãga teve kupa.
MAT.27.44	Imona mãe kõ ve siwã oojai, Jesu reve yvyra jipokana rè omãnõtà upa mãe kõ.
MAT.27.45	Jane 'aryvo katu kwaray remẽ apy'awarà mõ ijãpatõma. Pãtõma 'ejẽ ajaate ijãpẽ kwaray remeve. Pirujẽ a'e yvy rupi pãtõnusu. 
MAT.27.46	Ãmẽ ijãpẽ kwaray remẽ Jesu wapukai wayvo. Kee e'i wayvu rupi:
MAT.27.46	– 
MAT.27.47	Ãmõ kõ ipyri'ĩje'ẽ tui mãe kõ mõ wenu aepo e'i remẽ. A'e kõ kee e'i tite ojiupe:
MAT.27.47	– Tãmõ Eriasi
MAT.27.48	Ameve ava mõ ojã oo moma'e ipyu mã'ẽ pyy imoãkã uvary ai mã'ẽ pupe. A'e omoturisara imono Jesu juru pè, tomosusu mijã.
MAT.27.49	Ãmẽ ãmõ kõ kee e'i:
MAT.27.49	– Siãrõ rã'ĩ esa! Maevo tãmõ Eriasi uutà ereko katu, e'i ijai kupa.
MAT.27.50	Ameve Jesu wayvo wapukai ojikyi oo. Opi i'ãg oẽ oo.
MAT.27.51	Ãmẽ oiko Janejare'e moe'ea retã wyry pè kamisa ijanamu mã'ẽ ijokenaa rõmõ mã'ẽ, ikatuay mã'ẽ.
MAT.27.52+MAT.27.53	Teãgwerà kõ rena kõ ve tesõ otororopa, pareti kwarà kõ. Ameve Janejare'e werovija maekwerà kõ reãgwerà kõ opoerapa oẽ oẽ, mõa'ãrõwã. A'e kõ Jesu opoera opõ'ã paire, oo Jerusarẽ taa kyty. A'e pè mõa'ãrõwã jane kõ omã'ẽtà ee kõ.
MAT.27.54	Ãmẽ Jesu omãnõ remẽ, sota kõ rõvijã mõ ipyri'ĩje'ẽ tui upa, wemĩgwai sota kõ reve. A'e kõ Jesu mãnõa rè omã'ẽ upa. Yvy tytya rè teve omã'ẽ kupa upa. Pirujẽ a'evoa rè omã'ẽ kupa upa. Ojimonyijay ee omãjã kupa. Ameve tite e'i sota kõ rõvijã:
MAT.27.54	– Janejare'e Ra'yry tè sikaepo sijuka! e'i.
MAT.27.55	Ãmẽ wãivĩgwerà a'e pè tui, Jesu omãnõ remẽ. Ijaty sa'u kupa. Kuipe'e wyi omã'ẽ ee kupa upa. A'e kõ Jesu rupi uu Karireja yvy kyty wyi maekwerà kõ. Ipãtavõarerà kõ tè a'e kõ.
MAT.27.56	Kejõ. Maria Matarena. Ãmõ, Maria Tiaku y. Juse y ve a'e. Ãmõ, Semeneu rerekwarà. Ãmõ wãivĩ kõ ve omã'ẽ ee upa. Mokopejõ Jesu mãnõa rè omã'ẽ.
MAT.27.57+MAT.27.58	Ãmẽ Jesu mãnõa ojikuwapa kwaima'e mõ pè, Juse eu ijupe mã'ẽ pè. Arimateja taa wãnà mõ a'e. Imoma'e ywete mã'ẽ tè a'e. Jesu remimo'ekwerà mõ tè a'e. A'e Jesu mãnõa okuwa remẽ, oo kovenatu Piratu resa. Karumẽ oo.
MAT.27.57+MAT.27.58	– Jesu reãgwerà taraa imokatu, e'i Piratu pè.
MAT.27.57+MAT.27.58	“Hoõ” e'i ãmẽ Piratu ijupe. Ome'ẽoka eãgwerà ijupe ãmẽ.
MAT.27.59	Ãmẽ Juse opyy ijõvã jõvã kamisa poko ipyau mã'ẽ pupe, kamisa e'eay mã'ẽ pupe, “rijõ” eu ijupe mã'ẽ pupe. 
MAT.27.60	Pareti kwarà pupe omokatu eãgwerà, weãgwerà rena rã pupe. Age'e ojinõma mã'ẽ a'e. Eãgwerà omokatu paire, oovapy. Takuru ipowyi mã'ẽ pupe oovapy. Omotore tore ikwarà rovake inõ. A'evo wereko kupa paire, ojivy oo.
MAT.27.61	Kejõ wãivĩgwerà a'evoa rè omã'ẽ. Maria Matarena. Ãmõ Maria eu ijupe mã'ẽ teve. A'e kõ a'e pè wapy ee omãjã upa, teãgwerà rena rovake.
MAT.27.62	Kõ'ẽme Juteu rõvijãgwerà kõ oo mijẽ kovenatu Piratu resa. Jimoava 'arà mẽ oo kupa. Janejare'e pè oporegeta mãe kõ rõvijã kõ teve oo. Ãmõ, Pariseu kõ mõ. Mokopejõ oo kupa. 
MAT.27.63	Kee e'i ijupe kupa:
MAT.27.63	– Jesu nomãnõive remẽ, kee e'i owari rõmõ: “Janejare'e emomoeratà amãnõ remẽ. Moapy 'arà remẽ a'evotà erereko”, e'i mã'ẽ.
MAT.27.64	Ajawyi kee oro'e ene. Maevo emimo'ekwerà kõ imona vijatà eãgwerà rè inõ gatu. Ajaire, “Opoera tè”, e'i titetà owari rõmõ kupa. Ãmẽ ywesõ ipojytà iwaria kõ poromoripea rõmõ ky'y. Ajawyi kee oro'e ene. Sota kõ teremono eãgwerà rena toãrõ jẽ kupa, oro'e. Moapy 'arà rõmõ a'e pè topyta jẽ ãrõ upa, e'i jõvijãgwerà kõ kovenatu Piratu pè.
MAT.27.65	– Hoõ, e'i ãmẽ. Sota kõ peraa ãmẽ, ãrõarà kõ rõmõ. Tapemã'ẽ gatu ee penemikuwa rupi, e'i ijupe kõ.
MAT.27.66	Oo ãmẽ kupa. Sota kõ weraa oupi kupa, Jesu reãgwerà rena kyty. Turi vo sõ mã'ẽ pupe wape ape ipe eãgwerà rena rovapyka kupa, ava mõ toovapyjavo e'ã eãgwerà ekyi eraa, e'i kupa.
MAT.27.66	Ãmẽ ajaire jõvijãgwerà kõ ojivy oo. Sota kõ ãmẽ opyta jẽ a'e pè ãrõ upa.
MAT.28.1	Jimoava 'arà paire, ji'iveay Maria Matarena oo mijẽ Jesu reãgwerà resa. Ãmõ Maria eu ijupe mã'ẽ teve oo upi esa. 
MAT.28.2	Ameve yvy py'awarà mõ otyty tesõ. Ãmẽ si Janejare'e remĩgwai mõ yvapewarà owyjy uu yva pe wyi. A'e tè takuru tyvy rovapyka ipowyi mã'ẽ omotore tore ekyi imoisyry. Ajaire wapy ovapyka 'aryvo upa. 
MAT.28.3	Poroeakwaso tesõ a'e yvapewarà. Ijyru sĩ gatu a'e. Yvasĩ vo tesõ ijyru. 
MAT.28.4	A'e rè sota kõ omã'ẽ remẽ, okyje ai tè iwyi kupa. Otytypa tesõ ojimonyi iko kupa. Omãnõ mã'ẽ vo 'ejẽ [o'a yvy pè] kupa.
MAT.28.5	Ãmẽ Janejare'e remĩgwai e'i wãivĩ kõ pè:
MAT.28.5	– Pejimonyi sõ! e'i. Akuwa Jesu tè peeka. Yvyra jipokana rè omãnõ maekwerà tè peeka. 
MAT.28.6	A'e natui ike ky'y. Opoerapa oẽ oo ky'y. Kõitokõ e'ipa maekwerà rupi katu tè a'evo ekoi. Pepota peike esa remẽ, peike ãmẽ esa. Ike eãgwerà tui mijã. [Natui ky'y ajamã'ẽ,] e'i.
MAT.28.7	E'i jẽ ijupe kõ:
MAT.28.7	– Pekwa imomewa kuise'ẽ emimo'ekwerà kõ pè, e'i. “Jesu opoera mijẽ! Janejare'e omomoerapa”, pejẽ. “Karireja yvy kyty ootà penenone kyty. A'e pè penãrõ tarà mijẽ upa”, pejẽ. Eayvukwerà rupi katu ikõ tapejẽ nẽ, e'i.
MAT.28.8	Aepo e'i remeve wãivĩ kõ kuise'ẽ ojivy oo. Ojimonyijay kupa. Ajamã'ẽ ory katu kupa. Ojivy oo Jesu remimo'ekwerà kõ kyty a'evoa momewatà kupa. 
MAT.28.9	Ajamã'ẽ pee rupi oo jẽ iko kupa remeve sikaepo Jesu ojisa ijupe kõ. Kee e'i ijupe kõ:
MAT.28.9	– Janejare'e ikõ tapepy'amopiryvypy katu nẽ! e'i ijupe kõ.
MAT.28.9	Ãmẽ Jesu rè wãivĩgwerà kõ omã'ẽ remẽ, oo ipyri'ĩje'ẽ kupa. Ojimoenãpa'ã ovake kupa. Jesu py rè ojipy imoe'e kupa.
MAT.28.10	E'i Jesu ijupe kõ:
MAT.28.10	– Pejimonyi sõ! Pekwa jẽsi eretãrãgwerà kõ pè erewarà momewa, Karireja yvy kyty too erõvaisĩ kupa, e'i.
MAT.28.11	Ãmẽ wãivĩgwerà kõ ojivy jẽ oo remẽ jakatu sota kõ mõ Jesu reãgwerà rena wãrõ maekwerà kõ ve ojivy oo Jerusarẽ taa kyty. Juteu rõvijãgwerà kõ mogeta tè oo kupa. Janejare'e pè oporegeta mãe kõ rõvijã kõ mogeta oo kupa. Pirujẽ manyvo ekoi maekwerà kõ omome'u kupa. 
MAT.28.12	Ãmẽ aepo jaa jõvijãgwerà kõ wenu remẽ, ojimoaty ojimogeta kupa.
MAT.28.12	– Manyvo jarekotà a'evoa tojikuwa e'ã? e'i kupa.
MAT.28.12	Ajawyi kejavu karakuri ome'ẽ sota kõ pè kupa, tiwari kupa.
MAT.28.13	– Kee tapejẽ ikenẽ: “Pya oroke remẽ, emimo'ekwerà kõ uu vija sikaepo oõvijã reãgwerà rekyi eraa”, tapejẽ ikenẽ. 
MAT.28.14	Tapekyje e'ã ikõ kovenatu wyi nẽ. A'evoa ojenu sõ ijupe remẽ, poropijarĩtà ãmẽ, kovenatu tapemomorijau e'ã, e'i ijupe kõ kupa.
MAT.28.14	“Hoõ” e'i sota kõ ãmẽ. 
MAT.28.15	Ãmẽ owaria repykwerà opyy erojivy eraa kupa. Jõvijãgwerà kõ e'i maekwerà rupi katu omome'u erokwa kupa.
MAT.28.15	Aepo jaa ojenu jẽ Juteu kõ pè. Ajaate age'e remeve aepo jaa ojenu.
MAT.28.16	Ãmẽ Jesu remimo'ekwerà kõ ajaire ojivy oo Karireja yvy kyty, 11 rõmõ mãe kõ. Yvytyrapyte 'arà kyty ojiupi oo kupa, ijayvukwerà rupi katu.
MAT.28.17	A'e pè ojiõvaisĩ Jesu reve kupa. Omã'ẽ ee kupa remẽ, omoe'e ywete kupa.
MAT.28.17	Ajamã'ẽ a'e kõ mõ,
MAT.28.17	– Aje sipõ Jesu tè? e'i tite.
MAT.28.18	Ãmẽ Jesu uu ipyri kõ imogeta kõ. Kee e'i ijupe kõ:
MAT.28.18	– Papa eayvumokasi. Pirujẽ yvapewarà 'arà kyty aiko. Ãmõ, pirujẽ yvy pewarà kõ 'arà kyty teve aiko. 
MAT.28.19	Ajawyi pekwa eayvu mojenu pirujẽ yvy pewarà kõ pè erokwa, ekoty rewarà kõ rõmõ toiko kupa. A'evo mãe kõ tapemojãmorĩ kõ Papa ayvu rupi. Ãmõ, ije, Ta'yry rõmõ, eayvu rupi teve tapemojãmorĩ kõ. Ãmõ teve, i'Ãg ayvu rupi teve, a'evo tapereko kõ.
MAT.28.20	Ãmõ, tapemotekokuwa kõ erekoa rè, pirujẽ a'epa pejẽ maekwerà rupi toiko kupa. A'evo peiko remẽ, peneve aikotà. Ajaate yvy opa remẽ peneve aiko jẽtà aiko, e'i Jesu ijupe kõ.
MAT.28.20	[Awyjepa Mateusi remikusiwarerà Jesu rewarà ky'y.]
MRK.1.1	[Maku remikusiwarerà.] Janejare'e ayvu e'eay akusiwatà tapekuwa, Ta'yry Jesu Kiristu rewarà. A'e rekokwerà akusiwatà tapekuwa.
MRK.1.2	[Janejare'e omuutà Wa'yry jane kõ pytery pè remẽ, ivãea rã mojenuarà omuu amãtejẽ enone rupi, ãwisõ jane kõ toãrõ amãtejẽ Jesu kupa. Juwão eu ivãea rã mojenuarà pè.] Juwão rewarà Janejare'e omome'u amãtejẽ karamoeve wayvu mojenuarà Isajasi pè. Kee e'i amãtejẽ Wa'yry pè maekwerà omojenu Isajasi pè tokusiwa:
MRK.1.2	“Eayvu mojenuarà mõ amonookatà amãtejẽ nerenoneve, oromonotà remẽ”, e'i.
MRK.1.2	“Nevãea rã omojenu amãtejẽtà jane kõ pè erokwa, tanerãrõ jẽ kupa”, e'i.
MRK.1.3	Kee e'i teve Janejare'e ayvu mojenuarà Juwão pewarà mõ:
MRK.1.3	“Tekoe'ãma rupi ava mõ Janerõvijã ywete rewarà omojenutà erokwa.
MRK.1.3	Wapukai tesõtà ivãea rã mojenu erokwa. Kee e'ità imojenu:
MRK.1.3	‘Janerõvijã ywete ovãerĩ!’ e'ità.
MRK.1.3	‘Peaiwererà ikõ tapeitypypyipaoka amãtejẽ Janejare'e pè enoneve nẽ!’ e'ità.
MRK.1.3	‘Ãwitõ pee nikatui remẽ, jamokatu amãtejẽ imoterẽ gatu mõropãrà kõ renone ipi.
MRK.1.3	Ãwĩvo ve tapejipy'amokatuoka amãtejẽ Janejare'e pè, Janerõvijã ywete renoneve,’ e'ità imojenu”, e'i amãtejẽ maekwerà.
MRK.1.3	Aekwerà rupi katu tè a'evo ajaire Juwão ekoi. 
MRK.1.4	A'evo tè Juwão uu tekoe'ãma pè. Tena pè rõwã uu. Kee e'i imojenu jenu Juwão:
MRK.1.4	– [Pejipy'amogeta ikõ peneko rè age'e nẽ, e'i.] Pejimosĩoka ikõ peaiwererà rè nẽ. Pejimome'u ikõ Janejare'e pè peaiwererà reitypypyipaoka nẽ. Peporijauesatà ãmẽ ky'y. “Awyjepa” e'ità peaiwererà kõ pè. Ajare pejo ekoty toporomojãmorĩ ãmẽ ky'y, e'i Juwão jane kõ pè.
MRK.1.5	A'evo remẽ jane kõ mõa'ãrõwã oo oo tekoe'ãma kyty. Ojimoaty ipyri ijayvu renu kupa. Juteja yvy rupi wyi oo oo kupa. Ãmõ, Jerusarẽ taa pe wyi oo kupa. A'e kõ “aje ywete” e'i ijayvu renu kupa. Ojimome'u Janejare'e rovake ãmẽ kupa ky'y. A'evo ekoi mãe kõ Juwão omojãmorĩ yy Jotão pupe ãmẽ ky'y.
MRK.1.6	Kee Juwão ekoi. Teima raawerà jimõjãgwerà tè opypy oyru rõmõ ipi, kameru eu mã'ẽ raawerà tè. Oku'ayru rõmõ teima pirerà sikãgwerà tè opypy teve. Emi'õ rõmõ taparara kõrijõ tè o'u ipi. Ãmõ, eirà ryapirà o'u ipi. A'e kõ kõrijõ o'u ipi.
MRK.1.7	Kee e'i Juwão imojenu jane kõ pè ipi:
MRK.1.7	– Janejare'e Remimuurerà tẽ tesõ uutà erakypy rupi, e'i. A'e sõsi e'arà kytywarà rõmõtà tè ekoi ky'y. Ije ãmẽ emĩgwai rõmõgà tè aiko. 
MRK.1.8	Ije, yy pupe kõrijõ tè poromojãmorĩ, [peaiwererà reitya mojikuwaparà rõmõ!] Janejare'e Remimuurerà sõsi Janejare'e 'Ãg tẽ tesõ omoigeokatà pepy'a pupe! e'i erokwa.
MRK.1.9	Ãmẽ Jesu oposiko ypytà Janejare'e ayvu rè poromo'e remẽ, Nasare taa miti pe wyi rã'ĩ uu. Karireja yvy kyty wyi. Yy Jotão gyty uu, Juwão tui mã'ẽ gyty.
MRK.1.9	– Emojãmorĩ rejupa, e'i Juwão pè Jesu.
MRK.1.9	Ãmẽ Juwão omojãmorĩ. 
MRK.1.10	Ãmẽ yy pupe wyi Jesu oẽtà remeve, 'arà ojiovapyjavo yva kyty wyi. A'evoa rè Jesu omã'ẽ. Janejare'e 'Ãg rè tẽ tesõ omã'ẽ. A'e pykau vo 'ejẽ owyjy uu i'aryvo. 
MRK.1.11	Ãmẽ yva pe wyi Janejare'e oporegeta ijupe imuu. Kee e'i imuu:
MRK.1.11	– Era'yry tè ene, e'i. Eremiauvay tè ene. Epy'a rupi katuwarà tè ene. Eroryvay nere, e'i imuu.
MRK.1.12	Ameve Janejare'e 'Ãg omono Jesu tekoe'ãma kyty. A'e rupi Jesu ekoi rã'ĩ. 
MRK.1.13	Opyta puku sa'u rã'ĩ a'e rupi iko. 40 'arà rõmõ tesõ ipõ a'e rupi ekoi Jesu.
MRK.1.13	A'evo ekoi remẽ, ãjãgai rõvijã oo ipe ikoty, Satanasi eu mã'ẽ. A'e omoãkwa'ã tarepe Jesu ereko. [Opota ipe ojimojõvijãoka Jesu pè mijã. Ajamã'ẽ Jesu nomojõvijã'ãi.] Uve teve moma'e ojãrõ mãe kõ a'e rupi. Ajamã'ẽ Janejare'e remĩgwai yvapewarà kõ uu Jesu kyty ipãtavõ. Oja'a ee kupa ipi.
MRK.1.13	[Ãmẽ ajaire Jesu ojivy oo wena kyty.]
MRK.1.14	Ãmẽ ajaire kovenatu Eroti omopã'ãoka Juwão poromojãmorĩ mã'ẽ. A'evoa ojenu Jesu pè. A'evo paire Karireja yvy kyty ojivy oo, [ke'ĩrõwã sa'u jõvijã rena pe wyi].
MRK.1.15	Kee e'i imojenu:
MRK.1.15	– Age'e si Janejare'e pepytery pè ekoi ky'y, e'i. Opota penereko katu penõvijã rõmõ, e'i. [Ajawyi tapejipy'amogeta amãtejẽ peneko rè age'e, e'i.] Tapejimosĩoka peaiwererà rè. Tapejimome'u amãtejẽ Janejare'e pè peaiwererà reitypypyipaoka. Janejare'e ayvu e'eay ikõ tapeenu katu nẽ. “Aje” tapejẽ ijupe, e'i Jesu imojenu ijupe kõ.
MRK.1.16	Ãmẽ ãmõ 'ary pè Jesu wata iko pãranã reme rupi. Karireja eu pãranã rerà pè. A'e rupi wata iko remẽ, opyteporo ypy wemimo'earà rã kõ. Kwaima'e kõ mõ wesa. Mõrijõ wesa, teke'yry revejẽ. A'e kõ pira mo'auta omomo momo ereko mãe kõ. A'e teke'yry pè Simão eu. Imõmirĩ pè Aãtere eu.
MRK.1.17	Kee e'i Jesu ijupe kõ ãmẽ:
MRK.1.17	– Ja'e jẽsi erupi! e'i. Poropyteporopa eremimo'earà kõ rõmõ tapeiko, e'i ijupe kõ. Ajaire poromonookatà Janejare'e ayvu tapemome'u jane kõ pè, e'i Jesu ijupe kõ.
MRK.1.18	Ameve pira mo'auta oity tepe'yte oo Jesu rupi kupa. Awyje oo upi kupa. 
MRK.1.19	Ajaire a'e pe wyi oo jẽ Jesu. Ãmõ kõ wesa mijẽ. Teke'yry wesa, imõmirĩ reve. A'e kõ yarà pupe wapy upa. Pira mo'auta omokatu kupa upa. Tiaku eu teke'yry pè. Imõmirĩ pè Juwão eu. Uu reve tui kupa. Semeneu eu tuu pè. [Ãmõ, tuu remĩgwai kõ ve ipyri kõ tui.] 
MRK.1.20	Ameve Jesu e'i Tiaku pè. Imõmirĩ pè ve e'i:
MRK.1.20	– Ja'e tuve erupi! e'i.
MRK.1.20	“Hoõ” e'i kupa. Ameve ojisyry oo upi kupa. Awyje oo kupa. Tuu ãmẽ opyta, wemĩgwai kõ reve. [A'evo Jesu opyteporo ypy wemimo'earà rã kõ remẽ.]
MRK.1.21	Ãmẽ Jesu oo jẽ iko, wemimo'earà kõ reve. [Kejõ oo upi mãe kõ: Aãtere. Simão. Tiaku. Juwão. Mokopejõ oo upi kupa.] Oo ovãe Kapanão taa kyty kupa. A'e pè opyta rã'ĩ kupa. Ãmẽ jimoava 'arà mẽ Jesu oo Janejare'e ayvu rè jimo'ea retã wyry pè. A'e pè poromo'e ypy Jesu. 
MRK.1.22	Ãmẽ ijayvu rè ojapyaka mãe kõ wenu takatu ijayvu. Omoãgyo kõ tesõ enu. Kee e'i kupa:
MRK.1.22	– Haa! Ãwĩ ywesõ otekokuwavay Janejare'e ayvu rè poromo'e! Nãwĩvoi tãmõ Moisesi remikusiwarerà rè poromo'e mãe kõ poromo'e remẽ ipi! Jesu ywesõ ijayvukasiay iwyi kõ! e'i kupa.
MRK.1.23	Ãmẽ jakatu a'e tetã wyry pè kwaima'e mõ uu oike. Ãjãgaiwerà omo'ãgai mã'ẽ tè a'e kwaima'e. A'e Jesu rè omã'ẽ remeve ãjãgai wapuka pukai ipupe upa. Kee e'i wapuka pukai rõmõ:
MRK.1.24	– Jesu, Nasare taa wãnà! e'i. Manyvotà põ orerereko nejupa? e'i. Oremoma tè sipõ nejo? e'i. Orokuwapa ava põ ene! Janejare'e Remimuurerà ivo katu teãmã mã'ẽ tè ene! e'i wapukai rõmõ Jesu pè kupa.
MRK.1.25	Ãmẽ Jesu ijayvukasi ijupe kõ:
MRK.1.25	– Tapepu e'ã ikõ ije nẽ, e'i. Py'ajẽ ikõ pejisyry aã kwaima'e pupe wyi peo nẽ! e'i Jesu ijupe kõ.
MRK.1.26	Ameve ãjãgaiwerà omoapapyu tesõ kwaima'e ity yvy pè tomãnõ mãnõ rã'ĩ tesõ. Ameve eamamai oẽ oo iwyi ky'y.
MRK.1.27	Ojimonyi tesõ jane kõ omãjã a'e rè. Ãmẽ ojimogeta ee kupa. Kee e'i ojiupe kupa:
MRK.1.27	– Manyvo põ wereko imokatu? e'i kupa. Emã'ẽ! Ijayvukasiay wete Jesu. Oẽ ãjãg kõ 'arà kyty. “Eẽ” e'i remeve oẽ oo kupa, ijayvu rupive, e'i kupa. Nijamã'ẽi apijarà rè ipi, e'i e'i ojimopirai rõmõ iko kupa.
MRK.1.28	Ãmẽ a'evoa py'awarà mõ Jesu rewarà omojenu jenu erokwa kupa, Karireja yvy rupi. [Ke'ĩ ke'ĩrõwã omojenu jenu kupa.]
MRK.1.29	Aja paire Jesu ojisyry a'e tetã pupe wyi, Janejare'e ayvu rè jimo'ea retã mè wyi oo. Wemimo'earà kõ reve ojisyry oo. Tiaku reve. Ãmõ, Juwão reve. Ameve Simão kõ retã gyty oo oike kupa. 
MRK.1.30	A'e pè Simão tija ikaray sikaepo upa. Okea pè o'au upa. Ãmẽ Jesu ovãe remẽ, a'evoa ojenu ijupe. 
MRK.1.31	Ajawyi Jesu oo ikoty remẽ. Opopyy imopõ'ã. 
MRK.1.32	Ajaire pãtõma remẽ, a'e taa wãnà kõ weru eru itekorã mãe kõ Jesu pè tomokatu kõ. Ãjãgai kõ ojimoemija ee mãe kõ ve weru eru kupa. Pirujẽ weru eru kupa. 
MRK.1.33	Ojimoaty tesõ Simão retã rova pè kupa. 
MRK.1.34	Ãmẽ Jesu omokatu kõ, ijãvijõ kõ jẽ. Iteetejẽ itekorã mãe kõ omokatu Jesu. Ãjãgai ojimoemija ee mãe kõ omokatu teve. A'evo remẽ Jesu nomomoregetaokari ãjãgai kõ imono, a'e kõ okuwa Janejare'e Ra'yry tè Jesu rewarà mõ.
MRK.1.35	Ãmẽ ji'iveay Jesu opõ'ã oẽ Simão retã pupe wyi oo. Tekoe'ãma kyty oo. A'e pè oporegeta rã'ĩ Uu pè, Janejare'e pè. 
MRK.1.36	Oo remẽ, Simão kõ oke jẽ upa. Ajaire omã'ẽ kupa remẽ, nomã'ẽi ee kupa. Ajawyi oo eka kupa. 
MRK.1.37	Ajaate wesa kupa ky'y. Kee e'i ijupe ãmẽ kupa:
MRK.1.37	– Pirujẽ jane kõ nereka tite iko kupa, e'i kupa.
MRK.1.38	Ãmẽ Jesu e'i ijupe kõ:
MRK.1.38	– Akuwa! e'i. Aã tena wãnà kõ kõrijõ rõwã ajamã'ẽ amo'età Janejare'e ayvu e'eay rè. Ãmõ ãmõ tena wãnà kõ amo'e tevetà aiko, e'i. A'evoa rõmõ tè ajo ike! Ja'e jẽsi ajawyi ãmõ tena kõ gyty age'e ky'y! e'i ijupe kõ.
MRK.1.38	[“Hoõ” e'i oo upi ãmẽ kupa.] 
MRK.1.39	Ãmẽ Jesu oo jẽ Karireja yvy rupi iko. A'e rupi poromo'e Janejare'e ayvu rè jimo'ea retã kõ wyry rupi ipi. Ãjãgai kõ omoẽ moẽ teve jane kõ pupe wyi imono wayvukasia rupi ipi. A'evo Jesu ekoi ipi.
MRK.1.40	Ãmẽ ajaire kwaima'e mõ ovãe Jesu pyri. Ipisĩsĩma mã'ẽ a'e.
MRK.1.40	– Jõvijã, akuwa emokatu kuwa nekasia rupi rejupa nepota remẽ, e'i Jesu pè.
MRK.1.41	Ãmẽ aepo e'i remẽ Jesu oporijauesavay. Opojai ikoty ojipy ee. Kee e'i ijupe:
MRK.1.41	– Hoõ! Apota. Tanekatupa awi nepirà rupi, e'i ijupe.
MRK.1.42	Ameve okwapa ipisĩsĩma iwyi ky'y. Ikatupa ky'y. 
MRK.1.43+MRK.1.44	A'evo paire kee e'i Jesu ijupe:
MRK.1.43+MRK.1.44	– Teremome'u e'ã rã'ĩ nemokatuawerà erokwa, e'i. Ekwa rã'ĩ Janejare'e pè oporegeta mã'ẽ gyty, tomã'ẽ nere, e'i. Ãmõ, nemokatuawerà repy eraa ime'ẽ teve ijupe, e'i. Ma'e, tãmõ Moisesi remikusiwarerà rupi katu ikõ neky'a'oa repy eme'ẽ ikõ ãmẽ ijupe nẽ. A'e tè, “Niky'ai ãwĩ ky'y”, e'ità neupe, ãmõ kõ ve tokuwa, e'i Jesu ijupe.
MRK.1.45	Aepo e'i epe Jesu ipisĩsĩma maekwerà pè. Ajamã'ẽ omome'u jẽ omokatuawerà. Ojisyry Jesu wyi remeve omome'u jẽ erokwa. Maipe oo remẽ omome'u me'u jẽ erokwa. Pirujẽ jane kõ pè omome'u erokwa. Ajawyi aepo jaa wenu kupa remẽ ywesõ itekorã mãe kõ oo oo Jesu kyty ojiporijauesaoka ijupe ky'y. A'evo remẽ manyvo ne'i'ãi tesõ Jesu poromo'e ky'y. Ajawyi nojikuwai tè katu oo tena kõ pè ky'y. Tena kõ kupei rupi tè ekoi ipi. A'e pè poromo'e ipi. Ajamã'ẽ jane kõ oo oo jẽ tesõ esa ipi. Pirujẽ taa taa kõ pe wyi oo esa kupa ipi.
MRK.2.1	Ãmõ 'ary pè Jesu ojivy oo Kapanão taa kyty. Ovãe iko remeve, ivãea ojenu jenu pirujẽ a'e taa wãnà kõ pè okwa. 
MRK.2.2	Ajawyi jane kõ mõa'ãrõwã uu uu Jesu retã gyty esa. Aty wasu kõ ojimoaty ipyri. A'e kõ oike tetã wyry pè remẽ, oporakapa 'ete tetã wyry kupa. Ãmõ kõ tẽ tesõ ikatu pè tui upa. Ãmẽ Jesu poromo'e Janejare'e ayvu rè upa.
MRK.2.3	A'evo ekoi remẽ kwaima'e kõ mõ ovãe, irõte rõmõ. A'e kõ ojimorypa mõ omovy eru, Jesu tomokatu. Noatai mã'ẽ a'e, etãmã nomãrãkuwai mã'ẽ. 
MRK.2.4	Weru ipe Jesu kyty kupa. Ajamã'ẽ aty wasu kõ rewarà mõ mã rupi noeroike'ãi Jesu pyri'ĩje'ẽ eraa kupa. Ajawyi okape 'aryvo werojiupi kupa. Okape 'arà omogwa kupa, Jesu 'aryvo katu. A'e kwarà rupi katu omowyjy imuu kupa. Ikea pupeve omowyjy imuu kupa, Jesu rovakeve.
MRK.2.5	Ãmẽ Jesu a'evoa rè omã'ẽ remẽ e'i oupe:
MRK.2.5	– Haa! Aã kõ “aje” e'i eayvukasia pè mãe kõ tè! e'i.
MRK.2.5	Ajaire etãmã nomãrãkuwai mã'ẽ pè kee e'i:
MRK.2.5	– Ejimokasi ikenẽ, era'yry, e'i. Neaiwererà aitypypyipaoka newyi ky'y, e'i ijupe.
MRK.2.6	Ãmẽ jakatu kwaima'e kõ mõ a'e pè wapy omãjã ee upa. Tãmõ Moisesi remikusiwarerà rè poromo'e mãe kõ. Ojimõarõ Jesu rè aepo renu. Ajawyi kee e'i ojipy'amogeta kupa:
MRK.2.7	– Janejare'e rõmõ'ĩte oitypypyipaoka kuwa janeaiwererà janewyi ipi, e'i kupa. Ajawyi nivoi aepo e'i Jesu remẽ, e'i tite kupa. Janejare'e werõarõ tè ãwĩ aepo javo rõmõ, e'i tite kupa.
MRK.2.8	Ameve Jesu okuwapa ijipy'amogeta ai kõ ajamã'ẽ. Ajawyi e'i ijupe kõ:
MRK.2.8	– Aepo pejẽ sõ! Pejipy'amogeta ai sõ! 
MRK.2.9	Emã'ẽ. Mã a'e mã'ẽ rè põ “aje ywete” pejẽ kuwa ije? e'i. “Aitypypyipaoka neaiwererà newyi”, a'e mã'ẽ rè kuwa põ “aje” pejẽ? “Epõ'ã eata ekwa”, a'e mã'ẽ rè kuwa põ “aje ywete” pejẽ kuwa? Mã rè põ “aje” pejẽ kuwa? e'i Jesu ijupe kõ. 
MRK.2.10	Aje ywete yva pe wyi tè ajo ajimojane ike pepytery pè aiko. Ajawyi eayvukasiay teãmã aiko. Age'e aã amokatutà eayvukasia rupi. Pemã'ẽ ere remẽ, kee pejẽ kuwa: “Aje ywete janeaiwererà oitypypyipaoka kuwa janewyi”, pejẽ kuwa ije, e'i Jesu ijupe kõ.
MRK.2.10	Aepo e'i paire, e'i mijẽ Jesu noatai mã'ẽ pè:
MRK.2.11	– Epõ'ã ikõ nekea rerojivy eraa neretã gyty nẽ, a'e ene, e'i ijupe.
MRK.2.12	Ameve kwaima'e opõ'ã wata katu ky'y. Okea omovy erojivy eraa wetã gyty. Aty wasu kõ rovake a'evo wereko Jesu. Ãmẽ pirujẽ omã'ẽ ee mãe kõ ojimonyi tesõ ee omãjã. Janejare'e omoe'e ywete a'evoa rè omãjã kupa. Kee e'i kupa:
MRK.2.12	– Nijamã'ẽi 'eteay ãwĩ rapijarà rè ipi mijã! e'i ojiupe kupa.
MRK.2.13	A'evo paire Jesu oo mijẽ [Karireja] pãranã reme kyty, [wemimo'e ypykwerà kõ reve]. Ãmẽ jane kõ mõa'ãrõwã oo Jesu resa a'e pè. A'e kõ Jesu omo'e Janejare'e ayvu rè ereko ãmẽ.
MRK.2.14	Ãmẽ Jesu okwa iko remẽ, kwaima'e mõ rè omã'ẽ. Revi eu erà pè.
MRK.2.14	– Ejo erupi eremimo'earà rõmõ! e'i ijupe.
MRK.2.14	Ameve opõ'ã oo Jesu rupi. Awyje oo upi.
MRK.2.15	Aja paire Revi weraa Jesu erojimiwa opyri, emimo'ekwerà kõ reve. Ijaty jane kõ ojimi'u ipyri upa, Revi retã wyry pè. Kejõ. Revi vo tekoua repy moatyarà kõ. Pariseu kõ ãwĩ rapijarà kõ pè “nivoi mãe kõ” e'i ipi. Ãmõ kõ ve, Pariseu kõ “nivoi mãe kõ ãwĩ” e'i ijupe kõ ve a'e pè tui. Mokopejõ a'e pè ojimi'u kupa upa.
MRK.2.16	Ãmẽ tãmõ Moisesi remikusiwarerà rè poromo'e mãe kõ mõ a'evoa rè omã'ẽ. Pariseu kõ tè a'e kõ. Ajawyi kee e'i emimo'ekwerà kõ pè kupa:
MRK.2.16	– Nivoi mãe kõ pyri tẽ tesõ penõvijã ojimi'u upa. Ãmõ, tekoua repy moatyarà kõ pyri teve tesõ ojimi'u upa, e'i kupa upa.
MRK.2.17	Ajamã'ẽ Jesu wenupa aepo e'i mã'ẽ. Ajawyi e'i Pariseu kõ pè:
MRK.2.17	– Emã'ẽ! Poropõanõgarà rè tè ajimosã'ãgatà. Imãrãne'ãgwerà kõ rõwã ojipõanõoka poropõanõgarà pè ipi. Itekorã mãe kõ tè ojipõanõoka ijupe ipi. Ãwitõ poropõanõgarà uu itekorã mãe kõ omokatu, ãwĩvo ve ije ajo pepõ'õ mè, e'i Jesu. Nivoi mãe kõ rè tè ajo aposiko, tijãgyo waiwererà rè itypypyipaoka Janejare'e pè kupa ky'y. A'e rapijarà tè ije. Ajawyi, “Ivo tè aiko”, e'i tite oupe mãe kõ rè rõwã ajo. Nivoi mãe kõ rè tè ajo, e'i Jesu ijupe kõ.
MRK.2.18	Ãmõ 'ary pè Juwão poromojãmorĩ mã'ẽ remimo'earà kõ nojimi'ui rã'ĩ tesõ iko Janejare'e pè oporegeta kupa remẽ. Pariseu kõ ve a'evo ekoi ipi.
MRK.2.18	– Emã'ẽ! Juwão remimo'earà kõ a'evo ekoi ipi! Nojimi'ui rã'ĩ tesõ iko kupa ipi. Pariseu kõ remimo'ekwerà kõ ve a'evo ekoi ipi, e'i kupa. Manyvore põ neremimo'earà kõ na'evoi ekoi? e'i Jesu pè kupa.
MRK.2.19	Aepo e'i mãe kõ pè Jesu e'i:
MRK.2.19	– Erekwatà mã'ẽ rè tè ajimosã'ãgatà pemotekokuwaa rõmõ. Ãwitõ erekwatà mã'ẽ mõ omenatà remẽ, ojimorypa kõ okwai rã'ĩ imuu tojimi'u eeve kupa. Oryvay ojeeve ãmẽ kupa. Ikatu kuwa põkõ nojimi'ui erekwata 'arà mẽ kupa, erekwatà mã'ẽ eeve kõ jẽ ekoi remẽ? Niĩ! Nikatu'ãi kuwa! Tojimi'u jẽ kupa! Taory jẽ kupa, e'i. 
MRK.2.20	Omena paire erekwapa mã'ẽ ojisyrytà oo iwyi kõ. Ãmẽ tè ijimorypa kõ opoi rã'ĩ kuwa ja'umã'ẽ wyi ky'y, wãgyo rõmõ. [Ãwĩvo tary ve eremimo'ekwerà kõ. Ajisyrypa iwyi kõ paire tè ijãgyotà kupa ky'y. Ãmẽ tè nojimi'u'ãi rã'ĩ kupa ky'y,] e'i Jesu ijupe kõ.
MRK.2.21	E'i jẽ Jesu wemimo'ekwerà kõ pè:
MRK.2.21	– Kamisa jukwerà rè tè poromosã'ãgatà ky'y. Kamisa jukwerà okekeipa remẽ, nijamokarapeta'ãi kamisa pyau pẽgwerà ijukwerà reve ipi. A'evo remẽ ywesõ okekeipa jẽ kuwa jakusu remẽ. [Ãwĩvo ve erekoa rupi peiko remẽ, penãmõi kõ rekoa rupi napeiko'ãi kuwa ky'y, nojisu'ui rewarà mõ, e'i.]
MRK.2.22	Aepo jaa pè kee e'i jẽ Jesu:
MRK.2.22	– Ãmõ, ava jẽ rõwã uvary pyaukwerà oinõ ena jukwerà pupe ipi, e'i.
MRK.2.23	Ãmẽ jimoava 'arà mẽ, Jesu oo koo pyryvo okwa, wemimo'ekwerà kõ reve. Aresity koo pupe tui upa. Ãmẽ okwa iko kupa remẽ, aresi mõ opo'o iwa kupa. 
MRK.2.24	Ãmẽ Pariseu kõ mõ a'evoa rè omã'ẽ. Ajawyi kee e'i Jesu pè kupa:
MRK.2.24	– Neremimo'ekwerà kõ nivoi ekoi kupa. Noerovijai tãmõ Moisesi remikusiwarerà kupa, jimoava 'arà rewarà, 
MRK.2.25	Ãmẽ Jesu e'i ijupe kõ:
MRK.2.25	– [Jane kõ ojavy mã'ẽ ywesõ pemoa'u katu ipi! e'i ijupe kõ. Poroporijauesaa rè ywesõ kuwasi peja'a mijã! Na'evoi ajamã'ẽ pejẽ peiko.] Pekuwa ipe tãmõ Tavi manyvo wereko karamoe remẽ, ijamyay wete remẽ! Isota kõ ve ijamyay remẽ. 
MRK.2.26	Kõitokõ Janejare'e moe'ea retã wyry pè oike tãmõ Tavi meju pyy iwa. Janejare'e pè temime'ẽgwerà tẽ tesõ o'u, osota kõ reve. Omosãi iwa kupa. Janejare'e pè oporegeta mãe kõ remi'õ tè a'e mijã. Apiata eu erà pè mã'ẽ Janejare'e pè oporegeta mãe kõ rõvijã wasu rõmõ ekoi remẽ, a'evo wereko tãmõ Tavi. [“Nivoi” ne'i ajamã'ẽ Janejare'e tãmõ Tavi pè a'evo ekoi remẽ.] Aje si põkõ napekuwai aepo jaa kõ? e'i Jesu Pariseu kõ pè.
MRK.2.27	E'i jẽ Jesu ijupe kõ:
MRK.2.27	– Jane kõ pewarà mõ Janejare'e omo'y jimoava 'arà. Nomowasui jimoava 'arà jane kõ pè ipi, e'i. 
MRK.2.28	Ajikuwapa yva pe wyi ajo ajimojane mã'ẽ rõmõ. Ije ywesõ jimoava 'arà wyi. Jimoava 'arà Jarà tè ije, e'i Jesu ijupe kõ.
MRK.3.1	Ãmẽ ãmõ 'ary pè, Jesu oo Janejare'e ayvu rè jimo'ea retã mõ pè oike, jimoava 'arà mẽ. Ãmẽ kwaima'e mõ ipo japu'a mã'ẽ a'e pè tui. 
MRK.3.2	Ãmẽ ãmõ kõ ve a'e pè tui upa, Pariseu kõ mõ. [A'e kõ opota teãmã nivoi mã'ẽ omo'y Jesu rè ipi.] Ajawyi omã'ẽ jẽ ee kupa upa. Kee e'i ojimogeta kupa:
MRK.3.2	– Omokatutà põ wãi ipo japu'a mã'ẽ age'e jimoava 'arà mẽ? e'i kupa. A'evo remẽ, nivoi mã'ẽ simo'ytà ee ãmẽ, e'i ojimogeta kupa.
MRK.3.3	Ãmẽ omã'ẽ kupa upa remẽ, Jesu kee e'i ipo japu'a mã'ẽ pè:
MRK.3.3	– Epõ'ã ejo epyri ovake kõ, e'i.
MRK.3.4	Ajaire Jesu e'i jane kõ pè, atyry kõ pè:
MRK.3.4	– Manyvo põkõ nimanyvoi jaiko jimoava 'arà mẽ ipi? I'ete põ jane kõ japãtavõ ipi jimoava 'arà mẽ? I'ete põ imarama mã'ẽ jamokatuoka tomãnõ e'ã? Manyvo pejẽ põ aepo renu? e'i Jesu ijupe kõ.
MRK.3.4	Nipui kupa ãmẽ. Manyvo ne'i kupa, Jesu otekokuwavay rewarà mõ.
MRK.3.5	Ãmẽ Jesu omã'ẽ ee kõ erokwa. Ojimopirai ee kõ, noporoporijauesai kupa rewarà mõ. Ijãgyoay ee kõ omãjã. Ameve kee e'i ipo japu'a mã'ẽ pè:
MRK.3.5	– Ejipomomojai! e'i.
MRK.3.5	A'evo wereko ãmẽ. Ameve py'awarà mõ ikatupa.
MRK.3.6	Ameve Pariseu kõ ojisyry iwyi oo. Oo ojimoaty ojimogeta ai ee kupa, ãmõ kõ reve, kovenatu Eroti remĩgwai kõ reve.
MRK.3.6	– Manyvotà põ sirekotà Jesu ijukaoka? e'i e'i ojiupe kupa.
MRK.3.7+MRK.3.8	Ãmẽ ajaire Jesu ojisyry mijẽ oo, Karireja pãranã gyty. Emimo'earà kõ ve oo upi. Ãmẽ aty wasu kõ ve oo mijẽ akypy rupi, Karireja yvy wãnà kõ.
MRK.3.7+MRK.3.8	– Jesu poromokatu ipi! e'i kupa. Ãjãg kõ omoẽ imono wayvukasia rupi ipi! e'i kupa.
MRK.3.7+MRK.3.8	Ajawyi aepo wenu kupa paire, ãmõ kõ ve oo Jesu resa ipi. Kejõ oo kupa. Juteja yvy wãnà kõ. Jerusarẽ taa wãnà kõ. Itumeja yvy wãnà kõ. Yy Jotão ovae pewarà kõ. Tiru taa wãnà kõ. Sitõ taa wãnà kõ. Mokopejõ taa wãnà kõ oo Jesu resa. Aty wasu oo ipyri'ĩje'ẽ ãmẽ.
MRK.3.9	Ajawyi Jesu e'i wemimo'ekwerà kõ pè:
MRK.3.9	– Yarà eeru ike, taapy ipupe [poromo'e ajupa remẽ], aty wasu kõ ojimokyrytyty wete ere rewarà mõ, e'i ijupe kõ.
MRK.3.9	“Hoõ” e'i kupa. Weru ãmẽ Jesu kyty yarà ãmẽ kupa.
MRK.3.10	Ji'ite Jesu mõa'ãrõwã jane kõ omokatupa. Ajawyi mõa'ãrõwã itekorã mãe kõ uu uu ipyri ky'y. Uu poromoãjã Jesu rè ojipy kupa.
MRK.3.11	Ãjãg ojimoemija ee mãe kõ ve uu ijupe ojiporijauesaoka. A'e kõ ojimoenãpa'ã ovake wapuka pukai kupa.
MRK.3.11	– Janejare'e Ra'yry tè ene! e'i wapukai rõmõ kupa.
MRK.3.11	Ãjãgaiwerà kõ a'evo wereko kõ aepo te'i kupa. 
MRK.3.12	Ajamã'ẽ Jesu ijayvukasi ãjãg kõ pè tipu e'ã kupa. Nojimome'uokari ijupe kõ, nivoi ekoi kupa rewarà mõ.
MRK.3.13	Ajaire Jesu ojisyry oo aty wasu wyi. Yvytyry rè ojiupi. A'e apyte 'aryvo opyta rã'ĩ. A'e pe wyi kwaima'e kõ mõ omuu okoty, wemipyteporo kõ rõmõ. 
MRK.3.14	12 rõmõ opyteporo opyri toiko rã'ĩ wemimo'ekwerà kõ rõmõ. A'e kõ kãramõ omonotà Janejare'e ayvu e'eay mojenuarà kõ rõmõ. 
MRK.3.15	Omokasi kõ teve, ãwisõ ãjãgai kõ tomoẽ ojimoemija ee mãe kõ wyi ijayvu rupi. 
MRK.3.16	Kejõ 12 rõmõ Jesu remipyteporo kõ: Simão. Peturu e'i Jesu Simão pè ajamã'ẽ. Omotee erà. 
MRK.3.17	Ãmõ, Tiaku, imõmirĩ reve, Juwão eu mã'ẽ. Semeneu ra'yry kõ tè a'e kõ. A'e kõ pè Jesu “ojimopirai mãe kõ” e'i. 
MRK.3.18	Ãmõ, Aãtere. Ãmõ, Piripi. Ãmõ, Patoromeu. Ãmõ, Mateusi. Ãmõ, Tome. Ãmõ, Tiaku, Aupeu ra'yry. [Mõrijõ Tiaku eu ijupe mãe kõ ãmẽ.] Ãmõ, Tateu. Ãmõ, Simão eu teve mã'ẽ. A'e koiwerà “Juteu kõ yvy rè okãte'ã mã'ẽ” eu ijupe. 
MRK.3.19	Ãmõ, Jutasi Sikarioti. A'e kãramõ ome'ẽtà Jesu jõvijã kõ po pè karakuri repy rõmõ. Mokopejõ Jesu opyteporo wemimo'ekwerà kõ rõmõ toiko kupa.
MRK.3.20+MRK.3.21	Ajaire Jesu ojivy oo wena kyty, [wemimo'ekwerà kõ reve]. Ãmẽ aty wasu ojimoaty mijẽ ikoty oo. Ajawyi manyvo ne'i'ãi ojimiwa rõmõ kupa ipi, aty wasu kõ rewarà mõ. Ajawyi kee e'i aty wasu kõ mõ Jesu pewarà mõ:
MRK.3.20+MRK.3.21	– Eawyry mã'ẽ tè Jesu! e'i tite kupa.
MRK.3.20+MRK.3.21	Ãmẽ aepo jaa ojenu ijy pè. Ãmõ, imõmirĩ kõ pè ojenu. Ajawyi ootà ipijarà mõ kupa.
MRK.3.22	Ãmẽ jakatu tãmõ Moisesi remikusiwarerà rè poromo'e mãe kõ mõ uu, Jerusarẽ taa kyty wyi. A'e kõ kee e'i tite Jesu pewarà mõ:
MRK.3.22	– Janejare'e kasia rupi rõwã ãjãg kõ omoẽoka imoisyry ipi. Peusepu kasia rupi tè omoẽoka!
MRK.3.23	Ãmẽ Jesu okuwapa ijayvu ai kõ ajamã'ẽ. Ajawyi aty wasu omuu okoty imo'e kõ poromosã'ãgaa rupi. Kee e'i ijupe kõ:
MRK.3.23	– Satanasi nomomoioka'ãi kuwa wemĩgwai kõ jane kõ wyi imoisyry kõ ipi, e'i. [Omoisyry sõ remẽ, nikasi'ãi kuwa ãmẽ, e'i.] 
MRK.3.24	Tõvijã rè tè amosã'ãgatà ãjãgai rõvijã tapekuwa sa'u. Tõvijã remĩgwai kõ mõ ojimoãpã sõ oõvijã rè remẽ, ikasi jẽ kuwa põ tõvijã? Ãnĩ! Nikasi'ãi kuwa ãmẽ! Manyvo ne'i'ãi kuwa ojimokasi ovote ky'y. 
MRK.3.25	A'evo ve tetãrã kõ, jopyriwarà kõ. Ijayvu ai sõ ojeeve kupa remẽ, nojimoena'ãi kuwa ojipyri kupa ky'y, e'i. Ãmõgwerà ojisyry kõrijõ kuwa oo. A'evo ojimosãsãi kuwa ojiwyi ãmẽ kupa. A'evo remẽ tõvijã nikasi'ãi etãrã rõmõ ky'y, e'i. 
MRK.3.26	Ãwĩvo 'ejẽ ãjãgai rõvijã Satanasi, wemĩgwai ãjãg kõ reve. Opõ'ã põ'ã tè sõ ojee kupa remẽ, manyvo ne'i'ãi kuwa Satanasi ojimokasi rõmõ iko ãmẽ mijã. Opa kuwa ikasia iwyi mijã, e'i ijupe kõ.
MRK.3.27	E'i jẽ Jesu:
MRK.3.27	– Ãmõ mijẽ manyvo tekoua amome'utà tapekuwa, e'i. Imona mã'ẽ mõ oike sõ mirà ikasi mã'ẽ retã wyry pè omona rõmõ remẽ, nimona te'ĩte'ãi kuwa. Kee remẽ tè imona kuwa. Opyytà rã'ĩ kuwa ijarà ipokwa. Ãmẽ tè kuwa manyvo noereko'ãi ijarà! Ãmẽ tè kuwa imoma'e weraapa kuwa ãmẽ, e'i Jesu.
MRK.3.27	[Aepo e'i Jesu ijupe kõ remẽ, “Ije ywesõ ekasiay ãjãgai rõvijã wyi”, jaa tè aepo e'i.]
MRK.3.28	E'i jẽ Jesu ijupe kõ:
MRK.3.28	– Aje ywete kee a'e pejẽ. Janejare'e “awyjepa” e'ità jane kõ aiwererà pè ky'y! Iteetejẽ joaiwererà mã'ẽ pè “awyjepa” e'ità. Janejare'e rè oporegeta ai remẽ tesõ “awyjepa” e'i jẽ kuwa. 
MRK.3.29	Ajamã'ẽ ava mõ “ãjãgai” e'i tite sõ Janejare'e 'Ãg pè remẽ, aepo rewarà mõ “awyjepa” ne'i'ãi Janejare'e aepo e'i mã'ẽ pewarà mõ ipi. Omo'y jẽtà aepo ee. Poromoe'yi 'arà mẽ omo'y jẽtà aepo ee. Aekwerà repykarà mõ omomorijautà ãmẽ ky'y, e'i.
MRK.3.30	Jane kõ mõ, “Ãjãgaiwerà kõ ojimoemija Jesu rè”, e'i tite kupa rewarà mõ Jesu aepo e'i wayvukasi rõmõ.
MRK.3.31	Jesu poromo'e jẽ tetã mõ wyry pè upa remẽ, ãmẽ Jesu y uu. Imõmirĩ kõ reve uu.
MRK.3.32	Ãmẽ aty wasu kõ Jesu pyri wapy upa, tetã wyry pè. Ãmẽ ava mõ e'i Jesu pè:
MRK.3.32	– Ney uu neresa, nemõmirĩ kõ reve. Tetã ypy pè uu nerãrõ kupa upa, e'i ijupe.
MRK.3.33	Ãmẽ Jesu e'i ijupe kõ:
MRK.3.33	– Aje ey uu. Ãmõ, emõmirĩ kõ uu. Ajamã'ẽ kee a'e pejẽ tapejipy'amogeta. Ava sipõ ey rõmõ ekoi? Ava sipõ emõmirĩ kõ rõmõ ekoi? e'i.
MRK.3.34	Pirujẽ ipyri wapy okwa mãe kõ rè omã'ẽ erokwa. Kee e'i ijupe kõ:
MRK.3.34	– Pejẽ teve eretãrã kõ vo 'ejẽ peiko. Emã'ẽ. Aã ey kõ vo teve. Ãmõ, emõmirĩ kõ vo teve, e'i Jesu. 
MRK.3.35	Janejare'e yvapewarà remimota rupi ekoi mãe kõ pirujẽ eretãrã kõ vo teve ekoi. Ajawyi “emõmirĩ kõ” a'e pejẽ. Ãmõ, “ekõjã kõ” a'e pejẽ. Ãmõ, “ey kõ” a'e. Aepo a'e pejẽ, e'i Jesu ijupe kõ.
MRK.4.1	Ãmẽ ajaire Jesu poromo'e mijẽ, Karireja pãranã reme pè tè ky'y. Ãmẽ aty wasu kõ ojimoaty wete mijẽ ipyri. Ajawyi yarà pè oo opo wapy mijẽ. A'e pe wyi poromo'età. Ajawyi yarà kuipe'e sa'u tui, pãranã pè. Ãmẽ aty wasu opõ'ã yy reme pè okwa ojapyaka.
MRK.4.2	Jesu poromo'e remẽ, moma'e rè tè poromosã'ãga mã'ẽ rupi tè poromo'e ipi. A'e rupi iteetejẽ manyvo tekoua omome'utà ijupe kõ toenu kupa. Kee e'i ijupe kõ:
MRK.4.3	– Pejapyaka ikõ eayvu rè nẽ! [Jane kõ Janejare'e ayvu wenu remẽ, ãmõgwerà oryvay enu. Ãmõgwerà naoryi enu. Ãwitõ temitã ory, ãwĩvo ekoi kupa. Manyvo tekoua amome'utà pejẽ tapekuwa sa'u.] Ava mõ oo ojimitã. Moma'eyva rã'ãigwerà omopepei okoo rupi erokwa. 
MRK.4.4	Ãmẽ omopepei remẽ, ãmõgwerà pee reme rupi okui. A'e wyra kõ o'upa. Ajawyi noẽi. Opaa kõrijõ tè. 
MRK.4.5	Ãmõgwerà takuru ypy rupi okui. Yvy kejavõigà a'e pè. Ãmẽ a'e kuise'ẽ jẽ oẽ. Ory maevo sõ tite oẽ, ta'yrygà yvy a'e pè rewarà mõ. 
MRK.4.6	Ajamã'ẽ ojipy a'ugà yvy rè apokwerà. Ajawyi ajaire kwaray aku remẽ, osinĩma omãnõ. 
MRK.4.7	Ãmẽ ãmõgwerà joõ pytery pè okui. A'e oẽ ipegà mijã. Ajamã'ẽ joõ nomoryokai wyi naoryi. Ajawyi ni'ai. 
MRK.4.8	Ãmẽ ãmõgwerà yvy e'e pè tè okui ky'y. A'e sõsi ory katu o'a mõ ky'y. I'a katu jome, e'i Jesu poromo'e upa.
MRK.4.9	E'i jẽ Jesu:
MRK.4.9	– Peenu ikõ eayvu nẽ rõnõ, e'i Jesu jane kõ pè.
MRK.4.10	Ãmẽ ajaire aty wasu kõ ojivy oo kupa remẽ, emimo'ekwerà kõ uu ikoty, 12 rõmõ mãe kõ. Ãmõ, opyta maekwerà kõ ve 12 mãe kõ reve uu ikoty. Kee e'i Jesu pè kupa:
MRK.4.10	– Manyvo jaa põ neayvukwerà, moma'e rè tè poromosã'ãga mã'ẽ? e'i kupa. Oremotekokuwa si rejupa! e'i kupa.
MRK.4.11	Ãmẽ Jesu e'i:
MRK.4.11	– Pejẽ pekuwapa manyvo Janejare'e poroerekotà, Jõvijã wasu rõmõ ojikuwa remẽ. Janejare'e ayvu rupi tè aepo a'e. Pirujẽ pè rõwã aepo a'e ajamã'ẽ. Ajawyi moma'e rè tè amosã'ãga imo'e kõ ipi, e'i. 
MRK.4.12	Ajawyi ekasia rè omã'ẽ ipe kupa. Eayvu rè ojapyaka ipe teve kupa. Ajamã'ẽ nojimotekokuwai ee kupa. Wenu katu sõ eayvu kupa remẽ, otekokuwavay kuwa kupa. Ojirova kuwa Janejare'e kytyre kupa. Ãmẽ tè kuwa Janejare'e oitypypyipaoka kuwa ijaiwererà kõ iwyi kõ mijã, e'i ijupe kõ.
MRK.4.13	Kee e'i Jesu temitã rã'ãigwerà rewarà pè, wemimo'ekwerà kõ pè:
MRK.4.13	– Haa! Napekuwai sipõ manyvo jaa tè aepo amome'u peupe maekwerà? e'i. Ãmõ tè mijẽ amome'u sõ pejẽ remẽ, napeenu'ãive kuwa. Kee jaa tè aepo a'e. 
MRK.4.14	Janejare'e ayvu ojenu jane kõ pè remẽ, moma'eyva rã'ãigwerà ojitã mã'ẽ vo 'ejẽ jopy'a pupe, e'i ijupe kõ. 
MRK.4.15	Jane mõ Janejare'e ayvu wenu ipe sõ remẽ, notekokuwai ee. Ajaire ãjãgai rõvijã Satanasi iporegetakwerà omokãjã ipy'a pupe wyi. Ãwitõ wyra kõ temitã rã'ãigwerà pee rupi o'a mã'ẽ o'upa imokãjã, ãwĩvo 'ejẽ ekoi. Ajawyi earaipa weminuwerà wyi, Janejare'e ayvu wyi. Opa ipy'a pupe wyi, e'i.
MRK.4.16+MRK.4.17	– Ãmẽ ãmõgwerà aje ipe sõ Janejare'e ayvu wenu ipe sõ remẽ, ory rã'ĩte ee. “Haa! Janejare'e ayvu rupi aikotà!” e'i rã'ĩte. Ajamã'ẽ nojimokasi ijayvu renu. Ãwitõ temitã rã'ãigwerà takuru ypy rupi o'a ejõi remẽ nikasi, naapoi rewarà mõ. A'evo 'ejẽ nikasi Janejare'e ayvu rè ojipy mã'ẽ. Ajawyi ajaire ojimomorijau Janejare'e ayvu rewarà mõ remẽ, kuise'ẽ opoità iwyi, e'i.
MRK.4.18+MRK.4.19	– Ãmõgwerà wenu ipe Janejare'e ayvu remẽ, noja'ari ee. Wekokwerà ikewarà règà oja'a. Ãmõ, karakuri moatya règà oja'a. Ãmõ, wemimotarà kõ règà oja'a. Ajawyi nojipy'amogetai Janejare'e ayvu rè. Noja'a'ãi ee. Ãwitõ joõ wyi naoryi temitã rã'ãigwerà ejõi epe remẽ, ãwĩvo ve oja'a ee mãe kõ apy'a oporakapa ipy'a. Ajawyi Janejare'e ayvu rè noja'ai ywe'e tite, e'i.
MRK.4.20	– Ãmõgwerà yvy e'e pè o'a mã'ẽ vo 'ejẽ. A'e sõsi ory katu Janejare'e ayvu renu. Opy'a pupe tè ijayvukwerà wereko karuaru ereko, wãi ajaire toerovija katu ereko. Oja'a karuaru weminuwerà rè iko. Naearai'ãi iwyi. Nopoi'ãi teve iwyi. Upi katu ekoità aja paire, e'i Jesu imogeta kõ.
MRK.4.21	E'i jẽ Jesu ijupe kõ:
MRK.4.21	– [Janejare'e omojikuwaokapa peupe mã'ẽ tapemojenu ãmõ kõ pè erokwa. “Tokuwa e'ã kupa”, tapejẽ tite e'ã.] Poroyape mã'ẽ rè tè amosã'ãgatà Janejare'e ayvu tapekuwa sa'u. Poroyape mã'ẽ jamoeny remẽ, ikatu kuwa põ moma'e wyry pè jainõ tojisa e'ã? Niĩ! Nivo'ãi ãmẽ. Kujau pè tè katu jainõ tojisa katu, pirujẽ toyape katu. A'evo 'ejẽ tapereko Janejare'e ayvu.
MRK.4.22	Ãwitõ poroyape mã'ẽ oyape katu janeupe, ãwĩvo ve Janejare'e penemikuwa e'ã omojikuwa katutà wayvukwerà rupi pejẽ ipi. Pirujẽ omojikuwaokatà pejẽ ipi.
MRK.4.23	Pejipy'amogeta ikõ eayvu rè nẽ, pepota pejimotekokuwavay remẽ, e'i ijupe kõ.
MRK.4.24	– Tapeewe katu peneminuwerà rè pejimotekokuwa, Janejare'e ayvu rè. Ãmẽ ywesõ petekokuwavaytà ee ãmẽ. Napeeweri ee remẽ, napetekokuwa'ãi ãmẽ ee.
MRK.4.25	Napejapyaka ywe'ei tite aepo a'e mã'ẽ rè remẽ, peenu mã'ẽ wyi penearaipatà ãmẽ. Ajawyi peenu ikõ eayvu nẽ rõnõ, a'e pejẽ. Upi katu ikõ peiko nẽ. Ãmẽ ywesõ Janejare'e pemotekokuwavaytà penereko, e'i Jesu imogeta kõ.
MRK.4.26	Jesu e'i jẽ ijupe kõ:
MRK.4.26	– Manyvo tekoua amome'u tarà mijẽ pemotekokuwaa rõmõ, tapekuwa manyvo Janejare'e jane kõ Rõvijã wasu rõmõ ojikuwaoka remẽ, e'i. Ava mõ omoẽoka ypy Janejare'e o'arà kyty remẽ, a'evoa nojimoikatu'ãi ve ãmõ kõ pè ipi. Ajaire tè ojikuwatà Janejare'e remĩgwai rõmõ. Ãwitõ moma'e rã'ãigwerà jaõtã remẽ, nijamã'ẽive ee ejõi sikaepo yvy kwarà pupe remẽ ipi. 
MRK.4.27	Pya jake remẽ tè sikaepo ejõi. Aryvo japosiko jaiko remẽ teve ejõi sikaepo. Nijamã'ẽi ajamã'ẽ ejõia rè. Nijakuwai manyvo e'i põ oẽma mã'ẽ. 
MRK.4.28	Ovote a'evo ekoi. Ajaire oẽmokopa ky'y. Ajaire ojimovijapa. Ajaire ipotypa. Ajaire i'apa. Ajaire ipopa. 
MRK.4.29	Ãmẽ si japo'o ky'y, otãrõma remẽ. A'evo 'ejẽ jane kõ ekoi. Janejare'e ojimojõvijã ypy jane kõ rè remẽ, nomã'ẽytyi rã'ĩ ee. Ajamã'ẽ ajaire ojikuwatà. Janejare'e ayvu rupi ekoi remẽ tè katu ojikuwatà. “Aje Janejare'e remĩgwai tè ãwĩ”, eutà ky'y, e'i Jesu imogeta kõ.
MRK.4.30	Ãmẽ Jesu e'i jẽ:
MRK.4.30	– Ãmõ tè mijẽ amome'utà peupe tapekuwa manyvotà Janejare'e jane kõ rõvijã rõmõ ojikuwaoka remẽ. [Age'e pe'ĩpe'ĩ jane kõ omoẽoka Janejare'e o'arà kyty ereko. Ajamã'ẽ kãramõ jane kõ mõa'ãrõwã a'evotà ekoi ky'y.] 
MRK.4.31+MRK.4.32	Ãwitõ yvyra ojimovija ã'ãigwerà wyi, ãwĩvo 'ejẽ ekoità kupa. Yvyra rã'ãigwerà ojitã remẽ, kejavõigà teipe. Ajaire ojitã maire, oẽ. Ajaire isakykyru tesõ ojimovija. Ajaire ojimovijapa. Ãkãma ky'y. Ajaate ãkã mevu tesõ ky'y. Ãmẽ a'e rãkã rè wyra kõ ojiowaitynõ ky'y, i'ãgwerà wyry pè ky'y. A'evo 'ejẽ jane kõ omojõvijã Janejare'e o'arà kyty remẽ, e'i.
MRK.4.33+MRK.4.34	Ãwĩvo Jesu poromo'e ipi, aty wasu kõ omo'e ipi remẽ. Manyvo tekoua omojenu ijupe kõ ipi. Oterẽ jẽ rõwã poromo'e ipi. Moma'e rè tè kõrijõ tè poromosã'ãga ipi.
MRK.4.33+MRK.4.34	– A'evo 'evo Janejare'e ojimojõvijã remẽ jane'arà kyty remẽ, e'i imo'e kõ ipi.
MRK.4.33+MRK.4.34	Notekokuwai kupa wyi ãwĩvo mewe tè omo'e ypy kõ ipi. Wenutà kupa mã'ẽ rè kõrijõ tè omo'e kõ ipi. Ajamã'ẽ wemimo'ekwerà kõ reve rõmõ'ĩte ekoi remẽ, pirujẽ omome'u katu ijupe kõ ipi, oterẽ jẽ.
MRK.4.35	Ãmẽ karumẽ Jesu e'i wemimo'ekwerà kõ pè:
MRK.4.35	– Ja'yasa jajipota jaa pãranã ovae kyty! e'i ijupe kõ.
MRK.4.36	Ãmẽ ojisyry oo aty wasu kõ pytery pe wyi kupa. Opo yarà pupe oo kupa, Jesu pyri. Ãmẽ ãmõ kõ ve oo ve upi kõ, oyarà rupi.
MRK.4.37	Ãmẽ yy mytery pè oo iko kupa remẽ, py'awarà mõ yvytu ai wasu ovãe ijupe kõ. Omopipo pipo tesõ yy. Ajawyi yy ojeẽ jeẽ tesõ yarà pupe ky'y. Ojipypy taray yarà upa.
MRK.4.38	Ãmẽ Jesu oke upa, yarà ropyta pè. Ipyu mã'ẽ 'aryvo ojeãkãinõ oke upa.
MRK.4.38	Ajawyi emimo'ekwerà kõ oo imõtã.
MRK.4.38	– Oremo'earà, emã'ẽ! Japatà maevo yy pupe! Nimanyvoi põ neupe japatà yy pè remẽ? e'i kupa.
MRK.4.39	Ãmẽ Jesu opõ'ã wayvukasi rõmõ yvytu ai pè. Ãmõ, yy opipo pipo mã'ẽ pè teve ijayvukasi.
MRK.4.39	– Epi! e'i.
MRK.4.39	Ameve opi yvytu. Yy rova'arà ojimovoropa katu teve ijayvukasia rupi ky'y.
MRK.4.40	Ãmẽ Jesu e'i wemimo'ekwerà kõ pè:
MRK.4.40	– Pekyje rõwã ipõ! e'i. “Aje” napejẽive sipõ eayvukasia pè? e'i ijupe kõ.
MRK.4.41	Ojimonyi wete jẽ emimo'ekwerà kõ a'evoa rè omãjã. Ajawyi e'i ojiupe kupa:
MRK.4.41	– Haa! Ava sipõ awi janerõvijã, ãwĩvo tesõ tijayvukasiay wete? Emã'ẽ. “Epi!” e'i yvytu ai pè remeve opi! Yy a'evo ve. Omomi wayvukasia rupi! [Ãwitõ janeremĩgwai mõ janererovija, “teene” eu ijupe remẽ, ãwĩvo yvytu ai janerõvijã pè, e'i kupa.]
MRK.5.1	Yvytu ai paire Jesu oo jẽ pãranã ovae kyty kupa, wemimo'ekwerà kõ reve. [Juteu rõwã mãe kõ rena tè a'e.] Gerasa eu a'e yvy pè. 
MRK.5.2	A'e pè ovãema kupa remẽ, Jesu oẽ oo yarà pe wyi, wemimo'ekwerà kõ reve. Oo iko kupa remẽ, kwaima'e mõ uu õvaisĩ. Ãjãgaiwerà omomorijau mã'ẽ a'e. 
MRK.5.3+MRK.5.4	Tyvy rena kyty wyi uu. Ipojy ai mã'ẽ tè a'e kwaima'e. Ikasiay wete iko. Ajawyi etãrã kõ opokwa ipe tatui upa ipi mijã. Jipokwa ãtã mã'ẽ pupe tẽ tesõ opokwa epe kupa ipi mijã. Opykwa ipe ve kupa ipi mijã. Omono jẽ ipi ajamã'ẽ, ãjãgaiwerà kasiay rupi. Ajawyi manyvo noereko'ãi etãrã kõ ipi. 
MRK.5.5	I'ãgai teve ipi. Pya rupi tyvy rena rupi opõ'ã ojivy jivy ipi. Aryvo rupi ve a'evo ekoi. Eamamai teve ipõ iko ipi. Ojikãrãima e'e teipe teve takuru rè ipi. Katu rupi tè ekoi ipi.
MRK.5.6	Ãmẽ a'e omã'ẽ Jesu rè, a'e pè ovãe remẽ. Kuipe'e wyive omã'ẽ ee. Ãmẽ ojã oo Jesu kyty. Eawyry ojimomo Jesu rovake ojimoenãpa'ã. 
MRK.5.7+MRK.5.8	Ãmẽ Jesu e'i ãjãgaiwerà pè, kwaima'e omomorijau mã'ẽ pè:
MRK.5.7+MRK.5.8	– Ãjãgaiwerà, ejisyry ikõ eo nẽ! e'i ijupe.
MRK.5.7+MRK.5.8	A'e ãjãgaiwerà kee e'i ijupe:
MRK.5.7+MRK.5.8	– Jesu, Janejare'e jo'arà kytywarà Ra'yry tè ene! Nejotà põ emomorijau rejupa? e'i. Temomorijau e'ã rejupa, a'e neupe! e'i wapukai mõ.
MRK.5.9	Ãmẽ Jesu e'i ãjãgaiwerà pè:
MRK.5.9	– Emome'u nererà ije. Manyvo eu põ neupe? e'i ijupe.
MRK.5.9	Ãmẽ ãjãgaiwerà e'i:
MRK.5.9	– Oreatyray eu ije, mõa'ãrõwã ore rewarà mõ, e'i.
MRK.5.10	E'i jẽ Jesu pè:
MRK.5.10	– Toremoisyryoka e'ã ike wyi rejupa, a'e ene! e'i Jesu pè.
MRK.5.11	Ãmẽ jakatu tajausĩ ijatyray iko ipyri kõ. Yvytyry yke rupi ojimi'u iko kupa. 
MRK.5.12	A'e kõ pewarà mõ ãjãgaiwerà kõ e'i Jesu pè:
MRK.5.12	– Oremoẽ sõ rejupa remẽ, tajausĩ kõ pupe jẽsi toroike! I'ete põ ãwĩvo remẽ? “Hoõ” ere ikõ ore nẽ, e'i e'i kupa.
MRK.5.13	“Hoõ” e'i Jesu ijupe kõ ãmẽ. Ameve ãjãgaiwerà kõ oẽ oẽma kwaima'e pupe wyi oo. Ãmẽ tajausĩ kõ pupe oike ike mijẽ kupa. Omo'ãgai tesõ tajausĩ kõ ãmẽ kupa. Werojã tesõ tajausĩ kõ eraa vykwae kyty. Okukuipa oo yy pupe kupa, pãranã pupe. Oyvypypa opa kupa, pirujẽ. Mõa'ãrõwã tajausĩ mijã. Werywete 2.000 rõmõ tesõ. Opa pirujẽ.
MRK.5.14	Ameve tajausĩ rewarà kõ ojava oo a'evoa mojenu jenu taa rupi kupa. Koo kõ rupi ve oo imojenu erokwa kupa. Ãmẽ jane kõ mõa'ãrõwã uu upi kõ omãjã ee. 
MRK.5.15	Ovãe Jesu kyty kupa remẽ, ãjãgaiwerà remimomorijaukwerà rè omã'ẽ kupa. Omã'ẽ ee kupa remẽ, aekwery vo rõwã tui ky'y. Otekokuwavay ky'y. Ijyru tè wapy upa ky'y. Ojimonyi tesõ ee omãjã ãmẽ kupa.
MRK.5.16	Ãmẽ ãjãgaiwerà moẽa rè omã'ẽ maekwerà kõ omome'u me'u wemisakwerà.
MRK.5.16	– A'evo 'evo Jesu wereko ãjãgai kõ moẽ imono kwaima'e wyi. Tajausĩ kõ pupe omonooka kõ topa kupa, pãranã pupe! e'i imomewa kupa.
MRK.5.17	Ãmẽ jane kõ ojimonyi tesõ aepo jaa renu. Ajawyi e'i Jesu pè kupa:
MRK.5.17	– Ejisyry ike wyi eo, orerena pe wyi! e'i kupa.
MRK.5.18	Ajawyi Jesu ojisyry iwyi kõ oo, [wemimo'ekwerà kõ reve.] Yarà pupe opo remẽ, ãjãgai remimomorijaukwerà kee e'i epe Jesu pè:
MRK.5.18	– Taa nerupi! e'i epe.
MRK.5.19	Ajamã'ẽ Jesu “ãnĩ!” e'i.
MRK.5.19	– Ejivy jẽsi nerena kyty eo, e'i ijupe. Janerõvijã ywete nerereko katuawerà emojenu neretãrãgwerà kõ pè erokwa, e'i Jesu ijupe.
MRK.5.20	A'evo wereko ãmẽ, Jesu rakypyre kyty. Oo Tekapori taa atyry kõ rupi.
MRK.5.20	[ – Haa! Ijayvukasiay põ Jesu? e'i e'i enu kupa.]
MRK.5.21	Ajaire Jesu ojivy mijẽ uu pãranã ovae kyty wyi, wemimo'ekwerà kõ reve. Juteu kõ yvy kyty ojivy mijẽ uu. Yarà pupe wyi Jesu oẽ remẽ, aty wasu kõ ojatykapa ee omãjã. Okena 'ete aty wasu pãranã reme pè. 
MRK.5.22	Ãmẽ kwaima'e mõ uu Jesu pyri. Janejare'e ayvu rè jimo'ea retã rõvijã mõ a'e. Jairu eu ijupe. A'e Jesu rè omã'ẽ remẽ, ojimoenãpa'ã ovake. 
MRK.5.23	Ojiporijauesaoka ijupe, kee javo:
MRK.5.23	– Jõvijã! Erajyry itekorã ywete! Okãjã taray upa! Ejo kuise'ẽ ejipy ee imokatu, tokãjã e'ã! e'i tuu Jesu pè.
MRK.5.24	Ãmẽ “hoõ” e'i Jesu. Oo upi ãmẽ. Oo kupa remẽ, aty wasu kõ ojimokyrytyty tesõ oo.
MRK.5.25	Ãmẽ jakatu atyry pytery pè sikaepo wãivĩ mõ itekorã ywete mã'ẽ ekoi. A'e karamoeve sikaepo itekorã puku iko. Wyypu mã'ẽ tè a'e wãivĩ. 12 kwaray rõmõ tesõ nopi'ãi wyy iwyi iko. 
MRK.5.26	Nipikasi 'eteay otekorãnà pè iko ãmẽ ky'y. Ojimomorijauvay ipõ iko ipi. Oo oo ipe poropõanõgarà kõ pè ipi mijã. Ojikarakuri moma tesõ ipe opõanõa rã rè. Noerovijari moã ajamã'ẽ. Oouvay itekorãnà. Kekejẽ itekorãnà oikopa ee ky'y.
MRK.5.27	Ãmẽ Jesu vãea ojenu ijupe remẽ, oryvay wãivĩ. “Jesu emokatu kuwa!” e'i oupe. Oo aty wasu rupi Jesu kyty ãmẽ. Jesu apekwerà kyty wyi oo. Nojikuwai tè oo ipyri ajamã'ẽ. Jesu yru rè ojipy, 
MRK.5.28	kee e'i rewarà mõ:
MRK.5.28	– Ijyru poko retoapy rè sõ ajipy remẽ, ekatupa kuwa, e'i oupe rewarà mõ.
MRK.5.29	Ajaire ojipy ee remeve opi wyy iwyi ky'y. Okuwa omokatua opirà rupi ky'y.
MRK.5.30+MRK.5.31	A'evo wãivĩ ojipy vija teipe Jesu rè remẽ, okuwa jẽ tesõ Jesu opyya. Okuwa okasia pupe omokatu jane mõ. Ajawyi ojirova aty wasu rè omãjã.
MRK.5.30+MRK.5.31	– Ava põkõ eyru poko rè ojipy uu? e'i ijupe kõ.
MRK.5.30+MRK.5.31	Ãmẽ emimo'ekwerà kõ e'i ijupe:
MRK.5.30+MRK.5.31	– Aty wasu kõ ojimokyrytyty tesõ nere. Ajawyi, “Ava põ ojipy eyru rè?” ere remẽ, ava nokuwai! e'i tite kupa.
MRK.5.32	Ajamã'ẽ Jesu weka jẽ opyyarerà, wemimokatukwerà. 
MRK.5.33	Ãmẽ wãivĩ ojikuwa uu Jesu pè ky'y. Otyty jẽ tesõ okyje rõmõ iko uu, Jesu kyty. Ojimoenãpa'ã ovake omokatuawerà momewa. Pirujẽ weewarà omome'u ijupe ky'y.
MRK.5.34	Ãmẽ Jesu oporijauesa.
MRK.5.34	– Ejimokasi jẽ ere, mãsĩ! e'i. “Emokatu kuwa ãwĩ”, ere nepy'a pè. Ajawyi nekatupa ky'y! Tanepiryvypy katu nejivy neo awi neretã gyty! Nejimomorijaua opa ky'y! e'i ijupe.
MRK.5.35	Ãmẽ Jesu oporegeta jẽ wãivĩ pè upa remẽ, Jairu wãrõ jẽ Jesu upa too tajyry mokatu. Ameve Jairu remĩgwai kõ mõ uu etã gyty wyi, kee javo:
MRK.5.35	– Nerajyry okãjãma ky'y! Teremo'eai e'ã poromo'earà ky'y ajawyi! e'i kupa.
MRK.5.36	Ãmẽ aepo e'i kupa remẽ, “aje ipõ” ne'i Jesu ijayvu kõ pè. Kee e'i kõrijõ tè Jairu pè:
MRK.5.36	– Nekyje ne. “Aje” ere jẽsi Janejare'e kasia pè, e'i kõrijõ ijupe.
MRK.5.37	Oo jẽ Jesu upi ãmẽ. Aty wasu nomonookari oupi ajamã'ẽ. Wemimo'earà kõ mõ kõrijõ tè weraa oupi. Kejõ. Peturu. Ãmõ, Tiaku. Ãmõ, imõmirĩ Juwão. Mokopejõ kõrijõ weraa oupi.
MRK.5.38	Ajaire Jairu retã mè ovãema kupa remẽ, mõa'ãrõwã jane kõ a'e pè tui. Tajyry kãjãa rè ojiãpirõ wasu kupa upa. 
MRK.5.39	Ãmẽ Jesu oike tetã wyry pè remẽ, e'i ojiãpirõ mãe kõ pè:
MRK.5.39	– Peãpirõ sõ pekupa! Nokãjãi! Oke tè! e'i ijupe kõ.
MRK.5.40	Ãmẽ aepo e'i Jesu remẽ, oojai kõrijõ ijayvu kupa. Ajamã'ẽ Jesu omoẽ moẽma aty wasu kõ oka wyry pe wyi imono ikatu kyty. Tuu kõrijõ tè omomyta opyri, ijy reve. Ãmõ, wemimo'earà kõ reve. Mokopejõ opyta kupa. Oo tajyry reãgwerà pyri ãmẽ kupa. 
MRK.5.41	Ãmẽ Jesu opopyy eãgwerà oporegeta ijupe.
MRK.5.41	– 
MRK.5.41	Wayvu rupi tè aepo e'i. A'e, “Epõ'ã, ja'y kõjatãi”, jaa tè aepo e'i.
MRK.5.42	Ameve opoerapa opõ'ã wata ky'y. 12 kwaray rõmõ wereko mã'ẽ ja'y kõjatãi. Ãmẽ a'evoa rè omã'ẽ mãe kõ ojimonyi tesõ a'evoa rè omãjã.
MRK.5.42	[ – Haa! Okãjã itõkõ mijã! e'i kupa. Ajamã'ẽ Jesu omomoera jẽ tesõ! e'i kupa.]
MRK.5.43	Ãmẽ Jesu e'i tuu pè, ijy pè teve:
MRK.5.43	– Imomoerawerà tapemome'u e'ã rã'ĩ ikenẽ, e'i. Tapeapoi katu kõrijõ tè ereko, e'i Jesu ijupe kõ.
MRK.6.1	Aja paire Jesu ojivy oo wekoawerà kyty, Nasare taa kyty. Emimo'ekwerà kõ ve oo upi. 
MRK.6.2	Ãmẽ jimoava 'arà mẽ, oo oike Janejare'e ayvu rè jimo'ea retã wyry pè poromo'e. A'e pè jane kõ mõa'ãrõwã wenu remẽ, e'i kupa:
MRK.6.2	– Haa! Ava sipõ Janejare'e ayvu rè omotekokuwavay? e'i kupa. Manyvo'i tesõ mãrãnà jikuwa e'ã imojikuwaoka? Marama tè põ Jesu ekoi! e'i ijupe kupa. 
MRK.6.3	Emã'ẽ! Janeremikuwa teipe Jesu mijã! Ikewarà teipe mijã! Yvyra jimo'ikwerà rè oposiko mã'ẽ teipe mijã! Maria memyry teipe! Imõmirĩ kõ ve janeremikuwa kõ teve. Kejõ. Tiaku. Juse. Juta. Simão. Mokopejõ. Ikõjã kõ ve janeremikuwa kõ teve. Ikewarà kõ teipe kupa mijã, e'i kupa.
MRK.6.3	[Noenu tari ijayvu ãmẽ kupa ky'y. “Aje” ne'i'ãi kupa.]
MRK.6.4	Ãmẽ Jesu e'i ijupe kõ:
MRK.6.4	– Ãwĩvo Janejare'e ayvu mojenuarà kõ ipi. Temimoe'e teipe kupa. Ajamã'ẽ ena pewarà kõ nomoe'e'ãi ipi. Etãrãgwerà kõ. Ãmõ, ipyriwarà kõ ve noenu tari ijayvu ipi. Ãmõgwerà pirujẽ wenu takatu ãmẽ, e'i.
MRK.6.5	Ajawyi Jesu nomojisaokai okasia a'e tena pè. Mãrãnà jikuwa e'ã nomojisaokai. Pe'ĩpe'ĩ itekorã mãe kõ kõrijõ tè opyy imokatu. A'e wãnà kõ “aje” ne'i ijayvukasia pè rewarà mõ a'evo ekoi.
MRK.6.6	Ajawyi Jesu oporegeta oupe:
MRK.6.6	– Janejare'e ayvu rè amo'e ipe eretãrãgwerà kõ, e'i. Ajamã'ẽ “aje” ne'i eayvu pè kupa, e'i.
MRK.6.6	Ajaire Jesu ojisyry oo Nasare tena pe wyi. Ãmõ tena tena kõ rupi oo poromo'e iko, nikuipei mãe kõ rupi. 
MRK.6.7	Ãmẽ omuu rã'ĩ wemimo'ekwerà kõ, 12 rõmõ mãe kõ, imogeta. Mõrijõ rijõ omono kõtà wenone rupi Janejare'e ayvu tomojenu kupa. Wayvumokasi kõ teve ãjãgaiwerà kõ tomoẽ kupa. 
MRK.6.8	Kee e'i imono kõ:
MRK.6.8	– Agyvo tè ikõ pekwa nẽ. Pepytu kõrijõ tè ikõ peraa penupi nẽ. Penemi'õ rã naperaa'ãi. Ãmõ, penepãnakõ naperaa'ãi. Ãmõ, karakuri, e'i. 
MRK.6.9	Pepyrokape rewarà tapepypy eraa. Ajamã'ẽ tyru poko rekovijarà naperaa'ãi, e'i. 
MRK.6.10	Tena mõ pè pevãe remẽ, peeka rã'ĩ ava pyri põ pepytatà. A'e pè tapepyta rã'ĩ ãmẽ peke. Ajaatetà pejisyrytà a'e tena pe wyi peo, e'i. [Janejare'e ayvu tapemojenu ijupe kõ, e'i.] 
MRK.6.11	Ãmẽ, ãmõ oka jarà kõ sõ napepotai sikaepo remẽ, tapejisyry kõrijõ a'e tena pe wyi nẽ. Ãmõ, noenu tari peayvu kupa remẽ, tapejisyry ena pe wyi. Ena pe wyi pejisyry peo remẽ, tapejipyrokape tyvyro rã'ĩ yvy ky'akwerà reity pepy re wyi peo, e'i. “Nerepotai pekupa remẽ, moko pejẽ jẽ peiko” jaa tè a'evo peikoa, e'i imono kõ.
MRK.6.12	Ãmẽ oo Janejare'e ayvu mojenu jane kõ pè erokwa kupa, Jesu ayvu rupi.
MRK.6.12	– Tapejipy'amogeta ikõ peneko rè age'e nẽ. Tapejimosĩoka peaiwererà rè. Tapejimome'u Janejare'e pè peaiwererà reitypypyipaoka, e'i imojenu jane kõ pè kupa.
MRK.6.13	Ãmõ, ãjãg kõ omoẽ jane kõ wyi imono kupa ipi. Ijatyray omoẽ. Ãmõ, itekorã mãe kõ mõa'ãrõwã omokatu ijayvu rupi kupa. Moma'eyva kawerà
MRK.6.14	Ãmẽ a'evo remẽ, Jesu manyvo ekoi mã'ẽ rè omã'ẽ mãe kõ omovyvy wete erokwa. Ajawyi Jesu rewarà erãkwẽ ywete. Ajaate aepo jaa ojenu kovenatu Eroti pè ky'y. Ãmõgwerà kee e'i Jesu pewarà mõ:
MRK.6.14	– Juwão poromojãmorĩ mã'ẽ amyry tè rõwã põkõ opoera? A'e tè rõwã põ Jesu? Ajawyi tè rõwã põkõ ijayvukasiay wete mãrãnà jikuwa e'ã reinõgarà rè? e'i tite kupa.
MRK.6.15	Ãmõ kõ kee e'i:
MRK.6.15	– Ãnĩ maevo! Tãmõ Eriasi tè rõwã põkõ ãwĩ uu mijẽ ojikuwa! e'i tite kupa.
MRK.6.15	Ãmẽ ãmõ kõ kee e'i:
MRK.6.15	– Ãnĩ maevo! Janejare'e ayvu mojenuarà karamoewarà tè rõwã põkõ uu! e'i tite kupa.
MRK.6.15	Ajaate aepo jaa ojenu kovenatu Eroti pè ky'y.
MRK.6.16	Ãmẽ kovenatu Eroti ojimonyi aepo renu ãmẽ.
MRK.6.16	– Eeee! Aãkãgooka maekwerà rõwã põkõ opoera? e'i. Juwão poromojãmorĩ mã'ẽ? e'i oupe.
MRK.6.17	Aje ywete, jypy remẽ Eroti tè opyyoka Juwão ijãkãgooka. Ma'e rewarà mõ. Weke'yry Piripi werekwarekyi maekwerà tè Eroti. Erotiasi eu erekwarà pè. 
MRK.6.18	Ajare tè Juwão waka Eroti tojimosĩoka. Kee e'i:
MRK.6.18	– Ni'ei nereke'yry rerekwarà neekyi! e'i. Nivoi neiko Janejare'e pè! e'i ijupe.
MRK.6.19	Ajawyi aepo e'i ojenu Eroti rerekwarà pè remẽ, ojikõ'õ ywete Juwão 'ãgwerà rè. Ajawyi opota ipe ojukaoka mijã. Ajamã'ẽ imẽnà okyje ai tè Juwão jukatà. 
MRK.6.20	Okuwa ivo katu ekoi mã'ẽ tè Juwão. Okuwa werovija katu Janejare'e mã'ẽ tè a'e. Ajawyi nojukaoka tari tite. Ajamã'ẽ omopã'ãoka jẽ Juwão jimopã'ãga pupe.
MRK.6.20	Ãmẽ Juwão jimopã'ãga pupe tui remẽ, kovenatu Eroti opota katu oporegeta eeve ipi. Ajamã'ẽ ijayvu rè ojapyaka remẽ, nokuwai manyvotà wereko ãwĩvo remẽ.
MRK.6.21	Ãmẽ jakatu ojipy'amogeta jẽ Eroti rerekwarà Juwão jukaa rã rè iko.
MRK.6.21	– Manyvotà põ areko ijukaoka? e'i oupe.
MRK.6.21	Ajaate okuwa ijukaa ky'y. Ãmẽ jakatu imẽnà oja'a osakyawerà rè. A'evo remẽ okawa oinõ kupa. Ijaty mõropãrà kõ ojimoaty ipyri okawa. Jõvijã kõ. Ãmõ, emĩgwai wasu kõ. Ãmõ, sota rõvijã kõ ve. Ãmõ, Karireja yvy wãnà kõ rõvijã kõ ve. Mokopejõ ojimoaty ipyri okwa kupa.
MRK.6.22	Ãmẽ Erotiasi memyry oike ojimomyu ovake kõ, tomã'ẽ ee kupa. Kõjãmuku tè imemyry. Ãmẽ Eroti oryvay ee omãjã. Mõropãrà kõ ve oryvay ee omãjã. Ãmẽ Eroti e'i ijupe, mõropãrà kõ reminu rõmõ:
MRK.6.22	– Moma'e põ nepota nejimomyua repy rõmõ? e'i. Ere ije tame'ẽ neupe, e'i. 
MRK.6.23	Pirujẽ neremimotarà ame'ẽtà neupe. Janejare'e reminu rõmõ ewari rõwã aepo a'e ene, e'i ywe'e tite.
MRK.6.24	Aepo e'i ijupe remẽ, oo kõjãmuku oporanu oy pè. Ijy kee e'i:
MRK.6.24	– “Juwão poromojãmorĩ mã'ẽ ãkãgwerà apota”, ere ijupe! e'i.
MRK.6.25	Ameve kuise'ẽ ojivy uu kovenatu Eroti kyty.
MRK.6.25	– Juwão poromojãmorĩ mã'ẽ ãkãgwerà apota. Eeruoka age'eve tè parapi pupe tamã'ẽ ee, e'i kõjãmuku Eroti pè.
MRK.6.26	Ãmẽ Eroti ojimopirai tesõ aepo renu. Kee e'i oupe:
MRK.6.26	– Pirujẽ emõropãrà kõ wenu eayvukasia, “Janejare'e reminu rõmõ ewari rõwã”, a'e ywe'e tite remẽ. Ajawyi manyvo na'e'ãi eayvu motee ky'y, e'i oupe.
MRK.6.27	Ameve omono sota mõ jimopã'ãga kyty, toãkãgo Juwão eru. Oo sota ãmẽ oõvijã ayvu rupi. 
MRK.6.28	Wãkãgo paire, ijãkãgwerà weru parapi wasu mõ pupe ime'ẽ kõjãmuku pè. A'e weraa oy pè ime'ẽ.
MRK.6.29	Ãmẽ aepo jaa ojenu Juwão remimo'earà kõ pè remẽ, uu oõvijã reãgwerà pijarà mõ eraa ijaty kupa.
MRK.6.29	[Aja rewarà mõ tè kãramõ Jesu ayvukasia ojenu kovenatu Eroti pè remẽ, ojimonyi tesõ. “Aãkãgooka maekwerà tè rõwã põkõ opoera?” e'i tite oupe wenu remẽ.]
MRK.6.30	Ãmẽ ajaire Jesu remimonokwerà kõ ojivy uu Jesu kyty ky'y, Janejare'e ayvu omojenu paire. Ovãe kupa remẽ pirujẽ omome'u manyvo ekoi kupa maekwerà kõ ijupe kupa.
MRK.6.30	– A'evo 'evo oroiko oroo. A'evo 'evo oro'e poromo'e, e'i kupa.
MRK.6.31	Pe'ĩrõwã jane kõ uu uu Jesu kyty ipi. Ajawyi Jesu nojimi'ui tesõ eewarà kõ mõ ipi. Emimo'earà kõ ve a'evo ekoi. Ajawyi kee e'i wemimo'ekwerà kõ pè:
MRK.6.31	– Jajisyry rã'ĩ aty wasu pytery pe wyi jaa jajimoava. Jane rõmõ'ĩte rã'ĩ tijaiko janekane'õyo rõmõ, e'i ijupe kõ.
MRK.6.32	Ãmẽ yarà rupi ojisyry ipe oo kupa, tekoe'ãma kyty. 
MRK.6.33	Ajamã'ẽ aty wasu kõ omã'ẽ ee kõ oo kupa remẽ. Kee e'i ãmẽ kupa:
MRK.6.33	– Ikupei kyty Jesu kõ ootà iko! e'i kupa.
MRK.6.33	Oo akypy rupi ãmẽ kupa. Pee rupi tè oo kupa ajamã'ẽ. Pirujẽ tena pe wyi ovaiteay oo kupa. Ajawyi aty wasu kõ ypy oo ovãe Jesu kõ renone.
MRK.6.34	Ãmẽ Jesu oẽ yarà pupe wyi remẽ, aty wasu kõ rè omã'ẽ. Omã'ẽ ee kõ remẽ, oporijauesa kõ, iporijau Janejare'e ayvu rè kupa rewarà mõ. Nomãrãkuwai teve kupa. Ãwitõ kaneiru jarà nuvei remẽ, kaneiru kõ ojimomorijauvay. A'evo 'ejẽ ekoi kupa. Ajawyi Jesu omo'e ypy kõ Janejare'e ayvu rè. Iteetejẽ omo'e kõ.
MRK.6.35	Ajaire karumẽ emimo'ekwerà kõ uu javo ijupe.
MRK.6.35	– Ike tekoe'ãma tè! Ajawyi aã jane kõ noesa'ãi ja'umã'ẽ ike rupi ipyy iwa. Karupa ky'y. 
MRK.6.36	Ajawyi emono kõ too wãime, taa kõ pè, wemi'õ rã kõ topyy pãtõ e'ãve kupa, e'i epe kupa.
MRK.6.37	Ajamã'ẽ Jesu e'i ijupe kõ:
MRK.6.37	– Pejẽ tè tapeapoi kõ! e'i.
MRK.6.37	– Manyvo noroereko'ãi ijapoipa kõ, ãwisõ ijatyray wete kupa remẽ! e'i kupa. Emã'ẽ! Kejõgà tè janekarakuri moeta. Noy'ãi emi'õ rã kõ repy rõmõ, e'i kupa.
MRK.6.38	Ãmẽ Jesu e'i ijupe kõ:
MRK.6.38	– Mapejõ põ meju uve pejẽ? e'i. Pekwa esa! e'i.
MRK.6.38	Ãmẽ oo jane kõ pytery rupi meju reka kupa. Wesa kupa remẽ, uu javo Jesu pè kupa.
MRK.6.38	– 5 rõmõgà tè meju uve, e'i kupa. Ãmõ, mõrijõgà teve pira jimiirerà, e'i kupa.
MRK.6.39	Ãmẽ kee e'i Jesu ijupe kõ:
MRK.6.39	– Aty wasu kõ waite e'y e'yi toapy okwa kupa. Kwãkwã kykyre 'aryvo rupi toapy okwa kupa, e'i Jesu ijupe kõ.
MRK.6.40	A'evo wereko ãmẽ kupa. Waite e'y e'yi wapy okwa ãmẽ kupa. Ma'e remẽ 50 rõmõ waiteve wapy kupa. Ma'e remẽ 100 rõmõ waiteve wapy kupa. A'e a'evo ekoi kupa.
MRK.6.41	Ãmẽ Jesu meju opyy, 5 rõmõgà mã'ẽ. Ãmõ, pira jimiirerà mõrijõgà rõmõ mã'ẽ opyy. Ãmẽ oyvatesa rã'ĩ yva rè omã'ẽ, Janejare'e moete. Kee e'i ijupe:
MRK.6.41	– Papa, ikatuay ja'umã'ẽ neme'ẽ toro'u! e'i ijupe.
MRK.6.41	Ãmẽ omoete paire openo peno meju ime'ẽ wemimo'ekwerà kõ pè tomosãi aty wasu kõ pè. Pira jimiirerà a'evo ve wereko. Wayko yko ime'ẽ ijupe kõ tomosãi teve kupa. 
MRK.6.42	A'evo jane kõ ojimi'u pirujẽ. Ikasi katu ãmẽ kupa ky'y. 
MRK.6.43	Ãmẽ ojimi'upa kupa paire, uve jẽ meju kurerà. Pira jimiirerà kurerà uve jẽ teve. Ajawyi ja'umã'ẽ kure kurerà Jesu remimo'ekwerà kõ omoaty ijã rykyry pupe [ajairewarà rã]. 12 rõmõ oõjã kupa ky'y.
MRK.6.44	Ãwĩvo Jesu ja'umã'ẽ omoypa katu aty wasu kõ rè. Ãmẽ kwaima'ekwerà kõ kõrijõ jamoirõ irõ remẽ, 5.000 rõmõ tesõ Jesu remiapoiwerà kõ.
MRK.6.45	Ãmẽ ajaire Jesu poromo'e paire, e'i wemimo'ekwerà kõ pè:
MRK.6.45	– Pekwa amãtejẽ pe'yasa yarà rupi. Petesaita tena kyty pekwa erenone rupi, e'i ijupe kõ.
MRK.6.45	“Hoõ” e'i kupa. Opo ãmẽ yarà rupi oo kupa. Ojisyry kupa paire, Jesu e'i aty wasu kõ pè:
MRK.6.45	– Awyjepa rã'ĩ poromo'e aiko, e'i. Pejivy peo ãmẽ, e'i imono kõ.
MRK.6.46	Ãmẽ omojivy imono kõ paire, Jesu ojiupi yvytyry rè oporegeta Uu pè, Janejare'e pè. A'evo Jesu rõmõ'ĩte tui, 
MRK.6.47	ajaate pãtõma. Ãmẽ Jesu omã'ẽ imono yarà rè, pãranã reme pe wyi. Pãranã mytery pè jẽ tui. 
MRK.6.48	Ãmẽ yvytu wete opeju tesõ yarà kytyre. Yy opipo pipo ywete ee. Ajawyi opykui we'e ipe kupa remẽ, yarà waite oo ijupe kõ yvytu ai rewarà mõ. Ãmẽ Jesu omã'ẽ jẽ ee kõ, a'evo ekoi kupa remẽ. Ajawyi kõ'ẽtà remẽ, oo ikoty kõ. Yy rova'arà rupi tẽ tesõ wata oo iko. Yarà pyryvo okwatà iko.
MRK.6.49	Ãmẽ emimo'ekwerà kõ omã'ẽ ee, yy rova'arà rupi wata iko remẽ. Ojimonyijay ee omãjã kupa.
MRK.6.49	– Eeee! Taywerà tè rõwã pãkãwĩ! e'i tite kupa.
MRK.6.49	Eamamai omã'ẽ ee kupa remẽ.
MRK.6.50	Pirujẽ okyje ai tè iwyi omã'ẽ ee kupa remẽ. Ajamã'ẽ ameve Jesu kee e'i ijupe kõ:
MRK.6.50	– Pekyje sõ ewyi! Pejimokasi jẽsi! Ije tè ajo, e'i ojikuwa ijupe kõ.
MRK.6.51	Ãmẽ Jesu yarà pupe opo ipyri kõ. Ameve yvytu opipa ky'y. Emimo'earà kõ ojimonyi a'evoa rè omãjã.
MRK.6.51	– Haa! A'evo mã'ẽ tè sipãwĩ! e'i kupa.
MRK.6.52	Ji'i omã'ẽ ipe Jesu rè temi'õ omoypa katu remẽ kupa. Ajamã'ẽ notekokuwaive omã'ẽ ee maekwerà rè kupa, manyvo jaa teipõ. Mewe tè okuwapatà kupa.
MRK.6.53	Ajaire oo jẽ pãranã ovae kyty kupa. Jenesare yvy pè ovãema kupa. Ovãema kupa remẽ, weraa yarà ijãpasĩ kupa. 
MRK.6.54	Oẽ oẽ oo yarà pupe wyi kupa. Ãmẽ a'e wãnà kõ omã'ẽ ee remẽ, kee e'i kupa:
MRK.6.54	– Jesu si ovãe! e'i kupa.
MRK.6.55	Ameve oo oo kuise'ẽ imojenu jenu kupa a'e rupi. Ameve omono mono itekorã mãe kõ pijarà mõ eru eru Jesu pè kupa, tomokatu kõ. Ikea kõ pupe weru eru kõ kupa. 
MRK.6.56	Pirujẽ tena tena kõ pè a'evo ekoi kupa. Jesu vãea ojenu tena wãnà kõ pè remeve weru eru itekorã mãe kõ Jesu kyty kupa ipi. Okary pè weru eru kõ kupa ipi, jimoatya pè.
MRK.6.56	– Jesu, epota tè neyru poko retoapy rè tojipy itekorã mãe kõ okatupa rõmõ! e'i ijupe kupa.
MRK.6.56	Ãmẽ itekorã mãe kõ ojipy ijyru rè remeve ikatupa kupa ipi. Pirujẽ ikatupa kupa ky'y.
MRK.7.1	Ãmẽ Jerusarẽ taa pe wyi Pariseu kõ mõ uu mijẽ Jesu resa. Ãmõ, tãmõ Moisesi remikusiwarerà rè poromo'e mãe kõ mõ ve uu. 
MRK.7.2	A'e kõ Jesu remimo'ekwerà kõ mõ jipokusua e'ãa rè omã'ẽ ojimi'utà kupa remẽ. 
MRK.7.3	A'evo rõwã Pariseu kõ ekoi ipi. Pirujẽ Juteu kõ a'evo rõwã ekoi teve. Ojipokusu katu rã'ĩ ojimi'utà kupa remẽ ipi. Wãmõi kõ rekoawerà rupi tè a'evo ekoi kupa ipi. “Nijajimi'ui jajipokusu e'ãve ipi”, e'i tãmõi kõ ayvukwerà. Ajawyi wãmõi kõ reruparà mõ a'evo ekoi kupa ipi. “Janejare'e kyty tijaneky'a e'ã ãmẽ”, e'i kupa. 
MRK.7.4	Moma'e pyya pe wyi uu kupa remẽ, nojimi'ui amãtejẽ kupa ipi. Ojipokusu rã'ĩ ojimi'utà kupa ipi. Wãisõ Juteu kõ rekoa rupi ve ekoi kupa ipi. Kaneku kõ kusua kõ rè oja'a katu ipi. Turuwa kusua kõ rè. Patu kusua kõ rè teve. Wãisõ ekoi kupa ipi.
MRK.7.5	Ajawyi Jesu remimo'ekwerà kõ rè omã'ẽ kupa remẽ, kee e'i Jesu pè kupa:
MRK.7.5	– Manyvo põ neremimo'ekwerà kõ nojipokusui rã'ĩ ojimi'u tarà mẽ tãmõ kõ rekoa rupi? Moko ne'i kuwa'ãi si kupa mijã! e'i kupa.
MRK.7.6	Ajawyi Jesu kee e'i ijupe kõ:
MRK.7.6	– Pejẽ pa'e! Janejare'e perovija rã'ãga mãe kõ! Poromoripe mãe kõ tè! Aje ywete sikõ Janejare'e e'i amãtejẽ karamoeve wayvu mojenuarà Isajasi pè tokusiwa! Kee e'i itõkõ emikusiwarerà peupewarà mõ:
MRK.7.6	“Aã jane kõ, ‘Janejare'e koty rewarà mõ tè ije’, e'i tite kupa ipi.
MRK.7.6	Ajamã'ẽ ojuru e'e pupe kõrijõ tè emoe'e kupa ipi!
MRK.7.6	Opy'a kõ pupe rõwã!
MRK.7.6	Nojipy'amogetai 'eteay ere kupa ipi!
MRK.7.7	Emoe'e maevo sõ tite tè kupa ipi!
MRK.7.7	Manyvo jaa mõ rõwã emoe'e tite kupa ipi!
MRK.7.7	Wãmõi kõ rekoawerà rè poromo'e kupa remẽ,
MRK.7.7	‘Janejare'e ayvu tè’, e'i tite wekoawerà pè kupa ipi!” e'i maekwerà.
MRK.7.8	Aepo e'i maekwerà rupi katu peiko! Janejare'e ayvukwerà peity ywe'e tite. Tãmõ kõ rekoa rupi peiko tite! e'i.
MRK.7.9	E'i jẽ Jesu ijupe kõ:
MRK.7.9	– Penekoa rè ywesõ peja'a Janejare'e rekoa wyi ipi! Penekoa rupi peiko remẽ, Janejare'e ayvu rupi napeikoi! [Ojevo jẽ rõwã kupa ajamã'ẽ!] 
MRK.7.10	Kee e'i itõkõ Janejare'e tãmõ Moisesi pè maekwerà: 
MRK.7.11	– Pejẽ ajamã'ẽ Janejare'e ayvukwerà pemotee ywe'e tite! Kee pejẽ ywe'e tite poromo'e ipi. Ava mõ sõ oma'e mõ ome'ẽtà oõvijãgwerà kõ pè ipãtavõ kõ remẽ, “Ãnĩ! Janejare'e pewarà tè ãwĩ!” pejẽ tite. 
MRK.7.12	“Penõvijãgwerà pewarà rõwã”, pejẽ tite poromo'e. A'evo napepãtavõokari tõvijãgwerà kõ, ãwisõ Janejare'e, “Tapemomojy kõ”, e'i remẽ. 
MRK.7.13	Wãi wãisõ peiko ipi. “Nimanyvoi Janejare'e ayvukwerà naperovijari remẽ”, jaa tè a'evo pejẽ ywe'e tite mã'ẽ! “Tãmõ rekoawerà ywesõ taperovija Janejare'e ayvu wyi”, jaa teve pejẽ ywe'e tite mã'ẽ! e'i Jesu ijupe kõ.
MRK.7.14	Ãmẽ Jesu omuu mijẽ aty wasu imo'e kõ. Kee e'i ijupe kõ:
MRK.7.14	– Tapejapyaka ikõ eayvu rè nẽ. 
MRK.7.15	Kee pejẽ tite ipi: “Ja'umã'ẽ nijakusuive mã'ẽ ja'u remẽ, poromoky'a Janejare'e kyty”, pejẽ tite. Aepo jaa rè kee a'e pejẽ. Ja'umã'ẽ rõwã poropy'amoky'a ipi. Janejuru pupe oike mã'ẽ noporopy'amoky'ai ipi! Ayvu ai tè janejuru rupi wyi oẽ mã'ẽ tè poropy'amoky'a ipi, e'i. 
MRK.7.16	Ajawyi kee a'e pejẽ. Pejipy'amogeta katu ikõ eayvu rè nẽ, pepota pejimotekokuwavay peiko remẽ, e'i Jesu ijupe kõ.
MRK.7.17	Ãmẽ aty wasu kõ wyi Jesu oike tetã mõ wyry pè remẽ, emimo'ekwerà kõ uu ipyri oporanu ijupe:
MRK.7.17	– Oremo'e rejupa, aepo moma'e rè tè poromosã'ãga mã'ẽ rupi ere mã'ẽ rè, e'i kupa. Noroenu katui manyvo jaa põ aepo ere, e'i kupa.
MRK.7.18+MRK.7.19	Ãmẽ Jesu e'i ijupe kõ:
MRK.7.18+MRK.7.19	– Haa! Napekuwa katuive mãe kõ vo jẽsi pejẽ peiko! Ajawyi oterẽ jẽ amome'utà pejẽ ky'y! Ja'umã'ẽ ja'u remẽ, janereykwerà pè oo rã'ĩ. Ajaire wasa jẽ oo. Nijanepy'amoky'ai Janejare'e kyty ipi. Nomoai janepy'a ipi, nopytai janepy'a pupe rewarà mõ, e'i Jesu.
MRK.7.18+MRK.7.19	Aepo e'i Jesu remẽ, “Nuvei ja'umã'ẽ mõ poropy'amoky'a Janejare'e kyty mã'ẽ”, jaa tè aepo e'i.
MRK.7.20	E'i jẽ Jesu ijupe kõ:
MRK.7.20	– Jopy'a ai pupe wyi uu oẽ juru rupi mã'ẽ pè tè, “ijai mã'ẽ” eu. 
MRK.7.21	Mirà kõ ipy'a aiwerà wyi tè nivoi ekoi kupa ipi. Aje ipy'a aiwerà omoaioka kõ nivoi toiko kupa ipi. Ajawyi ojipy'amogeta ai iko kupa ipi. Ojimomy'a iko kupa ipi. Nojimoavai weevewarà pè iko kupa ipi. Imona jomoma'e rè iko kupa ipi. Mirà kõ ojuka teve iko kupa ipi. 
MRK.7.22	Ãmõ, moma'e moatya rè ywesõ oja'a iko kupa ipi. Ãmõ, poromoai iko kupa ipi. Ãmõ, poromoripe iko kupa ipi. Ãmõ, ivo e'ãa rupi kõrijõ tè ekoi kupa ipi. Ãmõ, “Ije kuwasi mijã” e'i iko kupa ipi. Ãmõ, ijayvu teitete iko kupa ipi. Ãmõ, poroerõarõ iko kupa ipi. Ãmõ, otekokuwa e'ãa rupi ekoi kupa ipi. A'e a'evo ekoi kupa ipi, ipy'a aiwerà rewarà mõ. 
MRK.7.23	Ajawyi Janejare'e “nivoi” e'i apijarà pè, ipy'a aiwerà wyi nivoi ekoi mã'ẽ pè. [Ajawyi napejipokusuive pejimiwa remẽ, penãmõi kõ ayvukwerà kõrijõ tè pejavy. Janejare'e rekoa rõwã. Ajawyi “nivoi” ne'i'ãi Janejare'e ãwĩ rapijarà pè,] e'i Jesu wemimo'ekwerà kõ pè imotekokuwa kõ.
MRK.7.24	Ãmẽ Jesu ojisyry rã'ĩ oo Karireja yvy pe wyi, [wemimo'ekwerà kõ reve.] Tiru taa pyri'ĩje'ẽ oo. [Juteu rõwã mãe kõ a'e pewarà kõ. Ãmõ kõ tè.] Ãmẽ Jesu ovãe a'e pè remẽ, tetã mõ wyry pè oike. Nopotai jane kõ okuwa a'e pè ekoi remẽ. Ajawyi nojikuwai uu. Ajamã'ẽ a'e wãnà kõ okuwa jẽ. 
MRK.7.25+MRK.7.26	Ãmẽ py'awarà mõ wãivĩ mõ pè Jesu vãea ojenu. Siropenisi yvy wãnerà tè a'e wãivĩ. Juteu rõwã mã'ẽ. A'e wãivĩ memyry ojimomorijauvay ãjãgaiwerà remijarai rõmõ iko. Ajawyi oo Jesu kyty ojimoenãpa'ã ovake ojiporijauesaoka. Kee e'i Jesu pè:
MRK.7.25+MRK.7.26	– Eporijauesa rejupa! Si'ã ojimomorijauvay ãjãgai remijarai rõmõ iko! e'i. Emomoioka ãwĩ iwyi! e'i.
MRK.7.27	Ãmẽ Jesu e'i ijupe:
MRK.7.27	– Eretãrãgwerà kõ rè ypyry ajo ike! Isaeu kõ rè ypyry ajo. A'e kõ rè ypyry rã'ĩ aja'atà. Tekoua amome'utà terekuwa. Ãwitõ janeãkarãgwerà rè ypyry jaja'a jaiko ipi. Jaapoi katu kõ ipi. Ojimi'u jẽ kupa upa remẽ, nijaekyi amãtejẽ emi'õ kõ iwyi kõ ime'ẽ janerima jawarà pè ipi. Ojimi'upa kupa paire tè katu ikurerà jame'ẽ janerima to'u ipi. Ãwĩvo ve eretãrãgwerà kõ rè ypyry aja'a aiko, e'i Jesu.
MRK.7.28	Ãmẽ wãivĩ wenu katu Jesu ayvu manyvo jaa tè e'i remẽ. Kee e'i ãmẽ ijupe:
MRK.7.28	– Õ'õ aje ere! e'i. Neporegeta katu neiko. Ajamã'ẽ ja'yrerà oitypypyi wemi'õ kurerà yvy pè remeve eima kõ o'u ipi! Ãwĩvo ve ore. Neretãrãgwerà kõ rè neja'a remẽ, nekasi jẽ orere neja'a, e'i. Nopa'ãi nekasia, e'i Jesu pè.
MRK.7.29	Ãmẽ Jesu e'i ijupe:
MRK.7.29	– Hoõ, e'i. Aepo ere rewarà mõ tanepiryvypy katu nejivy neo. Ãjãg ojipe'apa oo nememyry wyi age'eve! e'i wãivĩ pè.
MRK.7.30	Oryvay wãivĩ ojivy oo wetã gyty ãmẽ. Omemyry rè omã'ẽ remẽ, aje ojipe'apa ãjãgai iwyi ky'y. Ipiryvypy katu o'au okea pupe upa ky'y.
MRK.7.31	Ajaire Jesu ojivy oo Tiru taa kyty wyi. Sitõ taa rupi okwa. Ajaire Tekapori taa atyry kõ rupi okwa teve.
MRK.7.32	A'e pè jane kõ mõa'ãrõwã ojimoaty mijẽ esa. Ãmẽ ãmõ kõ weru nijapyai mã'ẽ mõ ipyri. Ãpekõ ãtã 'ejẽ mã'ẽ a'e. Eruarerà kõ kee e'i Jesu pè:
MRK.7.32	– Epyy imokatu! e'i Jesu pè.
MRK.7.33	Ãmẽ Jesu nijapyai mã'ẽ werojisyry rã'ĩ jane kõ pytery pe wyi. Wapyakwapyy rã'ĩ ereko. Ajaire otomu. Wenykwerà oinõ ãpekõ rè. 
MRK.7.34	Ajaire oyvatesa omãjã oji'ãgekyi puku rõmõ. Ãmẽ wayvu rupi kee e'i:
MRK.7.34	– 
MRK.7.34	Ma'e jaa pè tè e'i. “Taneapya katu ky'y”, jaa tè aepo e'i. Ãmõ, “Tereporegeta ky'y”, jaa teve aepo e'i.
MRK.7.35	Aepo e'i remeve ijapya katu ky'y. Ipyu katu teve ãpekõ ky'y. Oporegeta katu ãmẽ ky'y. 
MRK.7.36	Ãmẽ Jesu e'i epe a'evoa rè omã'ẽ mãe kõ pè:
MRK.7.36	– Tapemome'u e'ã imokatuawerà erokwa ajamã'ẽ nẽ! e'i epe ijupe kõ.
MRK.7.36	Ajamã'ẽ aepo e'i remẽ ywesõ omome'u me'u jẽ erokwa kupa.
MRK.7.36	– Emã'ẽ! Omokatupa si nijapyai ãpekõ ãtã maekwerà! e'i e'i kupa.
MRK.7.37	Ajawyi pirujẽ kee e'i ojiupe kupa:
MRK.7.37	– Manyvo põ Jesu e'i katuay wete nijapyai mã'ẽ moapya katu? Ãmõ, ãpekõ ãtã 'ejẽ mã'ẽ momoregetaoka? e'i ojiupe kupa.
MRK.8.1	Ãmõ 'ary pè aty wasu kõ uu mijẽ Jesu pyri, [tekoe'ãma pè ekoi remẽ. Ajawyi opyta rã'ĩ a'e pè kupa.] Ajawyi emi'õvãpa tesi kupa ky'y. Ãmẽ Jesu e'i wemimo'ekwerà kõ pè:
MRK.8.2	– Aporijauesa tesõ aty wasu kõ, e'i. Moapy 'arà rõmõ tesõ ekoi ereve iko kupa. Age'e naikoi 'ete emi'õ rã kõ ky'y! e'i. 
MRK.8.3	Nikasi age'e kupa ky'y. Ke'ĩrõwã pakatu ena kõ! Ajawyi napotai imojimi'u e'ã kõ ve amojivy kõ imono. Ikasi e'ã kõ tè ojivy oo kupa remẽ, nipikasi'ãi ãmẽ kupa. Novãe'ãi pee rupi okasi e'ã reve oo kupa remẽ, e'i.
MRK.8.4	Ãmẽ emimo'ekwerà kõ e'i ijupe:
MRK.8.4	– Ajamã'ẽ ja'umã'ẽ pyya mõ naikoi ike rupi. Nuvei tena kõ. Mape kuwa põkõ aty wasu kõ pota jaesa emi'õ rã ajawyi? e'i tite kupa.
MRK.8.5	Ajawyi Jesu e'i ijupe kõ:
MRK.8.5	– Mapejõ rõmõ põ pereko meju? e'i.
MRK.8.5	– 7 rõmõgà tè, e'i kupa.
MRK.8.6	Ãmẽ Jesu e'i mijẽ aty wasu pè:
MRK.8.6	– Yvy pè peapy pekwa! e'i ijupe kõ.
MRK.8.6	Wapy ãmẽ okwa kupa. Ajaire Jesu opyy meju. Janejare'e pè oporegeta rã'ĩ imoete.
MRK.8.6	– Papa, nekatuay wete. Aã neme'ẽ oreupe toro'u. I'ete, e'i ijupe.
MRK.8.6	Ajaire openo peno meju ime'ẽ wemimo'ekwerà kõ pè tomosãi erokwa jane kõ pè to'u kupa. 
MRK.8.7	Pe'ĩpe'ĩ pira jimiirerà uve teve. Ajawyi a'e rè teve Jesu Uu pè oporegeta imoete mijẽ. A'e omono mijẽ wemimo'ekwerà kõ pè tomosãi kupa. Omosãi ãmẽ kupa, ijayvu rupi. A'e kejõgà ipe. 
MRK.8.8	Ajamã'ẽ oy katu tè aty wasu kõ pè. Ikasi katu kupa remẽ, opyta jẽ emi'õ kurerà kõ. A'e Jesu remimo'ekwerà kõ omoaty rykyry kõ pupe. 7 rõmõ tesõ omoãnẽ rykyry kõ kupa.
MRK.8.9	Ãwĩvo Jesu ja'umã'ẽ omoypa 'ete aty wasu kõ rè. 4.000 rõmõ tesõ omojimi'u mãe kõ tè.
MRK.8.9	Ãmẽ a'evo paire, Jesu omoisyry aty wasu kõ imono ky'y.
MRK.8.10	Ajaire Jesu yarà pupe opo oo, wemimo'ekwerà kõ reve. Taumanuta taa kyty oo kupa.
MRK.8.11	Ajaire Pariseu kõ mõ uu mijẽ Jesu kyty. A'e kõ opota Jesu rã'ã mijã. Opota manyvo jẽ Jesu wereko kupa. Kee e'i tite kupa rewarà mõ a'evo ekoi kupa: “Janejare'e Remimuurerà rõwã ipõ Jesu!” e'i tite oupe ikuwa e'ã kupa rewarà mõ. Ajawyi kee e'i Jesu pè kupa:
MRK.8.11	– Jesu! Mãrãnà jikuwa e'ã emojisaoka age'e toromã'ẽ ee, nekasia mojikuwaparà rõmõ! “Aje Janejare'e kasia rupi a'evo ekoi”, oro'età ãmẽ oromãjã nere, e'i rã'ãga Jesu pè kupa.
MRK.8.12	Ajamã'ẽ Jesu ikane'õ tesõ aepo renu ky'y. Ajawyi mewe rõwã tesõ oji'ãgekyi javo ijupe kõ.
MRK.8.12	– Ãnĩ! Namojisaoka'ãi! Amojisaoka sõ remẽ, “aje” napejẽ jẽ'ãi eayvukasia pè! e'i. Aje ywete ekasia namojisaoka'ãi peupe! e'i.
MRK.8.13	Aepo e'i paire ojisyry oo iwyi kõ wemimo'ekwerà kõ reve. Yarà rupi oo kupa. Pãranã ovae kyty ootà kupa.
MRK.8.14	Ãmẽ sikaepo Jesu remimo'ekwerà kõ noja'ai amãtejẽ wemi'õ rã rè. Meju rè. Pe'ĩgà kõrijõ tè uve yarà pupe. 
MRK.8.15	Ãmẽ ojipota iko kupa remẽ, Jesu kee e'i poromosã'ãgaa rupi javo ijupe kõ.
MRK.8.15	– Kee a'età pejẽ! e'i. Tapejireko katu ikõ Pariseu kõ remi'õ moje'a je'a vo mã'ẽ wyi nẽ!
MRK.8.16	Aepo e'i Jesu ijupe kõ paire, oporegeta ojiupe kupa.
MRK.8.16	– Manyvo jaa põ aepo e'i mã'ẽ? Meju wyi janerearai rewarà mõ sipõ aepo e'i? e'i tite ojiupe kupa.
MRK.8.17	Ajamã'ẽ Jesu okuwapa sikaepo aepo e'i ojiupe kupa remẽ. Ajawyi kee e'i ijupe kõ:
MRK.8.17	– Aepo pejẽ sõ! Napetekokuwaive sipõ eayvukasia rè peiko? “Aje” pejẽ kuwasi eayvukasia pè mijã! 
MRK.8.18+MRK.8.19	Penea ipe. Ajamã'ẽ napemã'ẽi eayvukasia rè! Peapyakwa ipe teve! Ajamã'ẽ napeenui eayvu!
MRK.8.18+MRK.8.19	– 12 rõmõ, e'i kupa.
MRK.8.20	Ajawyi Jesu e'i jẽ ijupe kõ:
MRK.8.20	– Ajaire ãmõ 'ary pè itõkõ 7 rõmõ meju mã'ẽ amoypa mijẽ! 4.000 rõmõ tesõ itõkõ kwaima'ekwerà kõ aapoi! Mapejõ rykyry rõmõ põkõ pemoaty meju kurerà ãmẽ? e'i Jesu.
MRK.8.20	– 7 rõmõ! e'i kupa.
MRK.8.21	– Ajawyi sitõ a'e! Napeja'ai si aekwerà rè! a'e pejẽ. Napetekokuwaive tè sipõ! e'i ijupe kõ.
MRK.8.22	Ãmõ 'ary pè Jesu naeapyoi mã'ẽ rè omã'ẽ, Petesaita taa pè ovãe kupa remẽ, wemimo'ekwerà kõ reve. Jane kõ mõ weru ijupe. Kee e'i ijupe kupa:
MRK.8.22	– Epyy imokatu taeapyo ky'y! e'i kupa.
MRK.8.23	Ãmẽ Jesu opopyy eraa tena kupe kyty. A'e pè omokatu. Kee wereko imokatu. Otõmõ rã'ĩ opo pupe. Wenykwerà ea rè ojowy. Opo oinõ ajaire ijapyte 'aryvo. Ãmẽ e'i ijupe:
MRK.8.23	– Moma'e rè põkõ nemã'ẽ? e'i ijupe.
MRK.8.24	– Jane kõ rè amã'ẽ, e'i. Namã'ẽ ywe'eive ee kõ ajamã'ẽ! e'i. Yvyra wata mã'ẽ vo sõ tite jane kõ rè amã'ẽ remẽ, e'i.
MRK.8.25	Ãmẽ Jesu ojipy mijẽ ea rè. Ãmẽ sõsi eapyo katuay ky'y. E'i ãmẽ Jesu pè:
MRK.8.25	– Haa! Age'e si ereapyo katuay ky'y! e'i.
MRK.8.26	Ãmẽ “hoõ” e'i ãmẽ Jesu ijupe.
MRK.8.26	– Oterẽ jẽ ejivy eo neretã gyty ajawyi! e'i. Terejivy e'ã rã'ĩ neo taa kyty, e'i.
MRK.8.27	Ãmẽ ajaire Jesu oo wemimo'ekwerà kõ reve tena miti kõ mõ gyty. Sesapiripu tena pyriwarà kõ gyty oo. [Yy Jotão ovae kyty a'e tui.] Ãmẽ pee rupi oo iko kupa remẽ, kee e'i Jesu ijupe kõ:
MRK.8.27	– Ava e'i põ jane kõ ije? e'i.
MRK.8.28	Ãmẽ e'i emimo'ekwerà kõ ijupe:
MRK.8.28	– Kee e'i kupa. Ãmõ kõ kee e'i neupewarà mõ: “Juwão poromojãmorĩ maekwerà tè rõwã põkõ opoera mijẽ?” e'i kupa. Ãmõ kõ, “Ãnĩ maevo, tãmõ Eriasi tè rõwã põkõ owyjy mijẽ uu?” e'i teve kupa. Ãmõ kõ, “Janejare'e ayvu mojenuarà amyry karamoewarà tè rõwã põkõ opoera mijẽ uu?” e'i teve neupewarà mõ kupa, e'i Jesu pè kupa.
MRK.8.29	Ãmẽ Jesu e'i ijupe kõ:
MRK.8.29	– Pejẽ pa'e? Ava pejẽ põ ãmẽ ije? e'i ijupe kõ.
MRK.8.29	Ãmẽ Peturu e'i ijupe:
MRK.8.29	– Ije ãmẽ, “Janejare'e Remimuurerà tè ene, Orerõvijã ywete rõmõ”, a'e ene! e'i.
MRK.8.30	Ãmẽ Jesu oryvay aepo renu.
MRK.8.30	– I'ete aepo ere ije, e'i. Ajamã'ẽ aepo tapemome'u e'ã rã'ĩ ãmõ kõ pè erokwa, e'i Jesu.
MRK.8.31	Ãmẽ ajaire Jesu omome'u ypy amãtejẽ wenonewarà rã wemimo'ekwerà kõ pè. Kee e'i ijupe kõ:
MRK.8.31	– Ije, Janejare'e Remimuurerà ajimojane mã'ẽ rõmõ, ajo. Ajawyi ajimomorijau 'atà tè penovake. Jõvijãgwerà kõ noenuta'ãi eayvu. Janejare'e pè oporegeta mãe kõ rõvijã kõ ve noenuta'ãi. Tãmõ Moisesi remikusiwarerà rè poromo'e mãe kõ teve noenuta'ãi. A'e kõ ojikõ'õ aità ere. Ejukaokatà teve kupa. Ajamã'ẽ moapy 'arà remẽ apoera tarà mijẽ. A'evoa rõmõ teãmã ajo, e'i Jesu wemimo'ekwerà kõ pè.
MRK.8.32	A'evo omome'u ypy amãtejẽ ijupe kõ tokuwa katu kupa. Aje Jesu aepo e'i. Ajamã'ẽ Peturu “aje” ne'i aepo jaa renu. Weraa rã'ĩ Jesu ovae kyty, kee javo ipe:
MRK.8.32	– Aepo ere sõ, jõvijã! e'i tite.
MRK.8.33	Ãmẽ Jesu ojirova omã'ẽ wemimo'ekwerà kõ rè. Oporegeta kasi Peturu pè, kee javo:
MRK.8.33	– Manyvore paepo ere sõ ije! e'i. Ãjãgai rõvijã Satanasi tè aepo nemo'eoka ywe'e tite upa! e'i. Janejare'e ayvu rupi rõwã nejipy'amogeta aepo ere remẽ! Jane kõ ayvu rupi tè nejipy'amogeta tite neiko ãmẽ! e'i ijupe.
MRK.8.34	Ãmẽ ajaire Jesu aty wasu kõ omuu mijẽ imo'e kõ. Wemimo'ekwerà kõ ve omuu. Kee e'i ijupe kõ:
MRK.8.34	– Pepota awyje erupi peiko remẽ, eayvu rupi tapeiko ipi. Kee tapejẽ: “Jesu remimotarà ywesõ ikasiay wete eremimotarà wyi”, tapejẽ.
MRK.8.35	E'i jẽ Jesu ijupe kõ:
MRK.8.35	– Ãmẽ ava mõ ojireko katu ipe mãnõa wyi remẽ, kãramõ omãnõ jẽtà ajamã'ẽ, e'i. Ajamã'ẽ ava mõ eayvu rupi nereityi 'ete mã'ẽ omãnõ remẽ, i'ãg nomãnõ'ãi. Ãmõ, eayvu e'eay noityi 'ete mã'ẽ omãnõ remẽ, i'ãg nomãnõ'ãi. Janejare'e omoigookatà awyje opyri toiko karuaru, e'i Jesu.
MRK.8.36	Kee e'i jẽ Jesu ijupe kõ:
MRK.8.36	– Ava mõ oma'e kõ moatya rè ywesõ oja'a remẽ, noja'a'ãi Janejare'e rè ipi. Kãramõ omãnõ remẽ, noeraa'ãi oma'e kõ oupi. Agyvotè ootà jimomorijaua rena kyty. 
MRK.8.37	Manyvo noereko'ãi oẽa rã moepy ãmẽ, a'e pe wyi tojisyry, e'i.
MRK.8.38	– Kãramõ ajo tarà mijẽ. Ãmẽ sõsi Janejare'e Remimuurerà ajimojane mã'ẽ rõmõ tè ajikuwatà ajo ky'y. Papa kasia renya pupe tẽ tesõ ajotà. Papa remĩgwai yvapewarà kõ revejẽ ajotà ky'y. [Ãmẽ sõsi poromoe'yiarà rõmõ tesõ ajotà ky'y.] Ajare kee a'e pejẽ. Mirà kõ mõ ike yvy pè nivoi mãe kõ rovake ojinõsĩ ewyi remẽ, nikatu'ãi ijupe kõ kãramõ ajo mijẽ remẽ. Ãmõ, eayvukwerà wyi ojinõsĩ kupa remẽ, nikatu'ãi ijupe kõ. Apijarerà kõ pè, “Ekoty rewarà kõ ãwĩ”, na'e'ãi, a'e pejẽ, e'i.
MRK.9.1	Kee e'i jẽ Jesu:
MRK.9.1	– Ãmõgwerà janepytery pewarà omã'ẽtà ere Jõvijã wasu kasia revejẽ ajikuwa Janejare'e Remimuurerà rõmõ aiko remẽ. Omãnõ e'ãve a'evoa rè omã'ẽtà kupa. Aepo a'e aporegeta aje ywete, e'i Jesu wemimo'ekwerà kõ pè.
MRK.9.1	Awyjepa rã'ĩ imogeta kõ ãmẽ.
MRK.9.2	Ãmẽ 6 'arà paire, Jesu yvytyry yvate'e mã'ẽ rè ojiupi oo. Peturu weraa oupi. Ãmõ, Tiaku. Ãmõ, Juwão. Yvytyrapyte 'aryvo ekoi kupa, a'e kõ rõmõ'ĩte. [Emimo'earà kõ mõ ãmẽ opyta yvytyry ypy pè ãrõ kõ.]
MRK.9.2	Ãmẽ Peturu kõ Jesu rè omã'ẽ upa remẽ, py'awarà mõ Jesu ojimotee ovake kõ. 
MRK.9.3	Ijyru serenyny katuay upa. Isuky katu tesõ upa.
MRK.9.4	Ãmẽ karamoe remẽwarà kõ ojisa ipyri. Tãmõ Eriasi. Ãmõ, tãmõ Moisesi. A'e yveve ojimoikatu ijupe kõ.
MRK.9.5	Ameve Peturu e'i Jesu pè:
MRK.9.5	– Ikatuay ike jaiko, jõvijã! Nepota remẽ, oroinõtà moapy rõmõ tapyina kõ aã ike. Ãmõ, ene neupewarà. Ãmõ, tãmõ Moisesi pewarà. Ãmõ, tãmõ Eriasi pewarà oroinõtà, e'i tite.
MRK.9.6	Ojimonyi tesõ kupa. Ajawyi Peturu manyvo ne'i. [Ajawyi tapyina reinõa rè kõrijõ oporegeta.]
MRK.9.7	Ajaire yva rãtasĩ owyjy ijatypa kõ. A'e pupe wyi kee jaa ojenu ijupe kõ:
MRK.9.7	– Era'yray ãwĩ! Eremiauvay tè ãwĩ! Tapejapyaka katu ikõ ijayvu rè nẽ! ejaa ojenu.
MRK.9.8	Ãmẽ omã'ẽ mijẽ erokwa kupa remẽ, Jesu rõmõ'ĩte ekoi ky'y. Nomã'ẽi ãmõ kõ rè kupa ky'y.
MRK.9.9	Ãmẽ ajaire yvytyry re wyi owyjy uu kupa ky'y. Owyjy iko kupa remẽ, e'i Jesu ijupe kõ:
MRK.9.9	– Age'e pemã'ẽ ee mã'ẽ tapemome'u e'ã rã'ĩ. Amãnõtà. Amãnõ maire apoera tarà mijẽ. Ãmẽ tè katu pemome'utà ky'y, e'i ijupe kõ.
MRK.9.10	Nomome'ui ãmẽ kupa. Ajamã'ẽ ovote ojimogeta ywete aepo jaa rè kupa ipi.
MRK.9.10	– Manyvo jaa pè paepo e'i? e'i ojimogeta kupa.
MRK.9.11	Ajaire e'i Jesu pè kupa:
MRK.9.11	– Manyvore põ tãmõ Moisesi remikusiwarerà rè poromo'e mãe kõ, kee e'i: “Tãmõ Eriasi rã'ĩ totuu Janejare'e Remimuurerà renone”, e'i kupa? Manyvore põ aepo e'i kupa? e'i kupa.
MRK.9.12	E'i Jesu ijupe kõ:
MRK.9.12	– Aje oporegeta kupa. Aje tãmõ Eriasi totuu enone rupi poroerojivy Janejare'e kyty. Ajamã'ẽ kee jaa ojikusiwapa teve maekwerà rè tapeja'a: “Janejare'e Remimuurerà ojimojane mã'ẽ omomorijau ywetetà kupa. Werõarõtà kupa”, ejaa. 
MRK.9.13	Kee a'e pejẽ ajamã'ẽ tapekuwa. Ovãema ipe tãmõ Eriasi vo 'ejẽ mã'ẽ. Ajamã'ẽ omoãtãre'ã ai tè ereko kupa. Janejare'e ayvu ojikusiwa amãtejẽ maekwerà rupi katu tè a'evo wereko kupa, e'i Jesu ijupe kõ.
MRK.9.13	[Aepo e'i Jesu remẽ, emimo'ekwerà kõ okuwa Juwão poromojãmorĩ mã'ẽ pewarà mõ aepo e'i.]
MRK.9.14	Ãmẽ Jesu kõ ovãe mijẽ yvytyry ypy pè, wemimo'earà kõ pyri, kõi opyta ãrõ mãe kõ pyri. Ãmẽ ovãe ipyri kõ remẽ, aty wasu rè omã'ẽ, wãrõ mãe kõ pyri. Ãmõ, tãmõ Moisesi remikusiwarerà rè poromo'e mãe kõ mõ ve ipyri kõ tui. Ojiayvuvaja vaja kupa upa. 
MRK.9.15	Ãmẽ aty wasu omã'ẽ Jesu rè remẽ:
MRK.9.15	– Jesu si ovãema! Ja'e ikoty ãmẽ! e'i kupa.
MRK.9.15	Oo kuise'ẽ õvaisĩ ãmẽ kupa.
MRK.9.16	Ãmẽ Jesu e'i ijupe kõ:
MRK.9.16	– Moma'e rè põ pejiayvuvaja vaja eremimo'earà kõ reve pekupa? e'i ijupe kõ.
MRK.9.17	Ãmẽ ipytery pe wyi kwaima'e mõ kee e'i ijupe:
MRK.9.17	– Poromo'earà, era'yry eporijauesa, aã aeru nekoty mã'ẽ! Ãjãgai omomorijau ywete ipi. Nomomoregetaokari ipi. 
MRK.9.18	Ojimokasi ee remẽ upi upi omomo imoyvyapi teve ipi! Enyaju ajaire ojãimisu'u su'u ipi! Ajaate nipikasi 'eteay ky'y. Ajawyi a'e ipe neremimo'earà kõ pè, “Pemoẽ ãjãgai eãkarã pupe wyi imoisyry”, a'e ipe. Ajamã'ẽ nokuwai imoisyrya kupa! e'i Jesu pè.
MRK.9.19	Ãmẽ Jesu ijãgyo aepo renu.
MRK.9.19	– “Aje” napejẽi eayvukasia pè mãe kõ! e'i ijupe kõ. Age'e rõwã tesõ aiko pepyterà rupi ky'y. Manyvo remẽ ywete sipõ pekuwatà ky'y eayvukasia? e'i. Ãwĩvotà tè põ peiko? e'i ijupe kõ.
MRK.9.19	Ajaire e'i tuu pè:
MRK.9.19	– Eeru awi nera'yry ekoty, e'i.
MRK.9.20	Weru ãmẽ tuu ikoty. Ãmẽ ãjãg omã'ẽ Jesu rè remeve, omomo ja'yry imoyvyapi tomãnõ mãnõ. Otore tore iko ãmẽ. Enyaju teve iko. 
MRK.9.21	Ãmẽ Jesu e'i tuu pè:
MRK.9.21	– Mapejõ kwaray rõmõ tesõ põkõ ãwĩvo nera'yry? e'i ijupe.
MRK.9.21	– Ija'yrĩ remeve ãwĩvo ekoi, e'i tuu. 
MRK.9.22	Ãmõ 'ary pè tata pupe ãjãg omomo momo ijuka ipi. Ãmõ remẽ yy pupe omomo teve ipi. A'evo 'evo ekoi ipi. Oreporijauesa rejupa ãmẽ, nekuwa remẽ! e'i Jesu pè.
MRK.9.23	Ãmẽ Jesu e'i ijupe:
MRK.9.23	– Manyvore põ, “Nekuwa remẽ”, ere sõ ije! e'i. “Aje” ere jẽsi Janejare'e kasia pè. Janerako'i ee remẽ, nuvei iwasu mã'ẽ ijupe! e'i Jesu ijupe.
MRK.9.24	Ameve tuu e'i Jesu pè:
MRK.9.24	– “Aje” a'e. Ajamã'ẽ epãtavõ rejupa, age'e ywesõ “aje ywete” ta'e ãmẽ! e'i.
MRK.9.25	Ãmẽ jane ijatyry mãe kõ ojimoaty omãjã ee upa. Ãmẽ Jesu omã'ẽ ee kõ remẽ, ijayvukasi ãjãgaiwerà pè, ja'yry omomorijau mã'ẽ pè.
MRK.9.25	– Ãjãg, noporomoapyaokari mã'ẽ! Noporomomoregetaokari mã'ẽ! Aã ja'yry wyi eẽ ejisyry eo ikenẽ! e'i. Awyje ikõ epoi iwyi eo nẽ! e'i Jesu ãjãgai pè.
MRK.9.26	Ameve py'awarà mõ ãjãg eamamai. Ja'yry omomo mijẽ imoyvyapi. Ameve opoi iwyi ojisyry oo ky'y. A'evo remẽ, ja'yry omãnõ mãnõ rã'ĩ. Ãmẽ pirujẽ a'evoa rè omã'ẽ mãe kõ e'i:
MRK.9.26	– Eeee! Omãnõma sipõ? e'i tite kupa.
MRK.9.27	Ãmẽ Jesu opopyy ja'yry imopõ'ã. Ameve ikatupa ky'y.
MRK.9.28	[Ajaire Jesu ojisyry oo ky'y, wemimo'ekwerà kõ reve.] Ãmõ tetã wyry pè oike kupa. Ãmẽ Jesu rõmõ'ĩte ekoi remẽ, emimo'ekwerà kõ uu javo ijupe.
MRK.9.28	– Manyvore põkõ noromoẽokai sire'e sõ ãjãg ja'yry pe wyi imoisyry? e'i kupa.
MRK.9.29	Ajawyi Jesu e'i ijupe kõ:
MRK.9.29	– “Aje ywete” pejẽ Janejare'e kasia pè remẽ tè kuwa pemoisyry kuwa ãwĩ rapijarà iwyi! [Ãmõ, napejimi'ui rã'ĩ peporegeta ijupe remẽ teve kuwa,] e'i ijupe kõ.
MRK.9.30+MRK.9.31	Ajaire ojisyry a'e pe wyi oo kupa. Karireja yvy rupi okwa kupa. Jesu opota wemimo'ekwerà kõ motekokuwa wyi nopotai jane kõ rovake oo. Kee e'i Jesu imo'e kõ:
MRK.9.30+MRK.9.31	– Kee a'e pejẽ. Yva pe wyi ajo ajimojane mã'ẽ rõmõ ije. Ajamã'ẽ nivoi mãe kõ po pè ereraatà eme'ẽ kupa. Ajamã'ẽ ejuka kupa remẽ, moapy 'arà paire apoera tarà mijẽ, e'i ijupe kõ.
MRK.9.32	Aepo e'i ywe'e ipe Jesu ijupe kõ. Noenui sire'e ijayvu kupa ajamã'ẽ. Nokuwai manyvo jaa tè aepo e'i remẽ. Ajamã'ẽ, “Manyvo jaa põ aepo ere”? ne'i Jesu pè kupa, osĩ iwyi kupa rewarà mõ.
MRK.9.33	Ãmẽ ajaire Jesu rena pè ovãe kupa, Kapanão taa pè. Ãmẽ tetã mõ wyry pè oike kupa. Oikepa kupa remẽ, Jesu e'i ijupe kõ:
MRK.9.33	– Moma'e rè põkõ peayvu yvu pee rupi peiko? e'i.
MRK.9.34	Nipui kupa ajamã'ẽ, osĩ javo kupa rewarà mõ.
MRK.9.34	– Ava ywesõ põ janewyi, Jesu remimo'ekwerà rõmõ ekoi? e'i tite kupa.
MRK.9.34	Ajawyi osĩ javo kupa. 
MRK.9.35	Ajamã'ẽ Jesu aepo jaa okuwa teãmã. Ajawyi omuu kõ imo'e kõ mijẽ.
MRK.9.35	– Pepota sõ jo'arà kytywarà mõ peẽ remẽ, temĩgwai vo 'ejẽ tapeiko ajawyi, e'i. Tapepãtavõ ãmõ kõ, pirujẽ, e'i ijupe kõ.
MRK.9.36	Ãmẽ Jesu ja'yry mõ omuu okoty to'ã ovake kõ, tomã'ẽ ee kupa. Ojajuvy juvy. E'i ãmẽ ijupe kõ:
MRK.9.37	– Erauvay pekupa remẽ, ja'yry kõ ve peauvaytà. Penory katutà ee kõ pemãjã. Ja'yry rauparà kõ pè “erauparà kõ” a'e ipi, e'i ijupe kõ. Ava mõ erau remẽ, a'e Emuuarerà wau tary ve, e'i ijupe kõ.
MRK.9.38	Ãmẽ Juwão e'i Jesu pè:
MRK.9.38	– Oremo'earà, kwaima'e mõ rè oromã'ẽ, neayvu rupi ãjãg kõ omoẽ imoisyry emijarerà kõ wyi ereko mã'ẽ rè! Neremimo'earà rõwã ipe a'e ajamã'ẽ! Ajawyi, “Mokoo sõ nereko!” oro'e ijupe! I'ete põ aepo oro'e ijupe remẽ? e'i Jesu pè.
MRK.9.39	Ãmẽ Jesu e'i ijupe:
MRK.9.39	– Ãnĩ! Aepo tapejẽ e'ã ijupe, e'i. “Aje” e'i eayvukasia pè mã'ẽ kõrijõ tè mãrãnà jikuwa e'ã oinõ kuwa eayvu rupi! A'evo ekoi paireve, noporegeta ai kuwa'ãi ere ajaire, e'i. 
MRK.9.40	Ava mõ nojimoãpãi janere remẽ, a'e janekoty rewarà rõmõ ekoi tè, e'i.
MRK.9.41	Kee jaa rè tapeja'a teve. Ma'e remẽ ava mõ kee e'ità peupewarà mõ: “Kiristu remiauvay tè ãwĩ. Ajawyi i'ywa remẽ, yy ame'ẽtà ijupe to'u”, e'ità. Ome'ẽ peupe remẽ, eupe omẽ'ẽ maevo sõ tite. Ajawyi oryvaytà Papa ee epyme'ẽ. Aje ywete aepo a'e pejẽ, e'i Jesu wemimo'ekwerà kõ pè.
MRK.9.42	E'i jẽ Jesu ijupe kõ:
MRK.9.42	– Ja'yry kõ erauvay ipi. Ajawyi akãte'ã ee kõ ipi. Ava mõ sõ omojaiwe kõ eraa weko ai rupi remẽ, ojimomorijau 'atà tè Janejare'e po pè. Ikatu sa'u kuwa na'evoive remẽ ojimomarama amãtejẽ ovote omãnõ, e'i. Ikatu sa'u kuwa a'evo mã'ẽ takuru mitirõwã mã'ẽ wãpasĩ amãtejẽ okuruka rè ero'a pãranã pupe, ja'yry kõ nomojaiweive remeve, e'i.
MRK.9.43+MRK.9.44	– [Kee a'e teve pejẽ. Pejireko katu penemimota ai rupi tapeiko ywe'e tite e'ã.] Ajawyi kee a'e eayvukasia rõmõ. Ma'e remẽ pepo ojavyokatà ivo tekoua pejẽ.
MRK.9.45+MRK.9.46	Ãmõ, ma'e remẽ pepy rupi peotà peneko ai kyty. A'evo sõ peiko remẽ, ikatu sa'u kuwa pejipyeta amãtejẽ ity, Janejare'e rekoa tapejavy ywe'e tite e'ã. A'evo remẽ tè napeo'ãi kuwa pepy jeovai revejẽ jimomorijau wasua rena kyty, (tata wasu noe'ãi mã'ẽ kyty).
MRK.9.47+MRK.9.48	Ãwĩvo ve ma'e remẽ penea pupe nivoi peikotà.
MRK.9.49	– Kee a'e pejẽ. Pejimomorijautà peiko. Ãwitõ karakuri jaapy tata pupe tojiky'a'o ipi, ãwĩvo 'ejẽtà pejẽ peiko. 
MRK.9.50	Kee a'e teve pejẽ. Ãwitõ sautu eekatu ja'umã'ẽ pupe jainõ ipi remẽ. Ãwĩvo ve jane kõ pè ikatuay wete tijaiko ipi. Ajamã'ẽ sautu nomoeei sõ janeremi'õ ky'y remẽ, manyvoa rã rõmõ rõwã kuwa sautu ãmẽ. Ãwĩvotà pejẽ, peayvu yvu peiko remẽ, nowari peiko remẽ. Ajawyi sautu vo 'ejẽ tapeiko, a'e pejẽ, e'i Jesu ijupe kõ.
MRK.10.1	Ãmẽ Jesu aepo e'i paire, ojisyry oo Juteja yvy kyty. Yy Jotão ovae kyty oo [wemimo'ekwerà kõ reve]. Ãmẽ aty wasu kõ oo ojimoaty mijẽ ikoty. Ãmẽ Jesu poromo'e mijẽ. Ãwitõ poromo'e ipi maekwerà vo jẽ poromo'e.
MRK.10.2	Ãmẽ Pariseu kõ mõ uu ikoty. “Jesu siayvumoopa”, e'i tite kupa. Ajawyi kee e'i rã'ãga kupa:
MRK.10.2	– Kee jaa rè oremo'e rejupa! Manyvo põ tãmõ Moisesi e'i joerekwarà wyi moia rè? e'i rã'ãga kupa. Manyvo remeve põ japoi kuwa iwyi? Japota remẽ põ japoi kuwa janererekwarà wyi? e'i rã'ãga kupa.
MRK.10.3	Ãmẽ Jesu e'i ijupe kõ:
MRK.10.3	– Pekuwapa tãmõ Moisesi remikusiwarerà aepo rè. Moma'e e'i põ? e'i ijupe kõ.
MRK.10.4	Ãmẽ Pariseu kõ e'i ijupe:
MRK.10.4	– Kee e'i maekwerà: 
MRK.10.5	Ãmẽ Jesu e'i ijupe kõ:
MRK.10.5	– Naperovija tari Janejare'e ayvukwerà rewarà mõ aepo e'i tãmõ Moisesi ikusiwa pejẽ. Kee e'i maekwerà naperovija tari: 
MRK.10.8	 e'i maekwerà.
MRK.10.9	Ajawyi kee a'e pejẽ. Janejare'e pe'ĩypyte mã'ẽ rõmõ oinõ kõ remẽ, tijamowaite kõ e'ã ojiwyi, a'e pejẽ. Awyje rõmõ a'evo oikopa kupa, e'i Jesu ijupe ky'y.
MRK.10.10	Aepo e'i paire, Jesu ojisyry Pariseu kõ wyi oo ky'y. Tetã mõ wyry pè oike mijẽ wemimo'ekwerà kõ reve. Oike kupa remẽ, e'i Jesu pè kupa:
MRK.10.10	– Oremo'e aepo jaa rè rejupa! e'i kupa.
MRK.10.11	Ãmẽ Jesu e'i ijupe kõ:
MRK.10.11	– Kwaima'e mõ sõ werekwarà wyi opoi teywete sõ remẽ. Ajaire wereko ipetà ãmõ wãivĩ. A'evo mã'ẽ pè Janejare'e, “Werekwarà rè nojimoavai iko mã'ẽ tè ãwĩ”, e'i kõrijõtà ãmẽ, omojaiwe tesõ werekwarà ity rewarà mõ. 
MRK.10.12	Aepo e'i teve wãivĩ mõ pè, opoi sõ omẽnà wyi remẽ, ajaire ãmõ kwaima'e reve ojireko ekovijarerà rõmõ remẽ. “Omẽnà rè nojimoavai iko mã'ẽ tè ãwĩ”, e'i kõrijõtà ijupe, e'i Jesu ijupe kõ.
MRK.10.13	Ajaire jane kõ wãkarãgwerà kõ weru Jesu resa toapytepyy kõ [ikatuay Janejare'e toereko kõ]. A'e kõ rè Jesu remimo'ekwerà kõ omã'ẽ remẽ, kee e'i tite kupa:
MRK.10.13	– Jesu pemo'eaioka peãkarã kõ pè ne! Peeru sõ peãkarãgwerà kõ ikoty! Perojivy kõ eraa! e'i epe kupa.
MRK.10.14	Ãmẽ Jesu a'evoa rè omã'ẽ remẽ, nopotai.
MRK.10.14	– Nemo'eai'ãi ja'yrerà kõ. Totuu nẽ ekoty kupa. Kee aje ywete mã'ẽ rè tapeja'a. Ja'yrerà kõ opota katu Janejare'e omoẽoka o'arà kytywarà rõmõ ipi. A'evo ve tapeiko. 
MRK.10.15	Na'evoi sõ peiko remẽ, napeo'ãi kuwa ipyri ena pè. Aje ywete aepo a'e pejẽ, e'i ijupe kõ.
MRK.10.16	Aepo e'i paire Jesu wajuvy ja'yry kõ. Uu pè oporegeta ãmẽ, owaray toereko kõ.
MRK.10.17	Ãmẽ ajaire Jesu oo iko remẽ, kwaima'e mõ kuise'ẽ uu ikoty. Uu ojimoenãpa'ã ovake javo.
MRK.10.17	– Poromo'earà, ivo katuay neiko mã'ẽ tè ene. Mano aiko kuwa põ ivo tekoua rupi aiko, taa Janejare'e pyri akãjã remẽ aiko karuaru? e'i Jesu pè.
MRK.10.18	E'i ãmẽ Jesu ijupe:
MRK.10.18	– Manyvore põ “ivo katuay mã'ẽ” ere sõ ije? Nuvei 'ete mirà mõ ivo katuay teãmã mã'ẽ. Janejare'e rõmõ'ĩte a'evo ekoi, e'i ijupe.
MRK.10.19	E'i jẽ Jesu imo'e:
MRK.10.19	– Nekuwapa Janejare'e ayvukwerà tãmõ Moisesi pè ome'ẽ maekwerà, upi tijaiko mã'ẽ. Kee e'i itõkõ: 
MRK.10.20	Ãmẽ kwaima'e e'i ijupe:
MRK.10.20	– Õ'õ, eja'yrĩ remeve aepo rupi katu aiko teãmã ipi. Ivo teãmã aiko, e'i Jesu pè.
MRK.10.21	Ãmẽ Jesu omã'ẽ ywete ee. Wauvay ee omãjã.
MRK.10.21	– I'ete, e'i. Aepo 'aryvo kee tereiko jẽ timanyvo e'ã ene, e'i. Ekwa, nemoma'e kõ tereme'ẽma karakuri repy rõmõ. Ajaire epykwerà emosãima iporijau mãe kõ pè erokwa. Pirujẽ nerekotà neremimota katu kõ Janejare'e pyri kãramõ ãmẽ. Neme'ẽ maire, ejo erupi ãmẽ, e'i.
MRK.10.22	Ãmẽ Jesu aepo e'i kwaima'e pè remeve, soõ, naoryi ky'y. Ijãgyo ojisyry oo, imoma'e ywete rewarà mõ.
MRK.10.23	Ãmẽ Jesu omã'ẽ wemimo'ekwerà kõ rè erokwa kee javo ijupe kõ:
MRK.10.23	– Waypete imoma'e ywete mãe kõ pè Janejare'e omoẽoka o'arà kyty ipi. [Oma'e kõ rè ywesõ oja'a Janejare'e wyi ipi,] e'i.
MRK.10.24	Ãmẽ Jesu remimo'ekwerà kõ ojimonyi aepo renu. Ajamã'ẽ Jesu kee e'i ijupe kõ:
MRK.10.24	– Jane kõ waypete Janejare'e omoẽoka o'arà kyty ipi. [Ovote ne'i kuwa'ãi kupa.] 
MRK.10.25	Tekoua amome'utà peupe tapekuwa sa'u, e'i. Kevoa. Teima rõvijã waypete wasa ikwa'i mã'ẽ rupi okwa. Noasa'ãi kuwa agui ropyta, e'i. Ãwĩvo ve imoma'e ywete mãe kõ pè waypete Janejare'e omoẽoka o'arà kyty,
MRK.10.26	Ameve Jesu remimo'ekwerà kõ aepo wenu remẽ, ojimonyi wete kupa. Ajawyi kee e'i ojiupe kupa:
MRK.10.26	– Ãwĩvo remẽ ava noiko karuaru kuwa'ãi Janejare'e pyri ãmẽ! Ava nojireko katuoka'ãi kuwa ijupe! e'i tite kupa ãmẽ.
MRK.10.27	Ãmẽ Jesu omã'ẽ ee kõ erokwa.
MRK.10.27	– Aje, ava jẽ rõwã oo kuwa ipyri oiko karuaru rõmõ. Janejare'e rõmõ'ĩte poromoigo karuaruoka kuwa opyri. Nuvei 'ete iwasu mã'ẽ Janejare'e pè, e'i ijupe kõ.
MRK.10.28	Ameve Peturu kee e'i Jesu pè:
MRK.10.28	– Emã'ẽ. Pirujẽ oroitypypyipa orojo nerupi, e'i.
MRK.10.29	Ãmẽ Jesu e'i jẽ ijupe kõ:
MRK.10.29	– Aje pirujẽ peitypypyipa erupi pejo. Uvetà ãmõ kõ ve pevo mãe kõ. Pirujẽ oitypypyità uu eayvu rupi erauvay rewarà mõ kupa. Eayvu e'eay omojenutà erokwa rewarà mõ a'evotà ekoi kupa. Ma'e oitytà kupa. Wetã oitytà oo kupa. Ãmõ, wetãrãgwerà kõ ve. Oõvijãgwerà kõ ve. Wãkarãgwerà kõ ve. Ãmõ, okoo kõ. Wãisõ pirujẽ oitypypyipatà oo, erauvay kupa rewarà mõ, e'i. Ajawyi aje ywete kee a'e pirujẽ oma'e kõ oitypypyipa erupi uu mãe kõ pè: 
MRK.10.30	Penemitykwerà kõ wyi wete si Janejare'e ome'ẽtà pejẽ, ike yvy pè. Ma'e. Penetã kõ. Penetãrã kõ. Pekoo kõ. Wãisõ ome'ẽtà pejẽ. Ãmõ kõ po pè pejimomorijau 'atà tè, Janejare'e koty rewarà kõ rõmõ peiko rewarà mõ. Ajamã'ẽ kãramõ Janejare'e pyri peiko karuarutà ky'y, yva pè, e'i. 
MRK.10.31	Keetà ãmẽ. Ijaty jo'arà kyty ekoi epe mãe kõ jokunawyriwarà kõ rõmõ ekoità Janejare'e rena pè ky'y. Jokunawyriwarà rõmõ ekoi mãe kõ ãmẽ jo'arà kytywarà rõmõ ekoità, e'i Jesu ijupe kõ.
MRK.10.32	Ãmẽ Jesu Jerusarẽ taa kytyre oo iko kupa, wemimo'ekwerà 12 rõmõ mãe kõ reve. Pee wasu rupi oo kupa. Ãmẽ Jesu joãkã rõmõ oo iko. Emimo'earà kõ takypy rõmõ oo kupa. A'e kõ ojimonyi iko. Oo upi mãe kõ ve okyje iko. Ajawyi Jesu omuu wemimo'ekwerà kõ 12 rõmõ mãe kõ opyri sa'u imotekokuwa kõ mijẽ ojukaa rã rè. Kee e'i ijupe kõ:
MRK.10.33	– Pejapyaka katu rã'ĩ! Jerusarẽ taa kyty jaatà jaiko. Javãe remẽ, erereko aità erereko kupa, Janejare'e Remimuurerà ajimojane mã'ẽ rõmõ aiko rewarà mõ. Janejare'e pè oporegeta mãe kõ rõvijã kõ po pè tesõ eme'ẽtà kupa. Ãmõ, tãmõ Moisesi remikusiwarerà rè poromo'e mãe kõ po pè teve. A'e kõ, “Pejuka ikenẽ”, e'ità eupewarà mõ. Juteu rõwã mãe kõ po pè emonotà ãmẽ kupa, [Romã pewarà jõvijã kõ po pè.] 
MRK.10.34	Emojaiwe ywetetà kupa. Otõmõ tõmõ tesõtà ere kupa. Ãmõ, enõpã nõpã tevetà kupa. Ajaate ejukatà kupa ky'y. Ajamã'ẽ moapy 'arà paire apoera tarà mijẽ, e'i ijupe kõ.
MRK.10.35	Ãmẽ Semeneu ra'yry kõ uu Jesu kyty. Tiaku. Juwão. Mokopejõ uu kupa. Kee e'i Jesu pè kupa:
MRK.10.35	– Jõvijã, oroporegetatà rã'ĩ neupe, e'i kupa. Oro'età mã'ẽ pè “hoõ” ere, e'i kupa.
MRK.10.36	– Manyvo põ pepota areko peupe? e'i Jesu ijupe kõ.
MRK.10.37	Ãmẽ Tiaku kõ e'i:
MRK.10.37	– Jõvijã wasu rõmõ nejikuwa remẽ, orepyteporo rejupa, neuvuri toroapy jõvijã miti kõ rõmõ oroiko. “Hoõ” tere amãtejẽ ãmẽ, e'i epe kupa.
MRK.10.38	Ãmẽ Jesu e'i ijupe kõ:
MRK.10.38	– Napekuwai wyi aepo pejẽ ije! e'i. Kee a'e pejẽ. Pejimomorijau kuwa pãwĩ ereve pemãnõ ejuka kupa remẽ? e'i Jesu ijupe kõ.
MRK.10.39	“Õ'õ” e'i tite kupa. Ãmẽ Jesu e'i ijupe kõ:
MRK.10.39	– Aje pejimomorijautà evo ve. Pemãnõtà teve evo ve, e'i. 
MRK.10.40	Ajamã'ẽ ije rõwã poromojõvijãokatà. Papa tè poromojõvijãokatà, wemikuwa rupi tè, e'i Jesu Tiaku kõ pè.
MRK.10.41	Ãmẽ emimo'earà kõ mõ aepo wenu remẽ, ojimõarõ Tiaku kõ rè kupa. 
MRK.10.42	Ajawyi Jesu omoaty pirujẽ imuu javo ijupe kõ.
MRK.10.42	– Pejapyaka rã'ĩ! Juteu rõwã mãe kõ ojimokasi oẽ jane kõ 'arà kyty, ãwisõ emĩgwai kõ rõmõ toiko kupa. Ojiayvuerovijaoka jane kõ pè iko kupa ipi. 
MRK.10.43	A'e kõ vo rõwã tapeiko ajamã'ẽ. Pepota pejimojõvijã remẽ, temĩgwai vo 'ejẽ awi tapeiko. Poropãtavõarà rõmõ tapeiko, e'i.
MRK.10.44	Aje pepota pejẽ ywesõ peiko remẽ, temĩgwai vo 'ejẽ awi tapeiko, e'i.
MRK.10.45	Ereruparà mõ awi tapeiko. Janejare'e Remimuurerà ajimojane mã'ẽ rõmõ teipe ije aiko. Ajamã'ẽ, “Jõvijã tè ije”, na'ei pejẽ. Ãwĩvo mã'ẽ rõmõ rõwã ajo ike jane kõ pytery pè aiko ipi. “Jõvijã rõmõ tajikuwa!” na'ei. Temĩgwai vo 'ejẽ tè ajo jopytery pè poropãtavõarà rõmõ aiko. Jane kõ aiwererà repy rõmõ ajo. Emãnõa tè a'e repykwerà rõmõtà. Jane kõ pewarà mõ amãnõtà, Janejare'e pyri toiko karuaru kupa, e'i Jesu ijupe kõ.
MRK.10.46	Aja paire Jesu okwa Jeriko taa rupi iko, wemimo'ekwerà kõ reve. Ajaire a'e taa pe wyi ojisyrytà remẽ, aty wasu kõ oo akypy rupi. Ãmẽ okwa remẽ, naeapyoi mã'ẽ mõ wesa. A'e pee reme pè wapy upa ipi, karakuri rãrõ. Patimeu eu erà pè. A'e Timeu ra'yry tè. 
MRK.10.47	Ãmẽ Jesu vãea ojenu ijupe, kee jaa:
MRK.10.47	– Jesu Nasare taa wãnà okwa iko! jaa ojenu ijupe.
MRK.10.47	Ãmẽ Patimeu aepo wenu remẽ, wapukai ojiporijauesaoka ijupe, kee javo:
MRK.10.47	– Jesu, tãmõ Tavi Jeapyrerà e'eay tè ene!
MRK.10.48	Ãmẽ aepo e'i remẽ, ãmõ kõ kee e'i ijupe:
MRK.10.48	– Aepo ere sõ! Nepu sõ! e'i ijupe kupa.
MRK.10.48	Ãmẽ ywesõ wapuka pukai.
MRK.10.48	– Tãmõ Tavi Jeapyrerà e'eay! Eporijauesa rejupa! e'i jẽ wapukai rõmõ.
MRK.10.49	Ajawyi Jesu opyta rã'ĩ javo ijupe.
MRK.10.49	– Totuu nẽ ekoty, e'i jane kõ pè.
MRK.10.49	Ãmẽ ava kõ mõ e'i Patimeu pè:
MRK.10.49	– Terejipy'a mokasi. “Totuu” e'i Jesu ene! Kuise'ẽ ãmẽ epõ'ã ejo! e'i kupa.
MRK.10.50	Ameve kuise'ẽ Patimeu opõ'ã. Oyru poko yvy pè oity opõ'ã oo Jesu kyty. 
MRK.10.51	Ãmẽ Jesu e'i ijupe:
MRK.10.51	– Manyvo põ nepota oroereko? e'i.
MRK.10.51	– Apota ereapyo katu rõmõ aiko, jõvijã! Ereamoapyo rejupa, a'e ene, e'i ijupe.
MRK.10.52	– Hoõ! e'i Jesu. Tanereapyo katu mijẽ ajawyi! “Aje” ere ekasia pè rewarà mõ, oromoeapyotà. Ejivy eo ãmẽ, e'i Jesu ijupe.
MRK.10.52	Ameve eapyo katu ky'y. A'evo paire Jesu rupi oo iko ky'y.
MRK.11.1	Ajaire Jesu oo jẽ Jerusarẽ taa kyty, wemimo'ekwerà kõ reve. Ãmẽ ovãetà pyri'ĩje'ẽ kupa remẽ, ãmõ tena miti kõ pè rã'ĩ ovãe kupa. Petepaje eu a'e taa mõ pè. Ãmõ pè Petãnia eu. Yvytyry ypy pè tè a'e tena tui. Oriveiraty eu yvytyry pè. Ãmẽ Jesu omono wemimo'earà kõ mõ wenone rupi. Mõrijõ omono kõ. 
MRK.11.2	Kee e'i amãtejẽ imono kõ:
MRK.11.2	– Pekwa erenone rupi wãi taa tui upa mã'ẽ gyty. A'e pè pevãe remeve, pemã'ẽtà jumẽtu
MRK.11.3	Ãmẽ ava mõ sõ kee e'i pejẽ remẽ, “Moma'e rõmõ põ pejoratà eraa?” e'i sõ pejẽ remẽ, kee pejẽtà ijupe: “Ãnĩ! Orerõvijã tè ‘eeru’ e'i ore. Ajawyi oroeraatà rã'ĩ. Ajaire omojivytà imuu”, tapejẽ ijupe ãmẽ, e'i ijupe kõ.
MRK.11.4	Oo Jesu ayvu rupi ãmẽ kupa. A'e kyty ipõ jumẽtu memyry rè omã'ẽ kupa. Oka rova pyri wãnõ tatui kupa mã'ẽ rè omã'ẽ kupa. A'e ojora eru kupa, Jesu e'i maekwerà rupi. 
MRK.11.5	Ojora kupa upa remẽ, omã'ẽ ee mãe kõ e'i ijupe kõ:
MRK.11.5	– Manyvore põ pejoratà eraa? e'i kupa.
MRK.11.6	– Orerõvijã tè “eeru” e'i ore, e'i kupa.
MRK.11.6	– Hoõ, peraa ãmẽ, e'i ãmẽ ijupe kõ kupa.
MRK.11.7	Ãmẽ weraa Jesu pè kupa. Oyru poko kõ oinõ ijape 'aryvo kupa. A'e ape 'aryvo Jesu oo iko.
MRK.11.8	Ãmẽ ovãe iko remẽ, aty wasu kõ oo upi. A'e kõ mõ oyru poko omovevu vevu imojimoy moy pee rupi enone kupa. Ãmõ kõ ka'aro kõ opo'o, warakuri vo mã'ẽ. A'e omoy moy teve Jesu renone rupi kupa. 
MRK.11.9	Pirujẽ aty wasu wapuka pukai tesõ Jesu renone iko kupa. Janejare'e omoe'e teve eewarà mõ iko kupa. Kee e'i kupa:
MRK.11.9	“Janerõvijã ywete simoe'e!
MRK.11.9	Janejare'e tomoryoka Wemimuurerà imoe'eoka!
MRK.11.9	Janerõvijã ywete ywesõ yvapewarà kõ 'arà kytywarà rõmõ ekoi!
MRK.11.10	A'e simoe'e tãmõ Tavi Jeapyrerà e'eay rõmõ!” e'i e'i wapukai rõmõ kupa.
MRK.11.10	A'evo Jesu renone wereko kupa. Ãmõgwerà ovake rupi okwa kupa. Ãmõ kõ akypy rupi oo. Pirujẽ oryvay ee iko kupa.
MRK.11.11	A'evo Jesu ovãe Jerusarẽ taa pè iko. [Ovãe remẽ, owyjy jumẽtu memyry ape 'aryvo wyi.] Ajaire Janejare'e moe'ea retã gyty oo iko. Tetã ypy pè oike rã'ĩ ee omãjã okwa. Nopytai ajamã'ẽ. Karupa ky'y wyi ojikõtevẽ jẽ. Ajawyi ojivy oo Petãnia taa kyty oke, wemimo'ekwerà kõ reve, 12 mãe kõ reve.
MRK.11.12	Kõ'ẽme Jesu oo mijẽ Jerusarẽ taa kyty, Petãnia taa pe wyi. Nikasi amyay pè oo iko remẽ. 
MRK.11.13	Ãmẽ moma'eyva'y rè omã'ẽ imono, piku'y eu mã'ẽ rè.
MRK.11.14	Ajawyi Jesu e'i moma'eyva'y pè:
MRK.11.14	– Mãerã tè ikõ tija'u e'ã ne'a nẽ! e'i wemimo'ekwerà kõ reminu rõmõ.
MRK.11.15	Ãmẽ ovãema Jerusarẽ taa pè kupa remẽ, Janejare'e moe'ea retã gyty oo mijẽ kupa. Etã ypy pè ovãe kupa remẽ, a'e pè teima mosãiarà kõ omosãi kupa upa, Janejare'e pè temime'ẽ rã.
MRK.11.16	Noerokwaokari moma'e kõ Janejare'e moe'ea retã rupi. 
MRK.11.17	Ajaire e'i ijupe kõ moma'e rõmõ tè Janejare'e moe'ea retã.
MRK.11.17	– Kee e'i itõkõ Janejare'e kareta rè ojikusiwa: 
MRK.11.18	Ajawyi Janejare'e pè oporegeta mãe kõ rõvijã kõ ojimõarõ Jesu rè, aepo wenu kupa remẽ. Ãmõ, tãmõ Moisesi remikusiwarerà rè poromo'e mãe kõ ojimõarõ ee. Ajawyi weka manyvotà wereko Jesu ijuka kupa mã'ẽ. Ajamã'ẽ okyje iwyi kupa, jane kõ mõa'ãrõwã opota katu Jesu ayvu renu rewarà mõ.
MRK.11.19	Ãmẽ karupa ky'y remẽ Jesu oẽ oo Jerusarẽ taa pe wyi, wemimo'ekwerà kõ reve.
MRK.11.20	Ajaire kõ'ẽme, ji'iveay Jesu kõ okwa mijẽ piku'y pyryvo. Ãmẽ omã'ẽ ee kupa remẽ, soõ, osinĩma! Apokwerà wyive ijupa. 
MRK.11.21	Ãmẽ Peturu oja'a Jesu ayvukwerà rè. Ajawyi e'i Jesu pè:
MRK.11.21	– Emã'ẽ, jõvijã! Kõitokõ moma'eyva'y pè, “Mãerã tè ikõ tija'u e'ã ne'a nẽ!”, ere ijupe maekwerà osinĩma! e'i ijupe.
MRK.11.22	Ãmẽ Jesu e'i ijupe kõ:
MRK.11.22	– Õ'õ, aje. A'evoa rè kee a'e pejẽ. “Aje” pejẽ ikõ Janejare'e kasia pè pepy'a pupe nẽ, e'i. 
MRK.11.23	[Ãwĩvoa niwasu'ãi pejẽ ãmẽ, a'e pejẽ.] Ãmõ, aã yvytyry pè eayvu rupi, “Ejisyry pãranã wasu pupe eo!” pejẽ sõ remẽ, a'evotà kuwa ãmẽ, “aje” pejẽ Janejare'e kasia pè remẽ. “Aje põkõ?” napejẽi pepy'a pè remẽ.
MRK.11.24	Pirujẽ peporijau ee mã'ẽ rè peporanu ijupe remẽ, ome'ẽtà pejẽ ãmẽ, “Aje a'evotà”, pejẽ remẽ. 
MRK.11.25	Ãmõ, kee tapejẽ rã'ĩ, Janejare'e pè peporegeta pekupa remẽ. “Uve sipõ emoaiarerà, ajimõarõ jẽ ikoty mã'ẽ?” tapejẽ. Uve sõ a'evo mã'ẽ remẽ, “awyjepa” tapejẽ ijupe ky'y. Tapejimõarõ e'ã ikoty ky'y. [Tapenearai maevo sõ tite aekwerà wyi ky'y.] Ãmẽ sõsi Janejare'e “awyjepa” e'i tary ve peaiwererà pè, wena pe wyi. Awyje noja'a'ãi aekwerà rè ky'y. [Napemomorijau'ãi eewarà mõ ãmẽ.] 
MRK.11.26	Ajamã'ẽ “awyjepa” napejẽi sõ pemoaiarerà pè remẽ, Papa yvapewarà aepo ne'i'ãi teve peaiwererà pè ipi. Omo'y jẽtà pene, e'i Jesu ijupe kõ.
MRK.11.27	Ajaire Jesu oo mijẽ Jerusarẽ taa kyty. Janejare'e moe'ea retã ypy kyty oo. A'e rupi wata iko remẽ, ãmẽ Janejare'e pè oporegeta mãe kõ rõvijã kõ ovãe ikoty. Ãmõ, tãmõ Moisesi remikusiwarerà rè poromo'e mãe kõ ovãe. Ãmõ Juteu rõvijãgwerà kõ teve. [A'e kõ: “Siayvumoopa Jesu”, e'i epe kupa.] 
MRK.11.28	Kee e'i ijupe ãmẽ kupa:
MRK.11.28	– Ava ayvu rupi põ moko ere neiko ipi? e'i kupa.
MRK.11.29+MRK.11.30	Ãmẽ Jesu e'i ijupe kõ:
MRK.11.29+MRK.11.30	– Pejẽ rã'ĩ ije esa ajawyi. Ava ayvu rupi põ Juwão amyry poromojãmorĩ ipi? Janejare'e ayvu rupi põ? Jane kõ ayvu rupi põ? Aepo pemome'u rã'ĩ eupe remẽ tè, a'età pejẽ ava ayvu rupi aiko, e'i Jesu ijupe kõ.
MRK.11.31	Ãmẽ aepo e'i remeve, jõvijã kõ kee e'i ojiupe:
MRK.11.31	– Manyvo ja'età põ aepo e'i remẽ ijupe? “Janejare'e ayvu rupi uu”, ja'e sõ remẽ, “‘Aje’ pejẽ kuwasi ijayvu pè ãmẽ!” e'ità jane. 
MRK.11.32	Ajamã'ẽ, “Jane kõ ayvu rupi tè Juwão uu”, nija'e'ãi ajamã'ẽ, e'i ojiupe kupa.
MRK.11.32	Ma'e rewarà mõ aepo ne'i'ãi kupa. Aty wasu kõ kee e'i Juwão pewarà mõ: “Janejare'e ayvu mojenuarà tè Juwão amyry”, e'i kupa. Jõvijã kõ nopotari imojikõ'õoka kõ. Ipojy kuwa ãmẽ ijupe kõ. 
MRK.11.33	Ajawyi ne'i'ãi Jesu pè aty wasu kõ reminu rõmõ kupa. Kee e'i kõrijõ ijupe kupa:
MRK.11.33	– Norokuwai ava ayvu rupi põ uu, e'i rã'ãga Jesu pè kupa.
MRK.11.33	Ãmẽ Jesu e'i ijupe kõ:
MRK.11.33	– Ije ve na'e'ãi pejẽ ava ayvu rupi aiko, e'i ijupe kõ.
MRK.12.1	Jesu oporegeta jẽ jõvijãgwerà kõ pè. Koo jarà ra'yry rè tè ojimosã'ãga javo ijupe kõ. Kee e'i ijupe kõ:
MRK.12.1	– Kwaima'e mõ mõa'ãrõwã moma'eyva'y oõtã okoo pè, uva'y. Omojikwa ywete wemitãgwerà. Ajaire omopari okoo. Ajaire, uvary ty'oa oinõ. Ajaire myta oinõ. A'e 'aryvo wyi omã'ẽtà ava mõ imonatà remẽ ee.
MRK.12.1	– Ajaire koo jarà ojisyrytà oo ky'y. Okoo oitytà rã'ĩ ãmõ kõ po pè toporu rã'ĩ ipupewarà kõ upa. “I'a remẽ teremoaty ipẽgwerà ije”, e'i ijarà ijupe kõ. “Hoõ” e'i tite ijupe kupa. Ãmẽ a'e kõ opyta ekovijarerà rõmõ iko. Omokatutà emitã kõ ereko kupa. Ijarà ãmẽ ojisyry ãmõ yvy kyty oo. 
MRK.12.2	Ãmẽ kãramõ sa'u temitã i'a ky'y. Ajaire otãrõma. Ãmẽ tè ijarà wemĩgwai mõ omono too ipijarà mõ oupewarà mõ toeru. Oo emĩgwai kõ ãmẽ. 
MRK.12.3	Ajamã'ẽ koo pè oposiko mãe kõ nome'ẽ'ãi ijarà pewarà emĩgwai pè toeraa oõvijã pè. Opyy kõrijõ inõpã nõpã kupa. Agyvotè omojivy imono kupa.
MRK.12.4	– Ãmẽ ajaire koo jarà ãmõ wemĩgwai omono mijẽ. A'e ve temitã mokatuarà kõ omomarama, ãwĩvo ve. Wãkãnõpã nõpã ity kupa. Ojimorarai ywete ee imojivy imuu kupa. Agyvotè ojivy uu ãmẽ. 
MRK.12.5	Ajaire koo jarà ãmõ omono mijẽ. A'e temitã mokatuarà kõ ojuka. A'evo tè jẽ ekoi kupa ipi. Ãmõgwerà onõpã nõpã imojivy imuu kupa. Ãmõgwerà ojuka kupa. 
MRK.12.6	Ta'yry kõrijõ uve jẽ ipyri ky'y, emiauvay tè. A'e pewarà mõ koo jarà e'i oupe: “Era'yry tè amonotà ky'y. Era'yry tè rewarà mõ omomojytà kupa”, e'i tite oupe mijã. Omono ãmẽ. 
MRK.12.7	Ajamã'ẽ temitã mokatuarà kõ nomomojyi. Omã'ẽ ee kupa, ovãe iko remẽ. Ãmẽ e'i ojiupe kupa: “Emã'ẽ! Koo jarà ra'yry ovãe ky'y. Ãwĩ tè koo opyytà janewyi. Ejo sijuka amãtejẽ. Ãmẽ tè koo sirekotà janekoo rõmõ ky'y”, e'i ywe'e tite kupa. 
MRK.12.8	Opyy ywe'e tite ijuka ãmẽ kupa ky'y. Eãgwerà omomo imono koo kupe kyty ity kupa, e'i Jesu.
MRK.12.8	A'evo ojimosã'ãga jõvijãgwerà kõ pè.
MRK.12.9	E'i jẽ Jesu ijupe kõ:
MRK.12.9	– Manyvotà rõwã koo jarà temitã mokatuarerà kõ wereko? Wapisi kõtà uu remẽ, nivoi kupa rewarà mõ. Ajaire ãmõ kõ tè wesatà wemitã rè toja'a ky'y, e'i.
MRK.12.10	E'i jẽ Jesu ijupe kõ:
MRK.12.10	– Napemogetai sikõ Janejare'e ayvukwerà, kee e'i karamoe remẽ maekwerà:
MRK.12.10	“‘Aã takuru nikatui’, e'i ywe'e tite tetã reinõgarà kõ oinõ ypy takuru tetã remẽ.
MRK.12.10	Ajamã'ẽ a'e takuru ywesõ sikaepo ikatuay tetã mokasia rõmõ.
MRK.12.11	Janerõvijã ywete tè okasia rupi ãwĩvo werekookatà.
MRK.12.11	Ãwĩvo wereko remẽ, owaraytà janererekotà!” e'i Janejare'e maekwerà, e'i Jesu ijupe kõ.
MRK.12.12	Aepo Jesu e'i imovy remẽ, jõvijã kõ okuwa Jesu ayvu manyvo jaa tè aepo e'i remẽ kupa.
MRK.12.12	– Janeupe tè aepo e'i! e'i kupa. “Tetã reinõgarà kõ vo ve pejẽ, koo mokatuarà kõ vo teve”, e'i upa! e'i ojiupe kupa.
MRK.12.12	Ajawyi ywesõ opota Jesu mopã'ãoka kupa. Manyvo noereko'ãi imopã'ãoka kupa ajamã'ẽ, okyje aty wasu kõ wyi kupa rewarà mõ. Ajawyi ojisyry kõrijõ tè oo Jesu wyi kupa.
MRK.12.13	Ãmẽ ajaire jõvijã mõ omono Pariseu kõ mõ Jesu pè toayvumoteitete mijã. Kovenatu Eroti remĩgwai kõ mõ ve oo. 
MRK.12.14	Ovãe Jesu pyri kupa remẽ, kee e'i rã'ãga ijupe kupa:
MRK.12.14	– Poromo'earà, orokuwa aje mã'ẽ rè poromo'e ipi. “Aje ipõ” ne'i jane kõ neayvu pè remẽ, nerejimo'eai ee kõ neiko ipi. Ãmõ, nerejimoripeokai ivo maevo sõ tite mãe kõ pè ipi. Janejare'e ayvu aje ywete mã'ẽ rupi katu tè poromo'e peiko ipi. Ajawyi kee jaa rè oremo'e rejupa. I'ete põ Romã pewarà rõvijã wasu Sesa pè tekoua repykwerà jame'ẽ ipi? Ãnĩ põ ma'e remẽ? e'i rã'ãga ijupe kupa.
MRK.12.15	Ajamã'ẽ Jesu okuwapa ekoa kõ. Okuwa omoe'e maevo sõ tite kõrijõ tè kupa. Ajawyi nojimoãkwa'ãokai ijupe kõ. Kee e'i kõrijõ tè ijupe kõ:
MRK.12.15	– Manyvore põ erã'ã ywe'e tite pekupa? Karakuri moeta mõ emuu rã'ĩ tamã'ẽ ee, tekoua repykwerà rã rè, e'i ijupe kõ.
MRK.12.16	Ome'ẽ rã'ĩ ijupe tomã'ẽ ee ãmẽ kupa. Ãmẽ Jesu e'i ijupe kõ:
MRK.12.16	– Pemã'ẽ. Ava rã'ãgawerà põ aã karakuri rè pemã'ẽ? Ãmõ, ava rerà põ ojikusiwa teve ee? e'i ijupe kõ.
MRK.12.16	– Jõvijã wasu Sesa rã'ãga, e'i ãmẽ kupa.
MRK.12.17	Ãmẽ Jesu e'i ijupe kõ:
MRK.12.17	– Õ'õ. Aje ywete pejẽ! Jõvijã wasu karakuri tè aã, e'i. Ajawyi kee a'e pejẽ. Jõvijã Sesa pewarà tè remẽ, tapeme'ẽ jõvijã Sesa pè ãmẽ. Ãwĩvo ve Janejare'e pewarà tapeme'ẽ Janejare'e pè, a'e pejẽ, e'i Jesu ijupe kõ imogwe kõ.
MRK.12.17	Aepo wenu kupa mãe kõ kee e'i:
MRK.12.17	– Haa! Aepo e'i si Jesu! e'i kupa.
MRK.12.18	Ãmẽ ajaire Satuseu kõ mõ uu Jesu kyty.
MRK.12.19	Kee e'i rã'ãga Jesu pè kupa:
MRK.12.19	– Poromo'earà, kee jaa itõkõ tãmõ Moisesi okusiwa tijakuwa: 
MRK.12.19	[– Õ'õ, aje, e'i Jesu.]
MRK.12.20	Ãmẽ Satuseu kõ e'i jẽ Jesu pè kupa. Ijã'ãa rupi tè e'i kupa:
MRK.12.20	– Oremo'e rejupa kee jaa rè. Ma'e remẽ uve kwaima'e mõ, ijatyray imõmirĩ mã'ẽ. 7 rõmõ ekoi kupa, weke'yry reve. Ajaire teke'yry ypykwerà wãivĩ mõ wereko mijã. Ajaire nijãkarãive ipupe remeve okãjã werekwarà wyi. 
MRK.12.21	Ãmẽ ekovijarerà wereko weke'yry rerekwarerà. Ajamã'ẽ a'e ve nijãkarãive remeve okãjã iwyi. A'e rekovijarerà wereko mijẽ a'e rerekwarerà. Ajaire okãjã mijẽ rõnõ, nijãkarãive remeve. Ãmẽ ivo ivo jẽ wereko reko jẽ tite kupa. Ajaate imõmirĩ kõ okãjãma ky'y, nijãkarãive kupa remeve. 
MRK.12.22	A'evo 'evo ajaate 7 rõmõ wereko ywe'e ipe wãivĩ kupa. Nijãkarãive remeve opa kupa. Ajaate wãivĩ terekwarerà tè omãnõ ky'y, e'i rã'ãga kupa.
MRK.12.23	E'i jẽ Satuseu kõ Jesu pè:
MRK.12.23	– Aepo rè kee oro'e ene. Kãramõ Janejare'e poromomoera remẽ, ava rerekwarà rõmõ ekoità wãivĩ? Emã'ẽ, 7 rõmõ werekopa mijã. Ava reve põ ekoità ãmẽ, opoera opõ'ã mijẽ remẽ? Emome'u ore awi, e'i rã'ãga kupa.
MRK.12.24	[Ajamã'ẽ Jesu okuwa Satuseu kõ “nijapoera'ãi” e'i kupa ipi.] Ajawyi e'i ijupe kõ:
MRK.12.24	– Haa! Napekuwai si Janejare'e ayvukwerà! Janejare'e kasia napekuwai teve. 
MRK.12.25	Kãramõ Janejare'e okãjã maekwerà kõ omomoera remẽ, nuve'ãi jirekoa ky'y. Ãwitõ Janejare'e remĩgwai yvapewarà kõ nojirekoi ipi, ãwĩvotà ekoi kupa. 
MRK.12.26	Pekuwa ipe Moisesi remikusiwarerà mijã! A'e ve omojikuwaoka teve jane kõ momoeraa rewarà! Janejare'e ka'a mitigà nokai'ãi maevo sõ tite mã'ẽ pupe wyi oporegeta remẽ. Kee e'i itõkõ Janejare'e ijupe: 
MRK.12.27	A'evo remẽ karamoeve tãmõ Aparão kõ okãjãma. Ajamã'ẽ omãnõ mãe kõ rõvijã rõwã Janejare'e ekoi ipi. Uve jẽ mãe kõ rõvijã rõmõ tè ekoi. Ajawyi “nerãmõi Aparão amyry” ne'i tãmõ Aparão pè. “Nerãmõi Aparão” e'i tè. Ajaa rupi kee jakuwa. Uvetà omãnõ maekwerà kõ jimomoeraa. Ajawyi pejavy, “Janejare'e noporomomoera'ãi”, pejẽ remẽ! Aje ywete a'e pejẽ, e'i Jesu Satuseu kõ pè imogwe kõ.
MRK.12.28	Ãmẽ tãmõ Moisesi remikusiwarerà rè poromo'e mãe mõ aepo rè ojapyaka upa, Jesu ojiayvuvaja vaja Satuseu kõ reve remẽ. “Jesu otekokuwavay imogwe kõ”, e'i oupe. Ajawyi wã'ã tarepe Jesu. Kee e'i ijupe:
MRK.12.28	– Iteetejẽ itõkõ Janejare'e e'i tãmõ Moisesi pè, aekwerà rupi katu tijaiko. Ajawyi kee a'e ene. Mã ywesõ põ ikasiay mã'ẽ, upi tijaiko? e'i.
MRK.12.29	Ãmẽ Jesu e'i:
MRK.12.29	– Kee e'i maekwerà ywesõ ikasiay: 
MRK.12.30	 e'i maekwerà. Aepo e'i maekwerà ywesõ ikasiay, e'i Jesu ijupe.
MRK.12.31	E'i jẽ Jesu ijupe:
MRK.12.31	– Ãmõ ywesõ teve ikasiay, kee e'i maekwerà: 
MRK.12.32	Ãmẽ tãmõ Moisesi remikusiwarerà rè poromo'e mã'ẽ aepo wenu remẽ, kee e'i:
MRK.12.32	– Õ'õ, aje. Pe'ĩte Janejare'e, aje. [Janerõvijã ywete a'e.] Nuvei 'ete ãmõ ivo mã'ẽ rõmõ ekoi mã'ẽ mõ.
MRK.12.33	Ajawyi Janejare'e ywesõ tijaau katu janepy'a pupe ereko. Pirujẽ janetekokuwaa pè teve. Ãmõ, pirujẽ janekasia pè teve. Ãmõ ãmõ kõ tijaau katu teve ereko kõ ipi. Ãwitõ jajiau jaiko mã'ẽ vo tijaauvay kõ ereko ipi. A'evo jaiko mã'ẽ ywesõ Janejare'e opota tijaiko ipi. Na'evoi jaiko remẽ, manyvoa rã rõmõ rõwã kuwa janeremime'ẽgwerà Janejare'e pewarà, e'i Jesu pè.
MRK.12.34	Ãmẽ Jesu oryvay aepo renu, otekokuwa e'i rewarà mõ. Ajawyi e'i ijupe:
MRK.12.34	– Werywete Janejare'e nemoẽoka ne'arà kyty neiko, e'i Jesu ijupe.
MRK.12.34	Aja paire ava, “Jesu aayvumoopatà”, ava ne'i'ãi ky'y. Ojirokyje kupa ky'y. “Kãramõ ajimogweroka ne”, e'i kupa ajawyi.
MRK.12.35	Ajaire Jesu poromo'e Janejare'e moe'ea retã ypy pè upa remẽ, kee e'i ijupe kõ:
MRK.12.35	– Tãmõ Moisesi remikusiwarerà rè poromo'e mãe kõ poromo'e remẽ, kee e'i kupa: “Jõvijã Tavi jeapyrerà rõmõ tè Janejare'e Remimuuarà rã”, e'i kupa. Manyvore põ aepo e'i kupa? 
MRK.12.36	Tãmõ Tavi oporegeta amãtejẽ Janejare'e Remimuuarà rã rè remẽ, “Erõvijã ywete” e'ipa teãmã ijupe tãmõ Tavi. Janejare'e 'Ãg kasia rupi kee e'i itõkõ ojĩgarà rupi maekwerà rè pejipy'amogeta:
MRK.12.36	“Janejare'e e'i Erõvijã ywete pè:
MRK.12.36	‘Ejo e'ekatu kytyre tereapy, ereve Jõvijã wasu tè ene rewarà mõ.
MRK.12.36	Nerõvajãrà kõ newyry kyty rõmõ tainõoka’, e'i Janejare'e ijupe maekwerà”, e'i itõkõ tãmõ Tavi ojĩgarà rupi.
MRK.12.37	Aepo jaa rè kee a'e pejẽ. Tãmõ Tavi “Erõvijã ywete” e'ipa Janejare'e Remimuuarà rã pè. Manyvore põ aepo e'i ojeapyry rã pè? e'i ijupe kõ.
MRK.12.37	Ãmẽ aty wasu kõ opota katu Jesu ayvu rè ojapyaka.
MRK.12.38	Ãmẽ Jesu poromo'e upa remẽ, kee e'i:
MRK.12.38	– Tapeã'ã e'ã ikõ tãmõ Moisesi remikusiwarerà rè poromo'e mãe kõ rekoa kõ ipi nẽ. Wee ypyry oja'a kupa ipi. “Temoe'e ekojẽ ãmõ kõ”, e'i oupe kupa ipi. Ajawyi tyru katukwerà opypy erojivy jivy moma'e mosãia rena pè kupa ipi. “Tajikuwa jõvijã rõmõ aiko”, e'i tè kupa ipi. “Age'e tè, poromo'earà rõvijã”, ejaa opota jane kõ atyry pytery pè oupe kupa ipi. 
MRK.12.39	Ãmõ, Janejare'e ayvu rè jimo'ea retã kõ wyry pè oo kupa remẽ, opota apyka e'ekwerà 'aryvo tẽ tesõ wapy kupa ipi. Ãmõ, jimiwa wasu pè oo mõropãrà kõ rõmõ remẽ teve, kee e'i oupe kupa ipi: “Poromojimi'uarà kee e'i kuwa ije: ‘Ene ypy ejo aã ike epyri eapy’, e'i kuwa ije”, e'i oupe kupa ipi. A'evo ojimoe'eoka jane kõ pè ipi. Ajawyi tapeeru e'ã ikõ ekoa kõ nẽ, a'e pejẽ, e'i Jesu ijupe kõ.
MRK.12.40	E'i jẽ Jesu:
MRK.12.40	– Ãmõ, oja'a katu põ terekwarerà kõ rè kupa ipi? Ãnĩ! Noja'ai kupa. Omoma'eekyi kõ kõrijõ tè kupa ipi. Imona kõrijõ terekwarerà kõ ma'e rè kupa ipi. Aja paireve Janejare'e pè oporegeta puku rã'ãga ãmõ kõ rovake tè kupa ipi. Ãwĩvo oinõ gatu tarepe weko aiwerà kupa ipi. Ajamã'ẽ Janejare'e okuwa katupa ekoa kõ. Ajawyi omomorijauoka kõtà kãramõ. Ãwĩ kõ ywesõ omomorijautà ãmõ kõ wyi, e'i Jesu ijupe kõ.
MRK.12.41	Ãmõ 'ary pè Jesu oo mijẽ Janejare'e moe'ea retã pè. A'e ypy pè wapy jane kõ rè omãjã upa, karakuri moeta weru inõ karakuri moeta temime'ẽgwerà rena pupe kupa remẽ.
MRK.12.42	Ãmẽ ajaire terekwarerà mõ uu karakuri me'ẽ. Karakuri moeta nikasi mã'ẽ mõrijõgà ome'ẽ. Wyjaveay ome'ẽ, nimoma'ei mã'ẽ tè rewarà mõ. Ajawyi emime'ẽgwerà naepy ywe'ei. 
MRK.12.43+MRK.12.44	Ãmẽ Jesu omuu wemimo'ekwerà kõ okoty javo.
MRK.12.43+MRK.12.44	– Ãwĩ wãivĩ ywesõ nokãte'ãi okarakuri rè imoma'e ywete mãe kõ wyi, e'i. [A'e kõ ipẽgà tè weru ime'ẽ ipi. Ajamã'ẽ pe'ĩrõwã opyta jẽ ijupe kõ.] Aã ãmẽ wyjaveay weru ime'ẽma. Ajawyi nopyta pe'ĩ ekojẽi tesõ ijupe ome'ẽ maire ky'y. Ajawyi aã wãivĩ ywesõ nokãte'ãi okarakuri rè Janejare'e pè ome'ẽ remẽ. Aje aepo a'e age'e, e'i Jesu ijupe kõ.
MRK.13.1	Ãmẽ Jesu oẽ Janejare'e moe'ea retã ypy pe wyi oo iko wemimo'ekwerà kõ reve. Ãmẽ emimo'earà mõ kee e'i ijupe:
MRK.13.1	– Oremo'earà, emã'ẽ Janejare'e moe'ea retã rè esa! Ikatuay wete amã'ẽ ee! Takuru jinõgwerà ikatuay! e'i.
MRK.13.2	Ajamã'ẽ Jesu e'i ijupe kõ:
MRK.13.2	– Õ'õ aje. Ikatuay pemã'ẽ ee. Ajamã'ẽ ikatu ke'ĩatu tè. Ke'ĩ opatà ajamã'ẽ. Kãramõ rire rõwã ãpã kõ omotororopatà ity iku'ikwerà kõ topepei. Omoenawetà ena pe wyi kupa, e'ipa amãtejẽ Jesu ijupe kõ.
MRK.13.3	Ãmẽ ajaire Oriveiraty pè oo kupa. A'e pe wyi Jesu rõmõ'ĩte wapy upa. Omã'ẽ imono remẽ, Janejare'e moe'ea retã rè omã'ẽ upa. Ãmẽ Peturu uu ikoty. Ãmõ, Tiaku. Ãmõ, Juwão. Ãmõ, Aãtere. Mokopejõ uu ipyri. Kee e'i ijupe kupa:
MRK.13.4	– Kõi “ãpã kõ omotororopatà ity”, ere maekwerà. Oremo'e si aepo jaa rè rejupa! Manyvo 'arà mẽ põ a'evotà? oro'e ene. Manyvotà põ orokuwa amãtejẽ a'evo tarà mẽ? Ere oreupe ãmẽ torokuwa, e'i kupa.
MRK.13.5	Ajawyi Jesu e'i ijupe kõ imo'e kõ:
MRK.13.5	– Mokoi pemoripea mõ! Pejimoãkwa'ã kee e'i pejẽ mã'ẽ pè ne: 
MRK.13.6	Ma'e, “Janejare'e Remimuu rõmõ tè ije ajo”, e'ità pejẽ mãe kõ pè. Ijatyray mirà kõ aepo e'ità owari rõmõ. Poromoripeaytà aepo jaa rè kupa. “Aje” tapejẽ ywe'e tite e'ã aepo jaa pè ajamã'ẽ nẽ, e'i Jesu. 
MRK.13.7	Ajaire kee jaa ojenu jenutà pejẽ: “Ojiapisi kupa upa”, ejaa. Ãmõ, “Ojiapisità ojee maevo kupa”, ejaa ojenutà. A'evo ipe remẽ tapejimonyi e'ã ikõ aepo jaa renu nẽ. A'evo 'evotà rã'ĩ evãea renone. Navãe'ãive a'evo remẽ ajamã'ẽ, e'i Jesu. 
MRK.13.8	Ãmõ yvy pewarà kõ opõ'ãtà ãmõ ate'y kõ rè. Ojiapisità ojeeve kupa, e'i. Ojimomojy tètà ãmẽ kupa, e'i. Ãmõ, yvy tena tena rupi yvy otytytà. Ãmõ, tena tena rupi tyavorusu okwatà rã'ĩ. [Ãmẽ tè pekuwatà ke'ĩ evãea 'arà.] Ãwitõ ipuru'au mã'ẽ okuwa omemy tarà remẽ ayay tè rã'ĩ iko, ãwĩvo ve pekuwatà ke'ĩ avãerĩ mã'ẽ 'arà, e'i.
MRK.13.9	E'i jẽ Jesu ijupe kõ:
MRK.13.9	– Tapemãrãmoa'u jẽ ikõ peiko nẽ, a'e pejẽ. Penõvajãrà kõ pepyytà jõvijãgwerà kõ atyry rovake peneraa. Nivoi mã'ẽ omo'y teywetetà ovake kõ pene kupa. Penõpã nõpãokatà teve kupa. Janejare'e ayvu rè jimo'ea retã kõ pè penõpã nõpãtà kupa. Ekoty rewarà rõmõ peiko rewarà mõ ojimoãpãtà pene kupa. Ajawyi peneraatà jõvijã wasu kõ gyty tapemomorijauoka kupa. A'e kõ rovake pe'ãtà eayvu mojenu ijupe kõ ãmẽ, e'i. 
MRK.13.10	Pirujẽ yvy yvy wãnà kõ pè Janejare'e ayvu e'eay erewarà tojenu rã'ĩ, ajo mijẽ e'ãve, e'i. Yvy popy kyty ekoty rewarà kõ omojenu jenutà, tokuwa kupa. A'evo paire tè ajo tarà mijẽ, e'i Jesu wemimo'ekwerà kõ pè.
MRK.13.11	E'i jẽ Jesu:
MRK.13.11	– Aje ojikõ'õ mãe kõ pepyytà peneraa tekoua kuwaparà kõ rovake penereko. Tapejimonyi e'ã ikõ a'evo penereko kupa remẽ peiko nẽ, a'e pejẽ. “Moma'e a'età põkõ a'evo remẽ?” tapejẽ e'ã pejimopirai rõmõ. Janejare'e 'Ãg tẽ tesõ omojikuwatà peayvu rã pejẽ tapemojenu ãmẽ. Ajawyi pevote rõwã pejẽtà. Aje Janejare'e 'Ãg ayvu rupi tè peporegetatà ijupe kõ ãmẽ, e'i Jesu ijupe kõ.
MRK.13.12	E'i jẽ Jesu imogeta kõ:
MRK.13.12	– Ãmõ, jane kõ ojikõ'õ ywetetà ojee evãea renone kyty. Ma'e. Teke'yry kõ omonotà omõmirĩ kõ sota kõ rovake tomojaiwe esa katu ijukaoka kupa, e'i. Ojeovajarĩtà weke'yry reve kupa, e'i. A'evo ve janeruu kõ. Wãkarã kõ a'evotà wereko. Ojukaoka tary ve wãkarã kõ kupa, e'i. A'evo tary ve ta'yry kõ uu rè. Wãisõ ekoità kupa. 
MRK.13.13	Pirujẽ yvy pewarà kõ napenesata'ãi erewarà mõ. Eremĩgwai kõ tè pejẽ rewarà mõ, pemomorijauvaytà penereko kupa. Ajamã'ẽ a'evo penereko kupa remẽ, pejimokasi jẽ ikõ ere pejipykãtã nẽ, a'e pejẽ. Ãmẽ sõsi peiko karuarutà erena pè epyri ãmẽ, e'i Jesu ijupe kõ.
MRK.13.14	Jesu e'i jẽ:
MRK.13.14	– Kõitokõ Janejare'e ayvu mojenuarà Tanieu kee e'i amãtejẽ karamoe remẽ: “Ipojy ai mã'ẽ tẽ tesõ oinõtà Janejare'e moe'ea retã wyry pè kupa. Jajeovapyy tesõtà ee jamãjã mã'ẽ. A'e rupi iky'a tesõtà tetã Janejare'e kyty ãmẽ ky'y”, e'i Tanieu maekwerà.
MRK.13.15	Py'ajẽ ikõ tojava oo kupa nẽ. Ava mõ sõ ikujau pè tetã ape 'aryvo tui remẽ, “Taike rã'ĩ eretã wyry pè ema'e kõ pijarà mõ”, te'i ywe'e tite e'ã ikõ nẽ. Towyjy kõrijõ tè ojava oo. Jikõtevẽ 'arà tè, ajawyi. 
MRK.13.16	Ãwĩvo ve ava mõ sõ kuipe'e ekoi remẽ, py'ajẽ teve ikõ too nẽ. Tojivy e'ã rã'ĩ wetã gyty omoma'e kõ rè ãmẽ.
MRK.13.17	A'e 'arà mẽ ipuru'au mãe kõ pè ywesõ ipojytà. Ãmõ, omemy sakyre oupi imokamy'u jẽ mãe kõ pè ywesõ teve waypetetà, e'i. 
MRK.13.18	Ajawyi peporegeta Janejare'e pè remẽ, kee tapejẽ: “Janejare'e, ãmãnà mẽ rõwã ikõ ta'evo nẽ”, tapejẽ, e'i Jesu imo'e kõ ãwĩvoa rã rè.
MRK.13.19	E'i jẽ Jesu:
MRK.13.19	– A'evo remẽ ywesõ iwasuaytà tekoua. Ajawyi jimomorijau wasua okwatà, pirujẽ iwasu mãe kõ kupei kyty wetesi! Yvy Janejare'e oinõ ypy remẽ wyive nijamã'ẽi ãwĩ rapijarà rè, ajaate age'e remẽ. Nijamã'ẽ'ãi a'evo mã'ẽ rè, ajaate a'evotà remẽ, e'i.
MRK.13.20	Ajamã'ẽ Janejare'e nomopukuoka'ãi a'evoa. Omopukuoka sõ remẽ, opa kuwa pirujẽ jane kõ ãmẽ. Janejare'e wemipyteporokwerà kõ wauvay ipi. Oja'a ee kõ ipi. Ajawyi tè nomopukuoka'ãi mãrãnai ijupe kõ, e'i.
MRK.13.21	– Ãmẽ a'evo remẽ, ava kee e'i titetà: “Janejare'e Remimuurerà rè amã'ẽ ike rupi”, e'i titetà. Ãmõ kõ: “Wãime amã'ẽ ee!” e'i titetà. Ãmẽ aepo jaa peenu remẽ, “Aje ipõ?” tapejẽ tite e'ã. 
MRK.13.22	Kee e'i mãe kõ oiko tevetà, pe'ĩrõwã: “Janejare'e Remimuurerà tè ije”, e'i rã'ãgatà mãe kõ. Ãmõ, “Janejare'e ayvu mojenuarà tè ije”, e'i rã'ãgatà mãe kõ. [Iwarità tè kupa.] A'e kõ mãrãnà jikuwa e'ã iteetejẽ mã'ẽ oinõtà jane kõ rovake kupa, poromoripea rõmõ. “Janejare'e remipyteporo kõ tẽ tesõ tamoripe”, e'ità oupe kupa. 
MRK.13.23	Pirujẽ a'evo e'ãve a'epa pejẽ, tapekuwa amãtejẽ. Ajawyi pemã'ẽ gatu ikõ a'evo remẽ nẽ, tapejimoripeoka e'ã, a'e pejẽ, e'i Jesu ijupe kõ.
MRK.13.24	E'i jẽ Jesu ijupe kõ:
MRK.13.24	– Ãmẽ jimomorijaua paire, nipuku ywe'e'ãi ky'y remẽ, keetà. Ãmẽ si kwaray omytà. Ãmõ, naeny'ãi jay teve ky'y. 
MRK.13.25	Ãmõ, jaytata kõ yva pe wyi okukuità teve. Yvag onãrarãmatà ky'y, ipupewarà kõ revejẽ.
MRK.13.26	Ãmẽ sõsi mitirõwã eny mã'ẽ votà ajikuwatà yva rè. Yva rãtasĩ rupi tẽ tesõ ajotà. Ekasia reny revejẽ ajotà, Janejare'e Remimuurerà ajimojane mã'ẽ rõmõ aiko. Ãmẽ si yvy kytywarà kõ pirujẽ omã'ẽtà ere ajo remẽ ky'y.
MRK.13.27	Ãmẽ eremĩgwai yvapewarà kõ amonotà pirujẽ ekoty rewarà kõ tomoaty eru kupa. Yvy popy rupi amono mono kõtà ekoty rewarà kõ pijarà mõ, e'i Jesu ijupe kõ.
MRK.13.28	E'i jẽ Jesu ijupe kõ:
MRK.13.28	– Ma'e rè pemosã'ãga esa. Ãwitõ wakapu okui ypy remẽ, “Kuise'ẽ jẽ kwaraytà ky'y”, ja'e ipi. 
MRK.13.29	Ãwĩvo vetà evãea rã mojikuwaparà rè pemã'ẽ remẽ. “Ke'ĩ Jesu ovãetà”, pejẽtà ee pemãjã. 
MRK.13.30	Aje ywete age'e remẽwarà kõ nopaive remeve a'evotà. 
MRK.13.31	Ãmẽ si yva opatà ky'y. Yvy opa tary ve. Eayvukwerà ãmẽ nopa'ãi, e'i Jesu wemimo'ekwerà kõ pè.
MRK.13.32	E'i jẽ Jesu:
MRK.13.32	– Ava nokuwa amãtejẽ'ãi evãea 'arà rã. Nojikuwa'ãi manyvo remẽ. Mape kwaray remẽ. Mã jay remẽ. Nojikuwa'ãi wete si! Janejare'e remĩgwai yvapewarà kõ ve nokuwa amãtejẽ'ãi. Ije ipe, Janejare'e Ra'yry rõmõ teipe aiko. Ajamã'ẽ nakuwaive evãe tarà 'arà. Papa rõmõ'ĩte a'evoa okuwapa amãtejẽ. 
MRK.13.33	Ajawyi tapetekokuwa pemãrãmoa'u peiko! a'e pejẽ. Napekuwa amãtejẽ'ãi manyvo remẽ avãe tarà mijẽ mã'ẽ, e'i Jesu.
MRK.13.34	– Kee mã'ẽ votà ajo mijẽ remẽ. Tõvijã rè tè ajimosã'ãgatà tapekuwa sa'u. Ãwitõ tõvijã nou remẽ, wetã oitytà rã'ĩ oo. Omogeta rã'ĩ wemĩgwai kõ iposikoa rã rè toposiko jẽ akypyre kyty kupa. Ãmẽ wetã rova rãrõarà pè kee e'i: “Emãrãmoa'u katu ikenẽ! Nakuwaive manyvo remẽ avãetà”, e'i oo. Ãmẽ emĩgwai wãrõ jẽ oõvijã vãea upa, ijayvu rupi. Wãrõ karuaru iko. 
MRK.13.35	Ãwĩvo ve napekuwa'ãi evãea 'arà, e'i. Ma'e remẽ karumẽ tè ajotà. Ma'e remẽ pyaikatu. Ma'e remẽ masakara je'ẽ remẽ. Ma'e remẽ ji'ive. Ajawyi tapemoa'u katu jẽ ikõ evãea nẽ, a'e pejẽ. 
MRK.13.36	Tapetekokuwavay ikõ peiko nẽ! Ãmẽ tè oke mã'ẽ vo 'ejẽ rõwãtà poroesatà avãe, py'awarà mõ avãe remẽ. 
MRK.13.37	Ajawyi tapemãrãmoa'u jẽ ikõ peiko nẽ! a'e pejẽ. Ãwitõ aepo a'e pejẽ, ãwĩvo ve pirujẽ ekoty rewarà kõ pè aepo a'e teve, e'i Jesu wemimo'ekwerà kõ pè.
MRK.14.1	Mõrijõ 'arà tè remẽ Juteu kõ rãmõi kõ rekoawerà moetea 'arà okwatà. Kõitokõ karamoe remẽ Janejare'e omoisyryoka kõ jimomorijau wasua wyi.
MRK.14.1	Ãmẽ jakatu Janejare'e pè oporegeta mãe kõ rõvijã kõ opota Jesu opyy tyvija rupi ijukaoka. Tãmõ Moisesi remikusiwarerà rè poromo'e mãe kõ ve opota ojukaoka.
MRK.14.2	Kee e'i kupa:
MRK.14.2	– Nikatui age'eve ajamã'ẽ, tãmõ kõ rekoawerà moetea okwa remẽ. Aty wasu kõ pytery pè tè Jesu ekoi ipi. Ajawyi ijukaa rã okuwa sõ kupa remẽ, imiraità janere kupa, e'i ojiupe kupa.
MRK.14.3	Ãmẽ ajaire Jesu Petãnia taa pè tui, Simão retã mè. Ipisĩsĩma maekwerà tè Simão. A'e tetã wyry pè Jesu tui. Ojitãrõ namesa 'aryvo upa.
MRK.14.3	Ãmẽ wãivĩ mõ oike uu ikoty. Ipije katu mã'ẽ weru, epy wete mã'ẽ tè. Teãgwerà rè jamogy ipi mã'ẽ a'e. Takuru sukyry tè ena. A'e pupe weru. Ãmẽ a'e ena ooka. Ipije katu mã'ẽ ojoẽ Jesu ãkãg rè imogy [Jesu rauvaya mojikuwapa mõ].
MRK.14.4	Ãmẽ ãmõ kõ omã'ẽ ee remẽ, ojimõarõ ee omãjã. Kee e'i ãmẽ ojiupe kupa:
MRK.14.4	– Haa! Ipije katu mã'ẽ rè ãwĩ wãivĩ ojimorarapa tesõ upa! 
MRK.14.5	Karakuri moeta repy rõmõ sõ ome'ẽ remẽ, opyy wete kuwa karakuri epykwerà mijã! 300 rõmõ tesõ kuwa karakuri opyy kuwa mijã! Aekwerà omosãi kuwa nimoma'ei mãe kõ pãtavõa rõmõ mijã! e'i kupa.
MRK.14.5	Wãivĩ gyty ojimõarõ ywete kupa. Ajawyi ijayvu ai tesõ ee kupa.
MRK.14.6	Ãmẽ Jesu okuwapa aepo e'i kupa remẽ. Ajawyi kee e'i ijupe kõ:
MRK.14.6	– Pemã'ẽ tè aã wãivĩ rè! Peporegeta ai sõ ee ipije mã'ẽ rewarà mõ pekupa. Tomogy nẽ ere! Ikatuay ãwĩvo erereko remẽ! 
MRK.14.7	Nimoma'ei mãe kõ oiko jẽtà pepyryvo iko ipi! A'e kõ manyvo pepota pereko kõ remẽ, pepãtavõ kõ jẽ kuwa. Ajamã'ẽ ije naiko puku'ãi pepytery pè tapeja'a jẽ ere. Age'e jõ tè aiko pepytery pè.
MRK.14.8	Ajawyi agyvo aã wãivĩ erereko wemikuwa rupi tè. Ojiãparõ emãnõa rewarà mõ a'evo erereko. Ãwĩvo eryvy rã renone emokatu amãtejẽ, e'i ijupe kõ.
MRK.14.9	E'i jẽ Jesu ijupe kõ:
MRK.14.9	– Kee tapeenu ikõ nẽ! Aje, kãramõ pirujẽ maipewarà rupi Janejare'e ayvu e'eay erewarà ojenutà okwa remẽ, aã wãivĩ rewarà omojenu jẽtà teve erokwa kupa. Agyvoa noje'o'ãi eewarà, e'i Jesu ijupe kõ.
MRK.14.10	Ãmẽ ajaire Jesu remimo'ekwerà 12 mã'ẽ mõ oo sikaepo Janejare'e pè oporegeta mãe kõ rõvijã kõ pè oporegeta. Jutasi Sikarioti eu erà pè mã'ẽ a'evo ekoi. Kee e'i ijupe kõ:
MRK.14.10	– Ame'ẽ kuwa erõvijã pepo pè, e'i ijupe kõ.
MRK.14.11	Ãmẽ aepo wenu kupa remẽ oryvay kupa.
MRK.14.11	– Kee javu karakuri orome'ẽ kuwa ene, e'i ijupe ãmẽ kupa.
MRK.14.11	A'evo paire Jutasi kee e'i oupe:
MRK.14.11	– Manyvotà pãwĩ areko ime'ẽ ipo kõ pè? e'i oupe upa.
MRK.14.11	Ajawyi wãrõ jẽ manyvo remẽ ywe'e ome'ẽtà.
MRK.14.12	Ãmẽ meju vororo e'ã wa 'arà okwa remẽ, Juteu kõ wãmõi kõ jisyryawerà omoete ypytà. A'evo remẽ kaneiru ra'yry ojuka imii iwa kupa ipi. [Wekoa ãwĩvo ekoi kupa ipi.] Ãmẽ Jesu remimo'ekwerà kõ uu ijupe kee javo rõmõ:
MRK.14.12	– Mape kyty põ nepota oroo janejimiwa rã oromokatu tãmõ kõ rekoawerà moetea 'arà renone? e'i kupa.
MRK.14.13	Ajawyi Jesu omono wemimo'earà kõ mõrijõ a'evoa rè toposiko kupa. Kee e'i ijupe kõ imono:
MRK.14.13	– Pekwa erenone rupi Jerusarẽ taa kyty, e'i. A'e pè pevãe remẽ, kwaima'e mõ penõvaisĩtà. A'e warypy yy rena mõ omovytà ereko mã'ẽ. 
MRK.14.14	A'e rakypy rupi peotà, ajaate peotà pemãjã ee, mã tetã wyry pè põ oiketà. Ãmẽ a'e tetã jarà pè kee pejẽtà: “Orerõvijã kee e'i imuu neupe: ‘Neretã pupe tamoete rã'ĩ tãmõ kõ rekoawerà eremimo'ekwerà kõ reve’, e'i jõvijã imuu”, pejẽ ijupe. 
MRK.14.15	Aepo pejẽ remẽ, tetã jarà peneraatà jura pè. Tena ipevu katu mã'ẽ mõ wesatà peupe ãmẽ. Oikopa namesa a'e pè, apyka kõ teve. Ajawyi a'e pè pirujẽ tapemokatu janejimiwa rã rena, e'i ijupe kõ.
MRK.14.16	Oo ãmẽ Jerusarẽ gyty ovãe kupa. Jesu ayvu rupi katu omã'ẽ jimiwa rã rena rè kupa. Moetea 'arà renone oposiko kupa upa.
MRK.14.17	Ãmẽ pãtõma remẽ Jesu ovãe a'e pè, wemimo'ekwerà kõ 12 mãe kõ reve. 
MRK.14.18	Namesa pyri wapy ojimi'u kupa upa remẽ, Jesu e'i ijupe kõ:
MRK.14.18	– Aje kee a'e pejẽ. Ike janereve ekoi mã'ẽ mõ eme'ẽtà eãpã kõ po pè. Ereve ojimi'u upa mã'ẽ a'evo ererekotà, e'i.
MRK.14.19	Ãmẽ aepo e'i Jesu remẽ, ijãgyoay kupa. Ojimonyi aepo renu kupa. Ajawyi pe'ĩpe'ĩ kee e'i ijupe kupa:
MRK.14.19	– Ije rõwã põkõ a'evo mã'ẽ rõmõtà aiko, jõvijã? e'i e'i kupa.
MRK.14.20	Ãmẽ Jesu e'i ijupe kõ:
MRK.14.20	– Pepõ'õmorà mõ a'evotà erereko. Eparapi pupe ojimi'u upa mã'ẽ a'evotà ekoi, e'i.
MRK.14.21	E'i jẽ ijupe kõ:
MRK.14.21	– Janejare'e Remimuurerà ajimojane mã'ẽ rõmõ tè ije. Amãnõ remẽ, Janejare'e okusiwaokapa maekwerà rupi katu tè amãnõtà. Ajamã'ẽ ipojy aità tè eãpã kõ po pè eme'ẽtà mã'ẽ pè, e'i. Nisakyi remẽ ikatu kuwa ijupe mijã! e'i.
MRK.14.22	Ojimi'u kupa upa remẽ, Jesu meju opyy. Omoete Janejare'e ee. Ajaire openo peno imosãi erokwa wemimo'ekwerà kõ pè to'u kupa.
MRK.14.22	– Aã pepyy iwa. Epirà ra'upa tè aã meju ame'ẽ tape'u, e'i.
MRK.14.22	O'u ãmẽ kupa.
MRK.14.23	Ãmẽ ajaire Jesu uvary aisiriri katu mã'ẽ rena opyy, kaneku. A'e rè omoete mijẽ Janejare'e. Ajaire ome'ẽ erokwa to'u kupa. O'u ãmẽ kupa, pirujẽ. 
MRK.14.24	Kee e'i Jesu ijupe kõ:
MRK.14.24	– Eruwykwerà ra'upa tè aã uvary aisiriri katu mã'ẽ ame'ẽ tape'u. Kee jaa tè agyvoa. Ije amãnõtà penekovijarerà rõmõ. Eruwykwerà opeità. Emãnõa rupi mõa'ãrõwã mirà kõ aiwererà amoepypatà. Ajawyi Janejare'e “awyjepa” e'ità peaiwererà kõ pè ky'y. Ovo rupi teve Janejare'e penerekotà emãnõa rupi ky'y, e'i ijupe kõ.
MRK.14.25	Ajaire e'i jẽ Jesu:
MRK.14.25	– Aje, awyje uvary aisiriri katu mã'ẽ na'u'ãi ky'y. Kãramõ tè a'u tarà mijẽ peneve Janejare'e rena pè, emojõvijãoka emojikuwa paire, e'i.
MRK.14.26	A'evo paire Janejare'e pè ojĩga imoe'e kupa. Ojĩga kupa paire, oo yvytyry kyty kupa, temitãgwerà ty kyty. Oriveiraty eu a'e temitãgwerà ty rerà pè mã'ẽ gyty oo kupa.
MRK.14.27	Ãmẽ oo iko kupa remẽ, Jesu kee e'i wemimo'ekwerà kõ pè:
MRK.14.27	– Ke'ĩ pejavatà ereity peo pekupa pemonyia rè, e'i. Ejukatarà kõ uu epyy remẽ, a'evo peikotà, e'i. A'evoa rã rè Janejare'e okusiwaokapa amãtejẽ karamoe remẽ. Aekwerà rupi katu tè a'evotà peiko, e'i. Kee e'i maekwerà rupi: 
MRK.14.28	E'i jẽ ijupe kõ:
MRK.14.28	– Apoera tarà mijẽ, amãnõ maire. Aatà penenone, Karireja yvy kyty. [A'e pè poroãrõtà ajupa,] e'i.
MRK.14.29	Aepo e'i remẽ Peturu e'i epe ijupe:
MRK.14.29	– Ãnĩ! Ije noroity'ãi aa! e'i epe. Ãmõ kõ pirujẽ ojipirau nereity sõ oo remẽ, ije ãmẽ apyta jẽtà nepyri. Noroity'ãi, e'i tite mijã.
MRK.14.30	Ãmẽ Jesu e'i Peturu pè:
MRK.14.30	– Aje kee a'e ene! Age'e pya ereitytà neo! “Jesu nakuwai”, ere ã'ãtà eupewarà mõ. Moapy rõmõ tesõ aepo ere ã'ãtà. Masakara oje'ẽ mõrijõ rõmõ e'ãve a'evotà erereko rejupa, e'i Jesu ijupe.
MRK.14.31	Peturu noerovijai tite ajamã'ẽ.
MRK.14.31	– Noroity'ãi ije ãmẽ aa! e'i mijẽ. Nejuka sõ kupa remẽ, nerevejẽ tejuka ãmẽ kupa! e'i epe ijupe.
MRK.14.31	Jesu remimo'ekwerà kõ pirujẽ aepo e'i epe.
MRK.14.31	– Ije ve noroity'ãi aa, e'i tite kupa mijã.
MRK.14.32	Ajaire Jesu oo ovãe opyytà kupa mã'ẽ pè. Jesemani eu a'e pè. [A'e Oriveiraty yvytyry pè tui.] A'e pè ovãe kupa paire, Jesu e'i wemimo'ekwerà kõ pè:
MRK.14.32	– Pepyta rã'ĩ peapy ike erãrõ pekupa. Aatà Papa pè aporegeta, e'i.
MRK.14.32	[“Hoõ” e'i ãmẽ kupa. Opyta ãmẽ kupa.] 
MRK.14.33	Kejõ Jesu weraa oupi. Peturu. Ãmõ, Tiaku. Ãmõ, Juwão. Mokopejõ weraa kõ. Ijãgyoay wete Jesu ojimopirai rõmõ. 
MRK.14.34	Kee e'i ãmẽ ijupe kõ:
MRK.14.34	– Ayay tesõ eãgyoa epy'a pupe. Amãnõ 'ejẽ tesõ. Erãrõ rã'ĩ ike pekupa. Tapemãrãmoa'u jẽ ikõ ajamã'ẽ peiko, ereve nẽ, e'i ijupe kõ.
MRK.14.35+MRK.14.36	Aepo e'i paire Jesu wãime sa'u oo. A'e rõmõ'ĩte oo ky'y. Ojimoenãpa'ã ojayvy yvy pè upa. Uu pè oporegeta upa. Kee e'i:
MRK.14.35+MRK.14.36	– Emomorijaua rã rè ajimopirai, Papa. Akuwa naikoi iwasu mã'ẽ neupe. Nepota manyvo terereko tajimomorijau e'ã remẽ, i'ete. Ajamã'ẽ manyvo nere tari terereko katu jimomorijaua wyi remẽ, i'e teve. Tajimomorijau ãmẽ, e'i. Neremimota rupi tè ta'evo aiko ãmẽ, e'i Jesu oporanu Uu pè.
MRK.14.37	Aepo e'i paire, ojivy rã'ĩ uu wemimo'earà kõ pyri. Peturu kõ pyri. Soõ, oke sikaepo kupa upa. Ajawyi e'i Peturu pè:
MRK.14.37	– Simão Peturu! “Napekei teipõ! Tapemãrãmoa'u jẽ”, a'e itõkõ pejẽ! Naporegeta pukui Papa pè, e'i. 
MRK.14.38	Age'e peke tite ky'y ne! Tapemãrãmoa'u jẽsi pekupa. Janejare'e pè ikõ peporegeta pejimokasi rõmõ peiko nẽ. Kee pejẽ: “Janejare'e, oremokasi rejupa, toroity tite e'ã”, pejẽ ikõ peporegeta ijupe nẽ. Aje, pepy'a pupe pepota pekasi jẽ peiko. Ajamã'ẽ ajaire waypetetà peupe. Pevote napekasi'ãi. Ereity ywe'e titetà ejukatà kupa remẽ pekupa. Ajawyi ikõ tapejimokasioka Janejare'e pè peiko nẽ, a'e pejẽ, e'i Jesu ijupe kõ.
MRK.14.39	Ajaire oo mijẽ Uu pè oporegeta. E'i maekwerà vo jẽ e'i mijẽ Uu pè.
MRK.14.40	Ajaire ojivy mijẽ uu wemimo'earà kõ pyri. Soõ, oke mijẽ kupa upa, oke taray kupa rewarà mõ. Nipui kupa ãmẽ, [ojimosĩoka kupa rewarà mõ].
MRK.14.41	[Ajaire oo mijẽ Uu pè oporegeta.] Moapy rõmõ tesõ a'evo ekoi ky'y. Ajaire uu mijẽ ikoty kõ. Oke mijẽ sikaepo kupa upa. Ãmẽ si e'i ijupe kõ:
MRK.14.41	– Peke mijẽ sipõ pekupa! Pemã'ẽ! Nivoi mãe kõ po pè emãnõa 'arà okwa ky'y! Ajawyi awyjepa rã'ĩ peke ky'y. 
MRK.14.42	Pepõ'ã! Ja'e jẽsi! Eãpã kõ po pè eme'ẽtà mã'ẽ uu iko, e'i ijupe kõ.
MRK.14.43	Ãmẽ Jesu oporegeta jẽ upa remeve, Jutasi ovãe ipyri. Jesu remimo'ekwerà kõ 12 rõmõ mãe kõ mõ itõkõ Jutasi mijã. Ijatyray kwaima'e kõ uu upi. A'e kõ imarija poko pawete iko. Ãmõ, jinõpãa pawete weru kupa. Janejare'e pè oporegeta mãe kõ rõvijã kõ ayvu rupi uu kupa. Ãmõ, tãmõ Moisesi remikusiwarerà rè poromo'e mãe kõ ayvu rupi ve uu kupa. Ãmõ Juteu rõvijãgwerà kõ ayvu rupi teve. 
MRK.14.44	Kõitokõ a'e kõ pè Jutasi ji'ite kee e'ipa sikaepo:
MRK.14.44	– Erõvijã aetoapemosu rã'ãgatà imojikuwaoka pejẽ. A'evo remẽ pepyy kuwa eraa, e'ipa ji'ite.
MRK.14.45	Ãmẽ oõvaisĩ Jesu kupa remeve, oo Jutasi ipyri.
MRK.14.45	– Jõvijã, e'i rã'ãga ijupe.
MRK.14.45	Ajaire wetoapemosu rã'ãga. 
MRK.14.46	Ameve Jutasi rupi uu mãe kõ opyy Jesu ipokwa eraatà ky'y.
MRK.14.47	A'evo remẽ ava mõ Jesu pyri o'ã upa mã'ẽ marija poko omopyso. A'e pupe temĩgwai mõ onamimopai. Janejare'e pè oporegeta mãe kõ rõvijã wasu remĩgwai mõ tè onamimopai. 
MRK.14.48	Ãmẽ Jesu e'i atyry kõ pè:
MRK.14.48	– Moma'e rã põ marija poko tẽ tesõ peeru? Ãmõ, jinõpãa kõ teve tesõ peeru? “Ojikõ'õ mãe kõ rõvijã”, pejẽ põ ije? 
MRK.14.49	Emã'ẽ! Kõ'ẽ jawe jawe pemã'ẽ ipe ere ipi. Age'e rõwã pepyterà rupi poromo'e aiko ipi. Janejare'e moe'ea retã ypy pè teipe a'evo aiko ipi. Manyvore põkõ ameve nepyyi pekupa, jane kõ rovake? [Age'e tẽ tesõ epyy vijatà ereraa pekupa!] Õ'õ aje! Janejare'e ayvukwerà rupi katu tè ãwĩvo erereko pekupa. Ãmẽ tè “aje” taoty kãramõ, e'i.
MRK.14.50	Ãmẽ a'evoa rè emimo'ekwerà kõ omã'ẽ remẽ, Jesu oity ojavapa oo okyje rõmõ iko kupa ky'y.
MRK.14.51	Ãmẽ kõnomĩokyry mõ Jesu rakypy rupi oo jẽ iko. Ijyru poko iko mã'ẽ a'e. A'e sota kõ opyytà imopã'ã mijã. 
MRK.14.52	Ãmẽ ijyru rè ojipy kupa remẽ, opoity kõ oo. Oyru oity oo. Katu rupi tè ojava oo iwyi kõ.
MRK.14.53	Ãmẽ Juteu rõvijãgwerà kõ atyry ojimoaty tetã wyry pè upa. Kejõ. Janejare'e pè oporegeta mãe kõ rõvijã wasu. Ãmõ, pirujẽ Janejare'e pè oporegeta mãe kõ rõvijã kõ. Ãmõ, jõvijãgwerà kõ. Ãmõ, tãmõ Moisesi remikusiwarerà rè poromo'e mãe kõ ve. Mokopejõ ojimoaty kupa upa. A'e kõ rovake weraa Jesu kupa. [Tetã wyry pè weroike kupa.]
MRK.14.54	Ãmẽ Peturu oo Jesu rakypy rupi. Ipyri'ĩje'ẽ rõwã oo ajamã'ẽ Peturu. Kuipe'e sa'u tè oo. Tetã ypy pè ovãe opyta wapy tetã rãrõarà kõ mõ pyri. Tata ypy pè wapy ojipe'e upa.
MRK.14.55	Ãmẽ Janejare'e pè oporegeta mãe kõ rõvijã kõ pirujẽ Juteu rõvijãgwerà kõ reve ojimogeta Jesu rè kupa upa.
MRK.14.55	– Manyvo ja'età põ Romã pewarà jõvijã pè tojukaoka Jesu? e'i kupa.
MRK.14.55	Ajamã'ẽ manyvo noerekoi esa ayvu ai mõ eewarà imo'y Jesu rè kupa. 
MRK.14.56	Ajawyi ijaty iwari wari epe ee kupa. Nivoi mã'ẽ omo'y teywete ee kupa. Ajamã'ẽ ojevo jẽ rõwã e'i kupa. Ajawyi, “Nivoi mã'ẽ tè Jesu”, ne'i'ãi kupa. 
MRK.14.57	Ãmẽ kwaima'e kõ mõ opõ'ã owari rõmõ Jesu pè. Kee e'i owari rõmõ kupa:
MRK.14.58	– Oroenu Jesu kee e'i remẽ: “Amomatà Janejare'e moe'ea retã, jane kõ reminõgwerà tè. Ajamã'ẽ ajaire moapy 'arà paire, ãmõ ainõ tarà mijẽ. A'e sõsi jane kõ reminõgwerà rõwãtà ky'y”, e'i rõwã sipõkõ! e'i owari rõmõ kupa.
MRK.14.59	Aepo e'i epe kupa remẽ, ojevo jẽ rõwã e'i kupa.
MRK.14.60	Ãmẽ aepo Janejare'e pè oporegeta mãe kõ rõvijã wasu wenu remẽ, opõ'ã Jesu pè javo.
MRK.14.60	– Neenu põkõ aepo e'i neupe kupa remẽ? e'i. Ajawyi manyvo eretà põ nejipija rõmõ? e'i ijupe.
MRK.14.61	Nipui Jesu ajamã'ẽ. Ajawyi jõvijã wasu e'i jẽ Jesu pè:
MRK.14.61	– Aje põ Janejare'e Remimuurerà tè ene? e'i. Ãmõ, Janejare'e janeremimoe'e Ra'yry tè põ ene? e'i Jesu pè.
MRK.14.62	Ãmẽ si Jesu e'i ijupe ky'y:
MRK.14.62	– Õ'õ, a'e tè ije. Janejare'e Remimuurerà ajimojane mã'ẽ rõmõ ajo ipe pepytery pè mijã. Ajamã'ẽ kee pemã'ẽ tarà mijẽ kãramõ ere. Temimoe'e rõmõ tẽ tesõ ajotà kãramõ ky'y. Ekasia ve aerutà. Ãmẽ a'e 'arà mẽ Janejare'e ikasiay mã'ẽ pyri aapytà Jõvijã wasu rõmõ ajupa. I'ekatu kytyre aapytà ajupa ky'y, e'i. Ajaire yva rãtasĩ rupi awyjytà ajo mijẽ. A'evo aiko mã'ẽ rè pemã'ẽtà kãramõ ere! e'i Jesu ijupe kõ.
MRK.14.63+MRK.14.64	Ameve Janejare'e pè oporegeta mãe kõ rõvijã wasu aepo e'i Jesu remeve, ojikõ'õ ai ee ky'y. Ajawyi ojiyruãvasĩ tesõ ojimopirai rõmõ enu. Kee e'i ãmẽ ovoarà kõ pè:
MRK.14.63+MRK.14.64	– Peenu rõwã aepo e'i oporegeta ai remẽ! Werõarõ ywe'e tite si Janejare'e aepo e'i remẽ! Ajawyi nijaesa mijẽ'ãi ijayvu ai mõ wenu mã'ẽ ky'y. Ovote ojimome'u ky'y, e'i. Manyvo pejẽtà põkõ aepo peenu remẽ? e'i.
MRK.14.63+MRK.14.64	– Wayvu rupi tè tomãnõ ajawyi! e'i ywe'e tite ijupe kupa.
MRK.14.63+MRK.14.64	– Hoõ! e'i ãmẽ kupa. Aje, tomãnõ! e'i kupa.
MRK.14.65	Ajaire wereko ai tesõ Jesu kupa ky'y. Otõmõ tõmõ tesõ teve ee kupa. Oovaõvã teve kamisa pupe kupa, tomã'ẽ e'ã. Ajaire oovapete pete teve kupa. Ãmẽ e'i ijupe kupa:
MRK.14.65	– Janejare'e ayvu mojenuarà tè ene remẽ, kee ere ore: Ava põ nerovapete pete upa? e'i e'i ijai kupa.
MRK.14.65	Ãmõ, sota kõ opyy inõpã nõpã tesõ ereko.
MRK.14.66	Ãmẽ jakatu Peturu tetã ypy pè tui jẽ upa. Ãmẽ ja'y kõjatãi mõ okwa ipyryvo. Janejare'e pè oporegeta mãe kõ rõvijã wasu remĩgwai tè a'e ja'y kõjatãi. 
MRK.14.67	A'e omã'ẽ Peturu rè tata rè ojipe'e upa remẽ. Omã'ẽ ywete ee. Ajaire e'i ijupe:
MRK.14.67	– Jesu Nasare taa wãnà reve neiko mã'ẽ tè ene! e'i.
MRK.14.68	– Ãnĩ! A'e rõwã ije! e'i rã'ãga Peturu ijupe. Nakuwai ava pewarà mõ põ aepo ere! e'i rã'ãga.
MRK.14.68	Aepo e'i paire oẽ oo tetã ypy pe wyi. Pari ape kyty oẽ oo. [Ameve masakara oje'ẽ.] 
MRK.14.69	Ãmẽ temĩgwai mõ omã'ẽ mijẽ ee. Ja'y kõjatãi mõ teve a'e. A'e e'i a'e pè tui mãe kõ mõ pè e'i:
MRK.14.69	– Jesu Nasare taa wãnà pyriwarà mõ tè ãwĩ! e'i.
MRK.14.70	Ãmẽ Peturu e'i:
MRK.14.70	– Ãnĩ! A'e rõwã ije! e'i mijẽ owari rõmõ.
MRK.14.70	Ajaire sa'u a'e pè ekoi mãe kõ e'i mijẽ Peturu pè:
MRK.14.70	– Aje, a'e koty rewarà tè ene! Karireja wãnà tè ene! Neporegeta rupi tè nejikuwa! e'i ijupe kupa.
MRK.14.71	Ãmẽ Peturu e'i mijẽ ijupe kõ:
MRK.14.71	– Nakuwai ije ãwĩ kwaima'e! e'i. Janejare'e okuwa ewari rõwã a'e mã'ẽ! e'i rã'ãga. Janejare'e temomorijau ikõ ewari remẽ nẽ, e'i tite owari rõmõ.
MRK.14.72	Ãmẽ jakatu masakara oje'ẽ mijẽ. Ãmẽ tè tite Peturu oja'a Jesu ayvukwerà rè ky'y. “Moapy rõmõ nekuwai ã'ãtà masakara oje'ẽ mõrijõ rõmõ e'ãve”, e'i maekwerà rè oja'a. Ajawyi ijãgyoay ãmẽ ky'y. Ojiãpirõ wasu upa. 
MRK.15.1	Ajaire ji'iveay pirujẽ jõvijãgwerà kõ ojimoatypa ojimogeta. Kejõ ojimoaty mãe kõ. Janejare'e pè oporegeta mãe kõ rõvijã kõ. Ãmõ, Juteu rõvijãgwerà kõ. Ãmõ, tãmõ Moisesi remikusiwarerà rè poromo'e mãe kõ. A'e kõ ojimoaty remẽ, e'ipa manyvotà wereko Jesu kupa. Opokwa eraa kupa. Kovenatu Piratu po pè ome'ẽ kupa. [Juteja yvy pewarà kovenatu tè Piratu. Juteu rõwã a'e ajamã'ẽ. Romã wãnà tè.] A'e rovake Jesu opõ'ã.
MRK.15.2	Ãmẽ kovenatu Piratu e'i ijupe:
MRK.15.2	– Aje põ Juteu kõ rõvijã ywete ene? e'i.
MRK.15.2	– Õ'õ! Aje katu aepo ere! e'i Jesu ijupe.
MRK.15.3	Ãmẽ Janejare'e pè oporegeta mãe kõ rõvijã kõ ypy oporegeta. Nivoi mã'ẽ iteetejẽ omo'y teywete Jesu rè kupa. “Kovenatu tomono ijukaoka”, e'i oupe kupa.
MRK.15.4	Ãmẽ kovenatu e'i mijẽ Jesu pè:
MRK.15.4	– Neenu põkõ aepo e'i neupewarà mõ kupa remẽ? Manyvo eretà põkõ ajawyi? e'i Jesu pè.
MRK.15.5	Ajamã'ẽ Jesu nipui ky'y. Ãmẽ kovenatu Piratu ojimonyi a'evo remẽ.
MRK.15.5	– Manyvore sipõ nipui eupe? e'i oupe ojipy'amogeta.
MRK.15.6	Tãmõ kõ jisyryawerà moetea 'arà okwa remẽ upi upi, kovenatu Piratu wemimopã'ãgwerà mõ omoẽoka ipi. Pe'ĩ tè ajamã'ẽ omoẽoka ipi, kwaray upi upi. Aty wasu kõ tè opyteporo a'evo remẽ tomoẽ ipi. 
MRK.15.7	Ãmẽ a'evo Jesu wereko kupa remẽ, uve temimopã'ãgwerà mõ, Parapa eu ijupe mã'ẽ. Poromojiapisioka maekwerà tè Parapa. A'e jypy remẽ poromoãpãoka Romã pewarà jõvijã rè. Ajawyi ojimopã'ã upa.
MRK.15.8	Ãmẽ aty wasu kõ ojimoaty kovenatu Piratu pyri remẽ, kee e'i ijupe kupa:
MRK.15.8	– Kwaray upi upi itõkõ nemoẽoka neremimopã'ãgwerà mõ tãmõ kõ jisyryawerà rè oroja'a remẽ ipi. A'evo eiko age'e, oro'e ene, e'i ijupe kupa.
MRK.15.9	Ãmẽ kovenatu Piratu e'i ijupe kõ:
MRK.15.9	– Ava põ nepota amoẽoka? Juteu kõ rõvijã põ? e'i Jesu pewarà mõ ijupe kõ.
MRK.15.10	Kovenatu Piratu okuwa Janejare'e pè oporegeta mãe kõ rõvijã kõ ojimõarõ teywete Jesu rè. Ajawyi tè weru Piratu rovake kupa, ãwĩ tomono ijukaoka.
MRK.15.11	Ãmẽ Janejare'e pè oporegeta mãe kõ rõvijã kõ omogeta katu aty wasu kõ. Juteu rõvijã kõ ve omogeta katu kõ. Ajawyi kee e'i wapukai rõmõ kupa:
MRK.15.11	– Ãnĩ! A'e rõwã! Parapa tè ikõ teremoẽoka nẽ! e'i e'i wapuka pukai rõmõ kupa.
MRK.15.12	[Ãmẽ kovenatu Piratu “hoõ” ne'ive.] E'i mijẽ rã'ĩ ijupe kõ:
MRK.15.12	– Penõvijã pa'e? Juteu kõ rõvijã pa'e? Manyvotà põ areko ãmẽ? e'i ijupe kõ.
MRK.15.13	– Yvyra jipokana rè ejukaoka! e'i e'i wapukai rõmõ kupa.
MRK.15.14	Ãmẽ Piratu e'i:
MRK.15.14	– Manyvo rewarà mõ ywete põkõ ajukaokatà ajamã'ẽ? e'i. [Nakuwai 'eteay eewarà, e'i.]
MRK.15.14	Ãmẽ ywesõ wapuka pukai kupa.
MRK.15.14	– Ejukaoka sikenẽ, yvyra jipokana rè! e'i e'i kõrijõ kupa ãmẽ.
MRK.15.15	Ãmẽ Piratu opota poromory. Ajawyi Parapa omoẽoka jimopã'ãga pupe wyi, ijayvu kõ rupi ky'y. Jesu ãmẽ onõpã nõpãoka rã'ĩ. Ajaire omono yvyra jipokana rè ijukaoka ky'y.
MRK.15.16	Ãmẽ ajaire sota kõ weroike rã'ĩ Jesu oõvijã wasu retã wasu wyry pè. Oka mytery pè weraa kupa, posikoawerà retã pè. Pirujẽ sota kõ ojimoatypa katu a'e pè upa. 
MRK.15.17	Opota Jesu oojai kupa. Ajawyi omoe'e rã'ãga kupa. Jõvijã yru poko ipirã mã'ẽ pè oyrunõ rã'ãga rã'ĩ kupa. Tyru pirã poko opypy ee kupa, oõvijã rã'ãga rõmõ. Joõ vo sõ mã'ẽ oinõ ãkãnytarà rõmõ kupa. A'e oinõ Jesu ãkãg rè, jõvijã ãkãnytarà rã'ãga rõmõ. 
MRK.15.18	Ajaire oojai kupa.
MRK.15.18	– Age'e si tereiko puku Juteu kõ rõvijã rõmõ! e'i rã'ãga ijai kupa.
MRK.15.19	Wãkãnõpã nõpã teve kupa, yvyra'i pupe. Otõmõ tõmõ teve ee kupa. Ojimoenãpa'ã ovake imoe'e rã'ãga kupa. Ãwĩvo wereko ijai kupa. 
MRK.15.20	Ajaire omopyso ekyi tyru pirã iwyi kupa. Ijyru omojivyrĩ ipypy ee kupa. Ajaate weraa ijukatà kupa ky'y. [Jerusarẽ taa kupe kyty weraatà kupa, imirai mã'ẽ jukaa rena kyty.]
MRK.15.21	Ãmẽ taa pe wyi weraa ereko remẽ jakatu, kwaima'e mõ reve ojiõvaisĩ kupa. Sireni taa wãnà mõ tè a'e. Simão eu erà pè. Aresãtiri ruu a'e. Ãmõ, Rupu ruu teve a'e.
MRK.15.21	– Aã yvyra jipokana emovy eraa py'ajẽ ikenẽ, e'i ijupe kupa.
MRK.15.21	Omovy eraa ãmẽ ijayvukasi kõ rupi.
MRK.15.22	Ãmẽ sota kõ weraa jẽ Jesu yvytyry kyty. Kokota e'i Juteu kõ a'e yvytyry rerà pè. “Joãkãgwerà rena” jaa tè Kokota e'i kupa. 
MRK.15.23	A'e pè ovãe kupa remẽ, sota kõ oinõ janeray mogwapa poã
MRK.15.24	Ãmẽ ojukatà kupa ky'y. [Ijyru omopyso ekyi mijẽ iwyi kupa.] Ajaire ipo kõ omoputuputuri yvyra jipokana rè, ipy kõ revejẽ. Ajaire omõ'ã kupa. Ãmẽ Jesu ojasiko upa. Ajaire ojimarai rã'ĩ ijyrukwerà rè sota kõ.
MRK.15.24	– Ava põ opyytà ijyrukwerà oyru rõmõ? e'i imomo momo kupa. 
MRK.15.24	A'evo wereko ipyy imosãi ojiupe kupa.
MRK.15.25	Kwaray oẽmokopa uu remẽ tè a'evo, omoputuputuri yvyra jipokana rè imõ'ã kupa remẽ.
MRK.15.26	Ãmẽ yvyra pee rè kee e'i ikusiwa kupa: 
MRK.15.27+MRK.15.28	Ãmẽ, mõrijõ ve Jesu uvuri kwaima'e kõ omõ'ã ijasa kupa. Imona mãe kõ tè a'e kõ. Omojeovai Jesu kupa. Mytery pè katu Jesu tui ãmẽ.
MRK.15.29	Ãmẽ jane kõ okwa Jesu pyryvo remẽ, oojai okwa kupa.
MRK.15.29	– Ene itõkõ kee ere mijã: “Amoma kuwa Janejare'e moe'ea retã!” ere mijã. “Ajaire moapy 'arà paire, ãmõ tè ainõ tarà mijẽ”, ere itõkõ mijã!
MRK.15.30	Ejireko katu ajawyi! Ewyjy mokope wyi, teremãnõ e'ã! e'i ijai kupa.
MRK.15.31	Ãwĩvo ve Janejare'e pè oporegeta mãe kõ rõvijã kõ ve siwã oojai. Ãmõ, tãmõ Moisesi remikusiwarerà rè poromo'e mãe kõ ve siwã oojai. Kee e'i ojiupe kupa:
MRK.15.31	– Poroereko katuarà tè ãwĩ mijã! Manyvore sipõ nojireko katui? e'i e'i kupa. 
MRK.15.32	Aje ywete põ Janejare'e Remimuurerà tè ãwĩ, Isaeu pewarà rõvijã rõmõ? Siãrõ esa! Age'eve owyjy sõ remẽ, “Aje ywete Janejare'e Remimuurerà tè ãwĩ”, oro'età ijupe ky'y! e'i e'i ijai kupa.
MRK.15.32	Imona mãe kõ teve siwã aepo e'i, Jesu pyri omãnõtà upa mãe kõ. A'e kõ ve siwã oojai.
MRK.15.33	Werywete jane 'aryvo katu kwaray remẽ ky'y. Ãmẽ si apy'awarà mõ ijãpatõma. Pãtõma 'ejẽ, ajaate ijãpẽ kwaray remeve. Pirujẽ a'e yvy rupi pãtõnusu rã'ĩ. 
MRK.15.34	Ãmẽ ijãpẽ kwaray remẽ Jesu wapukai wayvo.
MRK.15.34	– 
MRK.15.35	Ãmõ kõ ipyri'ĩje'ẽ tui mãe kõ wenu aepo e'i remẽ. A'e kõ kee e'i tite ojiupe:
MRK.15.35	– Neenu põkõ? Tãmõ Eriasi pè wapukai upa [towyjy uu]! e'i tite kupa.
MRK.15.36	Ameve ava mõ ojã oo moma'e ipyu mã'ẽ pyy imoãkã uvary ai mã'ẽ pupe. A'e omoturisara imono Jesu juru pè, tomosusu mijã. Ãmẽ kee e'i ijupe kõ:
MRK.15.36	– Siãrõ rã'ĩ. Maevo tãmõ Eriasi uutà ekyi yvyra jipokana re wyi, tomãnõ e'ã! e'i ijai kupa mijã.
MRK.15.37	Ameve Jesu wayvo wapukai mijẽ ojikyi oo. Opi i'ãg oẽ oo.
MRK.15.38	Ãmẽ uve Janejare'e moe'ea retã wyry pè kamisa ijanamu mã'ẽ ijokenaa rõmõ mã'ẽ. Ikatuay mã'ẽ. A'e Jesu omãnõ remeve apy'a ojiãvasĩ. Yvate kyty wyi tesõ ojiãvasĩ uu ojisa ky'y.
MRK.15.39	Ãmẽ sota kõ rõvijã Jesu pyri'ĩje'ẽ tui. Wenu wapukai remẽ. Imãnõa rè omã'ẽ teve. Ojimonyi ee omãjã.
MRK.15.39	– Eeee! Janejare'e Ra'yry tè sikaepo ãwĩ kwaima'e! e'i ky'y.
MRK.15.40	A'evo remẽ wãivĩ kõ mõ a'e pè ekoi. Kuipe'e wyi omã'ẽ ee kupa upa. Kejõ. Maria Matarena. Ãmõ, Maria Juse y. Tiaku y ve a'e. Ãmõ, Sarome. Mokopejõ Jesu mãnõa rè omã'ẽ. 
MRK.15.41	Kõitokõ Jesu rupi oo oo ipãtavõ kupa ipi, poromo'e Karireja yvy rupi iko remẽ. A'e kõ omã'ẽ Jesu mãnõa rè upa. Ãmõ wãivĩ kõ teve omã'ẽ ee upa, Jesu rupi uu Jerusarẽ taa kyty maekwerà kõ. Ijatyray kupa.
MRK.15.42+MRK.15.43	Ãmẽ Jesu mãnõawerà ojikuwapa kwaima'e mõ pè, Juse eu ijupe mã'ẽ pè. Arimateja taa wãnà mõ a'e. Juteu rõvijãgwerà kõ mõ teve a'e. Temimoe'e tè Juse. A'e kee e'i ipi mã'ẽ: “Pirujẽ jane kõ omoẽoka Janejare'e o'arà kyty kupa remẽ, ikatuaytà”, e'i ipi mã'ẽ. Ãmẽ Jesu mãnõa ojikuwapa ijupe remẽ, nojipiraui oo kovenatu Piratu resa. Karumẽ a'evo ekoi.
MRK.15.42+MRK.15.43	– Jesu reãgwerà taraa imokatu, e'i kovenatu Piratu pè.
MRK.15.42+MRK.15.43	Opota weraa imokatu amãtejẽ jimoava 'arà renoneve.
MRK.15.44	Ãmẽ aepo e'i Juse Piratu pè remẽ,
MRK.15.44	– Omãnõma sipõ ky'y? e'i Piratu.
MRK.15.44	Ajawyi sota kõ rõvijã omuu. Kee e'i ijupe:
MRK.15.44	– Aje põ omãnõma Jesu? e'i ijupe.
MRK.15.45	– Õ'õ, omãnõma, e'i Piratu pè Juse.
MRK.15.45	Ãmẽ kovenatu Piratu e'i:
MRK.15.45	– Hoõ, eraa eãgwerà imokatu ãmẽ, e'i Juse pè.
MRK.15.46	Ãmẽ Juse kamisa poko opyy. Kamisa e'eay opyy, “rijõ” eu mã'ẽ. Ajaire oo Jesu reãgwerà rekyi yvyra jipokana re wyi. Kamisa poko pupe ojõvã jõvã kupa. Ajaire omokatu pareti kwarà pupe kupa, takuru kwarà pupe. Teãgwerà rena teãmã a'e. Ajaire omokatu paire, oovapy. Takuru ipowyi mã'ẽ pupe oovapy. Omotore tore ikwarà rovake inõ. [A'evo wereko paire, ojivy oo kupa.]
MRK.15.47	Ãmẽ Maria Matarena a'evoa rè omã'ẽ. Ãmõ, Maria Juse y omã'ẽ ee. Ajawyi okuwa Jesu reãgwerà rena mape tui mã'ẽ kupa.
MRK.16.1	Jimoava 'arà okwa paire, Maria Matarena oo Jesu reãgwerà mopije mã'ẽ pyy, ipije katu mã'ẽ.
MRK.16.2	Ãmẽ ji'iveay oo Jesu reãgwerà rena kyty kupa. Pee rupi oo iko kupa remẽ, 
MRK.16.3	e'i ojiupe kupa:
MRK.16.3	– Manyvotà põ takuru sirekotà? Ava põ omotore toretà imoisyry ikwarà rovake wyi janeupe tijaike? e'i kupa.
MRK.16.3	Ta'yrõwã takuru wyi aepo e'i kupa. 
MRK.16.4	Ajamã'ẽ ovãe kupa remẽ, soõ, ova 'ejẽ tui upa!
MRK.16.4	– Emã'ẽ ee! e'i ojiupe kupa. [Ava sipõ omoisyry! e'i kupa.]
MRK.16.5	Ãmẽ oike te'ĩte kupa. Oike kupa remẽ, Jesu reãgwerà renawerà eekatu kytyre kõnomĩokyry mõ wapy upa. Ijyru poko sĩ gatu a'e. A'e rè omã'ẽ kupa remẽ, ojimonyi tesõ ee omãjã kupa. 
MRK.16.6	Ajamã'ẽ kõnomĩokyry e'i ijupe kõ:
MRK.16.6	– Pejimonyi sõ! Akuwa Jesu Nasare taa wãnà peeka, yvyra jipokana rè omãnõ maekwerà. A'e ike natui ky'y! Opoerapa opõ'ã oo! Ike eãgwerà tui mijã! Pemã'ẽ ee esa! Natui ky'y! e'i ijupe kõ.
MRK.16.7	E'i jẽ ijupe kõ:
MRK.16.7	– Pekwa emimo'ekwerà kõ pè Peturu kõ pè javo. “Karireja yvy kyty ootà penenone kyty. A'e pè penãrõtà, e'ipa maekwerà rupi katu”, tapejẽ ijupe kõ imomewa, e'i.
MRK.16.8	Aepo e'i remeve wãivĩ kõ ojivy oo. Ojava oo Jesu reãgwerà renawerà pe wyi.
MRK.16.9	Ji'iveay, jimoava 'arà paire,
MRK.16.10	A'e Jesu rè omã'ẽ maire oo emimo'ekwerà kõ pè javo. Wãpirõ ywete wãgyo rõmõ kupa upa, ovãe ipyri kõ remẽ. 
MRK.16.11	E'i ãmẽ ijupe kõ:
MRK.16.11	– Jesu opoerapa! Amã'ẽ ee! e'i.
MRK.16.11	Ajamã'ẽ aepo wenu kupa remẽ, “aje ipõ” ne'i kupa.
MRK.16.12	Ãmẽ ajaire Jesu ojisa mijẽ wemimo'earà kõ mõ pè, mõrijõ mãe kõ pè. Nojikuwai ojisa ijupe kõ ajamã'ẽ. A'e kõ oo pee rupi iko remẽ, a'evo ekoi. 
MRK.16.13	Ajaire ojikuwapa ijupe kõ remẽ, ojivy oo a'evoa momewa ãmõ emimo'ekwerà kõ pè kupa.
MRK.16.13	Ajamã'ẽ aepo wenu mãe kõ “aje ipõ” ne'ive enu kupa.
MRK.16.14	Ajaire sa'u Jesu ojisa mijẽ wemimo'ekwerà kõ pè ky'y, 11 rõmõ mãe kõ pè. Ojimi'u kupa upa remẽ ojisa ijupe kõ. Kee e'i ijupe kõ:
MRK.16.14	– “Aje” napejẽi sõ, omã'ẽ ere mãe kõ omome'u pejẽ remẽ! “Aje” pejẽ kuwasi mijã. Age'e si “aje” pejẽ ky'y, pemã'ẽ ere rewarà mõ tè, e'i ijupe kõ.
MRK.16.15	E'i jẽ Jesu ijupe kõ:
MRK.16.15	– Pekwa pirujẽ tena tena kõ rupi eayvu e'eay mojenu erokwa. Pirujẽ yvy yvy wãnà kõ pè pemojenu. “Emãnõa rupi Janejare'e poroereko katutà ky'y”, pejẽ.
MRK.16.16	Ava mõ eako'i ere wereko katuarà rõmõ remẽ, ãmõ, ojimojãmorĩoka ekoty rewarà rõmõ remẽ, areko karuarutà epyri. Naeako'i ere mãe kõ ãmẽ nareko katu'ãi. Aemavo kõtà ity aa, e'i. 
MRK.16.17	Ãmõ, kee a'e pejẽ. Amokasiay wetetà “aje” e'i mãe kõ ipi, eayvukasia rupi toiko kupa. Ajawyi ãjãg kõ pè ijayvukasità imoẽ ojimoemija ee mãe kõ wyi imoisyryoka eayvu rupi kupa. Ãmõ, ãmõ e'yiwarà kõ pè omojenutà eayvu e'eay remẽ, amokasi kõtà ãmõ kõ ayvu rupi toporegeta kupa, e'i. 
MRK.16.18	Ãmõ, areko katu kõtà moe porojuka mã'ẽ wyi opyy sikaepo remẽ timanyvo e'ã. Ãmõ, ay mõ sikaepo o'u kupa remẽ, nimanyvo'ãi ijupe kõ. Ãmõ, itekorã mãe kõ omokatutà ekasia rupi opo oinõ ijapyte kõ 'aryvo kupa remẽ. Eayvukasia rupi tè a'evo ekoità kupa, e'i Jesu ijupe kõ.
MRK.16.19	Ãmẽ Janerõvijã Jesu oporegeta ijupe kõ paire, oẽ oo yva kyty, Janejare'e rena kyty. Janejare'e 'ekatu kytyre wapy upa, eeve Jõvijã wasu rõmõ. Awyje rõmõ rã'ĩ a'e pè ekoi.
MRK.16.20	Ãmẽ Jesu remimo'ekwerà kõ oo oo ijayvu e'eay mojenu jenu erokwa ky'y. Pirujẽ tena tena kõ rupi oo oo kupa.
MRK.16.20	[Awyjepa eremikusiwarerà Jesu rewarà. Maku remikusiwarerà.]
LUK.1.1+LUK.1.2	Jõvijã Teopiru pè akusiwa ajupa.
LUK.1.1+LUK.1.2	Mõa'ãrõwã uve mirà kõ ojimopirai tesõ Jesu rè omã'ẽ remẽ mãe kõ. Ãmõ, ojapyaka ijayvu rè kupa remẽ. Opota ywete okuwa kupa, manyvo nyvo jẽ Jesu poroereko poromotekokuwa mã'ẽ. Ajawyi ijypy kyty wyive omovyvy toenu kõ. Ãmẽ ãmõ kõ pè Jesu rekoa ojenu remẽ, kee e'i kupa: “Kareta rupi akusiwatà ajawyi imomewa”, e'i kupa. 
LUK.1.3+LUK.1.4	Ajawyi, “Ije ve akusiwatà”, a'e eupe. “Ãmẽ wenu maekwerà kõ pè, ãmõ, omã'ẽ ee maekwerà kõ pè, ajimo'e katuokatà ijupe kõ takuwa ijayvu”, a'e. “Ijypy kyty wyi amovyvyokatà enu, aekwery vo tamojeapy ikusiwa”, a'e eupe.
LUK.1.3+LUK.1.4	Neupe tè akusiwa imomewa, jõvijã Teopiru. Apota katu aepo jaa kõ amome'u neupe, “aje” tere erovija ãmẽ ky'y. Ajawyi aekwerà kõ akusiwa ajupa.
LUK.1.5	Ajare kee a'e ikusiwatà. Ãmẽ 'arà pè Juteja yvy pewarà kõ rõvijã mõ pè Eroti eu. Ãmẽ jakatu Janejare'e pè oporegeta mã'ẽ mõ oiko teve, Sakarija eu ijupe mã'ẽ. Tãmõ Apijasi jeapyrerà tè a'e. Erekwarà pè Isapeu eu. A'e tãmõ Arão amyry jeapyrerà tè. 
LUK.1.6	Ãwĩ kõ, werekwarà reve ivo katu ekoi Janejare'e rovake kupa ipi. Tãmõ Moisesi remikusiwarerà rupi katu ekoi kupa ipi. 
LUK.1.7	Ajamã'ẽ nijãkarãive kupa. Awyjepa nimemy'ãi mã'ẽ tè Isapeu mijã. Ãmõ, mõrijõ revejẽ ika'akuwapa kupa ky'y.
LUK.1.8+LUK.1.9	Ãmẽ a'e remẽ, ãwĩvo teãmã Janejare'e pè oporegeta mãe kõ, werà kõ okusiwa imoje'a je'a ojipyteporoa mõ kupa ipi. A'evoa rupi okuwa ava põ oiketà Janejare'e moe'ea retã wyry pè oposiko mã'ẽ kupa ipi. Ajawyi ãmõ 'ary pè Sakarija opyteporopa kupa. Oo ãmẽ oike Janejare'e moe'ea retã wyry pè, Jerusarẽ taa pè. Ãmẽ ãwĩvo teãmã teve eko kõ, ipije mã'ẽ omoeny tipije Sakarija Janejare'e pè imoe'ea mõ.
LUK.1.10	Ãmẽ jakatu ve jane kõ ojatykapa Janejare'e moe'ea retã ypy pè upa. Oporegeta Janejare'e pè kupa upa.
LUK.1.11	Ãmẽ jakatu Janejare'e remĩgwai yvapewarà mõ ojimoikatu Sakarija pè, Janejare'e moe'ea retã wyry pè. Jaapy imopije katu mã'ẽ rena uvuri opõ'ã upa, i'ekatu kytyre. 
LUK.1.12	A'e rè omã'ẽ remẽ, ojimonyi tesõ Sakarija omãjã. Ojimopirai omãjã ee. 
LUK.1.13	Ãmẽ e'i yvapewarà Sakarija pè:
LUK.1.13	– Nekyje sõ ewyi, e'i. Wenupa Janejare'e neporegetakwerà, e'i. Age'e nererekwarà ipuru'atà ky'y. Ãmẽ, Juwão eretà nera'yry rerà pè, e'i ijupe.
LUK.1.14	E'i jẽ yvapewarà:
LUK.1.14	– Neroryvaytà ee. Ãmõ kõ oryvay tevetà ee, e'i. 
LUK.1.15	“Teko e'eay rõmõtà tè ãwĩ”, e'i Janejare'e nera'yry rã pè. Ajawyi poromoga'u mã'ẽ no'u'ãi, e'i. Uvary raiwerà teve no'u'ãi. Janejare'e 'Ãg eevejẽ ekoità. Ijy mari pupe ekoi remeve omomãrãkuwaokatà. Ajaate eevejẽ ekoità, e'i. 
LUK.1.16	Ãmẽ tè nera'yry werovapatà Isaeu kõ Janejare'e kyty, Janerõvijã ywete ayvu rupi toiko kupa ky'y. Ajawyi mõa'ãrõwã mirà kõ “aje” e'ità Janejare'e ayvu pè erovija ãmẽ ky'y. 
LUK.1.17	Ãmẽ nera'yry ypy uutà Janejare'e ayvu mojenuarà rõmõ. A'e penõvijã ywete renone rupi poromotekokuwatà iko. Ãwitõ karamoe remẽ Janejare'e wayvu mojenuarà Eriasi omokasiay o'Ãg pupe, ãwĩvo ve nera'yry werekotà. Ajawyi nera'yry omotekokuwa kõtà tipiryvypy katu ojee iko kupa mijẽ, tõvijãgwerà, ijãkarãgwerà kõ revejẽ. Ãwĩvo ve ayvu noenui mãe kõ omotekokuwatà ky'y. Eko aiwerà oitypypyipaokatà Janejare'e rè ãmẽ ky'y. Ãmõ, ãmõ kõ ojimokatupatà amãtejẽ Penõvijã ywete vãea renone upa, nera'yry omojenu ijupe kõ remẽ tomoa'u kupa, e'i yvapewarà Sakarija pè.
LUK.1.18	Ãmẽ e'i Sakarija:
LUK.1.18	– Mano a'e ipõ “aje” javo? e'i. Emã'ẽ. Tãivĩ tè ije. Ererekwarà isa'imãma teve, e'i Sakarija ijupe.
LUK.1.19	Ãmẽ yvapewarà wayvuapi:
LUK.1.19	– Kapirijeu ije. Janejare'e pyri tè aiko ipi mã'ẽ. Ijayvu rupi tè ajo aporegeta neupe. Ijayvu e'eay mojenu tè ajo. Manyvo põ nererovijai rejupa? 
LUK.1.20	Aje nererekwarà imemytà ky'y, Janejare'e, “Age'e 'arà pè imemytà”, e'i remẽ. Ajamã'ẽ “aje” nerei sõ eayvu renu, “Nererekwarà imemytà”, a'e neupe remẽ. Ajawyi age'e nanepui mã'ẽ rõmõtà tè neiko ky'y. Nereporegeta rã'ĩ'ãi neiko. A'evo tè rã'ĩ noromomoregetaoka'ãi. Ajaire tè, nererekwarà imemypa eayvu rupi katu paire tè, neporegeta tarà mijẽ, e'i Janejare'e remĩgwai yvapewarà ijupe.
LUK.1.20	Aja paire ojivy oo.
LUK.1.21	Ãmẽ jakatu jane kõ ojimopirai tesõ tetã ypy pè upa, Sakarija rãrõ.
LUK.1.21	– Manyvore põ omowasuay oẽ uu? e'i ojiupe kupa.
LUK.1.22	Ajaire Sakarija oẽ ikatu pè ipyri kõ ky'y. Oporegeta tarepe wetãrã kõ pè. Nipui ajamã'ẽ. Nuvei ijayvu. Ajawyi opoja pojai kõrijõ tè iko. A'e rupi okuwa kupa, mãrãnà jikuwa e'ã rè omã'ẽ ji'i Janejare'e moe'ea retã wyry pè.
LUK.1.23	Ajaire Sakarija awyjepa oposiko Janejare'e moe'ea retã pè remẽ, ojivy oo wetã gyty ky'y, ãmõ taa pè. 
LUK.1.24	Aja paire sa'u Isapeu ipuru'a ky'y. Ãmẽ 'arà mẽ nojisyryi wetã wyry pe wyi. 5 jay rõmõ a'e pè tui. 
LUK.1.25	Ãmẽ kee e'i Isapeu oupe:
LUK.1.25	– Janejare'e age'e epãtavõ ky'y, e'i oory rõmõ. Ome'ẽ ememyry mõ eupe ky'y. Ajawyi ava nererõarõ'ãi ememyry reko e'ã rè ky'y, e'i.
LUK.1.26	Ãmẽ Isapeu 6 jaypa ipuru'a 'arà remẽ, ãmẽ Janejare'e omuu wemĩgwai Kapirijeu kõjãmuku mõ gyty, Nasare taa kyty. Karireja yvy pè a'e taa tui. 
LUK.1.27	Janejare'e ayvu weru imomewa kõjãmuku pè. Nikwaima'eive mã'ẽ a'e. Uvepa ajamã'ẽ imẽnà rã. Juse eu ijupe. Jõvijã wasu Tavi amyry jeapyrerà tè a'e. A'e wãivĩ pè Maria eu.
LUK.1.28	Ãmẽ uu yvapewarà javo Maria pè. Ãmẽ e'i ijupe:
LUK.1.28	– Age'e tè, Maria. Tanepiryvypy katu neiko. Janejare'e nereve ekoi. Nerereko katuarà rõmõ ekoi. Ikatuay nererekotà, e'i Maria pè.
LUK.1.29	Ãmẽ a'e rè omã'ẽ remẽ Maria ojeapy'a ijayvu renu. “Manyvore põ aepo e'i ije?” e'i Maria oupe.
LUK.1.30	Ãmẽ e'i jẽ yvapewarà:
LUK.1.30	– Nekyje ne, Maria, e'i. Janejare'e oryvay nere. “Epy'a rupi katuwarà tè ãwĩ”, e'i neupewarà mõ, e'i. 
LUK.1.31	Age'e nepuru'atà ijayvu rupi. Ajaire nememytà kwaima'e rõmõ. Jesu eretà nememyry rerà pè, e'i.
LUK.1.32+LUK.1.33	Mire'eay rõmõtà nememyry, e'i. Janejare'e jo'arà kytywarà Ra'yry eutà ijupe. Ajaire Janejare'e nememyry omoẽokatà Isaeu kõ Rõvijã wasu rõmõ toiko. Ãwitõ karamoe remẽ omojõvijãoka penãmõi Tavi, ãwĩvotà wereko. A'e mãerã tè Juteu kõ Rõvijã wasu rõmõ ekoità.
LUK.1.34	Ãmẽ Maria e'i ijupe:
LUK.1.34	– Manyvo a'età põ epuru'a mõ? Nekwaima'ei mã'ẽ tè ije, e'i Maria.
LUK.1.35	E'i ãmẽ yvapewarà:
LUK.1.35	– Janejare'e 'Ãg ayvu rupi tè a'evotà neiko. Ma'e, Janejare'e jo'arà kytywarà kasia ojinõtà nere. Ãmẽ nepuru'atà ky'y. Ajawyi nememyry rã ivo katu mã'ẽ rõmõtà ekoi, e'i. Janejare'e Ra'yry wete rõmõtà tè a'e, e'i Maria pè. 
LUK.1.36	Age'e neretãrã Isapeu ipuru'a teve iko ika'akuwa ipe remẽ, e'i. “Nimemy'ãi mã'ẽ tè ãwĩ mijã”, e'i ãmõ kõ ijupe. Ajamã'ẽ age'e 6 jaypa ipuru'a iko ky'y, e'i. 
LUK.1.37	Nuvei Janejare'e pè waype mã'ẽ. Ajawyi nomowaypei Isapeu pè ipuru'a, e'i yvapewarà Maria pè.
LUK.1.38	Ãmẽ si:
LUK.1.38	– Hoõ, i'ete, e'i Maria ky'y. Janejare'e remĩgwai tè ije, e'i. Ajawyi aepo nemome'u ije maekwerà rupi katu ta'evo terereko Erõvijã ywete awi, e'i Maria ijupe.
LUK.1.38	Ajaire Janejare'e remĩgwai yvapewarà ojivy oo.
LUK.1.39	Ãmẽ ãmõ 'ary pè Maria ojimokatu oo Isapeu resa. Ojikõtevẽ tesõ oo Juteja yvy pijarà mõ. Juteja yvy pè ovãe remẽ, yvytyry kõ rè oẽ oo iko. A'e pè Isapeu rena, Sakarija rena. 
LUK.1.40	Oo Sakarija retã wyry pè oike. E'i Maria:
LUK.1.40	– Age'e tè, Isapeu, e'i.
LUK.1.40	Ãmẽ Isapeu:
LUK.1.40	– Age'e tè põ, e'i ve.
LUK.1.41	Ãmẽ Maria poregeta wenu Isapeu remẽ, ameve imemyry opõ'ã põ'ã imari pè. Ameve Janejare'e 'Ãg kasia rupi oporegeta Isapeu. 
LUK.1.42	Ajawyi wayvo oporegeta Isapeu. Kee e'i Maria pè:
LUK.1.42	– Aa! Janejare'e remireko katu tè ene, e'i. Ene ywesõ owaray nerereko katu ãmõ wãivĩgwerà kõ wyi, e'i. Ikatuay wetetà nememyry rã, e'i. 
LUK.1.43	Ava põ ije, ajawyi tè põ nejo jẽ tesõ eresa. Erõvijã ywete y rõmõ ene neiko. Ene ywesõ Janejare'e nemoe'eayoka ewyi. Ajamã'ẽ neja'a jẽ ere. Nejo jẽ eresa, e'i. 
LUK.1.44	Age'e jajimogeta remeve, ememyry ory tesõ enu ãmẽ. Opõ'ã põ'ã tesõ oory rõmõ emari pupe, e'i. 
LUK.1.45	“Aje ywete” ere Janerõvijã ywete remimome'ukwerà pè rewarà mõ neroryvay neiko. Wayvu rupi katu Janejare'e aje ywete a'evotà nerereko, e'i Isapeu Maria pè imoe'e.
LUK.1.46	Ãmẽ kee e'i Maria Janejare'e moe'e:
LUK.1.46	– Erõvijã ywete amoe'eay wete epy'a pupe ajupa, e'i.
LUK.1.47	Epy'aory katu, Janejare'e ãwĩvo erereko katu remẽ, e'i.
LUK.1.47	A'e erereko katu mã'ẽ rõmõ ekoi ipi, e'i.
LUK.1.48	Emĩgwai miti teipe ije. Oja'a jẽ ere ajamã'ẽ.
LUK.1.48	Owaray erereko, e'i.
LUK.1.48	Ajawyi ãmẽ, “Temireko katu tè ãwĩ”, e'ità ãmõ kõ eupewarà mõ ipi.
LUK.1.48	Ajaate pirujẽ ijeapyrerà kõ ve aepo e'i tary ve ije ipi, e'i.
LUK.1.49	Ikatuay wete Janejare'e erereko okasia rupi.
LUK.1.49	“Ivo katuay teãmã mã'ẽ tè ãwĩ”, eutà imoe'e ipi.
LUK.1.50	Okatuaya omojikuwaoka poroporijauesaa rupi omomojy mãe kõ pè ipi.
LUK.1.50	Ajaate ijeapyrerà kõ ve ãwĩvo wereko ipi, e'i.
LUK.1.51	Ãmõ rupi tè ãmẽ ojimoe'e teywete mãe kõ wereko ipi.
LUK.1.51	Apijarà kõ Janejare'e omojipe'a owyi ipi, ipy'a ai tè iko mãe kõ tè rewarà mõ.
LUK.1.51	Ajawyi okasia kõrijõ tè omome'u apijarà kõ pè ipi.
LUK.1.52	Jõvijã wasu kõ ve tesõ owyry kyty tè omoigooka ipi.
LUK.1.52	Mape remẽ poromomoi jo'arà kytywarà wyi wemimota rupi ipi.
LUK.1.52	Ãmõ, mape remẽ jowyry kytywarà tè omoẽoka jo'arà kytywarà rõmõ toiko.
LUK.1.52	Wayvukasia rupi tè a'evo ekoi ipi, e'i.
LUK.1.53	Ãmõ, amyay oporara mãe kõ Janejare'e omouve tè emi'õ rã kõ ijupe ipi.
LUK.1.53	Imoma'e ywete mãe kõ ãmẽ agyvotè omojivy imono.
LUK.1.54	Oja'a jẽ Janejare'e wayvukwerà rè ipi, wemĩgwai kõ pè, “oropãtavõtà”, e'i maekwerà rè ipi.
LUK.1.54	Kee e'i maekwerà rè oja'a jẽ:
LUK.1.54	“A'evo itõkõ karamoe remẽ Isaeu kõ areko ipãtavõ kõ”, e'i maekwerà.
LUK.1.54	A'e rupi katu wereko kõ ajaire.
LUK.1.55	Karamoe remeve tãmõ kõ pè, “Poroporijauesatà ipi”, e'ipa.
LUK.1.55	“Ivo jẽtà nejeapyrerà, ãwĩvo tary ve areko. Aporijauesa kõ tary ve”, e'i ãmãtè tãmõ Aparão amyry pè maekwerà, e'i Maria imoe'e.
LUK.1.55	Awyjepa aepo omovyvy.
LUK.1.56	Ãmẽ Maria opyta jẽ Isapeu kõ pyri. Werywete moapy jay werokwapa Isapeu pyri. Aja paire tè ojivy oo wena kyty ky'y.
LUK.1.57	Ajaire okwa Isapeu memy'a 'arà ky'y. Imemy ajaire kwaima'e rõmõ. 
LUK.1.58	A'evo remẽ ipyri ojimoena mãe kõ, ãmõ, etãrã kõ wenu aepo jaa remẽ, “Janerõvijã ywete opãtavõ tè Isapeu”, e'i ooryvay rõmõ ee kupa.
LUK.1.59	Ajaire ja'y kwani 7 'arà paire weraa toemosĩpire'ooka kupa. Toeenõ teve kupa. Ãmẽ tuu rerà ve omo'y ee kupa mijã. “Sakarija eutà ijupe”, e'i tite kupa upa.
LUK.1.60	Ajamã'ẽ ijy e'i:
LUK.1.60	– Ãnĩ, e'i. Juwão eutà tè erà pè, e'i.
LUK.1.61	Ãmẽ e'i kupa:
LUK.1.61	– Ajamã'ẽ ene nuvei 'ete neretãrã rerà pè aepo eu mã'ẽ, e'i kupa.
LUK.1.62	Ãmẽ tuu pè oporanu esa kupa ky'y. Opoja pojai oporanu ijupe:
LUK.1.62	– Manyvo ja'età põ aã neãkarã rerà pè? e'i kupa.
LUK.1.63	Ãmẽ Sakarija okwai yvyrape miti jakusiwa ipi mã'ẽ mõ ijupe kõ, [noporegetaive rewarà mõ]. Ãmẽ okusiwa erà. “Juwão eu erà pè”, e'i ikusiwa. Ãmẽ pirujẽ aepo e'i Sakarija remẽ, wapy'a kõ tè. 
LUK.1.64	Ameve Sakarija oporegeta mijẽ, aekwery vo. Omoe'e ywete Janejare'e iko ãmẽ ky'y. 
LUK.1.65	Ãmẽ ipyri ojimoena mãe kõ ojimonyi ee omãjã. Ãmẽ Juteja yvy rupi omojenu jenu kupa. Ãmõ taa taa rupi ojenupa teve okwa. Ajaate yvytyry pewarà kõ pè ojenupa. 
LUK.1.66	Pirujẽ omã'ẽ ee mãe kõ ojipy'amogeta ee. Kee e'i kupa:
LUK.1.66	– Mano e'ità sipõ ajaire ãwĩ ja'y kwani? Janejare'e kasia tè eeve ekoi, e'i ojiupe kupa.
LUK.1.67	Ãmẽ Sakarija, Juwão ruu, omoe'e ywete Janejare'e, Janejare'e 'Ãg kasia rupi. Ãmõ, wãparõ amãtejẽ kãramõwarà imovy. Ãmẽ kee e'i:
LUK.1.68	– Simoe'e ywete Janejare'e, Isaeu kõ Rõvijã ywete.
LUK.1.68	Age'e sõsi uu poropãtavõ ky'y. Wemimuu rã omuutà janeupewarà mõ ky'y.
LUK.1.68	A'e nivoi mãe kõ po pe wyi janerekyità. Janererojivyrĩ tarà mijẽ oupe ky'y.
LUK.1.69	Omuroka janeupe ikasiay wete mã'ẽ.
LUK.1.69	Poroereko katuay mã'ẽ tè a'e.
LUK.1.69	Kõi tè a'e jõvijã Tavi amyry jeapyrerà tè a'e, e'i.
LUK.1.70	Ajare karamoe remeve itõkõ kee e'ipa Janejare'e ayvu mojenuarà kõ:
LUK.1.70	“Uutà pepyterà rupi penereko katuarà rõmõ”, e'ipa.
LUK.1.71	Kee e'ipa amãtejẽ: “Uvetà penereko katuarà mõ.
LUK.1.71	A'e janeãpã kõ wyi janerekyipatà ky'y.
LUK.1.71	Ikasiay wete mã'ẽ rõmõtà tè a'e ekoi.
LUK.1.71	Ojikõ'õ mãe kõ opo pè tè janererekotà mijã.
LUK.1.71	A'e kõ wyi janerekyità ky'y”, e'i.
LUK.1.71	“A'e kõ wyry kyty wyi poroekyità ky'y”, e'ipa ãmãtè kupa maekwerà, e'i.
LUK.1.72	Karamoe remeve wayvukwerà omome'upa Janejare'e, janerãmõi kõ pè maekwerà. Kee e'i ijupe kõ:
LUK.1.72	“Poroporijauesatà penereko ipi. Poroereko katutà teve penereko”, e'i maekwerà.
LUK.1.72	Naearai'ãi aepo jaa wyi ipi. Nomotee'ãi wayvukwerà ipi.
LUK.1.72	Ajawyi a'evo janerereko age'e, e'i.
LUK.1.73+LUK.1.74	Karamoe remeve janerãmõi Aparão pè omome'u wayvu, kee e'i amãtejẽ maekwerà:
LUK.1.73+LUK.1.74	“Kãramõ nejeapyrerà kõ aekyità ijãpã kõ po pe wyi”, e'i.
LUK.1.73+LUK.1.74	“Ãmẽ ootà eremĩgwai kõ rõmõ kupa ky'y.
LUK.1.73+LUK.1.74	Ãmẽ si naiko'ãi gyjea ky'y.
LUK.1.73+LUK.1.74	Nojimopirai'ãi iko kupa”, e'i Janejare'e ayvu.
LUK.1.75	“Ãmẽ eupewarà mõ kõrijõ tè ekoità ãmẽ kupa ky'y”, e'i Janejare'e.
LUK.1.75	“Ivo katua rupi ekoità kupa ipi.
LUK.1.75	Ãmõ, eayvu rupi katu ekoità kupa teve.
LUK.1.75	Eremimota rupi katu ekoità kupa ky'y.
LUK.1.75	A'evotà ekoi kupa, ajaate pejeapyrerà a'evotà ekoi”, e'ipa Janejare'e Aparão pè maekwerà.
LUK.1.75	Janeupewarà mõ aepo e'ipa amãtejẽ, e'i Sakarija Janejare'e moe'e.
LUK.1.75	Ãmẽ kee e'i jẽ wa'yry pewarà mõ, Janejare'e 'Ãg kasia rupi:
LUK.1.76	– Ene ja'y kwani, “Janejare'e jo'arà kytywarà ayvu mojenuarà rõmõtà neiko”, e'ità ãmõ kõ neupewarà mõ, e'i.
LUK.1.76	Ajaire Janerõvijã ywete renone rupive neotà.
LUK.1.76	Ãmẽ ijupewarà kõ nemotekokuwatà, ivãea rã tomoa'u kupa.
LUK.1.77	Ene nemome'utà Janejare'e poroereko katuay mã'ẽ.
LUK.1.77	Apijarerà kõ pè Janejare'e oitypypyipaokatà ijaiwererà kõ iwyi kõ ky'y, “awyjepa” e'i ijupe kõ remẽ.
LUK.1.78+LUK.1.79	Janeporijauesaarà tè Janejare'e.
LUK.1.78+LUK.1.79	Ikatuay wete poroereko mã'ẽ teve.
LUK.1.78+LUK.1.79	A'e oporegeta remẽ, ãwitõ kwaray iserenyny katu remẽ, ojisa katu pirujẽ.
LUK.1.78+LUK.1.79	Ãwĩvo ve Janejare'e oporegeta remẽ, poromotekokuwa pirujẽ ipi.
LUK.1.78+LUK.1.79	Ãmẽ yva pe wyi oyape pirujẽ pãtõnusu rupi ekoi mãe kõ tomojisa katu ky'y,
LUK.1.78+LUK.1.79	totekokuwavay kupa ky'y.
LUK.1.78+LUK.1.79	Okyje ai mãnõa wyi mãe kõ teve ojisa katu tary ve.
LUK.1.78+LUK.1.79	Ãwitõ eny mã'ẽ rupi katu nou ipi, ãwĩvo Janejare'e janerereko wayvu rupi katu ipi.
LUK.1.78+LUK.1.79	Janejare'e janemotekokuwa remẽ tè,
LUK.1.78+LUK.1.79	janepiryvypy katutà jaiko ipi, e'i Sakarija.
LUK.1.78+LUK.1.79	Awyjepa aepo jaa.
LUK.1.80	Ãmẽ Juwão ojimovijapa ky'y. Ikasiay mã'ẽ rõmõ ekoi. Ivo katuay teve iko. Otekokuwavay teve iko. Ajaire tekoe'ãma rupi tè ekoità rã'ĩ, ajaate ayvu omojenutà Isaeu kõ pè iko ky'y.
LUK.1.80	[Ãmõ, Juwão ija'yrĩ remeve Jesu isaky teve.]
LUK.2.1	Ãmẽ a'e remẽ uve jõvijã wasu mõ, Sesa Aukutu eu ijupe. Romã pewarà jõvijã wasu rõmõ ekoi. Iteetejẽ mirà atyry emĩgwai kõ rõmõ ekoi.
LUK.2.1	– Amoirõ irõokatà eremĩgwai kõ, takuwa mapejõ põ uve pirujẽ, e'i.
LUK.2.1	Ajawyi wayvu mojenuarà kõ omonooka pirujẽ taa taa kõ rupi too too ijayvukwerà tomojenu erokwa. Oo imojenu jenu ãmẽ kupa. Kee e'i imojenu kupa:
LUK.2.1	– Pekwa penãmõi kõ rekoawerà kyty tapejeenõ kareta rè, e'i kupa. Ãwĩvo jõvijã wasu poromoirõ irõmatà tapejikuwa, e'i kupa.
LUK.2.2	A'evo remẽ, jõvijã Sirenu tè Sirija yvy wãnà kovenatu rõmõ ekoi. 
LUK.2.3	Ãmẽ pirujẽ jane kõ oo oo ojeenõ kareta rè kupa. Pirujẽ wãmõi rekoawerà kyty ojivy rã'ĩ oo a'evoa rè ãmẽ kupa. Jõvijã wasu ayvu rupi oo kupa.
LUK.2.4	Ãmẽ Juse ve ootà ojeenõ kareta rè. Tãmõ Tavi jeapyrerà tè Juse. Ajawyi tãmõ Tavi sakyawerà kyty ojivytà rã'ĩ oo. Perẽ eu a'e taa pè. Ãmẽ ojisyry rã'ĩ wena pe wyi. Nasare taa pe wyi oo. [A'e yy Jotão yy apyry kyty tui.] Karireja yvy eu a'e yvy pè. [Ãmẽ mya kyty oo Juteja yvy kyty.] A'e pè Perẽ taa tui. A'e kyty tè ootà Juse.
LUK.2.5	Werekwarà rã revejẽ oo. Ãmẽ jakatu Maria ipuru'au iko. Ãmẽ ajaire ovãema Perẽ taa pè kupa ky'y. 
LUK.2.6	Ãmẽ a'e pè ekoi kupa remẽ, ovãe Maria pè imemya 'arà. 
LUK.2.7	Imemy saky a'e pè. Kwaima'e rõmõ imemy. Imemyry ypykwerà tè a'e. Ajaire ojõvã omemyry kamisa pupe. Ãmẽ teima kõ remi'õ rena pupe oinõ, kurata vo mã'ẽ pupe. A'e pupe Maria oinõ omemyry, mape natui'ãi kupa rewarà mõ. Naikoi gea'ypa rewarà mõ. Ji'i tè ãmõ kõ oporakapa, ajawyi.
LUK.2.8	Ãmẽ a'e taa kupei rupi oiko kaneiru jarà kõ. Pya werokwa weima kõ rè oja'a kupa ipi. Ka'api'ity rupi weima kõ weroata tojimi'u kupa ipi. A'e pè ekoi ãmẽ kupa. 
LUK.2.9	Ãmẽ jakatu Janejare'e remĩgwai yvapewarà mõ ojisa ijupe kõ. Pya ojisa ijupe kõ. Ãmẽ Janejare'e omojisaoka kwaray vo sõ tite mã'ẽ taeny ovake kõ. A'e kaneiru jarà kõ pè ojisa. Ojimonyi tesõ ee omãjã ãmẽ kupa.
LUK.2.10	Ãmẽ Janejare'e remĩgwai e'i ijupe kõ:
LUK.2.10	– Pekyje sõ, e'i. Ayvu katu mojenu tè awyjy ike pepyri. Jane kõ morya rõmõ tè a'e, e'i. 
LUK.2.11	Kee a'e: Age'e isakypa Penõvijã rã rõmõ. Penereko katu mã'ẽ rã, e'i. Janejare'e Remimuurerà Penõvijã ywete rõmõ eu. Tãmõ Tavi rekoawerà pè tui, e'i. Pekwa esa ãmẽ. 
LUK.2.12	Teima kõ remi'õ rena pè o'au upa. Ojijõvã kamisa pupe upa, e'i. Pemã'ẽ ee remẽ, pekuwatà Penõvijã rã tè a'e peesatà ky'y, e'i Janejare'e remĩgwai kaneiru jarà kõ pè.
LUK.2.13	Ãmẽ oporegeta paire, apy'awarà mõ Janejare'e remĩgwai ijatyray ojimoikatu ojisa kaneiru jarà kõ pè.
LUK.2.14	– Õ'õ, Janejare'e ikatuay wete.
LUK.2.14	A'e ywesõ ikatuay wete.
LUK.2.14	Pirujẽ jane kõ tomoe'e ãmẽ.
LUK.2.14	Tipiryvypy katu jome kupa ky'y.
LUK.2.14	Tojipy'amopirai e'ã jane kõ ky'y, yvy rupiwarà kõ,
LUK.2.14	Janejare'e rauparà kõ, e'i ojĩga rõmõ kupa.
LUK.2.15	Ãmẽ ojĩga kupa paire, Janejare'e remĩgwai kõ ojivy oo. Yva kyty ojivy oo ky'y. Ãmẽ kaneiru jarà kõ oporegeta ojiupe:
LUK.2.15	– Haa! Ja'e esa ajawyi, e'i kupa. Ja'e Perẽ taa kyty aepo rè jamã'ẽ, e'i kupa.
LUK.2.16	Oo kuise'ẽ ãmẽ kupa. A'e pè ovãema kupa remẽ, ja'y sakyrerà weka rã'ĩ kupa. Ajaire wesa kupa. Ãmẽ omã'ẽ ee kupa. Ja'yry rè omã'ẽ kupa. Teima kõ remi'õ rena pupe tui, Janejare'e remĩgwai ayvu rupi katu tè. Ãmẽ ijy ipyri tui, Maria. Ãmõ, Juse ve ipyri tui.
LUK.2.17	A'e kõ pè kaneiru jarà kõ omome'u pirujẽ Janejare'e remĩgwai ayvukwerà. Oporegeta ee kupa, isakyrerà rè. 
LUK.2.18	Ãmẽ aepo wenu kupa remẽ, omoãgyopa kõ. Pirujẽ jane kõ omoãgyo tesõ. 
LUK.2.19+LUK.2.20	Ãmẽ aja paire kaneiru jarà kõ ojivy oo ky'y. Ojĩga ojivy oo kupa. Janejare'e omoe'e iko kupa, a'evoa rè omã'ẽ kupa rewarà mõ. Ajamã'ẽ Maria ojipy'amogetaay upa, Janejare'e remĩgwai ayvukwerà rè.
LUK.2.21	Ajaire, 7 oke remẽ wemosĩpire'ooka ja'y sakyrerà kupa, tãmõ Moisesi remikusiwarerà rupi. Ãmẽ tè weenõ kupa. Jesu e'i erà pè kupa, Janejare'e remĩgwai yvapewarà ayvukwerà rupi katu. Kõi e'i amãtejẽ jypy remẽ Maria pè, nipuru'aive remeve. A'e rupi katu weenõ kupa.
LUK.2.22+LUK.2.23	Ajaire ãmõ jay remẽ, werojikoaku kupa paire, Jesu weraa kupa, Jerusarẽ taa kyty. Janejare'e moe'ea retã pè weraa eroike Janejare'e rovake kupa. Tãmõ Moisesi remikusiwarerà rupi tè a'evo wereko kupa. Kee e'i ayvukwerà: 
LUK.2.24	Oo kupa remẽ, weraa wemime'ẽ rõmõ kupa, oõvijãgwerà kõ rekoa rupi. 
LUK.2.25	Ãmẽ jakatu kwaima'e mõ Jerusarẽ taa pè ekoi, tãmõ Simeão eu ijupe mã'ẽ. Ojireko katu iko ipi mã'ẽ a'e. Janejare'e rè oja'a ipi mã'ẽ. A'e kee e'i oupe ipi: “Janejare'e Wemimuurà rã omuutà janerereko katuarà rõmõ, Isaeu kõ rereko katuarà rõmõ. Ikatuaytà uu remẽ”, e'i oupe ipi. Ãmẽ Janejare'e 'Ãg eeve ekoi ipi. Wereko katu imomãrãkuwaoka ipi.
LUK.2.26	Ãmẽ Janejare'e 'Ãg omojikuwaoka Simeão pè Janejare'e Remimuurà vãea rã. Kee e'ipa amãtejẽ ijupe:
LUK.2.26	– Neruve remeve neremiãrõgwerà uutà, e'i maekwerà. Neiko jẽtà neiko, ajaate nemã'ẽ ee, e'ipa amãtejẽ imojikuwaoka Janejare'e 'Ãg ijupe.
LUK.2.27	Ãmẽ ãmõ 'ary pè kee e'i Janejare'e 'Ãg ijupe:
LUK.2.27	– Ekwa Janejare'e moe'ea retã gyty, e'i.
LUK.2.27	Oo ãmẽ. A'e pè tuipa ãmẽ, Jesu sakyrerà weru sikaepo eroike Janejare'e rovake kupa remẽ, tãmõ Moisesi remikusiwarerà rupi wereko kupa remẽ. 
LUK.2.28	Ãmẽ Simeão omã'ẽ ee remẽ, okuwa Janejare'e Remimuurerà tè ãwĩ. Oryvay ee omãjã ãmẽ. Ajawyi opoapari ve Jesu oupi ereko. Janejare'e omoe'e ywete ee. Ojĩga imoe'e. 
LUK.2.29	Kee e'i imoe'e:
LUK.2.29	– Neayvukwerà rupi katu erereko rejupa, Erõvijã ywete, e'i.
LUK.2.29	Nerearai 'ete neayvukwerà wyi ipi.
LUK.2.29	Age'e jẽ sõsi amãnõtà remẽ, epiryvypy katutà akãjã ky'y.
LUK.2.30+LUK.2.31+LUK.2.32	Eroryvay wete aiko, Erõvijã ywete, orerereko katutà mã'ẽ rè amã'ẽma ky'y rewarà mõ.
LUK.2.30+LUK.2.31+LUK.2.32	Erea pupe amã'ẽ ywete ee ky'y, e'i.
LUK.2.30+LUK.2.31+LUK.2.32	Aã jẽ sõsi jimomorijau wasua wyi orerereko katutà.
LUK.2.30+LUK.2.31+LUK.2.32	Erõvijã, age'e Neremimuurerà nemurokapa oreupe, e'i.
LUK.2.30+LUK.2.31+LUK.2.32	Amã'ẽma ije orerereko katuarà rã rè.
LUK.2.30+LUK.2.31+LUK.2.32	A'e nemojikuwaokatà oreupe, Juteu kõ rõmõ. Juteu rõwã mãe kõ pè ve tesõ nemojikuwaokatà.
LUK.2.30+LUK.2.31+LUK.2.32	Ajawyi, “Janerõvijã ywete poroereko katu kuwa”, e'ità ajaire kupa.
LUK.2.30+LUK.2.31+LUK.2.32	Ajawyi, a'e nemuroka nekoty rewarà kõ pè rewarà mõ, “Teko e'eay ãwĩ kõ”, e'ità ãmõ kõ.
LUK.2.30+LUK.2.31+LUK.2.32	Ajawyi Isaeu rõwã mãe kõ, “Haa, ikatuay Isaeu kõ”, e'ità oremoe'e kupa ky'y, e'i.
LUK.2.33	Ãmẽ si Simeão ayvu rè ojipy'amopirai tuu kõ, aepo e'i isakyrerà pewarà mõ mã'ẽ omovyvy remẽ. 
LUK.2.34+LUK.2.35	Ãmẽ Simeão Janejare'e pè oporegeta Maria kõ pewarà mõ, owaray toiko kupa. Kee e'i Simeão Maria pè:
LUK.2.34+LUK.2.35	– Ajaire aã nememy sakyrerà ojimovijapa remẽ, ãmõgwerà “ikatuay” e'ità ijupewarà mõ. Ajamã'ẽ ãmõ kõ “nikatui” e'ità ijupewarà mõ, e'i. Ajaa jaa rupi ojikuwatà jane kõ py'a pewarà kõ. Ãwijã wyi neãgyoaytà neiko, e'i. Aytà neãgyo, a'evo ve marija poko pupe jajiso remẽ, e'i. Nememyry rupi jane kõ rekoa omosã'ãgatà Janejare'e, e'i. Ãmõgwerà ijayvu noerovijata'ãi, e'i. A'e kõ opa karuarutà jimomorijau wasua pè, e'i. Waiteve ãmẽ ãmõ kõ ojirovija ee mãe kõ. A'e kõ Janejare'e werojivy tarà mijẽ oupe ereko katu kõ, e'i jẽ Simeão Maria pè.
LUK.2.36	Ãmẽ jakatu wãivĩ sa'imãnà mõ ve Janejare'e moe'ea retã pè tui upa. Sa'i Ana eu ijupe. Janejare'e ayvu mojenuarà mõ teve a'e. Panueu eu tuu amyry pè. Tãmõ Asee jeapyrerà rõmõ ekoi. A'e ikõjãmuku remẽ kwaima'e mõ wereko mijã. Ajaire 7 kwaray rõmõ werokwapa omẽnà reve iko. Aja paire imẽnà okãjã iwyi ky'y. 
LUK.2.37	Ajawyi terekwarerà mõ ekoi. 84 kwaray rõmõ tesõ wesa esapa osa'imã rõmõ. A'e Janejare'e moe'ea retã ypy pè tè tui ipi. Werokwapa a'e pè tè upa ipi. Pya rupi, aryvo rupi a'e pè tui. Oporegeta jẽ Janejare'e pè iko ipi. Ãmõ, nojimi'ui rã'ĩ Janejare'e pè oporegeta remẽ ipi. Janejare'e omoe'e karu iko ipi a'e pè. A'evo ekoi teãmã.
LUK.2.38	Ajawyi Jesu kõ mokope tui upa remẽ, Ana uu ipyri kõ. Jesu sakyrerà rè omã'ẽ remẽ, Janejare'e omoe'e upa. Ory ee omãjã. Ãmẽ ãmõ kõ pè Jesu rewarà omovyvy amãtejẽ. Wereko katuarà rã omoa'u katu mãe kõ pè omovyvy, Jesu rewarà rã.
LUK.2.39	Aja paire ojivy oo wena kyty kupa ky'y, Janejare'e ayvukwerà rupi katu wereko paire. Tãmõ Moisesi pè e'i maekwerà rupi katu wereko kupa paire. Nasare taa kyty ojivy oo kupa, Karireja yvy kyty. Awyje a'e pè ekoi kupa ky'y.
LUK.2.40	A'e pè Jesu ojimovijapa ky'y. Owaray ojimovija. Ojimokasi ojimotekokuwa. Omãrãkuwa katu iko. Ãmõ, Janejare'e rè ojirovija oja'a iko ipi.
LUK.2.41	Ãmẽ kwaray upi upi Juse kõ oo Jerusarẽ taa kyty ipi. Juteu kõ wãmõi kõ jisyryawerà moetea 'arà rè oo kupa ipi. [Kõitokõ karamoe remẽ Janejare'e Juteu kõ wekyi Ejitu kõ po pe wyi.] A'e moetea 'arà oinõ kwaray upi upi ipi. Watyry pè oo kupa ipi.
LUK.2.42	Ajaire Jesu 12 kwaray rõmõ werokwapa. Ãmẽ oo mijẽ kupa, wekokwerà rupi. A'evo tè jisyryawerà moetea 'arà mõ ipi. Nasare taa pe wyi oẽ oo kupa, Jerusarẽ taa kyty. 
LUK.2.43	Ajaire awyjepa omoete kupa remẽ, ojivyrĩ kupa wena kyty. Jesu ãmẽ opyta sikaepo Jerusarẽ taa pè. Tõvijãgwerà kõ nokuwai a'e pè opyta sikaepo mã'ẽ. 
LUK.2.44	“Ojivy mãe kõ pyterà rupi teipõ uu iko”, e'i tite tõvijãgwerà. Ajaire karupa remẽ Jesu weka tite kupa. Soõ, naikoi! “Maty põ?” e'i tite kupa. 
LUK.2.45	Noesai kupa wyi ojivyrĩ mijẽ Jerusarẽ taa kyty oo eka kupa.
LUK.2.46	Oo oo tite maipe rupi eka kupa. Ajaire moapy rõmõ oke remẽ tè wesa kupa ky'y. Keve tui, Janejare'e moe'ea retã ypy pè. Tãmõ Moisesi remikusiwarerà rè poromo'e mãe kõ reve ojimogeta upa. Oporanu ojiupe kupa.
LUK.2.47	Ãmẽ a'e kõ ojimopirai kupa Jesu remimovyvykwerà renu. Okuwa katu ayvu. Otekokuwavay iko.
LUK.2.48	A'evo remeve Juse, ãmõ, Maria wesa Jesu ky'y. Omã'ẽ ywete ee kupa. Ory ojimopirai rõmõ ee iko kupa. Ãmẽ kee e'i ijupe:
LUK.2.48	– Manyvore põ ãwĩvo tesõ orerereko, mimi? e'i. Emã'ẽ! Orojimopirai nereka orokupa mijã, e'i ijy.
LUK.2.49	Ãmẽ kee e'i Jesu:
LUK.2.49	– Manyvore põ kuipe'e rupi tè ereka tite pekupa? Napekuwai sipõ Papa retã wyry pè apyta ajupa? e'i ijupe kõ.
LUK.2.50	Ãmẽ aepo jaa kõ wenu kupa remẽ, nokuwa tuvei manyvo jaa pè põ aepo e'i upa.
LUK.2.51	[– Jajivy ja'e Nasare taa kyty, e'i ijupe kupa. “Hoõ,” e'i Jesu oo upi kõ ãmẽ.]
LUK.2.51	Wenu katu Jesu oy kõ ayvu ipi. Ijy ãmẽ ojipy'amogeta ywete a'evoa rè iko.
LUK.2.52	Aja paire ojimovija iko Jesu ky'y. Ãmõ, kekejẽ otekokuwa iko ky'y. Janejare'e py'a rupi katuwarà rõmõ ekoi. Ãmõ, jane kõ rova rupi katu ve ekoi.
LUK.3.1	Juwão akatuarà kõ jõvijãgwerà rerà kõ amovyvytà rã'ĩ.
LUK.3.1	Ãmẽ oiko jõvijã wasu mõ, Tiperiaji Sesa eu ijupe mã'ẽ. Pe'ĩrõwã emĩgwai kõ. [Ma'e. Karireja yvy pewarà kõ iwyry kytywarà rõmõ. Ãmõ kõ ve, Itureija yvy pewarà kõ. Ãmõ, Apireni yvy pewarà kõ. Ãmõ, Juteja yvy pewarà kõ. Wãisõ emĩgwai kõ.] Ãmẽ Juteja yvy pewarà kõ rõvijã pè Põsiu Piratu eu. Ãmõ, Karireja yvy pewarà kõ rõvijã pè Eroti eu. A'e reke'yry Piripi, Itureija yvy rõvijã rõmõ ekoi. Tarakoniti yvy rõvijã rõmõ teve a'e ekoi. Ãmõ, Risãnijasi Apireni yvy rõvijã rõmõ ekoi. A'e a'e kõ jõvijã Tiperiaji Sesa remĩgwai tepa jẽ kupa.
LUK.3.2	Ãmẽ a'e jõvijã Tiperiaji Sesa 15 rõmõ kwaray ekoi jõvijã wasu rõmõ remẽ, ãmẽ jakatu Janejare'e ayvu ojenu Juwão pè, tekoe'ãma pè ojekoanõ remẽ. Sakarija ra'yry tè itõkõ Juwão, Janejare'e pè oporegeta mã'ẽ ra'yry tè. A'evo remẽ oiko mõrijõ Janejare'e pè oporegeta mãe kõ rõvijã kõ. Ãmõ pè Anasi eu. Ãmõ pè Kaipasi eu.
LUK.3.3	[A'e a'e kõ jõvijã kõ rõmõ oo remẽ] Juwão oo taa taa kõ rupi yy Jotão pyryvo iko, poromo'ea rõmõ. Janejare'e ayvu omojenu erokwa. Kee e'i imojenu:
LUK.3.3	– [Pejipy'amogeta ikõ peneko rè age'e nẽ.] Pejimosĩoka ikõ peaiwererà rè nẽ. Pejimome'u ikõ Janejare'e pè peaiwererà reitypypyipaoka nẽ. Peporijauesatà ãmẽ penereko ky'y. “Awyjepa” e'ità peaiwererà kõ pè. Ajare pejo ekoty toporomojãmorĩ ãmẽ ky'y, e'i Juwão jane kõ pè.
LUK.3.4+LUK.3.5	Mape remẽ tekoe'ãma pè Juwão poromo'e ipi. Ajare Janejare'e ayvu mojenuarà mõ oporegeta amãtejẽ karamoe remeve, Isajasi eu ijupe mã'ẽ. A'e kee e'i ikusiwa amãtejẽ:
LUK.3.4+LUK.3.5	“Aepo! Tekoe'ãma pè ava mõ kee e'i upa:
LUK.3.4+LUK.3.5	‘Pee pemokatu ikõ Janerõvijã ywete renoneve nẽ’, e'i.
LUK.3.4+LUK.3.5	‘A'e rape pemoterẽ gatu ikõ enone nẽ’, e'i.
LUK.3.4+LUK.3.5	Ãwitõ pee nikatui remẽ, jamokatu imoterẽ gatu ipi.
LUK.3.4+LUK.3.5	Aja paire ikatu tè nou upi ipi.
LUK.3.4+LUK.3.5	Ãwĩvo ve janereko nikatui Janejare'e rovake remẽ jareko.
LUK.3.4+LUK.3.5	Jamokatuoka Janejare'e pè Janerõvijã ywete renoneve, e'i.
LUK.3.6	Ãmẽ pirujẽ jane kõ pè ojenutà Janejare'e poroereko katu mã'ẽ rewarà okwa”, e'i amãtejẽ Isajasi ikusiwa karamoe remẽ.
LUK.3.6	Aekwerà rupi katu Juwão ekoi ãmẽ.
LUK.3.7	Ãmẽ ijaty jane kõ uu ojimojãmorĩoka ijupe. A'e kõ mõ pè kee e'i Juwão:
LUK.3.7	– Kõi sõ napekatui pejẽ! Moma'e aiwerà jeapyrerà vo tè pejẽ, e'i. Ma'e remẽ kee e'i tite ava mõ pejẽ: “A'evo 'evo pejimojãmorĩoka remẽ, pemagotà jimomorijau wasua wyi”, e'i. Aepo e'i tite põ ava mõ pejẽ? Niĩ, na'evo'ãi peiko ajamã'ẽ, e'i.
LUK.3.8	Ajawyi peaiwererà rè pejipy'amogeta rã'ĩ esa, a'e pejẽ. Tapejimosĩoka peaiwererà rè. Tapejimome'u Janejare'e pè peaiwererà reitypypyipaoka. Awyje Janejare'e koty rewarà kõ rõmõ tapeiko ky'y. Ãmẽ tè pejikuwatà aje ywete Janejare'e kytyre pejirova mãe kõ rõmõ peiko, e'i.
LUK.3.8	E'i jẽ Juwão:
LUK.3.8	– Kee tapejẽ e'ã: “Janejare'e nijanemomorijau'ãi, tãmõ Aparão jeapyrerà tè jane rewarà mõ. Ory teãmã janere,” tapejẽ ywe'e tite e'ã. Wayvu rupi ekoi mãe kõ rè tè Janejare'e ory ipi. Ajawyi tapejimoe'e tite e'ã tãmõ Aparão jeapyrerà kõ rõmõ, a'e pejẽ. Emã'ẽ aã takuru kõ rè. Janejare'e opota sõ tãmõ Aparão jeapyry rã kõ reinõ remẽ, aã takuru wyive kuwa oinõ mijã. Nomowasu'ãi kuwa. Aja rewarà mõ tapejimoe'e ywe'e tite e'ã peiko, a'e pejẽ. 
LUK.3.9	E'i jẽ:
LUK.3.9	– Ayvu tamosã'ãga jai rè, ãmõ, temitã rè. Amojiropemĩ kõtà janereko rè. Ãwitõ jai kõ japypo'o tosinĩ opa. Waiteve ãmẽ temitã kõ jaeja taory katu ti'a. Ãwĩvo ve Janejare'e janererekotà ajaire kãramõ. Janemowaite itetà ojiwyi ipi. Ãmõgwerà opyri wejatà toiko karuaru. Ãmõ kõ ãmẽ jimomorijaua kyty tè omonotà tojimomorijau karuaru iko, e'i Juwão jane kõ pè.
LUK.3.10	Ãmẽ omoãgyo kõ tesõ, aepo wenu kupa remẽ. Kee e'i ãmẽ ijupe kupa:
LUK.3.10	– Manotà põkõ oroiko ajawyi? e'i kupa.
LUK.3.11	Aepo rè e'i Juwão:
LUK.3.11	– Kee tapeiko. Ava mõ niporijaui kamisa rè mã'ẽ, tomosãi ãmẽ iporijau ee mã'ẽ pè, e'i. Ãmõ, emi'õ ywete mã'ẽ, tomosãi ijamyay mãe kõ pè ipi, e'i.
LUK.3.12	Ãmẽ, tekoua repy moatyarà kõ
LUK.3.12	– Poromo'earà, ore pãmẽ? Manotà põkõ oroiko? e'i ijupe kupa.
LUK.3.13	A'e rè kee e'i Juwão ijupe kõ:
LUK.3.13	– Ayvukwerà rupi katu tekoua repykwerà tapepyy ipi. Tapemojiupi e'ã ikõ epykwerà jane kõ pè nẽ, e'i Juwão.
LUK.3.14	Ajaire sota kõ ve uu oporanu ijupe ky'y. Kee e'i ijupe kupa:
LUK.3.14	– Ore pa'e? Manotà oroiko ãmẽ? e'i kupa.
LUK.3.14	Ãmẽ Juwão kee e'i ijupe kõ:
LUK.3.14	– Pereko ai mirà kõ ipi ne, e'i. Nivoi tekoua pemo'y teywete tite pewari rõmõ ava mõ rè ne, e'i. Ãmõ, peposikoa repykwerà pepyy remẽ, “I'ete, ikatu tè”, tapejẽ ee, e'i Juwão sota kõ pè.
LUK.3.14	Ãmẽ “hoõ” e'i kupa.
LUK.3.15	Ãmẽ jane kõ wenu takatu Juwão poromo'e remẽwarà ipi. Ojipy'amogeta tesõ kupa upa. Juwão rè ojimopirai kupa upa. Kee e'i kupa:
LUK.3.15	– Janejare'e Remimuurerà tè maevo Juwão, e'i kupa.
LUK.3.16	Ajawyi kee e'i Juwão ijupe kõ:
LUK.3.16	– Janejare'e Remimuurerà rõwã ije. A'e ywe'e uutà erakypy rupi iko. A'e ywesõ si e'arà kytywarà rõmõ ekoità ky'y. Ije ãmẽ emĩgwai rõmõgà tè aiko. Ije ãmẽ, yy pupe kõrijõ tè poromojãmorĩ poroereko. Janejare'e Remimuurerà rè sõ penako'i peiko remẽ, Janejare'e 'Ãg tẽ tesõ omoigeokatà pepy'a pupe. Ajamã'ẽ naeako'i ee mãe kõ omonotà owyi tojimomorijau kõrijõ tata pupe kupa, e'i. 
LUK.3.17	Ãwitõ avasi jarà mõ omowaite ã'ãigwerà ipirerà wyi ipi. Ipirerà kõ jamowaite ijapy ipi. Ã'ãigwerà ãmẽ jamoaty imokatu ipi. A'evotà Janejare'e poromowaite. Jane kõ ãmõgwerà wejatà opyri toiko karuaru. Ãmõgwerà omokuipe'età owyi, awyje tojimomorijau kõrijõ tata wasu noei mã'ẽ pè tokai puku upa, e'i Juwão.
LUK.3.18	Aepo e'i Juwão poromotekokuwa iko. A'evo Janejare'e ayvu e'eay omovyvy poromo'ea mõ iko ipi.
LUK.3.19	Ãmẽ jakatu kovenatu Eroti nivoi ekoi ipi. Weke'yry Piripi rerekwarà wekyi ereko, Erotiasi eu erà pè mã'ẽ. Ãmõ, nivoi tesõ ekoi Eroti ipi. Ajawyi Juwão omoãtãre'ã ipe eko aiwerà rè ereko. Eroti ãmẽ ojimõarõ kõrijõ tè ijupe, Juwão pè. 
LUK.3.20	Ojimoane'e jẽ nivoi oikoa rõmõ iko. A'evoa 'aryvo Juwão omopã'ãoka jimopã'ãga pupe ky'y.
LUK.3.21	Juwão nojimopã'ãive remẽ, jane kõ uu uu ojimojãmorĩoka ijupe ipi. Ãwĩvo ve ãmõ 'ary pè Jesu ve uu ojimojãmorĩoka ijupe. Ãmẽ Uu pè oporegeta upa. Ameve yvag ojiovapyjavo i'aryvo katu. 
LUK.3.22	Ãmõ, Janejare'e 'Ãg pykau vo sõ tite ojisaoka owyjy Jesu 'aryvo. Ameve Janejare'e oporegeta yvag pe wyi. Kee e'i imuu:
LUK.3.22	– Era'yry tè ene. Eremiauvay tè ene, e'i. Eroryvay nere aiko, e'i yva pe wyi imuu ijupe.
LUK.3.23	Ajaire Jesu poromo'e ypy iko ky'y, Janejare'e ayvu rè. 30 kwaray rõmõ wesapa poromo'e ypy remẽ. [Janejare'e Ra'yry tè Jesu.] Ajamã'ẽ Juse ra'yry maevo sõ tite.
LUK.3.23	[Jesu rãmõi kõ rerà amovytà terekuwa.] Juse ruu pè 
LUK.3.24	Ãmõ, Eri ruu pè 
LUK.3.25	Ãmõ, Juse ruu pè 
LUK.3.26	Ãmõ, Nagai ruu pè 
LUK.3.27	Ãmõ, Jota ruu pè 
LUK.3.28	Ãmõ, Neri ruu pè 
LUK.3.29	Ãmõ, Era ruu pè 
LUK.3.30	Ãmõ, Revi ruu pè 
LUK.3.31	Ãmõ, Eriakĩ ruu pè 
LUK.3.32	Ãmõ, Tavi ruu pè 
LUK.3.33	Ãmõ, Naasõ ruu pè 
LUK.3.34	Ãmõ, Jutaa ruu pè 
LUK.3.35	Ãmõ, Nakora ruu pè 
LUK.3.36	Ãmõ, Seraa ruu pè 
LUK.3.37	Ãmõ, Rameki ruu pè 
LUK.3.38	Ãmõ, Kainã ruu pè 
LUK.4.1	Ajaire Jesu revejẽ Janejare'e 'Ãg ekoi. A'e Jesu py'a oporakapa. Ãmẽ Jesu yy Jotão pe wyi ojivy uu. Ajamã'ẽ Janejare'e 'Ãg ayvu rupi oo tekoe'ãma kyty. 
LUK.4.2	40 'arà rõmõ tesõ ipõ a'e rupi ekoi Jesu. Ãmẽ ãjãgai rõvijã uu ikoty. A'e wã'ã tarepe Jesu ereko. Nojimi'ui rã'ĩ tesõ Jesu iko a'evo remẽ. Ajaate ijamyayay iko ky'y. 
LUK.4.3	Ãmẽ kee e'i epe ãjãgai rõvijã Jesu pè:
LUK.4.3	– Tyi tõ “Janejare'e Ra'yry tè ije”, ere. Ajawyi aã takuru einõ meju rõmõ age'e, e'i. Aje sikaepo a'e tè ene remẽ, neinõtà, e'i epe ãjãgai rõvijã Jesu rã'ã.
LUK.4.4	Ãmẽ aepo e'i remẽ, kee e'i Jesu:
LUK.4.4	– Ãnĩ. Kee e'i itõkõ Janejare'e ayvukwerà jikusiwarerà: 
LUK.4.5	Aja paire ãjãgai rõvijã wã'ã mijẽ Jesu. Weraa rã'ĩ yvytyrapyte 'aryvo. A'e pe wyi yvy pewarà kõ omojisa Jesu tomã'ẽ ee. Jõvijã wasu kõ rerekoarà kõ, taa kõ omojisa Jesu tomã'ẽ ee, pirujẽ. 
LUK.4.6	Ãmẽ e'i epe ãjãgai rõvijã ijupe:
LUK.4.6	– Emã'ẽ erokwa. Ãwĩ ãwĩ kõ pirujẽ ojime'ẽma ije, e'i. Ajawyi ewyry kyty tepa jẽ ãwĩ kõ age'e ky'y, e'i. Ame'ẽ kuwa ava mõ pè ame'ẽtà remẽ. Nepota põ a'e a'e kõ tame'ẽ ene? e'i. 
LUK.4.7	Nepota remẽ, ãwĩ kõ ame'ẽtà ene. Ejimoenãpa'ã rã'ĩ erovake ajawyi emoe'e. Ãmẽ tè oromonookatà ãwĩ kõ 'arà kyty tè terejimojõvijã, e'i rã'ãga ipe ijupe.
LUK.4.8	Aepo e'i remẽ, Jesu e'i ijupe:
LUK.4.8	– Ãnĩ! Janejare'e ayvu jikusiwarerà itõkõ kee e'i: 
LUK.4.9	Ãmẽ ajaire Jerusarẽ taa kyty ãjãgai rõvijã weraa Jesu. A'e pè Jesu wenõe Janejare'e moe'ea retã apyterà 'aryvo. Yvate'e tesõ mã'ẽ 'aryvo weraa. Ãmẽ a'e 'aryvo tui kupa remẽ, kee e'i mijẽ ãjãgai rõvijã Jesu pè:
LUK.4.9	– Aje ywete Janejare'e Ra'yry tẽ tesõ ene remẽ, yvy kyty nepo kuwa ike wyi neo. Neremãnõ'ãi nepo remẽ. 
LUK.4.10	A'evo jaa rè kee e'i itõkõ ojikusiwapa Janejare'e kareta rè: 
LUK.4.11	 e'i maekwerà.
LUK.4.12	Ãmẽ kee e'i Jesu ijupe:
LUK.4.12	– [Ãnĩ! Napõ'ãi.] Kee e'i itõkõ Janejare'e ayvu jikusiwarerà: 
LUK.4.13	A'evo ãjãgai rõvijã wã'ãma tite Jesu esa. Ajamã'ẽ Jesu noerovijai. Ajawyi ajaire ojisyry rã'ĩ oo iwyi. “Kãramõ ajo tarà mijẽ Jesu rã'ã”, e'i oo.
LUK.4.14	Ajaire Jesu ojivy mijẽ oo Karireja yvy kyty poromo'e iko. Ojimokasi Janejare'e 'Ãg rè iko. Ãmẽ Jesu rewarà omojenu jenu taa taa rupi erokwa kupa. [Kee e'i kupa:
LUK.4.14	– Otekokuwavay poromo'earà tekoe'e rõmõ, e'i Jesu pè kupa.]
LUK.4.15	A'evo remẽ Jesu poromo'e Janejare'e ayvu rè jimo'ea retã kõ rupi iko ipi. Ãmẽ jane kõ ojimopirai tesõ Jesu ayvukwerà renu ipi. Omoe'e ãmẽ kupa.
LUK.4.16	A'evo oo Jesu ovãe oõvijãgwerà rena pè, Nasare taa pè. Jesu jimovijapawerà tè a'e. Jimoava 'arà mẽ upi upi Jesu oo oike Janejare'e ayvu rè jimo'ea retã wyry pè ipi. Ãmẽ ãmõ 'ary pè oo remẽ, opõ'ã Janejare'e kareta mogetatà jane kõ toenu. 
LUK.4.17	Ava mõ Janejare'e ayvu mojenuarà Isajasi remikusiwarerà ome'ẽ Jesu pè tomogeta. A'e werova rã'ĩ esa. Omogeta ãmẽ ãmõ kõ toenu. Kee e'i ojikusiwa maekwerà omogeta:
LUK.4.18+LUK.4.19	“Janerõvijã ywete 'Ãg ereve ekoi.
LUK.4.18+LUK.4.19	A'e emomãrãte katu emokasioka Janejare'e ayvu momewarà rã mõ taiko.
LUK.4.18+LUK.4.19	‘Janerõvijã ywete poroereko katutà poroerojivyoka oupe’, a'età imojenu erokwa.
LUK.4.18+LUK.4.19	Nimoma'ei mãe kõ pè aepo amojenutà.
LUK.4.18+LUK.4.19	Ãmõ, nikasi waiwererà reitya rè mãe kõ pè amojenutà topoi iwyi kupa ipi.
LUK.4.18+LUK.4.19	Ãmõ, naeapyoi mãe kõ amoeapyookatà ky'y.
LUK.4.18+LUK.4.19	Ãmõ, nivoi mãe kõ po pè ojimomomorijau tesõ iko mãe kõ amomoiokatà ky'y.
LUK.4.18+LUK.4.19	Ke'ĩ a'evotà Janerõvijã ywete janerereko.
LUK.4.18+LUK.4.19	A'e remẽwarà amojenutà jane kõ pè erokwa”, e'i Isajasi ikusiwa maekwerà.
LUK.4.20	Aepo Jesu omogeta ovake kõ. Omogeta paire, omãmã imojivy a'e tetã wyry pè tui mã'ẽ pè. Oo wapy mijẽ. Ãmẽ ãmõ kõ Jesu rè omã'ẽ upa.
LUK.4.20	– Manyvo e'ità põ Jesu? e'i kupa.
LUK.4.21	Ãmẽ kee e'i Jesu ijupe kõ:
LUK.4.21	– Aepo amogeta tapeenu maekwerà age'e ojikuwapa ky'y. Aekwerà rupi katu aiko ky'y, e'i ijupe kõ.
LUK.4.22	Ãmẽ ory katu kupa. Ojikõtevẽ tesõ Jesu ayvu renu kupa. Ikatuay poromo'e. Ãmẽ kee e'i ojiupe kupa:
LUK.4.22	– Juse ra'yry rõwã põkõ ãwĩ? Manyvo põ wereko ayvu kõ ikuwa? e'i ojimopirai rõmõ kupa.
LUK.4.23	Ajare e'i Jesu:
LUK.4.23	– Aepo manyvo pejẽ ije mã'ẽ akuwapa. Kee pejẽtà maevo ije: “Tyi tõ mãrãnà jikuwa e'ã tẽ tesõ Kapanão taa pè neinõ nekasia rupi. A'evo ve ikõ ike einõ orerovake nẽ. ‘Aje’ oro'età ãmẽ neupe”, pejẽtà maevo ije. Kee pejẽtà teve ije: “Kee eu maekwerà rupi katu einõ: ‘Paje, netekorãnà itãwĩ neiko. Nevote ejimokatu awi’, eu maekwerà rupi katu. Nekasia emojisaoka oreupe. Ãmẽ tè oroerovijatà ky'y”, pejẽ maevo ije, e'i Jesu ijupe kõ.
LUK.4.24	E'i jẽ Jesu ijupe kõ:
LUK.4.24	– A'evo tè jane kõ ekoi ipi. Janejare'e ayvu mojenuarà kõ karamoewarà temimoe'e kõ teipe. Ajamã'ẽ ena pewarà kõ “aje ywete” ne'i ijayvu kõ pè ipi. Noerovijai kupa ipi. 
LUK.4.25	Ajare kee a'e pejẽ, tapeja'a ee. Tãmõ Eriasi ekoi remeve itõkõ amyay oporara kupa. A'evo remẽ itõkõ kwaray puku. Nokyi 'ete ãmãnà upa. Moapy kwaray rõmõ tesõ itõkõ a'evo tui. A'evo tyavorusu okwa. A'evo remẽ Isaeu yvy pè pe'ĩrõwã terekwarerà kõ amyay oporara tesõ iko, penãmõi kõ põ'õ mè.
LUK.4.26	Ajamã'ẽ a'e kõ kyty rõwã itõkõ Janejare'e omonooka tãmõ Eriasi. Ãmõ kõ rena kyty tè omonooka. Sitõ yvy kyty tè omonooka. Ajawyi Sarepita taa wãnà mõ terekwarerà pãtavõ tè oo tãmõ Eriasi. 
LUK.4.27	A'evo ve jẽ tãmõ Eriseu ekoi remeve. Pe'ĩrõwã itekorãnai mãe kõ ekoi ipe Isaeu kõ põ'õ mè mijã, ipisĩsĩma mãe kõ. Ajamã'ẽ a'e kõ rõwã itõkõ omokatu tãmõ Eriseu. Sirija yvy wãnà mõ tè itõkõ omokatu, Naamã eu ijupe mã'ẽ tè. Isaeu wãnà mõ rõwã ipe remẽ omokatu, e'i Jesu Nasare wãnà kõ pè.
LUK.4.28	Ãmẽ aepo wenu kupa remẽ, ojimõarõay tesõ Jesu rè kupa ky'y. Pirujẽ Janejare'e ayvu rè jimo'ea retã wyry pè tui mãe kõ ojikõ'õ ee ky'y. 
LUK.4.29	Ajaate opõ'ã ee kupa.
LUK.4.29	– Ejisyry orerena pe wyi eo! e'i ijupe kupa.
LUK.4.29	Opyy imoisyry kupa. Taa kupe kyty werojisyry eraa kupa. Yvytyru 'aryvo werojiupi eraa kupa. Pareti apyte 'aryvo weraa kupa. A'e pareti taa ojinõ ee mã'ẽ 'aryvo weraa kupa. Ãmẽ kee e'i kupa:
LUK.4.29	– Simoãjã ity imono vykwae kyty to'a omãnõ, e'i tite kupa.
LUK.4.29	A'evo Jesu werekotà ijuka kupa mijã. 
LUK.4.30	Ajamã'ẽ Jesu oẽ okwa a'e kõ pytery pe wyi oo.
LUK.4.31	Ajaire Jesu oo jẽ Kapanão taa kyty ovãe, Karireja yvy pè. A'e pè jimoava 'arà mẽ upi upi poromo'e upa. Janejare'e ayvu rè jimo'ea retã wyry pè poromo'e ipi. 
LUK.4.32	Ãmẽ omoãgyo kõ tesõ Jesu ayvu wenu kupa remẽ. Kee e'i ãmẽ kupa:
LUK.4.32	– Haa! Otekokuwavay Jesu. Emã'ẽ, ijayvukasi tesõ Janejare'e ayvu rè poromo'e ipi, e'i enu kupa.
LUK.4.33	Ãmẽ ãjãgaiwerà ojimoemija ee mã'ẽ mõ Janejare'e ayvu rè jimo'ea retã pè ve ekoi, ãmõ kõ pytery pè. A'e ajaire ãjãg ayvu rupi eamamai tesõ. Kee e'i Jesu pè:
LUK.4.34	– Haa! Manyvo eretà põ oreupe, Jesu Nasare taa wãnà? Nekoty rewarà rõwã ore. Oremoma tè sipõ nejo ike? e'i kwaima'e ãjãg ayvu rupi. Orokuwa katu, e'i. Janejare'e Remimuurerà ivo katu teãmã mã'ẽ tè ene, e'i kwaima'e ãjãg ayvu rupi.
LUK.4.35	Ãmẽ aepo wenu Jesu remẽ, ijayvukasi ãjãg pè. Kee e'i ijupe:
LUK.4.35	– Epi! Age'eve ikõ eẽ eo aã kwaima'e pe wyi nẽ, e'i Jesu ijupe.
LUK.4.35	Aepo e'i remeve ãjãg wero'a kwaima'e yvyu, ovake kõ. Oẽ ãmẽ iwyi oo. Nojimorarai ee ky'y. Oẽma kõrijõ tè oo iwyi.
LUK.4.36	Ãmẽ a'evoa rè omã'ẽ mãe kõ ojimopirai tesõ ee omãjã. Ojimonyi tesõ teve kupa. Kee e'i ãmẽ ojiupe kupa:
LUK.4.36	– Manyvo sipõ wereko imokatu? Emã'ẽ! Ijayvukasiay wete Jesu. Nikasi miti ãjãgaiwerà kõ ovake. “Eẽ” e'i ijupe kõ remeve oẽ oo kupa, ijayvukasi rupi. Nijamã'ẽi 'ete apijarerà rè ipi mijã, e'i e'i ojimopirai rõmõ kupa.
LUK.4.37	Ãmẽ a'evoa py'awarà mõ ojenu jenu ena ena kõ rupi okwa. Ajaate a'e yvy popy kyty ojenu okwa ky'y.
LUK.4.38	Ajaire Jesu Janejare'e ayvu rè jimo'ea retã pe wyi oẽ oo. Simão retã gyty tè oẽ oo. Ãmẽ a'e pè Simão Peturu tija ikaray wasu sikaepo upa. Ajawyi Jesu ovãe remẽ, a'e pè tui mãe kõ kee e'i Jesu pè:
LUK.4.38	– Ãwĩ emokatu itekorã mã'ẽ, e'i ijupe kupa.
LUK.4.39	Ãmẽ oo Jesu ipyri. Ojayvy omãjã ee. “Tokwapa nekaray newyi”, e'i ijupe. Ameve ikaray okwapa iwyi. Ajaire opõ'ã okea pe wyi. Oja'a Jesu kõ rè ky'y. [Ja'umã'ẽ kõ ome'ẽ ijupe.]
LUK.4.40	Ajaire kwaray o'aerĩ oo remẽ, a'e taa wãnà kõ itekorã mãe kõ iteetejẽ weru eru Jesu pè, tomokatu kõ. Ãmẽ Jesu opo oinõ itekorã mãe kõ 'aryvo imokatu wayvukasia rupi, ijãvijõ kõ jẽ. Ameve okwapa itekorãnà kõ iwyi kõ. 
LUK.4.41	Ãmõ, ãjãg ojimoemija ee mãe kõ ve omokatu. Omoẽ ãjãg kõ jane kõ pupe wyi imonooka. A'evo remẽ ãjãg kõ wapuka pukai tesõ oẽ oo iwyi kõ. Kee e'i oẽ oo kupa remẽ:
LUK.4.41	– Janejare'e Ra'yry rõmõ tè ene! e'i e'i kupa.
LUK.4.41	Ajamã'ẽ Jesu nomomoregetaokari kõ ãmẽ, ãjãg kõ okuwa Janejare'e Remimuurerà tè Jesu rewarà mõ.
LUK.4.42	Ajaire kõ'ẽma mẽ Jesu oo tekoe'ãma kyty, a'e rõmõ'ĩte toiko rã'ĩ iko. Ajamã'ẽ aty wasu uu eka. Wesa kupa remẽ, kee e'i ijupe kupa:
LUK.4.42	– Epyta jẽ rã'ĩ orepyri, e'i kupa. [Oremo'e katu rã'ĩ rejupa, e'i epe ijupe kupa.]
LUK.4.43	“Ãnĩ” e'i ajamã'ẽ Jesu. Kee e'i jẽ ijupe kõ:
LUK.4.43	– Aa jẽtà ãmõ taa kõ gyty. Kee jaa amojenutà erokwa: “Janejare'e opota katuay ojimojõvijã pe'arà kyty”, jaa. Ni'ei ike kõrijõ tè apyta aiko. Waite ite tena kõ pewarà kõ motekokuwaarà rã rõmõ tè ajo, e'i Jesu.
LUK.4.44	Ajawyi a'e taa Jesu oity oo maipe kyty, Juteja yvy rupi. A'evo remẽ taa taa kõ rupi okwa poromo'e. Janejare'e ayvu rè jimo'ea retã kõ wyry rupi poromo'e iko ipi.
LUK.5.1	Ajaire ãmõ 'ary pè pãranã popy rupi Jesu ekoi. Jenesare eu a'e pãranã pè. Ãmẽ aty wasu kõ uu Janejare'e ayvu renu kupa. Ojatykapa ywete Jesu pyri kupa. 
LUK.5.2	Ãmẽ yarà rè mõrijõ omã'ẽ Jesu. Ysĩ pãranã reme pè yarà kõ tui upa. A'e yarà pira rè jaraa ipi mã'ẽ teãmã. A'e rewarà kõ omoẽ pira mo'auta kõ eraa ikusu yy pè kupa upa. 
LUK.5.3	Ãmẽ Jesu opo yarà mõ pupe. A'e yarà jarà pè Simão Peturu eu. A'e pè kee e'i Jesu:
LUK.5.3	– Emoisyry rã'ĩ aã yarà eraa kuipe'e sa'u ysĩ wyi, e'i.
LUK.5.3	“Hoõ” e'i Simão. Opo yarà pupe imoisyry sa'u ãmẽ. Ãmẽ Jesu yarà pupe wapy upa. A'e pupe wyi poromo'e upa.
LUK.5.4	Ajaire poromo'e paire, e'i Simão pè:
LUK.5.4	– Eraa yarà typy sa'u mã'ẽ pè, e'i. A'e pè pira mo'auta kõ peinõ yy pè, pira mõ tojimo'a ee, e'i.
LUK.5.5	Ãmẽ e'i Simão:
LUK.5.5	– Poromo'earà, orekõ'ẽma 'ete ipe pira rè oroiko, e'i. Noroekyi 'ete pira mõ. Ajamã'ẽ neayvu rupi oroinõtà tè pira mo'auta esa ajawyi, e'i.
LUK.5.6	Weraa pira mo'auta inõ ãmẽ kupa. Soõ, pira omo'au mõa'ãrõwã ky'y.
LUK.5.7	Ajawyi opoja pojai kuipe'e wyi ojimorypa kõ pè kupa, ãmõ yarà jarà kõ pè.
LUK.5.7	– Pejo orepãtavõ pekupa! e'i kupa.
LUK.5.7	Uu ipãtavõ kõ ãmẽ kupa. Oporo pira imo'auta wyi kupa. Omoãnẽ ãnẽ tesõ pira pupe yarà kupa. Mõrijõ yarà tesõ omoãnẽ kupa. Omoyvypy tesõ yarà kõ pira powyisa.
LUK.5.8	Ãmẽ a'evoa rè omã'ẽ Simão Peturu remẽ ijãgyoay tesõ ojipy'amogeta. Ãmẽ ovãe ojimoenãpa'ã Jesu rovake. Kee e'i ijupe:
LUK.5.8	– Jõvijã, nivoi mã'ẽ rõmõ tè ije, e'i. Ajawyi nerepyta tari epyri. Terejisyry epyri wyi, e'i wãgyo rõmõ iko.
LUK.5.9+LUK.5.10	A'evo pira mõa'ãrõwã oporo kupa. Ajawyi tè ojimonyi omãjã kupa. Pirujẽ wapy'a kõ tè imonyi pira pupe. Mape jẽ rõwã ãwĩ rapijarà rè omã'ẽ kupa mijã. A'evo Tiaku eu ijupe mã'ẽ ekoi. Ãmõ, imõmirĩ Juwão ve a'evo ekoi. Semeneu ra'yry tè a'e kõ. Ojeeve pira rè oposiko iko kupa. Ãmẽ e'i Jesu Simão pè:
LUK.5.9+LUK.5.10	– Nekyje sõ, e'i. Age'e rire mirà rè tè neposikotà ky'y. Jane kõ teremoaty imogeta Janejare'e ayvu rè, e'i.
LUK.5.11	Ajaire yarà kõ omõtã imuu ysĩ 'aryvo imoẽ kupa, a'e pè tatui upa. Ajaire awyje omoma'e kõ oity oo Jesu rupi kupa ky'y.
LUK.5.12	Ajaire ãmõ taa pè Jesu ekoi remẽ, kwaima'e mõ uu Jesu resa. Itekorã mã'ẽ a'e, ipisĩsĩma mã'ẽ tè. A'e uu ovãe Jesu pyri remẽ, ojayvy 'ejẽ ovake. Oporanu Jesu pè. Kee e'i ijupe:
LUK.5.12	– Jõvijã, akuwa nepota emokatu remẽ, emokatu kuwa nekasia rupi rejupa, e'i Jesu pè.
LUK.5.13	Ãmẽ aepo renu Jesu opojai ikoty ojipy ipirà rè. Kee e'i ijupe:
LUK.5.13	– Hoõ! Apota! Tanekatupa awi nepirà rupi, e'i ijupe.
LUK.5.13	Ameve ipisĩsĩma oje'opa iwyi. Ikatuay ipirà rupi ky'y.
LUK.5.14	Aja paire kee e'i Jesu ijupe:
LUK.5.14	– Teremome'u e'ã rã'ĩ nemokatuawerà erokwa. Ekwa rã'ĩ Janejare'e pè oporegeta mã'ẽ kyty, tomã'ẽ nere, e'i. Ãmõ, nemokatuawerà repy rã eraa ime'ẽ teve ijupe. Tãmõ Moisesi remikusiwarerà rupi katu ikõ janeky'a'oa repy eme'ẽ ikõ ãmẽ ijupe nẽ. A'e tè, “Niky'ai ãwĩ ky'y”, e'ità ãmẽ neupe, ãmõ kõ ve tokuwa, e'i Jesu.
LUK.5.14	Ãmẽ “hoõ” e'i oo itekorã maekwerà.
LUK.5.15	Aepo e'i epe Jesu ijupe. Ajamã'ẽ Jesu rewarà ojenu jenu jẽ taa kõ rupi. Ãmẽ ywesõ ojenu jenu okwa. Ajawyi jane kõ mõa'ãrõwã uu uu Jesu koty kupa ky'y. Ãmõgwerà ovãe ijayvu renu. Ãmõgwerà itekorã tè uu.
LUK.5.15	– Emokatutà rõwã põkõ Jesu, e'i ovãe ipyri kupa.
LUK.5.15	A'evo tè ekoi kupa ipi. 
LUK.5.16	Ajamã'ẽ Jesu ojisyry rã'ĩ oo tekoe'ãma kyty ipi. Uu pè oporegeta iko ipi. A'e rè ojimokasi iko ipi.
LUK.5.17	Ajaire ãmõ 'ary pè Jesu poromo'e mijẽ upa. Oka wyry pè poromo'e upa. Ãmẽ Pariseu kõ mõ ojatykapa ipyri ijayvu renu. Ãmõ, tãmõ Moisesi remikusiwarerà rè poromo'e mãe kõ ve ipyri tui. Taa taa kõ gyty wyi ovãe vãe Jesu pyri kupa. Ma'e, Karireja yvy pe wyi uu kupa. Ãmõ, Juteja yvy pe wyi. Ãmõ, Jerusarẽ taa pe wyi. A'e a'e pe wyi uu uu mãe kõ.
LUK.5.17	Ãmẽ Jesu omokatu itekorã mãe kõ upa. Janerõvijã kasia rupi tè a'evo ekoi. 
LUK.5.18	Ãmẽ kwaima'e kõ mõ uu ipe ojimorypa mõ reru Jesu rovake tomokatu. Etãmã nomãrãkuwai mã'ẽ tè a'e. Noatai mã'ẽ tè. Ajawyi ikea pupeve weru kupa. Weroike tarepe oka wyry pè kupa, Jesu rovake. 
LUK.5.19	Ajamã'ẽ mã rupi noeroike'ãi kupa, aty wasu kõ rewarà mõ. Ajaate werojiupi eraa kupa, yvate kyty, tetã ape 'aryvo. A'e pè tetã ape 'aryvo ikwarà mõ oinõ kupa. A'e rupi ojimorypa omowyjy imuu aty wasu pytery pè kupa ky'y. Jesu rovakeve omowyjy imuu kupa.
LUK.5.20	Ãmẽ a'evoa rè Jesu omã'ẽ remẽ, kee e'i oupe:
LUK.5.20	– Haa! Aã kõ “aje ywete” e'i ekasia pè mãe kõ tè. Ere eako'i kupa ky'y, e'i oupe.
LUK.5.20	Kee e'i ãmẽ etãmã nomãrãkuwai mã'ẽ pè:
LUK.5.20	– Jepe, neaiwererà aitypypyipaoka newyi ky'y, e'i ijupe.
LUK.5.21	Ãmẽ Pariseu kõ wenu aepo e'i remẽ. Ãmõ, tãmõ Moisesi remikusiwarerà rè poromo'e mãe kõ ve aepo wenu. Ajawyi kee e'i ojipy'amogeta kupa:
LUK.5.21	– Ha! Janejare'e rõmõ'ĩte oitypypyipaoka kuwa janeaiwererà janewyi. Ajawyi nivoi aepo e'i remẽ. Janejare'e werõarõ tè ãwĩ aepo javo rõmõ, e'i tite kupa.
LUK.5.22	Ajamã'ẽ Jesu okuwa teãmã, a'evo ojipy'amogeta iko kupa remẽ. Ajawyi kee e'i ijupe kõ:
LUK.5.22	– Moma'e rã põ aepo jaa kõ rè pejipy'amogeta ere pekupa? e'i. 
LUK.5.23	Mã a'e mã'ẽ rè põ “aje ywete” pejẽ kuwa ije? “Aitypypyipaoka neaiwererà newyi”, a'e mã'ẽ rè põ “aje” pejẽ kuwa? “Epõ'ã eata eo”, a'e mã'ẽ rè põ “aje” pejẽ kuwa? Mã rè põ “aje” pejẽ kuwa? 
LUK.5.24	Aje ywete yva pe wyi tè ajo ajimojane ike pepytery pè. Ajawyi eayvukasiay teãmã aiko ipi. Age'e aã amokatutà eayvukasia rupi. Pemã'ẽ ere remẽ, kee pejẽ kuwa: “Aje ywete janeaiwererà oitypypyipaokatà janewyi”, pejẽ kuwa ije ãmẽ ky'y, e'i ijupe kõ.
LUK.5.24	Ãmẽ ojirova etãmã nomãrãkuwai mã'ẽ gyty, kee javo:
LUK.5.24	– Epõ'ã nekea tererojivy eraa neretã gyty, a'e ene, e'i Jesu ijupe.
LUK.5.25	Ameve wari e'e opõ'ã wata katu ovake kõ ky'y. Okea omovy eraa wetã gyty. Wata oo iko remẽ, omoe'eay tesõ Janejare'e oo iko.
LUK.5.26	A'evoa omoãgyo tesõ aty wasu kõ, omã'ẽ ee kupa remẽ. Janejare'e omoe'e tesõ iko ãmẽ kupa. Kee e'i ojiupe ãmẽ kupa:
LUK.5.26	– Age'e tè katu mãrãnà jikuwa e'ã rè jamã'ẽ ky'y, e'i kupa.
LUK.5.27	Aja paire ãmõ 'ary pè Jesu oo wemimo'ekwerà kõ revejẽ. Okwa iko remẽ, kwaima'e mõ rè omã'ẽ. Revi eu ijupe.
LUK.5.27	– Ejo erupi eremimo'earà rõmõ, e'i ijupe.
LUK.5.28	Ameve Revi opõ'ã oo upi. Ajare omoma'e kõ oitypypyipa oo upi.
LUK.5.29	Ajaire ãmõ 'ary pè jimi'u wasua oinõtà wetã wyry pè Revi. Jesu omoe'età rewarà mõ a'evo werekooka. Mõropãrà kõ ovãe vãe a'e pè ãmẽ. Kejõ uu kupa. Revi vo tekoua repy moatyarà kõ mõ uu, mõa'ãrõwã. Ãmõ, Jesu kõ. Ãmõ kõ ve uu. Mokopejõ Revi retã wyry pè wapy ojimiwa kupa.
LUK.5.30	Ãmẽ Jesu noesa tari mãe kõ a'evoa rè omã'ẽ. Pariseu kõ. Ãmõ, tãmõ Moisesi remikusiwarerà rè poromo'e mãe kõ. A'e kõ ijayvu Jesu remimo'ekwerà kõ pè. Kee e'i kupa:
LUK.5.30	– Manyvore põ nivoi mãe kõ revejẽ pejimi'u peiko? Emã'ẽ! Tekoua repy moatyarà kõ revejẽ pejimi'u pekupa. Nikatui moko'e remẽ peku! e'i ijupe kõ kupa.
LUK.5.31+LUK.5.32	Ãmẽ aepo e'i kupa remẽ, Jesu tè kee e'i ijupe kõ:
LUK.5.31+LUK.5.32	– Emã'ẽ! Poropõanõgarà rè tè ajimosã'ãgatà. Imãrãne'ãgwerà kõ nojipõanõokai poropõanõgarà pè ipi. Itekorã mãe kõ tè ojipõanõoka ipi. Ãwitõ poropõanõgarà uu itekorã mãe kõ mokatu, ãwĩvo 'ejẽ ije ajo pepõ'õ mè mijã. Nivoi mãe kõ rè tè ajo aposiko, tojimosĩoka waiwererà reitypypyioka Janejare'e pè kupa ky'y. A'e rapijarà tè ije. Ajawyi, “Ivo tè aiko”, e'i tite oupe mã'ẽ rè rõwã ajo. Nivoi mãe kõ rè tè ajo, e'i Jesu.
LUK.5.33	Ajaire kee e'i Jesu pè kupa:
LUK.5.33	– Nemã'ẽ põ Juwão [poromojãmorĩ mã'ẽ] remimo'ekwerà kõ rè ipi? A'e kõ oporegeta pukutà Janejare'e pè remẽ, opoi rã'ĩ ja'umã'ẽ wyi kupa ipi. Nojimi'ui jẽ rã'ĩ kupa ipi. Pariseu kõ remimo'ekwerà kõ ve a'evo ekoi ipi. Na'evoi ãmẽ neremimo'ekwerà kõ ipi. Ojimi'u tepe'yte kupa ipi. Ãmõ, moma'e ry o'u tepe'yte teve kupa ipi. Manyvo põ moko neremimo'ekwerà kõ e'i? e'i ijupe kupa.
LUK.5.34	Aepo rè ãmẽ Jesu e'i ijupe kõ:
LUK.5.34	– Erekwatà mã'ẽ rè tè ajimosã'ãgatà pemotekokuwa rõmõ. Ãwitõ erekwatà mã'ẽ ojirekotà remẽ, ojimorypa kõ okwai rã'ĩ imuu, tojimi'u eeve kupa. Oryvay ojeeve ãmẽ kupa. Ikatu kuwa põkõ nojimi'ui jirekoa pè kupa remẽ, erekwatà mã'ẽ eeve kõ jẽ ekoi remẽ? Ãnĩ! Nikatui kuwa! Tojimi'u kupa, ory kupa rewarà mõ. 
LUK.5.35	Ojireko paire erekwapa mã'ẽ ojisyrytà oo iwyi kõ ãmẽ ky'y. Ãmẽ tè ijimorypa kõ opoi kuwa ja'umã'ẽ wyi ky'y, wãgyo rõmõ, e'i. [Ãwĩvo tary ve eremimo'ekwerà kõ. Ereko e'ã mẽ tè ijãgyo kuwa kupa. Ijãgyotà ãmẽ kupa ky'y. Ãmẽ tè nojimi'u'ãi rã'ĩ kuwa kupa ky'y,] e'i Jesu ijupe kõ.
LUK.5.36	Ajaire poromotekokuwa jẽ Jesu. Kee e'i:
LUK.5.36	– Kamisa jukwerà rè tè poromosã'ãgatà ky'y. Kamisa jukwerà okekeipa remẽ, nijamokarapeta'ãi kamisa pyau pẽgwerà ijukwerà reve ipi. A'evo jaiko remẽ ywesõ okekeipa 'ejẽ jakusu remẽ. [Ajare kee a'e pejẽ. Ayvu pyaukwerà momewa tè ajo aã ike pepõ'õ mè. Ajamã'ẽ ãmõ kõ oja'a jẽtà weko karamoewarà rè. Ajawyi eayvukwerà pè “aje ywete” ne'i'ãi kupa. Ne'i'ãi kuwa kupa.]
LUK.5.37	Aepo jaa pè kee e'i jẽ Jesu:
LUK.5.37	– Ãmõ, ava jẽ rõwã uvary pyaukwerà oinõ ena jukwerà
LUK.5.38	Ajawyi uvary pyaukwerà ena pyaukwerà pupe tè jainõ ipi. Na'evo'ãi ãmẽ. [Ena jukwerà vo 'ejẽ tãmõ kõ rekoawerà. Eayvu pyaukwerà tè ena pyau mã'ẽ vo jẽ ky'y. A'e rupi tapeiko ãmẽ ky'y.] 
LUK.5.39	Ajamã'ẽ ava mõ uvary jypy remẽwarà wã'ã esa remẽ, aja paire kee ne'i'ãi: “Ta'u uvary age'e remẽwarà”, ne'i'ãi ipi. “Jypy remẽwarà ikatu teipõ”, e'i titetà ãmẽ ipi, e'i Jesu.
LUK.6.1	Ajaire jimoava 'arà mẽ Jesu kõ koo pyryvo okwa kupa. Aresity koo pupe tui upa. Ãmẽ a'e pyryvo okwa kupa remẽ, Jesu remimo'ekwerà kõ aresi mõ opo'o iwa. Opo pè okamiri ipiro iwa kupa.
LUK.6.2	A'evoa rè Pariseu kõ mõ omã'ẽ remẽ, kee e'i Jesu pè kupa:
LUK.6.2	– Neremimo'earà kõ noerovijai sõ tãmõ Moisesi remikusiwarerà jimoava 'arà rewarà age'e, e'i kupa. 
LUK.6.3	Aepo rè kee e'i Jesu ijupe kõ:
LUK.6.3	– [Jane kõ javya ywesõ pemoa'u katu ipi! Poroporijauesaa rè ywesõ kuwasi peja'a peiko mijã! Na'evoi ajamã'ẽ peiko, e'i.] Pemogetapa rõwã sipõkõ kareta mijã, kõi manyvo wereko tãmõ Tavi karamoe remẽ? Ma'e, osota kõ reve nikasi remẽ ijamyay kupa. A'evoa pekuwa ipe itõkõ. 
LUK.6.4	Ajawyi ãmẽ itõkõ Janejare'e moe'ea retã wyry pè tè oike meju to'u kupa. Janejare'e pè temime'ẽgwerà tẽ tesõ o'u tãmõ Tavi osota kõ reve kupa upa. Janejare'e pè oporegeta mãe kõ kõrijõ tè itõkõ meju o'u kuwa ipi mijã. [“Nivoi” ne'i ajamã'ẽ Janejare'e ijupe.] Aje si napekuwai aepo jaa kõ? e'i ijupe kõ Jesu.
LUK.6.5	E'i jẽ Jesu ijupe kõ:
LUK.6.5	– Ajikuwapa yva pe wyi ajo ajimojane mã'ẽ rõmõ. Ije ywesõ jimoava 'arà wyi. Jimoava 'arà Jarà tè ije, e'i.
LUK.6.6	Ajaire ãmõ jimoava 'arà mẽ Janejare'e ayvu rè jimo'ea retã wyry pè Jesu oike poromo'e upa. Ameve mirà mõ ipo japu'a mã'ẽ a'e pè ekoi teve. I'ekatu kytyrewarà ipo siri 'ejẽ. 
LUK.6.7	Ãmõ kõ ve a'e pè tui. Pariseu kõ. Ãmõ, tãmõ Moisesi remikusiwarerà rè poromo'e mãe kõ. A'e kõ opota teãmã nivoi mã'ẽ omo'y Jesu rè ipi. Ajawyi omã'ẽ jẽ ee kupa upa. Ajawyi,
LUK.6.7	– Poromokatutà põ Jesu age'e jimoava 'arà mẽ? e'i omãjã ee kupa. Omokatu remẽ, nivoi mã'ẽ simo'ytà ee ãmẽ, e'i ojiupe kupa.
LUK.6.8	Ajamã'ẽ aepo jaa okuwavĩ Jesu. Ajawyi kee e'i ipo japu'a mã'ẽ pè:
LUK.6.8	– Epõ'ã ejo epyri ovake kõ, e'i ijupe.
LUK.6.8	Ãmẽ “hoõ” e'i. Opõ'ã ovake kõ ãmẽ.
LUK.6.9	Ãmẽ Jesu e'i Pariseu kõ pè:
LUK.6.9	– I'ete põ jimoava 'arà mẽ poropãtavõ ipi? e'i. Ma'e remẽ, jimoava 'arà mẽ, nivo'ãi põ poropãtavõ ipi? Manyvo pejẽ põ pekupa? I'ete põ imarama mã'ẽ jamokatu tomãnõ e'ã? Ãnĩ? “Nijamokatu'ãi”, pejẽtà põ? Manyvo pejẽ põ ajaa renu? e'i Jesu.
LUK.6.10	Ajaire Jesu pirujẽ omã'ẽ a'e kõ rè erokwa. Nipui ãmẽ kupa. Kee e'i ãmẽ ipo japu'a mã'ẽ pè:
LUK.6.10	– Ejipomomojai awi, e'i.
LUK.6.10	Ojipomomojai ãmẽ ovake kõ. Ameve ikatupa. Apy'awarà mõ ikatupa.
LUK.6.11	A'e rè Pariseu kõ omã'ẽ remẽ ywesõ ojimõarõay ee omãjã kupa. Tãmõ Moisesi remikusiwarerà rè poromo'e mãe kõ ve a'evo ekoi.
LUK.6.11	– Manyvo kuwasi Jesu moko'e sireko remẽ? e'i e'i ojiupe kupa.
LUK.6.12	Ajaire ãmõ 'ary pè Jesu ojisyry rã'ĩ oo yvytyry mõ gyty Uu pè oporegeta upa. Werokõ'ẽ oporegeta ijupe. 
LUK.6.13	Ajaire kõ'ẽma mẽ okwai wemimo'ekwerà kõ imuu okoty. A'e kõ pytery pe wyi, 12 rõmõ opyteporo wemimonooka rã kõ rõmõ toiko.
LUK.6.14	Aã reitõ opyteporo mãe kõ: Simão eu ijupe mã'ẽ. A'e pè Jesu e'i: “Peturu a'età neupe”, e'i eenõ ijupe. Ãmõ, Aãtere, Jesu remipyteporo mõ teve. A'e Simão mõmirĩ rõmõ ekoi. Ãmõ, Tiaku opyteporo, imõmirĩ Juwão revejẽ. Ãmõ, Piripi. Ãmõ, Patoromeu. 
LUK.6.15	Ãmõ, Mateusi. Ãmõ, Tome. Ãmõ, Tiaku. Aupeu ra'yry tè a'e. Ãmõ, Simão, Juteu kõ yvy rè okãte'ã mã'ẽ. 
LUK.6.16	Ãmõ, Juta, Tiaku ra'yry. Ãmõ, Jutasi Sikarioti. A'e kãramõ ome'ẽtà Jesu ijãpã kõ po pè karakuri repy rõmõ. [Mokopejõ Jesu remipyteporokwerà kõ emimono rã kõ rõmõ.]
LUK.6.17	Ajaire wemimo'ekwerà kõ revejẽ Jesu owyjy oo maipe kyty. Yvypee pè uu opyta kupa. A'e pè poromo'e upa. Ãmẽ ijayvu wenutà mãe kõ uu ojatykapa a'e pè, ãmõ jane kõ revejẽ. Juteja yvy pewarà kõ tè uu. Ma'e, Jerusarẽ taa wãnà kõ uu. Ãmõ, pãranã wasu popy pewarà kõ ve uu. Ma'e, Tiru taa wãnà kõ. Ãmõ, Sitõ taa wãnà kõ. Wãi wãisõ uu ipyri ojatykapa. Aty wasu rõmõ uu kupa. 
LUK.6.18	A'evo remẽ, ãmõgwerà ovãe Jesu ayvu renu. Ãmõgwerà, itekorã mãe kõ ve uu ojimokatuoka Jesu pè kupa. Ãmõ, ãjãgaiwerà remimoaiwerà kõ uu Jesu koty tomokatu ipi. A'e a'e kõ uu. 
LUK.6.19	A'evo mãe kõ ojipomomojai Jesu rè ojipy okwa remẽ, tomokatu kõ. Pirujẽ a'evo mãe kõ omokatu okasia rupi ãmẽ.
LUK.6.20	Ajaire Jesu omã'ẽ wemimo'ekwerà kõ rè erokwa. Kee e'i ijupe kõ:
LUK.6.20	– Pejẽ napemoma'ei mãe kõ, tapenory katu peiko ipi, e'i.
LUK.6.20	Ikatuay Janejare'e penerekotà penõvijã e'eay rõmõ penereko, a'e pejẽ.
LUK.6.21	Ãwĩvo teve pejẽ napekasi peiko mãe kõ tè pejẽ. Tapenory peiko, a'e pejẽ.
LUK.6.21	Pekasi katutà ajaire peiko. Pepy'a katutà ajaire peiko.
LUK.6.21	Ãwĩvo teve pejẽ peja'o peiko mãe kõ. Penoryvay tary ve peiko.
LUK.6.21	Pepuka katutà ajaire penoryvay rõmõ peiko, Janejare'e remimory kõ rõmõ tè peiko rewarà mõ, e'i.
LUK.6.22	Ãmõ, ekoty rewarà rõmõ peiko rewarà mõ, kee penereko ipe kupa remẽ, Janejare'e pemory katuoka jẽtà penereko.
LUK.6.22	Ãmõ kõ ojikõ'õ ipe pene remẽ.
LUK.6.22	Ãmõ, pemowaite ipe owyi kupa remẽ.
LUK.6.22	Ãmõ, nerõarõ ipe kupa remẽ.
LUK.6.22	Ãmõ, iteetejẽ nivoi mã'ẽ omo'y teywete ipe pene kupa remẽ.
LUK.6.22	“Moko te'i ne kupa”, pejẽ kõrijõ ãmẽ ijupe kõ.
LUK.6.23	A'evo penereko ai epe kupa remẽ, tapenory jẽ ãmẽ peiko. Tapenory katu kõrijõ ikõ ãmẽ nẽ. Kee jaa rè tapeja'a. Ãwitõ karamoewarà kõ wereko ai Janejare'e ayvu mojenuarà kõ imomijarĩ ipi, aekwery vo ywete penereko kupa age'e remẽ. Ajawyi tapenory jẽ peiko. Janejare'e omokatupa amãtejẽ penena rã penenone. Ikatuay wete Janejare'e penerekotà, e'i Jesu poromo'e ipi.
LUK.6.24	Ajaire kee e'i Jesu:
LUK.6.24	– Mokoi a'e pejẽ! Age'eve pemoma'e ywete ipe peiko. Nikatu'ãi peupe ajaire. Pepy'a katuay tite peiko.
LUK.6.24	Kãramõ nãwĩ vo'ãi peiko ky'y. Moma'e rè napenako'i'ãi kãramõ peiko.
LUK.6.25	Ãmõ, mokoi pejẽ, pekasi katu peiko mãe kõ.
LUK.6.25	Ajaire peamyay wetetà peiko. Peãgyo tesõtà ãmẽ ky'y.
LUK.6.25	Ãmõ, ivo jẽ mokoi pejẽ, pepuka te'ĩte peiko mãe kõ.
LUK.6.25	Kãramõ peja'o ywetetà peiko ãmẽ ky'y.
LUK.6.26	Ãmõ, mokoi pejẽ, “mire'eay” e'i jane kõ pejẽ pemoe'e rõmõ penereko remẽ!
LUK.6.26	Kee jaa rè tapeja'a. Janejare'e ayvu mojenuarà rã'ãga kõ pè ve “mire'eay” e'i ywe'e tite kupa ipi.
LUK.6.26	Aepo e'ipa rõwã sipõkõ penãmõi kõ Janejare'e ayvu mojenuarà rã'ãga kõ pè karamoe remẽ, e'i.
LUK.6.26	Ajawyi tè mokoi a'e pejẽ, e'i ijupe kõ.
LUK.6.27	E'i jẽ Jesu:
LUK.6.27	– Kee a'e pejẽ, eayvu peenu mãe kõ. Peãpã kõ ikõ peauvay ipi nẽ, a'e pejẽ. Ãwĩvo ve ikõ pene ojikõ'õ mãe kõ tapeovajarĩ e'ã penereko ai kupa remẽ nẽ. 
LUK.6.28	Ãmõ, pemovyvyrai tè kupa remẽ ikõ tapeauvay kõ jẽ ereko nẽ. Ãmõ, nikatui penereko kupa remẽ ikõ tapeporegeta Janejare'e pè kõrijõ ijupewarà kõ mõ ãmẽ nẽ.
LUK.6.29	– Ãmõ remẽ, ava mõ penovapete sõ remẽ, “torojipy” tapejẽ e'ã. Tapejirova kõrijõ ikõ ãmẽ penova rovajarà kõrijõ topete teve ãmẽ nẽ, a'e pejẽ. Ãmõ, peyru ava mõ wekyità pewyi eraa remẽ, kee tapejẽ kõrijõ: “Hoõ, tyru je'arà ve eraa neupe awi”, pejẽ kõrijõ ãmẽ ijupe. 
LUK.6.30	Ãmõ, “Moma'e emuu ije”, e'i ãmõ kõ pejẽ remẽ, peme'ẽ te'ĩte ikõ ãmẽ ijupe ipi nẽ. Ivo jẽ nema'e weraatà remẽ, kee pejẽ kõrijõ: “Toeraa ãmẽ kupa”, pejẽ kõrijõ ikõ ãmẽ ijupe kõ nẽ. “Emojivy ikõ ije nẽ”, napejẽ'ãi ijupe kõ, e'i Jesu.
LUK.6.31	Kee e'i jẽ:
LUK.6.31	– Ãwitõ pepota koivo kõ penereko katu ipi, ãwĩvo ve ikõ pereko katu kõ ipi nẽ, a'e pejẽ.
LUK.6.32	– Penauparà kõ kõrijõ tè rõwã tapeau ipi, a'e pejẽ. Peãpã kõ teve tapeau ipi, a'e pejẽ. Ma'e penauvay mãe kõ kõrijõ tè peauvay ipi remẽ, Janejare'e napemoe'e'ãi a'evoa rè, a'evo teãmã jaiko rewarà mõ. Nivoi mãe kõ mõ ve tesõ wauvay wauparà kõ ipi. 
LUK.6.33	Ãmõ, ikatuay penereko mãe kõ kõrijõgà rè tè peja'a katu remẽ, ãmõ, a'e kõ pè kõrijõ tè pejiovajarĩ ereko katu kõ remẽ, Janejare'e napemoe'e'ãi a'evoa rè. Nivoi mãe kõ ve tesõ moko e'i teve ipi. 
LUK.6.34	Ãmõ, kee peiko remẽ Janejare'e napemoe'e'ãi. Moma'e kõ peme'ẽ takatu pejimorypa kõ pè kõrijõ tè remẽ, “Kãramõ moma'e ivokwery pè ome'ẽ tary ve ije”, pejẽ ime'ẽ remẽ. Nivoi mãe kõ ve ovoarà kõ rè oja'a katu ipi. Ajawyi Janejare'e napemoe'e'ãi a'evo kõrijõgà tè peiko remẽ.
LUK.6.35	E'i jẽ Jesu:
LUK.6.35	– Ajawyi peãpã kõ ve tesõ tapeauvay, a'e pejẽ. Pereko katu kõ ikõ ipi nẽ, a'e pejẽ. Ãmõ, ava mõ kee e'i pejẽ remẽ, “Nemoma'e mõ emuu rã'ĩ ije”, e'i pejẽ remẽ, “hoõ” tapejẽ kõrijõ ijupe. Peme'ẽ maire, “Kuise'ẽ ikõ teremojivy imuu ije nẽ”, tapejẽ e'ã ikõ ijupe nẽ. Ãmẽ tè Janejare'e tè penovajarĩokatà ime'ẽ peupe. A'evo pejikuwatà Janejare'e jo'arà kytywarà ãkarãgwerà kõ rõmõ peiko, eruparà kõ rõmõ peiko rewarà mõ. A'e sõsi janerereko katu jome ipi. Nivoi mãe kõ ve tesõ wereko katu ipi. 
LUK.6.36	Ajawyi ãwitõ Janejare'e janeporijauesa janerereko katu ipi, ãwĩvo ve ikõ koivo kõ tapeporijauesa ipi nẽ, e'i Jesu poromo'e.
LUK.6.37	Ãmẽ e'i jẽ Jesu:
LUK.6.37	– Koivo kõ reko tapemosã'ãga e'ã ikõ ipi nẽ. Ãmẽ tè peneko nomosã'ãga'ãi ãmõ kõ ipi. Ãmõ, nivoi mã'ẽ tapemo'y tite e'ã koivo kõ rè imojaiwe ipi. Kãramõ nivoi mã'ẽ nomo'y'ãi teve pene pemojaiwe ãmẽ kupa. Nivoi penerekoa remẽ, “awyjepa” tapejẽ kõrijõ ijupe ipi. Aepo e'i tary ve pejẽ ãmẽ kupa ipi. 
LUK.6.38	Ãwitõ ãmõ kõ ikatu tè pereko ipi, ãwĩvo ve upi katu tè penerekotà ajaire kupa ipi ãmẽ. Ajawyi ikatuay tapereko koivo kõ ipi, a'e pejẽ.
LUK.6.39	E'i jẽ Jesu:
LUK.6.39	– Manyvo tekoua rè amosã'ãgatà ayvu mõ pemo'ea rõmõ. Aje sipõ naeapyoi mã'ẽ ovoarà mõ opopyy eraa pee rupi ipi? A'evo kuwa põ? Ãnĩ. Ootà o'a yvy kwarà pupe ojevo jẽ kupa ãmẽ.
LUK.6.40	Aepo jaa rupi kee a'e. Joemimo'earà noẽ'ãi jomo'earerà 'arà kyty ipi. Ajamã'ẽ ojimo'eoka mã'ẽ oẽ kuwa omo'earà akatu ipi. Ojevojẽtà ajaire kupa, e'i.
LUK.6.41	E'i jẽ:
LUK.6.41	– Manyvore põ neaiwererà rè jẽsi nerejimo'eai neiko? Moma'e rã põ koivo kõ aiwererà règà nejimo'eai neiko? Neaiwererà rè ypy kuwasi pemã'ẽ itypypyi mijã! Tea rè tè poromosã'ãgatà pemotekokuwa rõmõ. Manyvore põ koivo rea pè yvy oo remẽ, “Taekyi nerea pe wyi”, ere? Ajamã'ẽ nerea pupe oo yvy mitirõwã mã'ẽ remẽ, nerejimo'eai. Nerea rè ypy kuwasi nejimo'eai neiko mijã. Manyvore põ a'evo neiko? 
LUK.6.42	Yvy oo janerea pupe remẽ, nijamã'ẽi ipi. Nojisai. Ajawyi aje si yvy oo koivo rea pè remẽ, “Eeru nerea taky'a'o. Yvy taekyi ene”, ere kuwa põ koivo pè? Ãnĩ! Mokoi ivoa rã'ãga mãe kõ. Ajawyi nerea rè ypy eja'a. Aja paire tè koivo rea rè tereja'a ipi. Ãmẽ tè nereapyo katutà iky'a'oa rè ãmẽ. Ãwĩvo ve neaiwererà neitypa remẽ tè kuwa koivo kõ aiwererà rè nemã'ẽ kuwa, e'i Jesu ijupe kõ.
LUK.6.43	Ajaire temitã rè tè poromosã'ãga. Kee e'i:
LUK.6.43	– Temitã yvyra ikatu remẽ ikatu teve i'a ipi. Ni'a'ãi nikatui mã'ẽ rõmõ ipi. Ãwĩvo ve yvyra'y nikatui remẽ, ni'a'ãi ikatu mã'ẽ rõmõ ipi. Nikatui mã'ẽ rõmõ kõrijõ tè i'atà. I'akwerà weru o'y ipi. 
LUK.6.44	Ãwijã mẽ yvyra'akwerà rupi tè ojikuwa yvyra'y ipi. Ajaa rupi jakuwa yvyra'y ikatu mã'ẽ ipi. Emã'ẽ. “Ikatuay i'a remẽ ikatuay yvyra'y” eu kuwa ipi. Ava noo'ãi joõ'y kyty tè moma'eyva e'eay po'o iwa ipi. Ojikuwa teãmã ja'u e'ãte a'e. Yvyra'a'y rè tè i'akwerà mõ jaesa kuwa ipi. 
LUK.6.45	Ãwĩvo ve mirà kõ poregetaa rupi ipy'a pewarà ojikuwa ipi. Kwaima'e mõ mirà katu remẽ, ikatuay ojipy'amogeta iko ipi. Ikatuay teve oporegeta wetãrãgwerà kõ põ'õ mè ipi. Na'evoi ãmẽ imirai mã'ẽ. A'e ojipy'amogeta teitete mã'ẽ. A'e nikatui oporegeta ãmõ kõ pè ipi, nivoi ipy'a pewarà rewarà mõ, e'i Jesu.
LUK.6.46	E'i jẽ Jesu:
LUK.6.46	– Manyvo põ “Erõvijã ywete” pejẽ teywete ije ipi. Ajamã'ẽ napeenui eayvu. Erupi napeikoi. 
LUK.6.47	Ajawyi eayvu wenutà erovija mã'ẽ manyvo tekoua rè amosã'ãgatà imome'u pejẽ tapekuwa manyvo põkõ a'e ekoi ipi. 
LUK.6.48	Ma'e tetã reinõgarà rè tè poromosã'ãgatà tapekuwa. Eayvu rupi ekoi mã'ẽ a'evo ve ava mõ ikatuay oposiko tetã reinõa rè mã'ẽ. Ke'ĩrõwã opãkõi rã'ĩ imomãatãa rõmõ. Ajaire yvy ãtã gatu mã'ẽ 'aryvo tè wetã omõ'ãtà. Takuru 'aryvove jẽ omõ'ã. Omomãatãtà tè inõ. “Ãmẽ tè nopypyru'ãi ajaire”, e'i inõ. Ajaire oinõ maire, yvytu ai epetà. Ãmõ, ãmãnusu oky ipetà. A'e werokwa ipetà. No'a'ãi ajamã'ẽ. Noku'e'ãi 'ete teve, omõ'ãgãtãay rewarà mõ. Ãwĩvo eayvu wenu katu mã'ẽ ojimo'eai ee ipi remẽ, “Ije arovija katutà”, e'i oupe ipi. 
LUK.6.49	Ajamã'ẽ eayvu noenui mã'ẽ na'evo'ãi. Kee ne'i: “Janejare'e ayvu rupi katu taiko”, ne'i mã'ẽ a'evo ve tetã omõ'ã rã'ãga mã'ẽ vo 'ejẽtà ãmẽ. “Yvy ãtã 'aryvo tè tainõ imomãatã gatu”, ne'i imõ'ã rõmõ. Nojimo'eai ee. Omõ'ã tepe'yte inõ. Ajaire oinõ maire, yvytu ai okwa. Ameve tetã omopypyru ero'a ijarà kõ 'aryvo. Ãmãnusu oky remẽ, omotujupatà. A'evo 'ejẽ eayvu rè nojimo'eai 'ete enu mãe kõ ipi, e'i Jesu poromo'e.
LUK.7.1	Ajaire awyjepa Janejare'e ayvu omovyvypa Jesu jane kõ pè remẽ, ãmẽ ojivyrĩ uu Kapanão taa pè ovãe. 
LUK.7.2	Ãmẽ a'e pè oiko sota atyry rõvijã mõ. Romã wãnà kõ tè a'e, wemĩgwai kõ revejẽ. A'e remĩgwai mõ itekorã ywete sikaepo upa. Okãjã taray upa. Tõvijã remiau tè a'e. 
LUK.7.3	Ãmẽ Jesu rewarà ojenupa sota kõ rõvijã pè. Jesu kasia ve ojenu ijupe. Ajawyi Juteu rõvijãgwerà kõ mõ omonooka Jesu pè javo, totuu itekorã mã'ẽ mokatu opota remẽ.
LUK.7.4+LUK.7.5	Ãmẽ “hoõ” e'i Juteu rõvijã kõ oo Jesu pè javo. Ovãe Jesu pyri kupa remẽ, kee e'i ijupe kupa:
LUK.7.4+LUK.7.5	– Sota rõvijã oremuroka nekoty mã'ẽ, mire'eay rõmõ tè a'e. Juteu rõwã ipe mijã. Ajamã'ẽ janerauvay Juteu kõ rõmõ janerereko ipi, e'i kupa. Ãmõ, a'e tè oinõoka Janejare'e ayvu rè jimo'ea retã orerena pè. Ajawyi “ikatuay” oro'e pirujẽ ijupe. Ikatu tè apijarà nepãtavõ remẽ, oro'e ene, e'i Jesu pè kupa.
LUK.7.6	Ãmẽ “hoõ” e'i Jesu oo upi kõ iko. Ajaire sota rõvijã retã mè ovãerĩ kupa remẽ, ojimorypa kõ tè omonooka Jesu rõvaisĩ. A'e kõ kee e'i Jesu pè:
LUK.7.6	– Kee e'i sota rõvijã ene: 
LUK.7.7	“Nekatu ywe'ei ije maevo nerepotari aa nemogeta. Ãmõ, maevo nerepotari eretã wyry pè neike, Juteu rõwã ije rewarà mõ. Ajawyi kuipe'e wyive emokatu eremĩgwai, a'e neupe. Akuwa ikatupatà neayvu rupi. 
LUK.7.8	Akuwa ayvukasia rewarà. E'arà kyty oiko tè erõvijã mõ. Ãmõ, ewyry kyty oiko teve eremĩgwai sota kõ. Ajawyi eremĩgwai mõ pè ‘ekwa’ a'e ijupe remẽ, ‘hoõ’ e'i oo eayvu rupi ipi ãmẽ. Ma'e remẽ ãmõ pè ‘ejo’ a'e remẽ, ‘hoõ’ e'i ve uu eayvu rupi. Ãmõ pè, ‘moko ereko’, a'e remẽ, ‘hoõ’, e'i ipi. Eayvu rupi katu ekoi kupa ipi. Ãwitõ ije eayvukasi eremĩgwai kõ pè ipi. Ãwĩvo ve ene neayvukasi tekorãnà mogwapa rè ipi”, e'i sota rõvijã ene, e'i Jesu pè kupa.
LUK.7.9	Ãmẽ Jesu aepo wenu remẽ,
LUK.7.9	– Haa! Aepo e'i sipõ sota rõvijã? e'i.
LUK.7.9	Ajaire ojirova jane kõ oo upi mãe kõ rè omãjã. Kee e'i ijupe kõ:
LUK.7.9	– Aje kee a'e pejẽ. Naesaive ãwĩvo eayvukasia pè “aje ywete” e'i mã'ẽ mõ Isaeu kõ põ'õ mè. Emã'ẽ. A'e Juteu rõwã mã'ẽ ipe remẽ, a'evo tesõ ekoi! e'i sota rõvijã pewarà mõ.
LUK.7.10	Ajaire sota rõvijã retã gyty ojivy oo ayvu momewarà kõ. Ãmẽ ovãe kupa remẽ, ikatupa emĩgwai upa.
LUK.7.11	Ajaire sa'u, ãmõ 'ary pè Jesu kõ oo Nãi taa kyty. Emimo'ekwerà kõ ve oo upi. Ãmõ, aty wasu ve oo upi kõ. 
LUK.7.12	Ajaire tena pyri'ĩje'ẽ ovãerĩ kupa remẽ, kyty wyi jane kõ atyry ve uu ojiõvaisĩ kupa. A'e kõ kõnomĩokyry reãgwerà mõ omovy eru ereko kupa. Tyvy rena kyty tè weraatà ijaty kupa mijã, taa kupe kyty. Terekwarerà memyry tè okãjã mã'ẽ. Wyjaveay mã'ẽ tè. Ajawyi jane kõ mõa'ãrõwã a'e taa wãnà kõ uu terekwarerà rupi iko. 
LUK.7.13	Terekwarerà oja'o omemyry reãgwerà rè iko. Ãmẽ Jesu omã'ẽ ee remẽ, oporijauesa. Kee e'i ijupe:
LUK.7.13	– Neja'o sõ, e'i ijupe.
LUK.7.14	Ameve Jesu uu teãgwerà karyru rè ojipy. Omovy eraa mãe kõ opyta rã'ĩ ojimomãatã ee omãjã. Kee e'i Jesu ãmẽ okãjã mã'ẽ pè:
LUK.7.14	– Epõ'ã age'e si, kõnomĩokyry, e'i.
LUK.7.15	Ameve kõnomĩokyry reãgwerà opoerapa. Ijãkãnã'ã ojãrapo'ã oporegeta. E'i ãmẽ Jesu ijy pè, terekwarerà pè:
LUK.7.15	– Aã opoerapa nememyry ky'y, e'i ijupe.
LUK.7.16	Ãmẽ jane kõ ipiryvypy katu omãjã ee. Omã'ẽ tesõ ee kupa. Janejare'e omoe'e ywete ãmẽ kupa ky'y. Kee e'i imoe'e kupa:
LUK.7.16	– Janejare'e oja'a janere wyi omuroka wayvu mojenuarà janepãtavõarà rõmõ, ijayvukasiay wete mã'ẽ, e'i kupa.
LUK.7.17	A'evoa omojenu jenu erokwa kupa ipi, Juteja taa kõ rupi. Omojeapy eraa Juteja yvy pè ãmõ taa taa kõ rupi, ajaate eraa, a'e yvy popy rupiwarà kõ pè toenu kõ.
LUK.7.18+LUK.7.19	Ajaire Juwão poromojãmorĩ mã'ẽ jimopã'ãga pupe tui upa. Ãmẽ a'e remimo'ekwerà kõ Jesu manyvo nyvo jẽ wereko mãe kõ omome'u me'u Juwão pè kupa. “A'evo 'evo wereko Jesu”, e'i ijupe kupa. Ãmẽ:
LUK.7.18+LUK.7.19	– Pekwa Janerõvijã Jesu kyty imogeta, e'i Juwão ijupe kõ. Mõrijõ pè aepo e'i.
LUK.7.18+LUK.7.19	– Kee pejẽ Jesu pè: “Ava põ ene?” pejẽ ijupe. “Janejare'e Remimuurà uutà mã'ẽ rõmõ põ ene? Ãnĩ? A'e rõwã põkõ ma'e remẽ? A'e rõwã ene remẽ, ãmõ tè põ oromoa'utà ky'y?” pejẽ ijupe, e'i imono kõ.
LUK.7.20	Oo ãmẽ Jesu pyri ovãe kupa. Kee e'i ijupe kupa:
LUK.7.20	– Juwão poromojãmorĩ mã'ẽ oremuu nekoty. A'e kee e'i oporegeta imuu neupe: “Janejare'e Remimuurà uutà mã'ẽ põ ene? Ãnĩ põ? A'e rõwã ene remẽ, ãmõ tè põkõ oromoa'utà?” e'i Juwão imuu ene, e'i Jesu pè kupa.
LUK.7.21	Ãmẽ a'e remẽ itekorã mãe kõ mõa'ãrõwã omokatu Jesu upa, Juwão remimo'ekwerà kõ rovake. Ma'e. Tekorãnaiwerà kõ omokatu. Ãjãgaiwerà ojimoemija ee mãe kõ ve omokatu. Omoẽ imono ãjãg kõ ipy'a kõ pupe wyi ipi. Ãmõ, naeapyoi mãe kõ omokatu taeapyo ky'y. A'e a'e kõ rè omã'ẽ Juwão remimuurerà kõ upa. 
LUK.7.22	Ajare e'i Jesu ijupe kõ:
LUK.7.22	– Manyvo nyvo jẽ aiko mã'ẽ rè pemã'ẽma. Pekwa awi penemisakwerà momewa Juwão pè. Ãmõ, peneminuwerà pemome'u ijupe. Emã'ẽ. Naeapyoi maekwerà kõ eapyo ky'y. Ãmõ, etãmã jeapa maekwerà kõ watapa ky'y. Ãmõ, itekorãnai ipisĩsĩma maekwerà kõ ikatupa. Ipisukyrĩ tesõ kupa ky'y. Ãmõ, nijapyai maekwerà kõ ijapya katu ky'y. Ãmõ, okãjã maekwerà kõ opoerapa mijẽ. Ãmõ, nimoma'ei mãe kõ pè Janejare'e ayvu e'eay ojenu okwa, e'i.
LUK.7.23	“Aje ywete” e'i eupe mãe kõ, owaray Janejare'e werekotà. [Pejivy peo ãmẽ aepo jaa momewa ijupe,] e'i Jesu.
LUK.7.24	Ajaire, Juwão remimo'ekwerà kõ ojivypa oo Juwão koty paire, kee e'i Jesu jane kõ pè, Juwão pewarà mõ. Juwão ayvu renu oo maekwerà kõ pè e'i:
LUK.7.24	– Tekoe'ãma kyty itõkõ peo [Juwão poromojãmorĩ mã'ẽ resa] ipi, e'i. Manyvo rã põ peo esa ipi? Manyvo e'i põkõ pejẽ iko ipi, tapejivy jivy tekoe'ãma kyty esa ipi? Iteetejẽ põ ijayvu ipi? Ãnĩ! Wayvu omotee remẽ, nijajapyaka'ãi ee ipi! e'i. Manyvore sipõ peo esa ipi? e'i ijupe kõ. 
LUK.7.25	Manyvo pejẽ põ ijupewarà mõ? “Tyru e'eay opypy mã'ẽ tè Juwão. A'e resa aatà”, pejẽ põkõ ipi? Ãnĩ! Naikoi a'evo mã'ẽ tekoe'ãma pè ipi! e'i. Wetã wasu pupe tè tui apijarerà ipi! e'i. A'evo rõwã Juwão ekoi. 
LUK.7.26	Manyvo rewarà mõ põ peo awi esa ãmẽ? Janejare'e ayvu mojenuarà tè Juwão. Aja rewarà mõ tè peo esa ipi! [Aje, Janejare'e Remimuurerà vãea mojenuarà tè Juwão, e'i.] Ajawyi ywesõ pirujẽ Janejare'e ayvu mojenuarà kõ wyi ekoi, e'i. 
LUK.7.27	A'e pewarà mõ tẽ tesõ Janejare'e kee e'ipa amãtejẽ Wemimuurà rã pè wayvu mojenuarà rupi karamoe remẽ:
LUK.7.27	“Eayvu mojenuarà mõ amono amãtejẽtà nerenone rupi, oromonotà remẽ.
LUK.7.27	Nevãea rã omojenu amãtejẽtà jane kõ pè erokwa, tanerãrõ jẽ kupa.
LUK.7.27	Tojipy'amokatu amãtejẽ nerenone kupa”, e'i maekwerà.
LUK.7.27	Juwão pewarà mõ tè aepo'i.
LUK.7.28	E'i jẽ Jesu:
LUK.7.28	– Ãmõ, Juwão rewarà kee a'e pejẽ. Nuvei 'ete Juwão rapijarà mõ pepõ'õ mè Janejare'e ayvu mojenuarà rõmõ mijã. Juwão ywesõ ijayvukasiay wete pirujẽ Janejare'e ayvu mojenuarà kõ wyi, ajaate age'e remẽ, e'i. Ajamã'ẽ kãramõ ekoty rewarà kõ erewarà omojenu tary ve kupa. Pirujẽ erewarà okuwa katutà ãmẽ kupa ky'y. Ajawyi a'e kõ remimojenu rã ywesõ ikasità Juwão remimojenuwerà wyi ky'y, e'i Jesu.
LUK.7.29	Ajawyi a'e remẽ Juwão ayvu wenu maekwerà kõ, ãmõ, tekoua repy moatyarà kõ revejẽ, pirujẽ kee e'i ojiupe kupa:
LUK.7.29	– Aje ywete Janejare'e ayvu e'eay tè Juwão omome'u janeupe mijã. Janejare'e ivoaya mã'ẽ tẽ tesõ omojikuwaoka jane. Ikatuay. Mã jẽ rõwã nijaenu'ãi ijayvu ipi mijã, e'i ojiupe kupa.
LUK.7.29	A'evo remẽ uu uu ojimojãmorĩoka Juwão pè kupa ipi mijã.
LUK.7.30	Ajamã'ẽ Pariseu kõ noenu tari Juwão ayvukwerà ipi. Ãmõ, tãmõ Moisesi remikusiwarerà rè poromo'e mãe kõ noenu tari ijayvukwerà ipi. Ovote Janejare'e ayvu omomorĩ kupa. Ajawyi nojimojãmorĩoka tari Juwão pè kupa ipi.
LUK.7.31	Ãmẽ kee e'i Jesu jane kõ pè:
LUK.7.31	– Mã kõ rè pãwĩ age'e remẽwarà kõ amosã'ãgatà? Manyvo sõ põ mirà ajamã'ẽ, Janejare'e ayvu noenu tari mãe kõ? e'i. 
LUK.7.32	Hoõ, ja'yrerà kõ rè tè amosã'ãga kõtà ajawyi. Ma'e ja'yry kõ omory tarepe ojee ipi. Oka rupi oẽ werojimaraità remẽ, kee e'i ojiupe kupa ipi:
LUK.7.32	“Manyvo põ: ‘Ejo jajimory’, oro'e ipe pejẽ?
LUK.7.32	Emã'ẽ! Jimi'a oroopy remẽ, napenoryi orevo jẽ peiko ipi?
LUK.7.32	Ajamã'ẽ, ‘Age'e jajiãpirõtà’, oro'e remẽ, ajaire oroja'o ipe orokupa. Ajamã'ẽ napeja'oi orevo ve ipi.
LUK.7.32	Manyvo põ norepotai pekupa? Nikatui ãwijã mẽ”, e'i e'i ja'yrerà ijayvu ojimõarõ ojiupe ipi.
LUK.7.32	Ma'e ja'yrerà vo 'ejẽ pejẽ peiko. 
LUK.7.33	Emã'ẽ! Juwão uu pepytery pè remẽ, napemã'ẽ tari kõrijõ ee ipi. Kee jaa rewarà mõ. Ovo rupi teve ekoi ipi. Nojimi'ui ãmõ kõ vo ipi. Ãmõ, moma'eyvary aisiririkwerà no'u tari ipi. Ajawyi “aje” napejẽi ijayvu pè. “Ãjãg ipy'a pupe mã'ẽ teipõ ãwĩ”, pejẽ kõrijõ ijupe ipi. 
LUK.7.34	Ajaire ije yva pe wyi ajo ajimojane mã'ẽ rõmõ aiko. Ajimi'u katu ipe pepytery pè aiko ipi. Ãmõ, moma'eyvary aisiririkwerà a'u teve ipe ipi. Ajamã'ẽ nivoi tekoua kõrijõ tè pemo'y ere ipi. Kee pejẽ ije: “Emã'ẽ ee. Nivoi mãe kõ jimorypa tẽ tesõ Jesu. Tekoua repy moatyarà kõ jimorypa teve tesõ Jesu”, pejẽ kõrijõ ije. “Ojimi'u te'ĩte iko”, pejẽ kõrijõ ije. Ãmõ, “Moma'eyvary aisiririkwerà ve o'u iko ipi. Nikatui ekoi”, pejẽ kõrijõ tè ije ipi, ererovija e'ã rõmõ peiko. Moko pejẽ remẽ, “Temipotare'ã ãwĩ”, pejẽ kõrijõ tè ore ipi, ãwisõ Janejare'e ayvu mojenuarà kõ tè ore remẽ. 
LUK.7.35	Ore, orojikuwa katu Janejare'e ayvu mojenuarà kõ rõmõ oroiko. Oromojenu remẽ, jane kõ opota Janejare'e remimota rõmõ ekoi. A'evoa kõ rupi orojikuwa aje ywete Janejare'e ayvu mojenuarà kõ rõmõ tè ore, ije, Juwão reve, e'i Jesu ijupe kõ.
LUK.7.36	Ajaire ãmõ 'ary pè Pariseu mõ Simão eu erà pè mã'ẽ kee e'i Jesu pè:
LUK.7.36	– Ejo orepyri ejimiwa, e'i ijupe.
LUK.7.36	“Hoõ” e'i Jesu ãmẽ. Oo ãmẽ oike etã wyry pè. Ãmõ, ojapu'a ojimiwa upa, namesa 'aryvo.
LUK.7.37	Ãmẽ uve a'e taa pè wãivĩ mõ. Wãivĩ aiwerà tè a'e wãivĩ. A'e wãivĩ pè ojenupa Jesu Simão retã wyry pè tui remẽ. Ãmẽ:
LUK.7.37	– Taa ajawyi esa, e'i wãivĩ oupe.
LUK.7.37	Ajawyi moma'e e'ekwerà mõ opyy eraa Jesu kyty. Ipije katu mã'ẽ putei po'i pupe weraa eroike etã wyry pè. 
LUK.7.38	Jesu ape kyty uu upa. Oja'o tesõ upa, ijãgyo tesõ weko aiwerà rè rewarà mõ. Kee e'i oupe:
LUK.7.38	– Erauvay Jesu. Nemokuipe'e'ãi owyi, e'i oupe.
LUK.7.38	Ãmẽ Jesu py rè ojayvy wãivĩ. Ipy omojau wearykwerà pupe. Omosikã ajaire wapira pupe. Omosu ajaire ipy. Ãmõ, ipije mã'ẽ omogy teve ipy rè. Jesu wauvay rewarà mõ moko wereko.
LUK.7.39	Ãmẽ moko wereko remẽ, tetã jarà omã'ẽ rã'ĩ ee upa, a'e Simão. Ojipy'amogeta ai ee omãjã. E'i ãmẽ oupe: “Aje ywete sõ Janejare'e ayvu mojenuarà rõmõ tè Jesu remẽ, okuwa kuwa nivoi mã'ẽ tè ãwĩ wãivĩ”, e'i. Opy'a pupe tè aepo e'i. 
LUK.7.40	Ajamã'ẽ Jesu okuwavĩ aepo e'i Simão remẽ. Ajawyi kee e'i ijupe:
LUK.7.40	– Simão, ayvu mõ tamome'u ene age'e, e'i Jesu ijupe.
LUK.7.40	– Hoõ, ere ãmẽ, poromo'earà, e'i Simão.
LUK.7.41	Ãmẽ Jesu kee e'i poromosã'ãga rõmõ:
LUK.7.41	– Uve kwaima'e mõ ikarakuri ywete mã'ẽ, e'i. Mape remẽ karakuri mõ ome'ẽ rã'ĩ koivo kõ pè ipi, e'i.
LUK.7.42	Ajaire karakuri mojivya 'arà mẽ, kee e'i karakuri jarà ijupe kõ: “Age'e si pemoepy ije ky'y”, e'i ijupe kõ. Soõ, noerekoi karakuri kupa. Manyvo noereko'ãi imojivy ãmẽ kupa. Ajawyi ojimopirai tesõ kupa upa. Ajamã'ẽ karakuri jarà oporijauesa kõ ãmẽ ky'y. Kee e'i ijupe kõ: “Teene. Karakuri ame'ẽ rã'ĩ peupe maekwerà naekovijanõoka'ãi peupe ky'y”, e'i. “Awyjepa. Kõi kareta pekusiwa ity peo karakuri rewarà maekwerà, amokekeipa imopopo ky'y”, e'i ijupe kõ. Ãmẽ sõsi nojimopirai kupa ky'y, karakuri jarà oporijauesa kõ rewarà mõ. Nijãgyoi kupa ky'y. Ory kõrijõ tè iko kupa ky'y. Ãmẽ ywesõtà karakuri jarà wauvay kupa ky'y, e'i Jesu.
LUK.7.42	Aepo omome'u paire, e'i jẽ Simão pè:
LUK.7.42	– Simão, mõrijõ kwaima'e kõ tomojivy karakuri rekovijarerà mijã, e'i. Ãmõ kejõgà tè omojivytà mijã. Ãmõ, ijatyray sa'u omojivytà mijã. Ajare kee ere ije. A'e kõ wyi mã ywesõ wauvay karakuri jarà, “Neremoepy'ãi ky'y”, e'i paire? e'i ijupe.
LUK.7.43	Ãmẽ e'i Simão:
LUK.7.43	– Kõi ijatyray karakuri maekwerà nomoepy'ãi ky'y mã'ẽ, a'e ije, e'i.
LUK.7.43	Ãmẽ Jesu e'i:
LUK.7.43	– I'ete ere, e'i ijupe.
LUK.7.44	Aepo e'i paire Jesu ojirova wãivĩ gyty omãjã rã'ĩ. Kee e'i ãmẽ Simão pè:
LUK.7.44	– Nemã'ẽ põ aã wãivĩ rè, Simão? Ijaiwererà kõ mõa'ãrõwã. Ãwitõ ijatyray karakuri nomoepy'ãi ky'y mã'ẽ voay wete wãivĩ. Ajawyi ãwĩ ywesõ erauvay newyi. Emã'ẽ. Ji'i neretã wyry pè aike remẽ, yy mõ nererui tajipykusu.
LUK.7.45	Ãmõ, nerovamosui rejupa, avãe remẽ, e'i. Aã wãivĩ ãmẽ epymosu, e'i. 
LUK.7.46	Ãmõ, eãkãg rè neremogyi moma'eyva kawerà.
LUK.7.47	Aja rewarà mõ kee a'e ene. Pirujẽ ijaiwererà kõ aitypypyipaokatà iwyi age'e ky'y. Ajawyi tè erauvay ãwĩ, e'i. Ijatyray ijaiwererà kõ ee mijã. Ajawyi ãwĩ ywesõ erauvay newyi, e'i ijupe.
LUK.7.48	Ãmẽ e'i Jesu wãivĩ pè:
LUK.7.48	– Awyje aitypypyipaoka neaiwererà newyi ky'y, e'i ijupe.
LUK.7.49	Ãmẽ mõropãrà kõ aepo wenu remẽ, kee e'i ojiupe kupa:
LUK.7.49	– Haa! Mã si pãwĩ kwaima'e, aepo e'i mã'ẽ? Janeaiwererà oitypypyipaoka kuwa põ janewyi? e'i kupa.
LUK.7.50	Ajaire e'i Jesu wãivĩ pè:
LUK.7.50	– “Aje ywete” ere ije rewarà mõ oroereko katu jimomorijau wasua wyi, e'i ijupe. Age'e tanepy'a piryvypy katu neiko, nejivy neo remẽ, e'i ijupe.
LUK.7.50	“Hoõ” e'i wãivĩ oo ãmẽ.
LUK.8.1	Aja paire Jesu taa kõ rupi oo oo poromo'e Janejare'e ayvu e'eay rè. “Janejare'e tè kuwa simojõvijã Janerõvijã rõmõ”, e'i Jesu imojenu erokwa. Ãmõ tena wãnà kõ pè aepo e'i teve rõnõ. A'evo remẽ emimo'ekwerà kõ ve oo upi ipi. 12 rõmõ opyteporo maekwerà kõ oo upi.
LUK.8.2	A'evo remẽ wãivĩgwerà kõ ve oo upi kõ ipi. Jesu remimokatukwerà kõ tè ãwĩ kõ. Ma'e, ãjãgaiwerà ojimorara ee maekwerà kõ. Ãmõ, itekorã maekwerà kõ. Kejõ oo upi kupa: Maria Matarena. Jypy remẽ ãjãg kõ 7 rõmõ ojimorarai ywete ee mijã. 
LUK.8.3	Ãmõ oo upi mã'ẽ pè Joana eu. Kusa rerekwarà rõmõ Joana. Ma'e, kovenatu Eroti retã mè oposiko mãe kõ rõvijã rõmõ tè Kusa. A'e rerekwarà oo teve Jesu rupi. Ãmõ, Susana eu ijupe mã'ẽ ve oo Jesu rupi. Ãwĩ ãwĩ kõ oo upi ãmẽ. Ãmõ ãmõ kõ ve oo upi. A'e a'e kõ opãtavõ Jesu, emimo'ekwerà kõ reve. Omoma'enõ Jesu kõ okarakuri kõ pè kupa ipi.
LUK.8.4	Ajaire taa taa kõ kyty wyi aty wasu uu uu ojatykapa Jesu pyri ijayvu renu kupa. Ãmẽ kee e'i Jesu poromo'e:
LUK.8.5	[– Janejare'e ayvu rè poromo'ea a'evo ve jimitãa ipi. Ãwitõ temitãgwerà ãmõgwerà oryvay ipi. Ãmõgwerà naoryi ipi. A'evo ve jane kõ Janejare'e ayvu wenu kupa remẽ ipi.] Poromosã'ãgatà a'evoa rè age'e ky'y. Ãmõ 'ary pè koo jarà oo ojimitã. Moma'e rã'ãigwerà sirikwerà omopepei itã okoo rupi erokwa. Ãmẽ a'evo remẽ ã'ãigwerà mõ pee peve o'a. Apykyrerà kyty a'e 'aryvo ãmõ kõ opãrõ. Wyra kõ o'u teve ãmõ. 
LUK.8.6	Ãmõgwerà omopepei remẽ, takuru 'arà rupi tè o'a. A'e kõ oẽ ajaire. Oẽ gatu rã'ãga. Noiko pukui ajamã'ẽ. Oovi rã 'ejẽ opa, yy e'ãma pè tè tui rewarà mõ. 
LUK.8.7	Ãmõgwerà joõ pytery pè o'a tite. A'e oẽ ipegà mijã. Ajamã'ẽ joõ ywesõ oẽ i'arà kyty ijapisipa. 
LUK.8.8	Ãmõgwerà ikatukwerà pè o'a oẽ. A'e sõsi oẽ oory rõmõ ky'y. I'a katu jome ajaire, e'i Jesu imomewa.
LUK.8.8	Ajaire e'i jẽ Jesu:
LUK.8.8	– Tapeenu katu ikõ eayvu nẽ rõnõ, e'i Jesu.
LUK.8.9	Ãmẽ Jesu remimo'ekwerà kõ aepo wenu remẽ, kee e'i Jesu pè kupa:
LUK.8.9	– Manyvo jaa põ neayvukwerà, temitãgwerà rè tè poromosã'ãga mã'ẽ? e'i kupa. Oremotekokuwa jẽ si rejupa! e'i ijupe kupa.
LUK.8.10	Aepo rè kee e'i Jesu:
LUK.8.10	– Pejẽ pekuwapa manyvo Janejare'e poroerekotà Jõvijã wasu rõmõ ojikuwa remẽ. Janejare'e ywete a'evoa omojikuwaokapa pejẽ. Ajawyi nokuwai mãe kõ pè rõwã aepo a'e. Peupe tè aepo a'e. A'e kõ ekasia rè omã'ẽ ipe. Eayvu rè ojapyaka ipe kupa ipi. Ajamã'ẽ nojimotekokuwai ee kupa ipi. Ajawyi ayvu jimosã'ãga rupi tè amo'e kõ ipi.
LUK.8.11	– Kee jaa pè aepo amovyvypa pejẽ. Moma'e rã'ãigwerà vo sõ tite Janejare'e ayvu. Yvy maevo sõ tite jane kõ, ijayvu wenu remẽ. 
LUK.8.12	Ajawyi, ã'ãigwerà pee rupi o'a mã'ẽ a'evo ve ava mõ ijayvu wenu remẽ, wenu ipegà mã'ẽ. Ajaire ãjãgai rõvijã wekyi eminuwerà ipy'a pe wyi ipi, “aje” te'i e'ã ijayvu pè. “Kãramõ ojireko katuayoka Janejare'e pè ne”, e'i ekyi. 
LUK.8.13	Ãmõ, takuru 'aryvo o'a mã'ẽ a'evo ve ava mõ ijayvu wenu remẽ, ory katu rã'ãga enu. Ajamã'ẽ “aje ywete” ne'i weminuwerà pè. Wãime remeve earaipa iwyi. Waypekwerà tekoua remẽ, opoi weminuwerà wyi ipi, naapoi mã'ẽ vo 'ejẽ ekoi rewarà mõ. 
LUK.8.14	Ãmõ, joõ pytery pè o'a mã'ẽ jamojiropemĩ ijayvu wenu maevo sõ tite mã'ẽ. A'e ãmõ ãmõ rè tè oja'a rewarà mõ, “aje ywete” ne'i weminuwerà pè ipi. Wekokwerà ikewarà règà oja'a iko. Ma'e. Moma'e moatya règà oja'a iko. Ãmõ, moraita kõ règà. Wãisõ a'e règà oja'a iko ipi mã'ẽ. Earaipa ãmẽ Janejare'e ayvu wyi. 
LUK.8.15	Ãmõ, moma'e rã'ãigwerà yvy e'e pè o'a mã'ẽ a'evo ve ayvu wenu remẽ, opyykãtã oupe mã'ẽ. Opy'a pupe tè werekotà ereko. Werovija katu iko. Oja'a karuaru ee iko. Naearai'ãi iwyi. Nopoi'ãi iwyi. Upi katu ekoità aja paire, e'i Jesu imogeta kõ.
LUK.8.16	– Ajaire e'i jẽ Jesu:
LUK.8.16	– [Janejare'e omojikuwaokapa peupe tapemojenu ãmõ kõ pè erokwa. “Tokuwa e'ã kupa”, tapejẽ tite e'ã.] Poroyape mã'ẽ rè tè amosã'ãgatà Janejare'e ayvu tapekuwa sa'u. Poroyape mã'ẽ jamoeny remẽ, ikatu kuwa põ moma'e wyry pè jainõ? Ãnĩ! Nikatu'ãi. Ikatukwerà pè tè jainõ toyape, tojisa omã'ẽ ee etã wyry pè oike mãe kõ.
LUK.8.17	Ãwitõ poroyape mã'ẽ oyape katu janeupe, ãwĩvo ve Janejare'e penemikuwa e'ã omojikuwa katutà wayvukwerà rupi pejẽ ipi. Pirujẽ omojikuwaokatà pejẽ ipi.
LUK.8.18	Ãwijã mẽ pejapyaka katu kuwa eayvu rè tapetekokuwa ipi. Napejapyaka katui remẽ, peenu mã'ẽ wyi penearaipa titetà. Ajawyi pejapyaka katu ikõ ijayvu rè pejimotekokuwa ipi nẽ, a'e pejẽ. Upi ikõ peiko nẽ, a'e pejẽ. Ãmẽ ywesõ Janejare'e pemotekokuwavaytà penereko, e'i Jesu imogeta kõ.
LUK.8.19	Ajaire Jesu poromo'e jẽ upa tetã mõ wyry pè remẽ, ijy uu esa, imõmirĩ kõ reve. A'e kõ ovãe tarepe Jesu pè. Ajamã'ẽ mã rupi noike'ãi ipyri'ĩje'ẽ kupa, aty wasu oporakapa tesõ tetã upa rewarà mõ. 
LUK.8.20	Ajawyi ãmõ kõ omome'u Jesu pè kupa:
LUK.8.20	– Ney uu neresa, nemõmirĩ kõ reve. Wãime tetã ypy pè nerãrõ kupa upa, e'i ijupe.
LUK.8.21	Ãmẽ e'i Jesu:
LUK.8.21	– Hoõ, e'i. Ajamã'ẽ kee a'età pejẽ. Eretãrã kõ vo 'ejẽ pirujẽ Janejare'e ayvu wenu erovija mãe kõ, e'i. Ajawyi “emõmirĩ kõ” a'e pejẽ. Ãmõ, “ekõjã kõ” a'e. Ãmõ, “ey kõ” a'e. Aepo a'e pejẽ, e'i ijupe kõ.
LUK.8.22	Ãmõ 'ary pè Jesu e'i wemimo'ekwerà kõ pè:
LUK.8.22	– Jajipota pãranã ovae kyty jaa, e'i.
LUK.8.22	Ãmẽ opo yarà kwarà pupe kupa. O'yasatà oo ãmẽ kupa.
LUK.8.23	Ajaire ojipota oo pãranã myterà pè iko kupa remẽ, Jesu oke sikaepo yarà pupe upa. Ãmẽ si py'awarà mõ yvytu ai okwa. Omopipo pipo tesõ yy yvytu ai. Omoãnẽ tesõ yy yarà upa. Aja rewarà mõ ojipypy weewe tesõ yarà. Ojimopirai tesõ Jesu remimo'ekwerà kõ ãmẽ ky'y.
LUK.8.23	– Japatà maevo yy pupe! e'i kupa.
LUK.8.24	Ãmẽ oo Jesu mõtã kupa:
LUK.8.24	– Oremo'earà, emã'ẽ! Japa taray yy pè. Manyvo jẽ awi ereko tijamãnõ e'ã, e'i kupa.
LUK.8.24	Ãmẽ Jesu omã'ẽ remẽ, yvytu ai omoworoki imomi, wayvukasia rupi. Yy nopipoi ky'y. Opipa katu yy pipoa ky'y. Isãrã gatu tesõ yy rova'arà upa ky'y.
LUK.8.25	Ãmẽ kee e'i Jesu wemimo'ekwerà kõ pè:
LUK.8.25	– “Aje” napejẽive sipõ eayvukasia pè? e'i imogeta kõ.
LUK.8.25	Ãmẽ ojimonyi okyje kupa upa. Kee e'i ojiupe kupa:
LUK.8.25	– Ava sipõ awi janerõvijã, ãwĩvo tesõ tijayvukasiay wete? Emã'ẽ! Yy pipo pipo mã'ẽ omomi. Ãmõ, yvytu ai wasu omomi teve wayvukasia rupi tè, e'i ojiupe kupa.
LUK.8.26	Ajaire yvytu ai paire oo jẽ yarà rupi iko kupa. Ovãe ajaire Gerasa yvy pè kupa ky'y. A'e yvy Karireja yvy ovae kyty tè tui. [Juteu rõwã mãe kõ rena tè a'e.] 
LUK.8.27	Ãmẽ a'e pè oẽ yarà pe wyi yy reme pè kupa. Ameve i'ãgai mã'ẽ mõ uu ikoty kõ. Ãjãg ojimoemija ee mã'ẽ tè a'e. Ajawyi oiko ai tè iko a'e. Katu rupi tè ekoi. Wetã wyry pè rõwã ojimoena iko ipi. Tyvy rupi tè ekoi ipi.
LUK.8.28+LUK.8.29	Ojimorarai tesõ ãjãgaiwerà ee ipi. Ãmõ remẽ etãrã kõ opokwa ipe. Ãmõ, okupykwa ipe ve kupa. Jipokwa ãtã mã'ẽ pupe tẽ tesõ opokwa ipe mijã. Ajamã'ẽ omotararai jẽ oo ipi. Ojava oo wetãrã kõ wyi ipi. Ãjãg werojava eraa tekoe'ãma rupi tojimomorijau iko ipi. A'evo ekoi ipi.
LUK.8.28+LUK.8.29	Ãmẽ Jesu rè omã'ẽ remẽ, ojimomo Jesu rovake ojayvy, yvyu. Kee e'i Jesu ijupe, ãjãg pè:
LUK.8.28+LUK.8.29	– Eẽ ejisyry eo aã kwaima'e pupe wyi, e'i.
LUK.8.28+LUK.8.29	Ajamã'ẽ noẽ tari ãjãg ipupe wyi. Eamai tesõ upa, kwaima'e pupe wyi. Wayvo oporegeta. Kee e'i:
LUK.8.28+LUK.8.29	– Jesu, Janejare'e jo'arà kytywarà Ra'yry tè ene. Moma'e rã põ nejo ekoty? Manyvo eretà põ ije? Temomorijau e'ã rejupa! a'e neupe, e'i.
LUK.8.30	Ãmẽ Jesu oporanu ijupe.
LUK.8.30	– Manyvo eu põ nererà pè? e'i Jesu ijupe.
LUK.8.30	E'i ãmẽ ãjãg Jesu pè:
LUK.8.30	– Oreatyray eu ije, e'i.
LUK.8.30	Ãjãg kõ pe'ĩrõwã uu uu oike ike kwaima'e pupe jypy remẽ. Ajawyi “oreatyray” e'i Jesu pè.
LUK.8.31	E'i jẽ ãjãg kõ Jesu pè:
LUK.8.31	– Oremoisyry aã ike wyi rejupa remẽ, noropotari oroo yvy kwarà mãmĩ gyty ikwa mã'ẽ pupe, e'i Jesu pè kupa.
LUK.8.32	Ãmẽ jakatu a'e pyryvo tajausĩ atyry ojimi'u iko kupa, yvytyry yke rupi. Ãmẽ ãjãg kõ e'i Jesu pè:
LUK.8.32	– “Hoõ” ere remẽ, toroo oroike tajausĩ kõ pupe awi. “Hoõ, i'ete põ?” ere ikawi ore, e'i ãjãg kõ oporegeta Jesu pè.
LUK.8.33	Ãmẽ “hoõ” e'i Jesu. Ameve ãjãgaiwerà atyry oẽ oẽma oo kwaima'e pupe wyi oo. Oike ike tajausĩ kõ pupe tè ky'y. Omoeawyrypa kõ ereko kõ. Ameve tajausĩ atyry ojãma oo vykwae kyty okukuipa oo pãranã wasu pupe kupa ky'y. Oyvypypa opa kupa, pirujẽ.
LUK.8.34	Ãmẽ tajausĩ jarà kõ a'evoa rè omã'ẽ remẽ, ojava rã'ĩ oo a'evoa momewa wena pewarà kõ pè erokwa kupa. Ãmõ koo pewarà kõ pè ve omome'u erokwa kupa. 
LUK.8.35	Ajaire aepo renu remẽ a'e yvy pewarà kõ uu uu Jesu resa. Aje kwaima'e i'ãgai maekwerà ikatupa ky'y. Ijyru tè upa ky'y. Wapy Jesu pyri upa. Otekokuwavay ky'y. Ajawyi ojimonyijay ee omãjã kupa.
LUK.8.36	– A'evo 'evo wereko Jesu imokatu, e'i ajaire imojenu ãmõ kõ pè kupa.
LUK.8.37	Ãmẽ ojimonyipa okyje Gerasa taa pewarà kõ iko. Ajawyi a'e kõ pirujẽ kee e'i Jesu pè:
LUK.8.37	– Noropotai orerena pè neiko. Ejisyry ikõ ike wyi eo nẽ! Orereity iko eo rejupa nẽ! e'i kupa.
LUK.8.37	Ãmẽ “hoõ” e'i Jesu. Oo opo yarà pupe ojivytà oo.
LUK.8.38	Ãmẽ Jesu remimokatukwerà kee e'i epe ijupe:
LUK.8.38	– Erõvijã, taa nerupi age'e. “Hoõ” ere remẽ, aatà. I'ete? e'i epe.
LUK.8.39	Ajamã'ẽ Jesu:
LUK.8.39	– Ãnĩ, nereo'ãi, e'i. Ejivy jẽsi nerena kyty eo. Emã'ẽ. Ikatuay Janejare'e nerereko. Ekwa awi aekwerà momewa neretãrãgwerà kõ pè erokwa, e'i ijupe.
LUK.8.39	“Hoõ” e'i ãmẽ kwaima'e. Oo wena kyty oo, a'e rupi aekwerà momewa erokwa.
LUK.8.40	Ajaire Jesu ojivyrĩ ovãe pãranã ovae pè remẽ, aty wasu kõ wãrõ amãtejẽ upa. Ivãea rè oryvay kupa. 
LUK.8.41+LUK.8.42	Ãmẽ kwaima'e mõ uu Jesu mogeta, Jairu eu erà pè mã'ẽ. Janejare'e ayvu rè jimo'ea retã rõvijã mõ tè a'e kwaima'e. A'e rajyry itekorãnay upa. Pe'ĩte tajyry ja'y kõjatãi rõmõ a'e. 12 kwaray werokwapa mã'ẽ. Ajawyi tuu uu Jesu pyri ojayvy kee javo:
LUK.8.41+LUK.8.42	– Eporijauesa rejupa. Erajyry okãjã taray. Nere erako'i, Jesu. Ja'e eretã gyty teremokatu, e'i Jesu pè.
LUK.8.41+LUK.8.42	Ãmẽ “hoõ” e'i Jesu. Ootà tuu rupi etã gyty. Oo iko remẽ, ojimokyrytyty tesõ aty wasu ee, oo oo upi mãe kõ.
LUK.8.43	Ãmẽ jakatu atyry pytery pè sikaepo wãivĩ mõ itekorã ywete mã'ẽ ekoi. Wyypu mã'ẽ tè a'e wãivĩ. A'e karamoeve sikaepo itekorã puku iko. 12 kwaray rõmõ tesõ nopi'ãi wyy iwyi iko. Ojipõanõoka py'yi ipe poropõanõgarà kõ pè ipi mijã. Ojikarakuri moma tesõ ipe opõanõa rã rè. Ajamã'ẽ nomokatukuwa'ãi kupa. [Ajaate Jesu ovãe tesõ ena pè ky'y.] 
LUK.8.44	Ãmẽ wãivĩ e'i oupe:
LUK.8.44	– Jesu emokatu kuwa, e'i oupe.
LUK.8.44	Ajawyi Jesu ape kyty uu ovãe ijupe. Ajamã'ẽ ojinõsĩ wyi nojikuwai uu. Ijyru poko retoapy règà ojipy. Ameve py'awarà mõ ikatupa. Opi wyy ameve iwyi ky'y. 
LUK.8.45	Ava nomã'ẽi ee a'evo remẽ. Ajamã'ẽ Jesu okuwavĩ a'evoa. Ajawyi kee e'i oporanu:
LUK.8.45	– Ava põ ojipy ere? e'i.
LUK.8.45	Ãmẽ ãmõ kõ:
LUK.8.45	– Ije rõwã, ije rõwã, e'i e'i kupa.
LUK.8.45	Ãmẽ Peturu e'i Jesu pè:
LUK.8.45	– Oremo'earà, emã'ẽ. Ojimokyrytyty tesõ aty wasu kõ nere. Ajawyi nijakuwa'ãi ava põ ojipy nere mã'ẽ. Ava jẽ rõwã okuwa, e'i
LUK.8.46	Ajamã'ẽ Jesu e'i:
LUK.8.46	– A'evoa pè rõwã a'e, e'i. Akuwa ava mõ ojimokatuoka ekasia rupi, ojipy ere remẽ. A'e pè aepo a'e, e'i Jesu.
LUK.8.47	Ãmẽ si wãivĩ kee e'i oupe:
LUK.8.47	– Manyvo na'e'ãi põ ajimomewa ijupe, e'i oupe.
LUK.8.47	Otyty 'ejẽ tesõ uu ojimoenãpa'ã Jesu pyri upa.
LUK.8.47	– Ije tè neyru rè ajipy. “Tekatupa” a'e tè. Ajipy neyru rè remeve ekatupa ky'y, e'i ijupe.
LUK.8.47	A'evo ojimome'upa ky'y. 
LUK.8.48	Ãmẽ e'i Jesu ijupe:
LUK.8.48	– Jãjã, ere nerako'i rewarà mõ oromokatupa. Tanepiryvypy katu ajawyi nejivy neo nerena kyty, e'i Jesu ijupe.
LUK.8.49	Ãmẽ oporegeta jẽ Jesu wãivĩ pè remẽ, Jairu retã gyty wyi ava mõ ovãe mijẽ. Kee e'i Jairu pè, Janejare'e ayvu rè jimo'ea retã rõvijã pè:
LUK.8.49	– Teene, nemo'eai poromo'earà ky'y ne. Okãjãma nerajyry ky'y, e'i ijupe.
LUK.8.50	Ãmẽ aepo jaa wenu Jesu remẽ, kee e'i tuu pè:
LUK.8.50	– Nekyje ne. “Aje” ere jẽsi Janejare'e kasia pè. Ikatupatà tè nerajyry ãmẽ, e'i ãmẽ ijupe.
LUK.8.51	Oo jẽ ãmẽ kupa. Ovãe Jairu retã mè kupa. Atyry mõ a'e pè tui. Etã wyry pè tajyry reãgwerà tui. Ajare kee e'i Jesu:
LUK.8.51	– Kejõ kõrijõ tè oiketà etã pè: Tuu, ijy, Peturu, Tiaku, Juwão. Mokopejõ. Ãmõ kõ noike'ãi etã pè, e'i.
LUK.8.52	Ãmõ kõ mõa'ãrõwã tetã ypy pè tui upa. Ojiãpirõ wasu kupa upa. A'e kõ pè Jesu e'i:
LUK.8.52	– Peja'o sõ. Oke tè ja'y kõjatãi upa, e'i Jesu.
LUK.8.53	[Jesu okuwa omomoeratà toiko mijẽ. Ajawyi aepo e'i ijupe kõ.] Ãmẽ ãmõ kõ oojai aepo e'i remẽ. Okuwa okãjã e'epa ja'y kõjatãi mijã. Ajawyi oojai tite kupa.
LUK.8.54	Ãmẽ tè Jesu oike ky'y, weroike mãe kõ reve. Eãgwerà po rè ojipy. Kee e'i ijupe:
LUK.8.54	– Ja'y kõjatãi, epõ'ã, a'e neupe, e'i.
LUK.8.55	Ameve i'ãg ojivy ikoty. Opoerapa opõ'ã ãmẽ ky'y. Ãmẽ Jesu kee e'i Jairu pè, erekwarà reve:
LUK.8.55	– Opoerapa. Peapoi jẽsi ja'umã'ẽ pupe, e'i ijupe kõ.
LUK.8.56	Ãmẽ ojimonyi tesõ a'evoa rè omãjã tuu kõ. Kee e'i Jesu ajamã'ẽ ijupe kõ:
LUK.8.56	– Napemome'u'ãi jẽ rã'ĩ amomoera maekwerà, e'i Jesu.
LUK.9.1	Ajaire Jesu wemimo'ekwerà 12 rõmõ mãe kõ omonotà rã'ĩ taa kõ rupi, wayvu mojenuarà kõ rõmõ toiko kupa. Okwai kõ rã'ĩ imuu okoty ijayvumokasi kõ. Omotekokuwa kõ teve, kee javo:
LUK.9.1	– Ãjãgaiwerà pemoẽ imono ojimoemija ee mãe kõ wyi eayvu rupi, e'i ijupe kõ. Ãmõ, itekorã mãe kõ ve pemokatu ereko eayvu rupi. 
LUK.9.2	Ãmõ, kee tapejẽ imojenu: “Janejare'e opota Janerõvijã ywete rõmõ janerereko”, pejẽ erokwa. Ãmõ, itekorã mãe kõ pemokatu ve eayvu rupi, e'i ijupe kõ.
LUK.9.3	Kee e'i Jesu ijupe kõ imono kõ:
LUK.9.3	– Moma'e kõ manyvoa rã mõ rõwã peraatà peo remẽ, e'i. Ma'e. Pytu naperaa'ãi. Ãmõ, penepãnakõ naperaa'ãi. Ãmõ, karakuri naperaa'ãi. Ãmõ, penemi'õ rã. Ãmõ, tyru rekovijarà. Wãi wãisõ taperaa e'ã. Mõropãrà rõmõ tè peotà. Ajawyi tapemowasu e'ã peoa, e'i. 
LUK.9.4	Ajaire taa mõ pè pevãe remẽ, ãmẽ oka jarà mõ pemomytaokatà opyri. A'e kõ tapemo'e ãmẽ, e'i. Tapepyta ipyri kõ ajaate pejisyrytà a'e taa pe wyi peo, e'i Jesu ijupe kõ.
LUK.9.5	Ãmẽ e'i jẽ:
LUK.9.5	– Ajamã'ẽ ãmõ rupi tevetà ãmõ taa pè pevãe remẽ. “Ejo emõropãrà rõmõ”, ne'i'ãi peupe kupa. A'evo remẽ napepyta'ãi a'e taa pè. Peasatà tè peo. Kee tapejẽ a'e taa wãnà kõ pè peasatà peo remẽ: “Mokoi Janejare'e ayvu napeenu tari!” pejẽtà. Yvy ku'ikwerà tapetyvyro pepy re wyi ity peo ãmẽ, e'i Jesu imono kõ.
LUK.9.6	“Hoõ” e'i ãmẽ kupa. Oo Jesu ayvu rupi kupa ãmẽ. Pirujẽ taa kõ rupi oo iko kupa. Janejare'e ayvu omojenu erokwa kupa. Ãmõ, itekorã mãe kõ omokatu erokwa Jesu ayvu rupi kupa.
LUK.9.7	Ãmẽ Jesu rewarà ojenu kovenatu Eroti pè. Pirujẽ Jesu manyvo nyvo jẽ ekoi maekwerà ojenu ijupe. Ojimopirai tesõ enu. Jane kõ kee e'i mã'ẽ ojenu ijupe: “Juwão poromojãmorĩ maekwerà teipõ opoera mijẽ iko”, e'i tite kupa. 
LUK.9.8	Ãmõgwerà ãmẽ: “Tãmõ Eriasi tè rõwã põkõ uu mijẽ ojikuwa?” e'i tite kupa. Ãmõgwerà ãmẽ, “Janejare'e ayvu mojenuarà karamoe remẽwarà tè rõwã põkõ opoera mijẽ ojikuwa?” e'i e'i tite kupa ikuwa e'ã ãmẽ.
LUK.9.9	Ãmẽ aepo renu remẽ kee e'i kovenatu Eroti oupe:
LUK.9.9	– Ava pè ywete põ aepo e'i kupa? e'i oupe. Juwão poromojãmorĩ maekwerà sipõ ovãe ma'e remẽ? Aãkãgooka maekwerà rõwã põkõ opoera mijẽ ovãe? Tamã'ẽ ee ajawyi, e'i Eroti oupe upa.
LUK.9.10	Ajaire Jesu remimonokwerà kõ ojivyrĩ ovãe ãmõ taa kyty wyi. Manyvo ekoi kupa maekwerà kõ omome'u erovãe Jesu pè kupa.
LUK.9.10	– A'evo 'evo oroiko oroo remẽ, e'i kupa.
LUK.9.10	Ajaire Jesu wemimo'ekwerà kõ kõrijõ tè weraatà ãmõ taa kyty. Petesaita eu a'e taa pè. 
LUK.9.11	Ajamã'ẽ aty wasu kõ okuwa maty põ ootà Jesu kõ mã'ẽ. Ajawyi oo ve atyry kõ Jesu kõ rapyky rupi iko. Ãmẽ Jesu omã'ẽ ee kõ remẽ, kee e'i:
LUK.9.11	– Totuu ne epyri kupa, tamo'e kõ, e'i Jesu.
LUK.9.11	Uu ipyri kupa remẽ, kee e'i ijupe kõ:
LUK.9.11	– Peitypypyipaoka peaiwererà Janejare'e pè, e'i. Janejare'e opota penõvijã ywete rõmõ penereko, e'i Jesu imogeta kõ.
LUK.9.11	Ãmõ, itekorã mãe kõ omokatu teve. 
LUK.9.12	Ajaate pãtõ arakaka upa ky'y. Ãmẽ Jesu remimo'ekwerà kõ ojimo'eai ja'umã'ẽ rè iko. Kee e'i Jesu pè ãmẽ kupa:
LUK.9.12	– Oremo'earà, tekoe'ãma tè ike. Aty wasu kõ noesa'ãi ja'umã'ẽ ike rupi ipyy iwa. Manyvo ne'i'ãi teve ike oke kupa. Nuvei ikea'ypa kõ. Ajawyi emojivy kõ rã'ĩ imono, e'i epe Jesu pè kupa.
LUK.9.13	Ajamã'ẽ kee e'i Jesu ijupe kõ:
LUK.9.13	– Pejẽ si peapoi kõ, e'i.
LUK.9.13	Ãmẽ e'i kupa:
LUK.9.13	– Mã ja'umã'ẽ norome'ẽ'ãi to'u kõ? Emã'ẽ. Kejõgà meju sireko, 5 rõmõgà. Noy'ãi atyry kõ pè. Ãmõ, mõrijõgà tè pira jimiirerà. Manotà põ oroereko imoypa? Oropyy kuwa põkõ ja'umã'ẽ aty wasu kõ pè mijã? e'i kupa.
LUK.9.14	Aty wasu tesõ tui upa. Kwaima'ekwerà kõ kõrijõ tè jamoirõ irõ remẽ, 5.000 rõmõ tesõ kupa. Ãmẽ kee e'i Jesu wemimo'ekwerà kõ pè:
LUK.9.14	– Aty wasu kõ waite e'y e'yi toapy okwa kupa. Ma'e remẽ 50 rõmõ waiteve toapy kupa, e'i Jesu ijupe kõ.
LUK.9.15	A'evo wereko ãmẽ kupa. Waite e'y e'yi wapy okwa ãmẽ kupa. 
LUK.9.16	Ajaire Jesu meju opyy, 5 rõmõ. Pira jimiirerà opyy teve, mõrijõ rõmõ, Jesu. Oyvatesa rã'ĩ Janejare'e pè oporegeta.
LUK.9.16	– Ene tè ja'umã'ẽ nemouve tè oreupe ipi, e'i imoe'e.
LUK.9.16	A'e si oporegeta paire openo peno meju ime'ẽ wemimo'ekwerà kõ pè tomosãi erokwa kupa. Pira jimiirerà a'evo ve. Wayko yko ime'ẽ ijupe kõ tomosãi teve kupa. Omosãi kupa remẽ, oypa katu ee kõ.
LUK.9.17	A'evo jane kõ ojimi'u pirujẽ. Ikasi katu ãmẽ kupa ky'y.
LUK.9.18	Ãmõ 'ary pè Jesu wemimo'ekwerà kõ reve ojisyry maipe kyty oo. Ãmẽ oo kuipe'e sa'u Jesu oporegeta Uu pè. Ajaire kee e'i oporanu wemimo'ekwerà kõ pè:
LUK.9.18	– Ava ywe'e pãwĩ e'i põ jane kõ eupe ipi? Pemome'u ãmẽ ije, e'i ijupe kõ.
LUK.9.19	Ãmẽ kee e'i kupa:
LUK.9.19	– “Juwão poromojãmorĩ maekwerà tè rõwã põkõ opoera mijẽ?” e'i neupewarà mõ kupa. Ãmõ kõ, “Ãnĩ, Tãmõ Eriasi tè rõwã põkõ owyjy mijẽ uu?” e'i kupa. Ãmõgwerà ãmẽ, “Janejare'e ayvu mojenuarà amyry karamoewarà tè rõwã põkõ opoera mijẽ uu?” e'i neupewarà mõ kupa, e'i Jesu pè kupa.
LUK.9.20	Ãmẽ Jesu e'i ijupe kõ:
LUK.9.20	– Pejẽ pa'e? Manyvo pejẽ põ eupe? e'i ijupe kõ.
LUK.9.20	Ãmẽ Simão Peturu e'i:
LUK.9.20	– Janejare'e Remimuurerà rõmõ tè ene, Orerõvijã ywete rõmõ,
LUK.9.21	Ãmẽ Jesu e'i ijupe kõ:
LUK.9.21	– I'ete aepo ere ije, e'i. Ajamã'ẽ aepo tapemome'u e'ã rã'ĩ ãmõ kõ pè, e'i ijupe kõ.
LUK.9.22	E'i jẽ Jesu wemimo'ekwerà kõ pè:
LUK.9.22	– Ije, Janejare'e Remimuurerà ajimojane mã'ẽ rõmõ ajo. Ajawyi ajimomorijau 'atà tè penovake, amãnõ. Jõvijãgwerà kõ, “Temipotare'ã tè ãwĩ”, e'ità ije kupa. Kejõ aepo e'ità. Janejare'e pè oporegeta mãe kõ rõvijã. Ãmõ, tãmõ Moisesi remikusiwarerà rè poromo'e mãe kõ. Mokopejõ aepo e'ità. Eraparity kõrijõtà tè kupa. Ejukaoka kõrijõtà tè kupa. Ajamã'ẽ moapy 'arà remẽ, Janejare'e aekwery vo emomoera tarà mijẽ emopõ'ã, e'i Jesu.
LUK.9.23	Ajaire e'i jẽ Jesu ijupe kõ:
LUK.9.23	– Pepota awyje erupi peiko remẽ, eayvu rupi tapeiko ipi. “Jesu remimotarà ywesõ ikasi eremimotarà wyi”, tapejẽ pepy'a pè ipi. Kõ'ẽ jawe jawe ikõ aepo tapejẽ nẽ. Ãmõ, ava mõ sõ kee e'i pejẽ remẽ, “Nereityi Jesu remẽ, orojukatà”, e'i sõ pejẽ remẽ, kee tapejẽ ãmẽ ijupe: “Nimanyvoi ejuka pekupa remẽ. Ajamã'ẽ naity'ãi Jesu ejuka pekupa remẽ”, tapejẽ, e'i Jesu ijupe kõ.
LUK.9.24	E'i jẽ Jesu:
LUK.9.24	– Ãmẽ ava mõ ojireko katu ipe mãnõa wyi remẽ, kãramõ omãnõ jẽtà ajamã'ẽ, e'i. Ajamã'ẽ eayvu rupi nereity'ãi 'ete mã'ẽ omãnõ remẽ, i'ãg nomãnõ'ãi. Janejare'e omoigo karuarutà opyri.
LUK.9.25	Ava mõ omoma'e kõ moatya règà oja'a remẽ, noja'a'ãi Janejare'e rè ipi. Kãramõ omãnõ remẽ, noeraa kuwa'ãi omoma'e kõ. Agyvotè ootà jimomorijaua rena kyty oo. Awyje a'e pè oikotà. Manyvo ne'i'ãi omoẽa moepy ãmẽ ky'y.
LUK.9.26	– Kãramõ yvy opa remẽ, ajo tarà mijẽ. Ãmẽ sõsi Janejare'e Remimuurerà ajimojane mã'ẽ rõmõ tè ajikuwatà ajo ky'y. Papa kasia renya pupe tẽ tesõ ajotà. Papa remĩgwai yvapewarà kõ revejẽ tẽ tesõ ajotà. Temimomojy rõmõtà ajo ky'y. Ajare kee a'e pejẽ. Ava mõ ike yvy pè ojinõsĩ ewyi nererovija tari mãe kõ rovake remẽ, nikatu'ãi ijupe kãramõ ajo mijẽ remẽ. Ãmõ, eayvukwerà wyi ojinõsĩ remẽ. Ãmẽ “ekoty rewarà” na'e'ãi a'evo ekoi mã'ẽ pè. Ajawyi nikatu'ãi ãmẽ ijupe, a'e pejẽ. 
LUK.9.27	Ajamã'ẽ ãmõgwerà aã ike tui mãe kõ nokãjãive remeve omã'ẽtà ere ajikuwa Janejare'e Remimuurerà rõmõ aiko remẽ. Aje ywete aepo a'e, e'i Jesu ijupe kõ.
LUK.9.28	Ajaire 8 oke aepo omovyvy paire, kee e'i Jesu wemimo'earà kõ mõ pè:
LUK.9.28	– Ja'e yvytyry rè Janejare'e pè taporegeta, e'i Jesu.
LUK.9.28	Kejõ mã'ẽ pè aepo e'i: Peturu, Juwão, Tiaku. Mokopejõ mãe kõ pè aepo e'i. Weraa kõ ãmẽ oupi. Yvytyry rè ojiupi iko kupa. 
LUK.9.29	Ãmẽ kuipe'e sa'u Uu pè Jesu oporegeta upa remẽ, ovaenypukĩ tesõ upa. Ãmõ, ijyru kõ apy'ajẽ isuky katu upa. Eny tesõ upa, tõpã vera vo 'ejẽ. 
LUK.9.30	Ãmẽ a'evoa rè Peturu kõ omã'ẽ remẽ, apy'ajẽ tãmõ Moisesi amyry ojisaoka ijupe kõ. Jesu pyri ojisaoka. Ãmõ, tãmõ Eriasi ve ojisaoka Jesu pyri. [Ojimogeta Jesu reve kupa upa.] 
LUK.9.31	Janejare'e kasia reny wãrimã kõ tesõ a'evo ekoi remẽ. Jesu mãnõa rã rè oporegeta kupa upa. “Ke'ĩ Jerusarẽ taa pè a'evotà. Janejare'e ayvukwerà rupi katu a'evotà”, e'i ojimogeta kupa.
LUK.9.32	Ajamã'ẽ Peturu kõ oke taray iko. Apy'awarà mõ okepa kupa, Jesu kõ oporegeta remeve. Apy'a okepa omãjã kupa. Jesu kõ poroyape mã'ẽ rè omã'ẽ kupa ky'y. Oryvay ee omãjã kupa. Ojimopirai teve ee omãjã kupa. 
LUK.9.33	Ajaire Moisesi kõ Jesu oitytà oo remẽ, kee e'i Peturu Jesu pè:
LUK.9.33	– Oremo'earà, ikatuay kuwa ike jaiko remẽ. Nepota remẽ, tapyina kõ mõ oroinõtà, moapy rõmõ. Ãmõ, ene neupewarà. Ãmõ, Moisesi pewarà. Ãmõ, Eriasi pewarà oroinõtà, e'i Peturu.
LUK.9.33	Nomãrãkuwai maevo sõ tite Peturu aepo javo rõmõ. 
LUK.9.34	Ãmẽ aepo e'i jẽ upa remeve yva rãtasĩ owyjy eroike kõ. A'evo remẽ tè tite Peturu kõ okyje. 
LUK.9.35	Ãmẽ ayvu mõ ojenu yva rãtasĩ pupe wyi. Kee jaa ojenu ijupe kõ:
LUK.9.35	– Aã si era'yry! Epy'a rupi katuwarà rõmõ ekoi. Peenu ikõ ijayvu ipi nẽ, ejaa ojenu ijupe kõ.
LUK.9.36	Aepo ojenu paire, Jesu rè kõrijõ tè omã'ẽ kupa ky'y. A'e rõmõ'ĩgà tui ky'y. Ãmẽ nomome'ui rã'ĩ Peturu kõ wemimã'ẽgwerà, yvytyrapyte 'aryvo omã'ẽ ee maekwerà. Kãramõ tè omome'utà kupa ky'y.
LUK.9.37	Ajaire kõ'ẽme yvytyry pe wyi ojapara owyjy oo kupa remẽ, aty wasu uu Jesu rõvaisĩ. 
LUK.9.38	Ãmẽ atyry pytery pe wyi kwaima'e mõ oẽ uu Jesu kyty. Wayvo oporegeta Jesu pè. Kee e'i ijupe:
LUK.9.38	– Poromo'earà, era'yry pe'ĩgwerà nikatui. Ajare ajo nemogeta age'e. Nere erako'i aiko, teremokatu, e'i Jesu pè.
LUK.9.39	E'i jẽ:
LUK.9.39	– Ãjãgai mõ owyry kyty wereko ky'y. Ojimorara ai ywete ee ipi. Ãmõ 'ary pè ãjãgai eamai tesõ iko. Oity era'yry yvy pè tomãnõ mãnõ. A'evo remẽ ijuru jere 'ejẽ iko ipi. Ãmõ, enyajui tesõ iko ipi. Mapejõ 'arà jẽ a'evo ekoi ipi. Nopoi'ãi ãjãgai iwyi. Ãwijã mẽ oiko ai tè era'yry iko ipi. 
LUK.9.40	Ajawyi ji'i a'e neremimo'earà kõ pè: “Emomoioka ãjãgai era'yry wyi”, a'e ipe ijupe kõ. Ajamã'ẽ nomoisyryi sire'e iwyi kupa. Nijayvukasi ãjãg pè kupa, e'i tuu Jesu pè.
LUK.9.41	Aepo'i remẽ, e'i Jesu:
LUK.9.41	– “Aje ywete” napejẽi eayvukasia pè! Manyvo remẽ ywete si pekuwatà eayvukasia ky'y? Kwee sipõ ajo? Mãrãnà jikuwa e'ã ainõ ipe pepytery pè aiko. Emoãgyo tè pekupa ipi, e'i ijupe kõ.
LUK.9.41	Ãmẽ e'i tuu pè Jesu:
LUK.9.41	– Eeru awi ike nera'yry, e'i tuu pè.
LUK.9.41	“Hoõ” e'i. 
LUK.9.42	Ãmẽ wa'yry weru tarà mẽ, ãjãg omoyvyapi imomo yvy pè. Omãnõ mãnõ ja'yry. Ajamã'ẽ Jesu ijayvukasi ãjãgai pè:
LUK.9.42	– Moko ere sõ! e'i ijupe. Age'eve ikõ ejisyry iwyi ekwa nẽ, e'i.
LUK.9.42	Ameve ãjãg opoi iwyi ky'y. A'evo Jesu omokatupa ja'yry ime'ẽ tuu po pè toerojivy eraa. 
LUK.9.43	Ãmẽ pirujẽ jane kõ omã'ẽ ee maekwerà kõ, ojimonyi Janejare'e kasia rè omãjã kupa. Pirujẽ Jesu manyvo nyvo ekoi Janejare'e kasia rupi mã'ẽ rè ojimopirai oory rõmõ kupa.
LUK.9.43	Ãmẽ kee e'i Jesu wemimo'ekwerà kõ pè:
LUK.9.44	– Eayvu amovyvytà pejẽ age'e. Peenu ikõ eayvu nẽ. Kee a'e. Yva pe wyi ajo ajimojane mã'ẽ tè ije. Ajamã'ẽ nivoi mãe kõ po pè ereraa 'atà tè eme'ẽ kupa, e'i.
LUK.9.45	Aepo e'i ywe'e ipe Jesu ijupe kõ. Noenui sire'e ijayvu kupa ajamã'ẽ. Nokuwai manyvo jaa tè aepo e'i mã'ẽ. Ajamã'ẽ, “Manyvo jaa põ aepo ere?” ne'i Jesu pè kupa. Osĩ iwyi kupa.
LUK.9.46	Ãmõ 'ary pè kee e'i Jesu remimo'ekwerà kõ ojiupe: “Janepõ'õmorà ava ywesõ põ ãmõ kõ wyi ekoi? Ava põ oẽtà jo'arà kytywarà mõ?” e'i kupa. Ãmẽ, “Ije tè. Ije tè”, e'i e'i tè ojiupe kupa. Tekoe'ea rè ojimo'eai ojipy'amogeta kupa upa.
LUK.9.47	Ãmẽ ipy'a pewarà kõ okuwavĩ Jesu. Ajawyi ja'yry mõ opyy imuu opyri'ĩje'ẽ to'ã ovake kõ. 
LUK.9.48	Kee e'i ijupe kõ ãmẽ:
LUK.9.48	– Aã rapijarà ja'yry rè peja'a katu ekoty rewarà kõ rõmõ peiko remẽ, ere maevo sõ tite peja'a katutà ãmẽ, e'i. Ãwĩvo “hoõ” pejẽ emoe'e remẽ, Emurokarerà pè “hoõ” pejẽ tary ve ãmẽ. Pirujẽ ekoty rewarà kõ pè aepo a'e. Ajare kee a'e pejẽ: Pepytery pè ava mõ jowyry kytygà ekoi remẽ, a'e tè jo'arà kytywarà rõmõ ekoità, a'e pejẽ, e'i Jesu.
LUK.9.49	Ajaire kee e'i Juwão Jesu pè imomewa:
LUK.9.49	– Jõvijã, ãmõ mirà rè oromã'ẽ, neayvu rupi ãjãg kõ omoẽ imoisyry remẽ! Neremimo'earà rõwã ãwĩ ajamã'ẽ. Nonuri nerupi ipi. Ajawyi kee oro'e ijupe: “Mokoo sõ nereko! Nereoi Jesu rupi orereve moko javo,” oro'e. I'ete põ aepo oro'e ijupe remẽ? e'i.
LUK.9.50	Ãmẽ Jesu e'i ijupe:
LUK.9.50	– Ãnĩ! Aepo tapejẽ e'ã ijupe. Moko te'i ne apijarà, e'i. Ma'e, ava mõ nojimoãpãi janere remẽ, janekoty rewarà rõmõtà ãmẽ ipi, e'i Jesu.
LUK.9.51	Ajaire awyjepaerĩ Jesu rekoa 'arà jane kõ pyterà rupi ky'y. Ke'ĩ oẽtà oo yva kyty. Ãmẽ kee e'i wemimo'ekwerà kõ pè:
LUK.9.51	– Jerusarẽ taa kyty aatà ky'y, e'i.
LUK.9.51	– Neo ne, e'i tite ijupe kupa.
LUK.9.51	Ajamã'ẽ oo jẽ.
LUK.9.52	Ãmẽ wayvu mojenuarà kõ mõ omono wenone rupi. A'e kõ oo enone rupi ovãe Samaria wãnà kõ rena pè ajaire. Ãmẽ Jesu kea'ypa rã reka tè oo ipe kupa mijã. 
LUK.9.53	Ajamã'ẽ “hoõ” ne'i Samaria wãnà kõ ijupe kõ. A'e kõ okuwavĩ Jerusarẽ taa kyty tè ootà. Aja rewarà mõ nopotai Jesu kõ wena pè oke kupa. 
LUK.9.54	Ãmẽ Tiaku ãmõ Juwão revejẽ a'evoa okuwa remẽ, ojimõarõ kupa. Kee e'i Jesu pè kupa:
LUK.9.54	– Jõvijã, nikatui aã taa wãnà kõ janerereko. Nepota remẽ, tata yva pe wyi orookwaità imogyoka aã kõ 'aryvo imoma kõ. Nepota põ? e'i kupa.
LUK.9.55	Ãmẽ kee e'i Jesu ijupe kõ.
LUK.9.55	– Ãnĩ. Aepo pejẽ sõ. Napekuwai mã ayvu rupi aepo pejẽ pekupa age'e. Nikatui aepo pejẽ pejipy'amogeta remẽ. 
LUK.9.56	Yva pe wyi ajo ajimojane mã'ẽ tè ije. Poromoma rõwã ajo ike kyty. Poroereko katuarà rõmõ tè ije ajo yva pe wyi, e'i Jesu.
LUK.9.56	Ajaire ojisyry ojiapy oo ãmõ taa kyty kupa.
LUK.9.57	Ãmõ 'ary pè Jerusarẽ pijarà rupi Jesu kõ oo iko remẽ, ava mõ oporegeta Jesu pè. Kee e'i:
LUK.9.57	– Aatà nerupi age'e. Maipe kyty neo remẽ, aa tary ve nerupi, awyje, e'i Jesu pè.
LUK.9.58	Aepo renu e'i ãmẽ Jesu ijupe:
LUK.9.58	– Neitytà sipõ nerena neo erupi? e'i. Emã'ẽ. Ena mã'ẽ tè mijarà ipi. Wena pè oke kupa ipi. Ãmõ, wyra kõ ojiowaitynõ oupe ipi. Ije ãmẽ nerenai mã'ẽ tè, Janejare'e Remimuurerà ajimojane mã'ẽ rõmõ, e'i. Ajawyi erupi sõ neo remẽ, mape nereju'ãi kuwa evo, e'i ijupe. Neo jẽtà põ erupi? e'i Jesu.
LUK.9.59	Ajaire ava mõ pè kee e'i Jesu:
LUK.9.59	– Ja'e erupi eremimo'ekwerà rõmõ, e'i.
LUK.9.59	A'e ãmẽ kee e'i Jesu pè:
LUK.9.59	– Erõvijã, aa kuwa ipe age'e nerupi mijã. Ajamã'ẽ age'eveay naa'ãi rã'ĩ. Aãrõtà rã'ĩ papa, ajaate itãivĩ remẽ tokãjã. Okãjã remẽ, aatytà eãgwerà rã'ĩ. Aja paire tè aatà nerupi ky'y, e'i epe.
LUK.9.60	Aepo e'i remẽ, e'i Jesu:
LUK.9.60	– Ãnĩ si. O'ãg pè okãjã mãe kõ ojevote tojeaty ne kupa.
LUK.9.61	Ajaire kee e'i ãmõ Jesu pè:
LUK.9.61	– Erõvijã Jesu, ije ve aatà nerupi. Taa rã'ĩ eretãrãgwerà kõ pè javo ajamã'ẽ. I'ete põ? e'i.
LUK.9.62	E'i ajamã'ẽ Jesu ijupe:
LUK.9.62	– Ãnĩ. Nikatu'ãi ãmẽ. Nãwĩvoi ãmẽ erekoa rupi ekoi mã'ẽ. Wekokwerà rè toja'a e'ã ky'y. Nikatui wape kytyre ojirova omãjã remẽ. Ãwĩ rapijarà nomoẽoka kuwa'ãi Janejare'e o'arà kyty iko ipi, e'i Jesu.
LUK.10.1	Aja paire ãmõ 'ary pè Jesu opyteporo wemimonotarà kõ mõ. 70 rõmõ omowaite imono kõ.
LUK.10.2	Kee e'i imogeta kõ imono:
LUK.10.2	– Ãwitõ aresity ipopa remẽ, age'e pupe tè japo'o kuwa mijã. Ajamã'ẽ pe'ĩpe'ĩgà tè oposikotà ee mãe kõ noy'ãi temitãgwerà po'oa. Ãwĩvo ve mõa'ãrõwã Janejare'e posikoa jane kõ põ'õ mè. Pe'ĩpe'ĩ tè oposikotà Janejare'e ayvu mojenua rè iko kupa ajamã'ẽ, e'i. Ajame peporegeta Janejare'e pè tomuu oposikotà mãe rã kõ, a'evo ve koo rè oposikotà mãe kõ jaokwaità koo jarà kõ pè ipi, ãwĩvo tookwai kõ imono kõ, e'i.
LUK.10.3	Pekwa age'e eayvu rupi. Pepota katu mãe kõ gyty rõwã poromonotà ajamã'ẽ, e'i. Napenesa tari mãe kõ pytery pè tè poromonotà. Ãwitõ kaneiru jamono jawarà ojãrõ mãe kõ gyty remẽ, ojãrõ kuwa kaneiru rè jawarà. Ãwĩvotà penereko kupa, e'i Jesu ijupe kõ.
LUK.10.4	Kee e'i jẽ ijupe kõ:
LUK.10.4	– Agyvotè pekwa eayvu rupi peo remẽ, e'i. Ajawyi karakuri rena naperaa'ãi. Ãmõ, penepãnakõ. Ãmõ, sãtaja rekovijarà mõ naperaa'ãi ve rõnõ. Ãmõ, ava mõ rè pemã'ẽ pee ku'a pè remẽ, tapepyta e'ã rã'ĩ ipomoviru kõ, tapepuku e'ã peo. 
LUK.10.5	Ãmẽ tetã jarà mõ sõ, “Pepyta epyri”, e'i peupe remẽ, tapepyta ipyri ãmẽ. Kee pejẽ ãmẽ ijupe: “Owaray tapeiko. Tapepiryvypy katu peiko. Janejare'e tapemory penereko”, pejẽ ijupe kõ, e'i. 
LUK.10.6	Ãmẽ ipiryvypy mã'ẽ mõ sikaepo a'e remẽ, oryvaytà peayvukwerà renu ãmẽ. Oiketà peayvukwerà ipy'a kõ pupe ãmẽ. Na'evoi remẽ, ãmẽ ava jẽ rõwã naovaoryi peayvukwerà rè remẽ, ojivyrĩtà peupe ãmẽ peayvukwerà, e'i. 
LUK.10.7	Ãmõ, pe'ĩ tetã wyry pè kõrijõ pepytatà, ajaate a'e taa pe wyi pejisyry ky'y remẽ. Nikatu'ãi ãmõ ãmõ kõ retã pè peo peo remẽ ipi, e'i. Ãmõ, tetã jarà revejẽ tapejimi'u. Emi'õ kõ pe'u te'ĩte ãmẽ. Ãwitõ oposiko mã'ẽ jamoepy ipi, ãwĩvo ve penemi'õ rã eayvu mojenua repy rõmõtà peupe.
LUK.10.8	Ãmõ taa mõ pè pevãe remẽ, tetã jarà kõ orytà pene ãmẽ. “Pepyta kuwa aã ike oremõropãrà mõ mijẽ”, e'i sõ pejẽ remẽ, “hoõ” pejẽ ãmẽ. A'e pè pepyta ãmẽ ijayvu kõ rupi. Moma'e omoẽ tape'u remẽ, pe'u ãmẽ emime'ẽgwerà kõ. 
LUK.10.9	A'e taa wãnà mõ itekorã sõ remẽ, pemokatu kõ ãmẽ eayvukasia rupi. Ãmõ, evãea rã emojenu ijupe kõ. “Ke'ĩ Janejare'e ojikuwaokatà Jõvijã wasu rõmõ pepytery pè”, pejẽ imojenu a'e taa wãnà kõ pè. 
LUK.10.10	Ajamã'ẽ ãmõ taa pè pevãe remẽ, naory'ãi pene kupa. A'evo sõ remẽ, napepyta'ãi a'e pè ãmẽ. Pejisyry ãmẽ peo. Ajamã'ẽ pejisyry e'ãve tapekwa taa rape rupi, kee javo: 
LUK.10.11	“Nivoi Janejare'e pè aã taa wãnà kõ”, pejẽtà ijupe kõ. “Ajawyi oresãtaja rè yvy ku'ikwerà ojipy mã'ẽ orotyveità ity penovake, nivoi peikoa mojikuwaparà mõ”, pejẽtà. “Ajamã'ẽ kee tapekuwa. Janejare'e ojikuwa ipe Jõvijã wasu rõmõ pepytery pè. Ajamã'ẽ napepotari”, pejẽtà ity kõ peo, e'i Jesu imono kõ.
LUK.10.12	E'i jẽ Jesu imono kõ:
LUK.10.12	– Ajaa maekwerà rè kee a'e pejẽ. Kãramõ Janejare'e pirujẽ okãjãma maekwerà kõ omomoeratà. Omoe'yi kõtà ekoawerà kõ rupi katu. A'evo remẽ ayvu noenu tari maekwerà kõ omomorijautà. Ãmẽ peayvu noenu tari maekwerà kõ ywesõ ojimomorijauvaytà, Sotoma taa pè opa maekwerà kõ wyi.
LUK.10.13	E'i jẽ Jesu ijupe kõ:
LUK.10.13	– Mokoi Korasĩ taa wãnà kõ! Mokoi teve Petesaita taa wãnà kõ! Pepõ'õ mè ywesõ ainõ mãrãnà jikuwa e'ã kõ Janejare'e kasia rupi erokwa mijã. Ajamã'ẽ napeenui 'ete eayvu peiko. Janejare'e reminõ rè pemã'ẽ ipe. Peitypypyipaoka kuwasi peaiwererà ijupe ãmẽ mijã. Ekasia amojisaoka sõ Juteu rõwã mãe kõ pyterà rupi remẽ, “aje” e'i kuwa eayvu pè kupa mijã. Tiru wãnà kõ a'evo kuwa mijã. Ãmõ, Sitõ wãnà kõ a'evo kuwa mijã. Jypy remeve ojimosĩoka kuwa weko aiwerà rè kupa mijã. Ojimome'u kuwa Janejare'e rovake waiwererà rè itypypyipaoka ijupe kupa mijã. Ãmẽ wãgyoa mojikuwapa mõ yvyu wapy kuwa kupa mijã. Tumujukwerà 'aryvo wapy kuwa kupa mijã. Ãmõ, tanemu 'aryvo. “Ma'e, janeaiwererà oityokatà põ Janejare'e janewyi?” e'i kuwa wãgyo mõ kupa mijã.
LUK.10.14	Ajawyi kee a'e pejẽ. Kãramõ Janejare'e poromoe'yi remẽ, pejẽ ywesõ pemomorijauokatà iwyi kõ, Sitõ wãnà kõ wyi, Tiru wãnà kõ wyi.
LUK.10.15	– Mokoi a'e teve pejẽ, Kapanão wãnà kõ pè. Pejimoe'e teywete pekupa ipi. “Janejare'e pyri jaẽtà jaa”, pejẽ tite peiko. Niĩ, na'evo'ãi peiko. Jimomorijau wasua rena kyty tè peotà. Mokoi! Age'e pemotee ekojẽ kuwasi peneko mijã, e'i Jesu.
LUK.10.16	Ãmẽ e'i jẽ wemimonokwerà kõ pè:
LUK.10.16	– Eayvu mojenuarà rõmõ peo remẽ, ãmõgwerà “aje” e'ità penemimojenukwerà pè. Ãmõgwerà “aje” ne'i'ãi. “Aje” e'i peupe remẽ, “aje” e'i tary ve eupe. Ãwĩvo ve “aje” ne'i neupe remẽ, eupe ve “aje” ne'i'ãi. Papa pè teve “aje” ne'i'ãi, Emuuarerà tè a'e rewarà mõ, e'i Jesu ijupe kõ imono kõ.
LUK.10.17	Oo ãmẽ kupa, a'e 70 mãe kõ. Ajaire sa'u ojivy uu kupa. Oryvay ojivy uu ovãe Jesu pè kupa. Kee e'i ijupe kupa:
LUK.10.17	– Oremo'earà, ikatuay oroo neayvu rupi oroiko, e'i kupa. Ãjãg kõ ve tesõ neayvukasia rupi ojisyrypa oo. Opoi wemijatarà kõ wyi oẽ oo oo, e'i kupa.
LUK.10.18	Ãmẽ e'i Jesu ijupe kõ:
LUK.10.18	– Aje, e'i. Amã'ẽ Satanasi rè, yva pupe wyi okui remẽ. Nojimokasi'ãi. Tõpã vera vo 'ejẽ tesõ apy'awarà mõ okui uu, e'i. 
LUK.10.19	Ije poromokasioka tapeayvukasi tapeẽ ãjãgaiwerà kõ 'arà kyty, e'i. Ãmõ, ãpãmai 'arà kyty peẽ kuwa teve eayvukasia rupi, e'i. Ajawyi moma'e jẽ rõwã oẽtà pe'arà kyty penereko ai, e'i.
LUK.10.20	Ajamã'ẽ ãjãg kõ 'arà kyty peiko rewarà mõ rõwã penory kuwa ipi, e'i. Ma'e rewarà mõ ywesõ penory kuwa. Penerà ojikusiwapa yva pupe [Janejare'e pyri peiko karuarutà mãe kõ rõmõ] rewarà mõ tè penory kuwa.
LUK.10.21	Ãmẽ a'e remẽ Jesu oryvay Uu rè. Janejare'e 'Ãg revejẽ oryvay ee. Uu pè oporegeta. Kee e'i:
LUK.10.21	– Oromoe'e tesõ, Papa! Ene, yva jarà rõmõ neiko. Ãmõ, yvy jarà rõmõ neiko teve. Ikatuay mã'ẽ ene wyi nerewarà nemojikuwaoka ipi. Ovote ojimotekokuwavay ywe'e tite mãe kõ pè rõwã nerekoa nemojikuwaoka ipi. Notekokuwa ywe'ei mãe kõ pè tè nemojikuwaoka ipi. A'evo tè neiko ipi. Neremimota rupi tẽ tesõ moko ere ipi, e'i ijupe.
LUK.10.22	Aepo e'i paire, kee e'i ojapyaka upa mãe kõ pè:
LUK.10.22	– Pirujẽ Papa ome'ẽ epo pè, eayvukasiay rõmõ taiko, e'i. Wekoa ve omojikuwaokapa teve eupe. A'e kõrijõ tè ekuwa katu Wa'yry rõmõ ipi, e'i. Ãwĩvo ve ije rõmõ'ĩte akuwa katu Papa, Ta'yry rõmõ. Ãmõ, amojikuwaoka ijupe mãe kõ ve okuwa ky'y, e'i Jesu.
LUK.10.23	Ajaire ojirova wemimo'ekwerà kõ pè tè oporegeta. Kee e'i ijupe kõ:
LUK.10.23	– Pejẽ penea te'e pè pemã'ẽ ekasia rè, mãrãnà jikuwa e'ã rè. Ajawyi pejẽ ypy ãmõ kõ wyi pepiryvypy penory katu jome peiko ipi, e'i. 
LUK.10.24	Kee a'età pejẽ age'e. Janejare'e ayvu mojenuarà karamoewarà kõ: “Amã'ẽ kuwasi ee mijã!” e'i epe penemimã'ẽgwerà rè kupa. Jõvijãgwerà kõ ve aepo e'i epe ijupe. Ijatyray aepo e'i epe mãe kõ. Peneminuwerà pè ve: “Aenu kuwasi mijã!” e'i epe kupa. Na'evoi ajamã'ẽ a'e kõ ekoi. Age'e tè katu ãwĩvo peiko, e'i Jesu wemimo'ekwerà kõ pè.
LUK.10.25	Ajaire ãmõ 'ary pè tãmõ Moisesi remikusiwarerà rè poromo'e mã'ẽ mõ e'i oupe: “Jesu tamoãkwa'ã”, e'i tite. Ajawyi oo Jesu resa. Kee e'i ijupe:
LUK.10.25	– Poromo'earà, manyvo kuwa põkõ aiko, kãramõ Janejare'e pyri taa aiko karuaru? e'i ijupe.
LUK.10.26	Ãmẽ Jesu wayvuapi:
LUK.10.26	– Nekuwapa Janejare'e ayvukwerà jikusiwarerà. Manyvo e'i põkõ ijayvukwerà tereenu? Manyvo ere põ ene aepo jaa renu? e'i Jesu ijupe.
LUK.10.27	Ãmẽ Moisesi remikusiwarerà rè poromo'e mã'ẽ kee e'i:
LUK.10.27	– Õ'õ, aje akuwa. Kee jaa: 
LUK.10.28	Ãmẽ Jesu e'i:
LUK.10.28	– Ikatuay aepo ere. Ãwĩvoa rupi katu eiko ãmẽ, tereiko karuaru neiko awi, e'i ijupe.
LUK.10.29	Ajamã'ẽ poromo'earà “õ'õ aje” ne'i, ojipijarĩtà rewarà mõ. Kee e'i kõrijõ tè:
LUK.10.29	– Ava pè põkõ epyriwarà jaa tè? e'i.
LUK.10.30	Ãmẽ Jesu e'i ijupe:
LUK.10.30	– Age'e amovytà ayvu mõ tereenu. Ãwĩ tãwĩ ãmõ 'ary pè kwaima'e mõ Jerusarẽ taa pe wyi ojisyry okwa. Juteu mõ tè a'e. Ootà Jeriko taa kyty mijã. Ãmẽ oo iko remẽ, a'e pè ovãe imona mãe kõ pè. Opyy inõpã nõpã kupa. Oyruekyi kupa. Werywete ojuka oo kupa. 
LUK.10.31	Ãmẽ jakatu sikaepo Janejare'e pè oporegeta mã'ẽ mõ oo akypy rupi iko. Ãmẽ a'e omã'ẽ imona mã'ẽ remijaraiwerà rè remẽ, soõ, omago kõrijõ oo. 
LUK.10.32	Ameve sikaepo Revi jeapyrerà mõ oo ve akypy rupi iko. [Janejare'e moe'ea retã mè oposiko mã'ẽ mõ teve a'e.] Omã'ẽ ee remẽ, ivo teve a'e. Omago kõrijõ teve oo. 
LUK.10.33	Ãmẽ 'ary pè ve sikaepo ãmõ kwaima'e oo ve iko akypy rupi kõ. Juteu rõwã a'e. Samaria wãnà mõ tè.
LUK.10.34	Ãmẽ oo ipyri remẽ, oky'a'o imaramawerà moma'eyva kawerà pupe. Aja paire opõanõ mijẽ uvary aisiriri mã'ẽ pupe. Ajaire ookwa okwa ky'y, kamisa pupe. Ajaire omovy eraa weima kavaru ape 'aryvo. Weraa myta'ypa mõ pè erovãe. A'e pè ovãe remẽ opõanõ mijẽ erovãe. Oja'a kõ'ẽ ee. 
LUK.10.35	Ajaire kõ'ẽma mẽ karakuri moeta ome'ẽ myta'ypa jarà pè ity oo. Mõrijõ ome'ẽ tekoua rã repy mõ. Kee e'i ime'ẽ: “Ajeapytà aa age'e. Ajamã'ẽ aã kwaima'e aitytà rã'ĩte ike aa. Eja'a ikõ erapykyre kyty ee nẽ”, e'i. “Aã ikõ eau ereko ipi nẽ”, e'i. “Ãmẽ ajaire ajivy mijẽ akwa aã rupi remẽ, ame'ẽ tarà mijẽ karakuri mõ neupe. Mapejõ põ nemoepy nejupa mã'ẽ amojivytà ãmẽ neupe”, e'i ijupe ity oo.
LUK.10.36	Awyjepa aepo Jesu omome'u maekwerà. Ajaire e'i poromo'e mã'ẽ pè:
LUK.10.36	– Neenu aepo amome'u ene? Mã põ moapy kwaima'e kõ okwa remẽ opyriwarà vo wereko imona mã'ẽ remijaraiwerà? e'i.
LUK.10.37	Ãmẽ jẽ poromo'e mã'ẽ kee e'i:
LUK.10.37	– Poroporijauesa mã'ẽ tè, e'i.
LUK.10.37	Ãmẽ Jesu e'i poromo'e mã'ẽ pè:
LUK.10.37	– I'ete. Ãwitõ poroporijauesa mã'ẽ vo tereiko, e'i ijupe.
LUK.10.38	Ajaire Jesu kõ oo oẽ taa kõ rupi Jerusarẽ pijarà rupi ipi. Ajawyi taa mõ pè ovãe ajaire. [Petãnia eu a'e taa rerà pè.] Ãmẽ a'e pè wãivĩ mõ kee e'i Jesu pè:
LUK.10.38	– Ejo eike oreretã wyry pè orepyri ejimiwa, e'i ijupe.
LUK.10.38	Mata eu a'e wãivĩ pè. Ãmẽ “hoõ” e'i Jesu ijupe ãmẽ. Oike etã wyry pè wapy ãmẽ. 
LUK.10.39	Mata kypy'yry ve a'e pè tui upa, Maria eu ijupe mã'ẽ. A'e uu Jesu pyri wapy upa. Ojapyaka Jesu oporegeta remẽ upa. Ipiryvypy katu tesõ ikypy'yry.
LUK.10.40	Tykerà ãmẽ mosikoa kõ rè tè ojimo'eai iko. Ajaate uu Jesu kyty oporegeta. Kee e'i ijupe:
LUK.10.40	– Erõvijã Jesu, manyvo põ ekypy'yry nepãtavõi 'ete mosikoa rè, penemi'õ rã rè? Emã'ẽ. Ije kwerygà age'e aposiko ajupa. Ajawyi, “Ekwa nerykerà terepãtavõ”, ere ijupe, e'i epe Mata Jesu pè.
LUK.10.41+LUK.10.42	Ãmẽ aepo rè kee e'i Jesu ijupe:
LUK.10.41+LUK.10.42	– Mata! Kee a'età neupe. Manore põ nejipy'amopirai neiko? Iteetejẽ mã'ẽ rè nejimo'eai tite. Ajamã'ẽ nãwĩvo'ãi kuwasi mijã. Ãwitõ nekypy'yry ikatuay mã'ẽ rè oja'a. Ava jẽ rõwã wekyi kuwa iwyi mã'ẽ rè tè oja'a. Ãwĩvo ve kuwasi ene mijã, e'i Jesu imotekokuwa.
LUK.11.1	Ãmõ 'ary pè maipe kyty oo Jesu Uu pè oporegeta upa. Ajaire kee e'i emimo'earà mõ ijupe:
LUK.11.1	– Jõvijã, manyvo ja'e põ Janejare'e pè japoregeta ipi? A'evoa rè oremo'e rejupa. Ãwitõ Juwão [poromojãmorĩ mã'ẽ] omo'e wemimo'earà kõ, moko orerereko rejupa, e'i Jesu pè.
LUK.11.2	Ãmẽ Jesu “hoõ” e'i ijupe kõ.
LUK.11.2	– Janejare'e pè peporegeta remẽ, kee tapejẽ ipi:
LUK.11.2	Papa, yva pewarà,
LUK.11.2	Jo'arà kytywarà tè ene, Papa.
LUK.11.2	Ãmõ, ivo katuay teãmã neiko mã'ẽ tè ene, Papa.
LUK.11.2	Pirujẽ ike yvy wãnà kõ tanemoe'e ipi.
LUK.11.2	Tanemoẽoka o'arà kyty kupa ipi.
LUK.11.2	“Janejare'e rõmõ'ĩte Janerõvijã rõmõ ekoi”, te'i neupewarà mõ iko kupa ipi.
LUK.11.3	Oreremi'õ rã eesaoka kõ'ẽ jawe jawe oreupe ipi.
LUK.11.4	Oreaiwererà rè orojiporijauesaoka neupe remẽ, “awyjepa” ere oreaiwererà pè.
LUK.11.4	A'evo ve ore, aepo oro'e teve nivoi orerereko mãe kõ pè ipi.
LUK.11.4	Ãmõ, nivoi tekoua rè orojitupi tite oroiko remẽ, oremokasi jẽ rejupa ipi.
LUK.11.4	Ma'e: “Ere, moko eiko”, e'i sõ ava mõ oreupe orerã'ã remẽ, oremokasi jẽ rejupa, ivoa rupi toroiko jẽ, e'i Jesu imogeta kõ.
LUK.11.4	Aepo tapejẽ Janejare'e pè peporegeta ijupe remẽ ipi, e'i Jesu.
LUK.11.5+LUK.11.6	Ãmẽ kee e'i jẽ Jesu wemimo'ekwerà kõ pè:
LUK.11.5+LUK.11.6	– Moma'e rè peporijau Janejare'e pè remẽ, tapeporanu Janejare'e pè ipi. Penemikwaiwerà ome'ẽ kuwa pejẽ ãmẽ ipi. Peja'a esa. Ãmõ 'ary pè ava mõ pepõ'õmorà mõ oo ojimorypa retã gyty. Pyaikatu moma'e ma'e rè oporanu oo ojimorypa pè iko. Kee e'i: “Ejimorypa, emuu rã'ĩ ije oreremi'õ rã mõ. Moapy rõmõ eme'ẽ ije. Ejapyaka rã'ĩ ivo tereenu. Age'e pya ejimorypa mõ ovãe emõropãrà rã rõmõ. Ajamã'ẽ moma'e jẽ rõwã namoẽ'ãi to'u, naikoi ije rewarà mõ. Ajawyi ajo age'e aporanu neupe”, e'i epe ojimorypa pè. 
LUK.11.7	Ajamã'ẽ kee e'i ijimorypa ijupe, wetã wyry pe wyi: “Ãnĩ. Manyvore põ emo'eai rejupa? Ajiovapypa ji'ite. Eãkarãgwerà kõ reve oro'aupa orokupa. Nawyjy'ãi ije temi'õ tame'ẽ ene agyvo remẽ”, e'i tè ijupe.
LUK.11.8	E'i jẽ Jesu:
LUK.11.8	– Ajare kee a'e pejẽ. A'e ojimory ee ipi mijã. A'evo ipe remẽ, nowyjy tari rã'ĩ upa ajamã'ẽ. Ajaire a'e sõsi oporanu py'y py'yi imosuru ky'y. Ajaate werovija. Owyjy ime'ẽ ky'y. Pirujẽ iporijau ee mã'ẽ ome'ẽtà ijupe ky'y, e'i.
LUK.11.9	E'i jẽ Jesu:
LUK.11.9	– Ajawyi kee a'e pejẽ. Papa yva pewarà pè ikõ peporijau ee mã'ẽ rè peporanu py'yi nẽ. Ome'ẽtà ãmẽ pejẽ, e'i. Ajawyi moma'e ma'e reka mõ peo ikoty remẽ, penemiekakwerà wesaokatà peupe ajaire. Ãmõ, ãwitõ tetã rovapyka pemotãtã remẽ, ajaire ijarà oovapyjavotà pejẽ, ãwĩvotà penereko, e'i. 
LUK.11.10	Kee rewarà mõ. Ava mõ, “Ema'e rè eporijau mã'ẽ eme'ẽoka ije”, e'i sõ Janejare'e pè remẽ, aje ome'ẽtà aekwerà ijupe. Ãmẽ ava mõ, “Aeka tite sipõ ema'e rè eporijau mã'ẽ”, e'i sõ ijupe remẽ, aje wesaokatà ijupe. Ava mõ, “Papa, epãtavõ rejupa”, e'i remẽ, aje ywete Janejare'e opãtavõtà. Oja'a katu janere ipi, e'i.
LUK.11.11	E'i jẽ Jesu:
LUK.11.11	– Emã'ẽ! Peãkarãgwerà kõ rè peja'a katu ipi. Ma'e remẽ, ãmõ 'ary pè pena'yry mõ kee e'i peupe remẽ: “Papa, eamyay ije. Pira ajuwei”, e'i remẽ, moe peme'ẽ kuwa põkõ ijupe to'u? Niĩ! Pira tè peme'ẽ kuwa ijupe. 
LUK.11.12	Ãwĩvo ve, “Namu ropi'a ajuwei”, e'i remẽ, joajyry peme'ẽ kuwa põkõ ijupe to'u? Niĩ! Namu ropi'a tè peme'ẽ kuwa ijupe to'u. Õ'õ põ? 
LUK.11.13	A'evo pereko teãmã, ãwisõ nivoi mãe kõ teipe pejẽ remẽ. Tysi tõ Papa yvapewarà ywesõ poroauvay poroereko ipi mã'ẽ rõmõ ekoi. A'e o'Ãg tẽ tesõ ome'ẽtà oporanu ijupe mãe kõ pè erekoarà kõ rõmõ ipi, e'i Jesu.
LUK.11.14	Ajaire ãmõ 'ary pè Jesu omokatu kwaima'e noporegetai mã'ẽ. Ãjãg ojimoemija ee wyi noporegetai mijã. Ãmẽ Jesu omoisyryoka ãjãg iwyi okasia rupi. Oẽma oo remeve kwaima'e oporegeta ky'y. Aty wasu kõ omã'ẽ ee a'evo ekoi remẽ. Ojimopirai tesõ ee omãjã kupa. 
LUK.11.15	Ãmõgwerà “aje ywete” ne'i Jesu kasia pè ipi. Ajawyi kee e'i tite kupa:
LUK.11.15	– Janejare'e kasia rupi rõwã moko wereko Jesu. Ãjãgai rõvijã kasia rupi tè omoẽoka imono! Peusepu eu erà pè mã'ẽ kasia rupi tè a'evo ekoi, e'i tite kupa.
LUK.11.16	[Ãmõgwerà ãmẽ kee e'i opy'a pè, “Janejare'e kasia rupi põ moko wereko Jesu ipi? Ajevove põkõ?” e'i opy'a pè kupa.] Ãmẽ kee e'i rã'ãga Jesu pè kupa:
LUK.11.16	– Mãrãnà jikuwa e'ã emojisaoka nekasia rupi toromã'ẽ ee. “Aje Janejare'e kasia rupi a'evo ekoi”, oro'età ãmẽ oromãjã nere, e'i rã'ãga Jesu pè kupa.
LUK.11.17	Ajamã'ẽ okuwavĩ Jesu ipy'a pewarà kõ. Ajawyi kee e'i ijupe kõ:
LUK.11.17	– Napetekokuwai peporegeta. Tõvijã rè tè amosã'ãgatà ãjãgai rõvijã tapekuwa sa'u. Tõvijã mõ omoane'e owyry kytywarà kõ nivoi toiko oõvijã gyty remẽ, ikasi jẽ kuwa põ tõvijã? Niĩ! Nikasi'ãi kuwa, opõ'ã ee kupa remẽ, e'i. Ãwĩvo ve ojetãrã kõ nojipãtavõi remẽ, opõ'ã sõ ojee kupa remẽ, opa tary ve ãmẽ kupa. Ojipe'atà ojiwyi ajaire ãmẽ kupa. A'evo tè ipi. 
LUK.11.18	Ajaa maekwerà vo 'ejẽ Satanasi rekoa, wemĩgwai ãjãg kõ reve. Opõ'ã põ'ã tè sõ ojee kupa remẽ, manyvo ne'i'ãi kuwa Satanasi ojimokasi rõmõ iko ãmẽ mijã. Opa kuwa ikasia iwyi mijã. Kõi: “Satanasi ayvu rupi tè Jesu ijayvukasi ãjãg kõ moẽ imono mono”, pejẽ tite mã'ẽ nojisu'ui ere, e'i Jesu. 
LUK.11.19	Pejẽ pa'e. Peusepu ayvu rupi tè sõ ije amoẽ ãjãg kõ remẽ, mã ayvu rupi pãmẽ penetãrã kõ omoẽ ãjãg kõ ipi? Peusepu ayvu rupi ve põ moko'i penetãrã kõ? a'e pejẽ. A'e kõ tè awi manyvo te'i pejẽ. 
LUK.11.20	Ajawyi Janejare'e ayvukasia rupi tè moko a'e remẽ, ãmẽ ekuwa kuwasi Janejare'e Remimuurerà rõmõ pekupa mijã, e'i ijupe kõ.
LUK.11.21	E'i jẽ Jesu:
LUK.11.21	– Ãmõ rupi toporomo'e jẽ. Kee jajipy'amogeta rã'ĩ: Ãmõ 'ary pè oka jarà kee e'i oupe: “Amoa'utà ajupa. Emoma'e kõ areko katutà monaa wyi”, e'i oupe. Ajawyi ojiraparekyi ãpã moa'u upa remẽ, noeraaoka'ãi omoma'e kõ monaa kõ pè ipi. 
LUK.11.22	Ajamã'ẽ imona mã'ẽ ywesõ ikasi oka jarà wyi remẽ, nomokasioka kuwa'ãi ovãe opoko ee remẽ. Iraparà kõ wekyi rã'ĩ kuwa ãmẽ iwyi. Imoma'e kõ rè imona kuwa eraa iwyi ãmẽ ky'y. Na'evoi ipõ ipi? e'i Jesu. [Ojimosã'ãga tè Jesu ikasi mã'ẽ rè tè. “Ije ywesõ ekasiay Satanasi wyi aiko”, jaa tè aepo e'i.]
LUK.11.23	E'i jẽ Jesu:
LUK.11.23	– Kee a'e aepo jaa pè. Ava mõ ekoty rewarà rõwã sõ remẽ, a'e ojimoãpã ere mã'ẽ tè. Ãwitõ yty jamoaty aty katu imomotà mijã. Ãmẽ jakatu ava mõ uu imosãsãima. Ãwĩvo ve ekoty rewarà kõ jamoai tojipe'a ewyi kupa remẽ, e'i Jesu.
LUK.11.24	Ãmõ, kee e'i Jesu:
LUK.11.24	– Ãjãgaiwerà nopotai wemijaraiwerà oity oo ipi. Ajawyi ojisyry ãmõ mirà pupe wyi remẽ, oo rã'ĩ wena mõ reka ipi. Oo oo ipe tekoe'ãma rupi okane'õyo rõmõ iko ipi. Ajaire noesai wena mõ remẽ, kee e'i ãmẽ oupe: “Ajivytà awi koiwerà resa mijẽ”, e'i oupe. Ojivyrĩ wemijaraiwerà kyty mijẽ. 
LUK.11.25	Ovãe remẽ, e'i oupe: “Haa, ikatuay sikaepo erekoawerà. Ojimokatupa upa. Ivo katu ekoi ky'y”, e'i oupe. 
LUK.11.26	Ãmẽ oo rã'ĩ wetãrã kõ reka. Irõ irõte rõmõ
LUK.11.27	Ãmẽ aepo e'i poromo'e paire, wãivĩ aty wasu põ'õ mewarà mõ wapukai upa:
LUK.11.27	– Wãivĩ oryvay mã'ẽ teipõ ney, e'i Jesu pè.
LUK.11.28	Aepo rè e'i ajamã'ẽ Jesu:
LUK.11.28	– Õ'õ, aje. Ajamã'ẽ ava kõ mõ Janejare'e ayvu wenu erovija mãe kõ ywesõ oryvay jometà, e'i Jesu.
LUK.11.29	Ajaire ojatykapa aty wasu kõ Jesu pyri remẽ, kee e'i Jesu ijupe kõ:
LUK.11.29	– Nivoi pejẽ age'ewarà kõ rõmõ peiko, e'i. Ajawyi erã'ã tarepe pekupa ipi. Kee pejẽ tite ije ipi: “Nekasia emojisaoka orerovake, toromã'ẽ ee. Ãmẽ tè ‘aje’ oro'età neupe”, pejẽ tite ije ipi. Ajamã'ẽ ije namojisaoka'ãi ekasia pejẽ. Janejare'e ayvu mojenuarà Jonasi rè tè ajimosã'ãgatà. 
LUK.11.30	Karamoe remẽ itõkõ Jonasi oo Ninivi taa kyty, kee jaa mojenu: “Janejare'e pemomorijautà peaiwererà rewarà mõ”, jaa mojenu imojikuwa a'e wãnà kõ pè erokwa. Ãwĩvo ve ije age'e remẽ. Ajo ipe aepo mojenu imojikuwa pejẽ Janejare'e Remimuurerà rõmõ aiko. Ajamã'ẽ “aje” napejẽi eayvu pè ipi, Ninivi wãnà kõ vo rõwã.
LUK.11.31+LUK.11.32	A'e kõ itõkõ kee ekoi. Tãmõ Jonasi ayvu wenu kupa remẽ itõkõ ojimosĩoka weko aiwerà rè kupa ky'y. Ojimome'upa itõkõ Janejare'e pè waiwererà kõ reitypypyipaoka kupa, ãwisõ Juteu rõwã mãe kõ teipe kupa remẽ. Ajawyi kãramõ Janejare'e poromomoera poromoe'yi remẽ, a'e kõ nivoi mã'ẽ omo'ytà pene pemosĩoka ãmẽ ky'y. Kee e'ità peupe kupa: “Karamoe remẽ Jonasi omojenu Janejare'e ayvu oreupe remẽ, oroitypypyipaoka oreaiwererà Janejare'e pè ky'y. Ajamã'ẽ orevo rõwã pejẽ, ãwisõ Jesu ywesõ ipe ijayvukasi Jonasi wyi remẽ. Pejapyaka kuwasi ijayvu rè mijã!” e'ità pemosĩoka kupa, e'i Jesu ijupe kõ ãmẽ.
LUK.11.31+LUK.11.32	E'i jẽ Jesu:
LUK.11.31+LUK.11.32	– Oiko ãmõ teve, karamoe remẽwarà. Sepa
LUK.11.33	E'i jẽ Jesu:
LUK.11.33	– Eayvukwerà poromotekokuwa mã'ẽ a'evo ve poroyapea ipi. Ãwitõ poroyapea moma'e wyry pè rõwã jainõ ipi. Ena pè tè katu jainõ ipi, toyape katu pirujẽ etã wyry pè oike mãe kõ pè. Ãwĩvo teve eayvukwerà jamojenu jenu pirujẽ jane kõ pè toenu, ãwisõ totekokuwa ee kupa ky'y.
LUK.11.34	Eayvukwerà rè ywesõ peja'a remẽ, eapyo katu mã'ẽ vo 'ejẽ peikotà. Eayvukwerà penoupatà pemotekokuwa. Ãwitõ janerea ikatuay remẽ, oyape katu janepirà rupi ipi. Ãwĩvo 'ejẽ eayvukwerà penoupatà penereko remẽ. Na'evoi eayvukwerà rè noja'ai mã'ẽ. Naeapyoi mã'ẽ vo 'ejẽ ekoi ipi. Pãtõnusu pupe tui mã'ẽ vo 'ejẽ ekoi. Nikatui pãtõnusu pè tekoua ipi remẽ. 
LUK.11.35	Mokoi, peja'a penekoa rè ikenẽ. Nivoi tekoua jaa tè pãtõnà pè. “Kãramõ pãtõnusu tesõ tite epy'a kyty ne”, pejẽ kuwa peupe ipi. 
LUK.11.36	Aja rewarà mõ kee a'e pejẽ. Oyapepa katu pepirà remẽ, naikoi pãtõnà mõ pene remẽ, ikatuay peikotà ipi ãmẽ. Poroyapea vo 'ejẽ penekoa ojisatà ãmõ kõ rovake ipi, e'i Jesu.
LUK.11.37	Ãmẽ awyjepa rã'ĩ Jesu poromogeta remẽ, Pariseu mõ kee e'i ijupe:
LUK.11.37	– Ejo epyri erena pè ejimiwa, e'i.
LUK.11.37	Ãmẽ Jesu “hoõ” e'i. Oo oike etã wyry pè wapy namesa uvuri upa. 
LUK.11.38	Ãmẽ Jesu reko rè Pariseu mõ ojimo'eai. Kee e'i ãmẽ oupe: “Manyvo põ Jesu nojipokusui rã'ĩ ojimi'u tarà mẽ janerekoa rupi? Moko'i kuwasi mijã”, e'i ojipy'amogeta.
LUK.11.39	Aepo okuwavĩ Janerõvijã. Ajawyi kee e'i ijupe:
LUK.11.39	– Pejẽ moma'e kõ rova'arà jikusua rè ywesõ peja'a ipi. Kee mã'ẽ vo 'ejẽ peiko ipi. Kui kusuka rè tè poromosã'ãgatà tapekuwa. Ãwitõ kui jakusu rã'ãga remẽ, eme rova'arà rupigà tè jakusu. Waipy nijakusui. Ãwĩvo 'ejẽ peiko. Waipy iky'a jẽ mã'ẽ vo 'ejẽ peiko. Ikatuay maevo sõ tite tè pepirà rova'arà. Pepy'a pupewarà ãmẽ nikatu miti. Ajawyi moma'e ywete moatya rè ywesõ peja'a peiko ipi. Ãmõ, pemiraia pemoane'e pepy'a pupe ipi. 
LUK.11.40	Napetekokuwai peiko, e'i. Janerova'arà reinõgarerà tè rõwã sikõ janepy'a oinõ teve rõnõ? 
LUK.11.41	Ajawyi peporijauesa kuwasi ãmõ kõ ereko ipi mijã. Ãmõ, penekui pupewarà peme'ẽ gatu kuwasi ijamyay mãe kõ pè ipi mijã. Ãmẽ tè peneko ikatuay kuwa Janejare'e pè ãmẽ ky'y, e'i Jesu.
LUK.11.42	E'i jẽ Jesu:
LUK.11.42	– Na'evoi ãmẽ pejẽ Pariseu rõmõ peiko ajamã'ẽ ipi. Mokoi a'e pejẽ ipi. Kee pereko ipe pemoma'e mõ pemowaite ime'ẽ Janejare'e pè ipi. Pepo'ete pereko remẽ, pe'ĩ tè peme'ẽ Janejare'e pè ipi.
LUK.11.43	E'i jẽ Jesu:
LUK.11.43	– Mokoi nikatu'ãi pejẽ Pariseu kõ! Emã'ẽ. Janejare'e ayvu rè jimo'ea retã kõ wyry pè peo remẽ upi upi, kee pejẽ: “Ije ywesõ tè katu aã ike taapy, jõvijã apyka pè”, pejẽ tite ipi. Ãmõ, pejimoe'e takatu tè moma'e pyya rena pè, “aje ywete” te'i ãmõ kõ pejẽ. Totuu pepomoviru kupa ipi, e'i.
LUK.11.44	E'i jẽ Jesu:
LUK.11.44	– Kee e'i Juteu kõ: “Ava mõ sõ tyvy jikuwa e'ã 'arà rupi okwa sikaepo remẽ, iky'atà Janejare'e kyty”, e'i Juteu kõ ipi. Tyvy jikuwa e'ã vo 'ejẽ pejẽ peiko. Ãwitõ nokuwa katui mã'ẽ tè okwa tyvy jikuwa e'ã 'arà rupi ipi, ãwĩvo ve napekuwa katui mã'ẽ mõ kõrijõ tè ojivytà peayvukwerà renu. “Õ'õ põ, ikatute poromo'e iko”, e'i tite peayvukwerà renu kupa, e'i Jesu.
LUK.11.45	Ajaire aepo renu remẽ, “hoõ” ne'i tãmõ Moisesi remikusiwarerà rè poromo'e mã'ẽ mõ enu. Kee e'i tè:
LUK.11.45	– Ãnĩ si, poromo'earà. Aepo pupe oremojaiwe kõrijõ tè rejupa. Nikatui aepo ere oreupe, e'i tite ijupe.
LUK.11.46	E'i ãmẽ Jesu:
LUK.11.46	– Mokoi, a'e teve pejẽ, tãmõ Moisesi remikusiwarerà rè poromo'e rã'ãga mãe kõ. Emã'ẽ! Janejare'e ayvu pemowasuay ãmõ kõ pè ipi. [Tãmõ Moisesi remikusiwarerà pemoje'a peneko reve. Ãmẽ kee pejẽ ãmõ kõ pè: “Moko pejẽ kuwa ipi. A'evo 'evo tè peiko”, pejẽ kõrijõ tè ijupe kõ ipi.] Ajamã'ẽ jane kõ pãtavõa rè napeja'ai 'ete peiko ipi, e'i Jesu.
LUK.11.47	E'i jẽ Jesu:
LUK.11.47	– Mokoi a'e pejẽ. Peo peo ipe Janejare'e ayvu mojenuarà karamoe remẽwarà kõ ryvy kyty imoe'e rã'ãga kõ ipi. Imoe'ea kõ pemõ'ãoka peja'a ee mã'ẽ vo sõ tite peiko. Ajamã'ẽ penãmõi voay wete pejẽ peiko. Penãmõi kõ rõwã sipõkõ a'e kõ omomijarĩ ijuka karamoe remẽ. Pejẽ ve penãmõi kõ vo ve naperovijai a'e kõ ayvukwerà. 
LUK.11.48	Aja rewarà mõ nivoi 'ete pejẽ peiko. “I'ete Janejare'e ayvu mojenuarà kõ tãmõ kõ ojuka karamoe remẽ”, pejẽ kõrijõ tè peiko ãwijã mẽ ipi. Penãmõi kõ rekoawerà rupi ve awi peiko. 
LUK.11.49	Ajawyi Janejare'e otekokuwaa rupi kee e'i amãtejẽ: 
LUK.11.50	Peupe, age'e remẽwarà kõ pè Janejare'e ayvukwerà ojisu'u katu teve ipi. Ajawyi kee e'ità Janejare'e pejẽ: “Manyvo põ pejuka eayvu mojenuarà kõ karamoe remẽwarà? Jevo'e katu si aepo”, e'ità imo'y pene, e'i. 
LUK.11.51	Ajawyi pene omo'y kuwa Apeu amyry jukaawerà karamoe remeve.
LUK.11.52	– Mokoi pejẽ, tãmõ Moisesi remikusiwarerà rè poromo'e rã'ãga mãe kõ. Pekuwa katu ipe Janejare'e ayvu ivo tekoua rewarà ipi. Ajamã'ẽ ijayvu rupi napeikoi. Ajawyi ãmõ kõ: “Janejare'e remĩgwai rõmõtà ije aikotà”, e'i remẽ, a'e kõ pemoteiteteoka teve ereko. Nikatui moko pejẽ remẽ, e'i Jesu ijupe kõ.
LUK.11.53+LUK.11.54	Ajaire a'e pe wyi Jesu ojisyry paire, tãmõ Moisesi remikusiwarerà rè poromo'e mãe kõ ojimogeta vija Jesu rè kupa, Pariseu kõ revejẽ. Ojimõarõ Jesu kotyre kupa. Kee e'i ojiupe kupa:
LUK.11.53+LUK.11.54	– Ejo Jesu simoteitete. Ayvu kõ mõ tijaporanu ranu ijupe. Siayvumoopa, e'i kupa. Ãwijã mẽ Jesu reko simoa'u esa. Ajaire nivoi mã'ẽ simo'ytà ee imomorijauoka ivoa kuwaparà kõ pè ãmẽ, e'i epe ojiupe kupa.
LUK.12.1	Ãmẽ a'e remẽ mõa'ãrõwã jane kõ ojatykapa Jesu kõ pyri ijayvu renu. Ojimokyrytyty ojee kupa, aty wasu kõ rewarà mõ. Ãmẽ Jesu poromo'e upa. Wemimo'ekwerà kõ ywesõ omo'e upa ajamã'ẽ. Kee e'i ijupe kõ:
LUK.12.1	– Mokoi, ipojy tè Pariseu kõ rekoa. Ivo katuay rã'ãga kupa ipi. Ajawyi, “Eruparà kõ rõmõ taiko”, tapejẽ ywe'e tite e'ã ijupe kõ, e'i.
LUK.12.2	Ivo rã'ãga mãe kõ kee e'i epe kuwa: “Tokuwa e'ã ãmõ kõ epy'a pewarà kõ ne”, e'i epe. Ajamã'ẽ ojikuwapa jẽtà jane kõ pè. Pirujẽ janereko kõ ojikuwatà kãramõ. Ãmõ, janeayvu kõ teve.
LUK.12.3	Ajawyi iteetejẽ neporegeta vija maekwerà ojenu katutà ãmõ kõ rovakeve kãramõ. Ãmõ, pirujẽ nejimoevovo neporegeta ava mõ pè oka wyry pè remẽ, ojenu jẽtà. Wayvo ojenutà kãramõ, toenu pirujẽ. Ajawyi tè ikatu ikenẽ, a'e pejẽ, e'i Jesu ijupe kõ.
LUK.12.4	E'i jẽ Jesu:
LUK.12.4	– Ejimorypa kõ, kee a'e pejẽ age'e. Tapekyje e'ã ikõ poromoai mãe kõ wyi nẽ, a'e pejẽ. “Ejukatà maevo kupa”, tapejẽ e'ã pejimopirai rõmõ. Janejuka sõ kupa remẽ, janepirà tè ojukatà kupa. Pejuka paire manyvo ne'i'ãi penereko ai kupa ky'y. Ajawyi ipojy sa'u tè janepirà jukaa. 
LUK.12.5	Janejare'e kõrijõ tè jane'ãg ojuka kuwa imonooka jimomorijau wasua rena kyty, janepirà revejẽ, e'i. Ajawyi Janejare'e kõrijõ tè tapemomojy, e'i ijupe kõ.
LUK.12.6	Kee e'i jẽ Jesu:
LUK.12.6	– [A'evo ipe ekoi. Ajamã'ẽ oja'a katu jẽ janere ipi.] Nijaja'ai kãpĩnà rè ipi. Temimota katu ywe'e rõwã. Epy rõmõ jame'ẽtà remẽ naepyi ipi. Ajamã'ẽ a'evo ipe remẽ Janejare'e oja'a katu jẽ ee kõ ipi. Naearai'ãi iwyi kõ ipi. Noaparity kõ'ãi ipi. 
LUK.12.7	Tysi tõ pene. Oja'a katuay ve iko pene ipi. Pekuwa katuay ipi. Peapira mosã'ãga kõ ve tesõ okuwa. Omoirõ irõma katu oja'a ee. Ajawyi tapekyje e'ã [poromomorijau mãe kõ wyi] ipi, Janejare'e okãte'ã pene rewarà mõ. Aje ywete oja'a katu pene iko ipi, e'i ijupe kõ.
LUK.12.8	E'i jẽ Jesu:
LUK.12.8	– Kee a'e jẽ peupe: Tapejinõsĩ e'ã ewyi peiko! Ava mõ emoẽoka o'arà kyty remẽ, kee e'i ipi: “Jesu tè erõvijã ywete rõmõ ekoi”, e'i imomewa ãmõ kõ pè. Ãmẽ a'e rè aja'a jẽtà Janejare'e pyri aẽ aa remẽ, yvapewarà kõ rovake. “Ekoty rewarà tè ãwĩ”, a'età ãmẽ ijupewarà mõ. 
LUK.12.9	Ãwĩvo ve ava mõ, “Erõvijã rõwã Jesu”, e'i jane kõ rovake remẽ, “Eremĩgwai rõwã ãwĩ”, a'e tary ve Janejare'e remĩgwai yvapewarà kõ rovake yva pè, e'i.
LUK.12.10	E'i jẽ Jesu:
LUK.12.10	– Kee a'e teve. Ava mõ Janejare'e Remimuurerà ojimojane mã'ẽ rè oporegeta ai remẽ, “awyjepa” e'i jẽ kuwa ijupe. Ajamã'ẽ “ãjãg” pejẽ Janejare'e 'Ãg pè remẽ, “awyjepa” ne'i'ãi peupe. Aepo omo'y jẽtà pene, e'i.
LUK.12.11	E'i jẽ Jesu:
LUK.12.11	– Kee a'e teve. Kãramõ ererovija pekupa rewarà mõ ãmõ kõ ojimo'eaità pene iko. Ojimõarõ teywetetà pekoty iko kupa. Peneraatà jõvijãgwerà rovake, Janejare'e ayvu rè jimo'ea retã kõ pè. Kovenatu kõ rovake peneraatà teve kupa. Ãmõ ijayvukasi mãe kõ rovake teve. Nivoi mã'ẽ omo'y mo'y teywetetà pene kupa. Ajamã'ẽ tapejimopirai e'ã peayvu rã rè peiko ipi nẽ. Ma'e. “Manyvo a'età põkõ a'evo remẽ?” tapejẽ e'ã ikõ ãmẽ peiko ne, e'i Jesu. 
LUK.12.12	Ameve, a'e peve Janejare'e 'Ãg peneve ekoità. A'e tè omojikuwaokatà pejẽ manyvo tapejẽ oporanu peupe mãe kõ pè, e'i ijupe kõ.
LUK.12.13	A'evo remẽ kwaima'e mõ atyry põ'õ mè wyi oporegeta Jesu pè upa. Kee e'i epe ijupe:
LUK.12.13	– Oremo'earà, papa okãjã maire papa ma'ekwerà rè kãkãe opyypa oupe. Nome'ẽi ãmõ ije. Kee ere kãkãe pè: “Eme'ẽ ãmõ nemõmirĩ pè”, ere, e'i epe Jesu pè.
LUK.12.14	Ãmẽ kee e'i Jesu kwaima'e pè:
LUK.12.14	– Ava jẽ rõwã, “Ivoa tekoua kuwaparà mõ tereiko”, ne'i'ãi ije. Ajawyi ava ayvu rupi põ moko a'e kuwasi mijã, e'i Jesu ijupe.
LUK.12.15	Ãmẽ e'i jẽ Jesu poromogeta:
LUK.12.15	– Pejapyaka katu ikõ eayvu rè nẽ, e'i. Nivoi moma'e kõ rè jajimo'eai ywete remẽ. “Aje ywe'e”, tapejẽ e'ã moma'e ywete moatya pè, e'i. Ãmõ kõ kee e'i tite ipi: “Mõa'ãrõwã moma'e tamoaty eupe. Ije ywesõ tareko moma'e ma'e”, e'i ipi. Nivoi aepo jaa ãmẽ. Ajaa maekwerà pè rõwã “aje ywete” eu kuwa ipi mijã. Ajawyi a'e rè ywesõ pejimo'eai ipi ne, e'i Jesu ijupe kõ.
LUK.12.16	Ajaire koo jarà rè tè poromosã'ãga. Kee e'i:
LUK.12.16	– Oiko kwaima'e mõ imoma'e ywete mã'ẽ mijã. Moma'e rã'ãi oõtã mã'ẽ tè a'e. Ajaire ãmõ 'ary pè ojimitã okoo rupi. Mitirõwã ikoo. Mãmĩ gyty 'ete ikoo popy. Ajaire i'a ywete ikoo pewarà. Oryvay ijarà omãjã ee ãmẽ. 
LUK.12.17	Ãmẽ, “Manotà põkõ moma'e rã'ãigwerà areko imokatu awi?” e'i. “Nuvei ena, mõa'ãrõwã rewarà mõ”, e'i oupe ojipy'amogeta. 
LUK.12.18	E'i jẽ ajaire oupe: “Haa! Age'e akuwa katu ky'y”, e'i. “Moma'e rã'ãigwerà rena kõ amotaraità rã'ĩ. Ajaire mititirõwã mã'ẽ jẽsi tainõ mijẽ ekovijarà rõmõ. Ãmẽ si oytà moma'e rã'ãigwerà rena tamoaty imokatu ky'y. Emoma'e kõ ve pirujẽ amokatutà a'e pupe teve ky'y”, e'i. 
LUK.12.19	“Aja paire si kee a'età eupe: ‘Moma'e rè jẽ rõwã ajimo'eaità ãwijã mẽ. Emã'ẽ! Mõa'ãrõwã moma'e arekopa ky'y’, a'età ãmẽ. Ajawyi naposiko'ãi ky'y. Aporai kõrijõtà tè aiko ky'y. Ajimory kõrijõtà tè aiko ky'y. Ajimi'u wasu kõrijõtà tè aiko ky'y”, e'i tite kwaima'e iko mijã. 
LUK.12.20	Ajamã'ẽ aepo e'i oupe remeve, kee e'i sikaepo Janejare'e ijupe: “Kõi sõ tekokuwa e'ã ne. Age'e pya remẽ nekãjãtà ky'y. Ava pè põ nema'ekwerà kõ opytatà ãmẽ ky'y?” e'i Janejare'e ijupe.
LUK.12.21	E'i jẽ Jesu:
LUK.12.21	– Ajawyi a'evo tesõ imoma'e ywete mã'ẽ. Oma'e kõ règà oja'a ywe'e tite iko mijã. Noja'ari ãmẽ Janejare'e rè iko. Nojimo'eai ee. Nivoi ãwijã mẽ Janejare'e rovake ekoi, e'i Jesu poromo'e.
LUK.12.22+LUK.12.23	Ãmẽ aepo rè kee e'i Jesu wemimo'ekwerà kõ pè:
LUK.12.22+LUK.12.23	– Tapejimopirai e'ã penekoa rã rè, penemi'õ rã rè, ãmõ, peyru rã rè. 
LUK.12.24	Pemã'ẽ gatu rã'ĩ wyra kõ reko rè. Nipy'a pirai epe wemi'õ rã rè kupa ipi. Nikooi teve ipe kupa ipi. Wemi'õ rã mõ nomoatyi amãtejẽ ipi. Ajamã'ẽ Janejare'e oja'a katu ee kõ ipi. Omoigooka emi'õ rã kõ ijupe kõ ipi. A'e kõ rè oja'a katu remẽ, tysi tõ pene oja'atà tè iko. Pene ywesõ okãte'ã wyra kõ wyi iko ipi, e'i.
LUK.12.25	– Ãwĩvo ve tapejimopirai e'ã pemãnõa rã rè. A'evo ipe peiko remẽ pemãnõ jẽtà kãramõ. Manyvo napejẽ'ãi peiko puku rõmõ, e'i Jesu. 
LUK.12.26	Ajaa pè aepo a'e pejẽ. Emã'ẽ. Napemopukui peneko remẽ, moma'e rã põ pejimo'eaità moma'e kõ rè ãmẽ peiko? a'e pejẽ, e'i.
LUK.12.27	E'i jẽ Jesu:
LUK.12.27	– Ãmõ rè pemã'ẽ gatu kuwa teve peiko, ka'a potyry kõ rè. Ikatuay mã'ẽõ ee remẽ ipi. Noposikoi epe oupe ipi. Nomõjãi epe oyru mõ ipi. Karamoe remẽ itõkõ jõvijã Saromão tyru e'eay mõ opypy ipe ipi. Owaray ipe. Ajamã'ẽ ka'a potyry kõ ywesõ ikatuay jome jõvijã Saromão ryru e'eay wyi ipi, e'i Jesu.
LUK.12.28	– Aje ywe'e nija'ei ka'a kykyrerà kõ pè ipi. Jamopapai tepe'yte tosinĩ tokai ipi. Ajamã'ẽ Janejare'e ikatuay omoigooka kõ. Oja'a katu ee kõ ipi. A'e rè oja'a katu remẽ, tysi tõ oja'atà tè pene. Ajawyi penemipypy rã rè tapejimo'eai e'ã peiko. Janejare'e rè kuwasi penako'i peiko, a'e pejẽ, e'i Jesu.
LUK.12.29	– Ajaa rewarà mõ tapejipy'amopirai e'ã moma'e ma'ekwerà rè peiko ipi nẽ, a'e pejẽ. Ãmõ, penemi'õ rã rè tapejimo'eai e'ã teve. 
LUK.12.30	Janejare'e nokuwai mãe kõ tè ojimo'eai karuaru apijarà kõ rè iko ipi. Ajamã'ẽ Papa yvapewarà okuwapa teãmã ãwijã peiko. Peporijau ee mãe rã kõ omouvetà tè kõ'ẽ jawe jawe pejẽ ãmẽ ipi. 
LUK.12.31	Ajawyi Janejare'e rè ywesõ tapeja'a peiko ky'y, penõvijã ywete rè ywesõ. “Emimota rupi katu taiko”, pejẽ peporegeta peiko. A'evo peiko remeve, oja'a katutà ãmẽ pene ipi, e'i Jesu.
LUK.12.32	E'i jẽ Jesu:
LUK.12.32	– Eremimo'ekwerà kõ, kejõgà teipe pejẽ. Pekyje ajamã'ẽ ne, e'i. Janejare'e penauvay Penõvijã ywete rõmõ penereko. “Ajawyi jõvijã kõ rõmõ poroinõtà erena pè”, e'ipa peupewarà mõ, e'i Jesu.
LUK.12.33	E'i jẽ Jesu:
LUK.12.33	– Ajawyi kee tapeiko. Tapenako'i e'ã pema'e kõ rè ipi. Pema'e peme'ẽ rã'ĩ karakuri repy rõmõ. Ajaire epykwerà pemosãi nimoma'ei mãe kõ pè. Yva pupe jẽsi pemoaty kuwa pema'e kõ ãmẽ. A'e pewarà imona mã'ẽ noeraa'ãi ipi. Ãmõ, kupi'ĩ nomopupupa'ãi imoai ipi.
LUK.12.34	Maty pemokatu pemoma'e e'ekwerà kõ, a'e rè ywesõ peja'atà ipi. Janejare'e pyri pemokatu mã'ẽ rè ywesõ peja'a katu kuwasi mijã, e'i Jesu poromo'e.
LUK.12.35	Ãmẽ e'i jẽ Jesu:
LUK.12.35	– Kãramõ ajo tarà mijẽ Jõvijã wasu rõmõ ajikuwa. Evãea rã tapemoa'u katu. Ãwitõ ava mõ oõvijã omoa'u kõ'ẽ, ãwĩvo 'ejẽ tapeiko.
LUK.12.36	Aepo jaa rè kee a'e pejẽ. Tõvijã mõ oo ojimorypa rena kyty torya rè. Ajaire ojivy uu remẽ, apy'awarà mõ temĩgwai kõ oovapyjavo ijupe, omoa'u katu kupa ãrõ rewarà mõ.
LUK.12.37	Ajawyi ory ee kõ tõvijã ovãe. “Ikatuay eremĩgwai kõ ekoi”, e'ità tõvijã imoe'e kõ ãmẽ. Ãmẽ kee e'ità tõvijã ijupe kõ: “Pejẽ jẽsi peapy toporoapoi”, e'ità ijupe kõ. 
LUK.12.38	Temĩgwai e'eay mõ karumẽ oõvijã ovãe remẽ, a'e omoa'u tè upa. Pyaikatu tè ovãe remẽ, omoa'u jẽ emĩgwai upa. Kõ'ẽ tarà mẽ tè ovãe remẽ, omoa'u jẽtà emĩgwai upa. A'evo mã'ẽ pè kee eutà emĩgwai pè: “Taory katuay iko ãwĩ”, eutà, e'i Jesu. A'evo ve pejẽ, evãea rã renone ikõ temoa'u katu pekupa nẽ, a'e pejẽ. 
LUK.12.39	Ajamã'ẽ kee jaa rè tapeja'a. Ja'ave rõwã tapeiko e'ã erakypyre kyty. Tetã jarà mõ sõ okuwa ovãetà imona mã'ẽ mõ remẽ, omoa'u kuwa mijã, imona mã'ẽ toike e'ã etã wyry pè. Omoisyry kuwa imono ãmẽ ipi. Na'evoi põ? Õ'õ! A'evo!
LUK.12.40	Tãwĩvo ve ikõ peiko nẽ. Tetã jarà vo temoa'u karuaru jẽ pekupa, poroapy'atà tè avãe rewarà mõ, e'i Jesu.
LUK.12.41	Aepo jaa Jesu omome'u paire, Peturu e'i ijupe:
LUK.12.41	– Jõvijã, kõi, “Tapemoa'u jẽ ikõ evãea rã nẽ”, ere maekwerà. Ava upewarà mõ põ aepo ere? Oreupe põ aepo ere? Pirujẽ atyry kõ pè põ ma'e remẽ aepo ere? e'i.
LUK.12.42	Kee e'i Janerõvijã:
LUK.12.42	– [Eremĩgwai otekokuwavay mã'ẽ rõmõ tapeiko. Tapetekokuwavay ikõ erapykyre kyty nẽ.] Temĩgwai e'eay rè tè poromosã'ãgatà tapekuwa, e'i. Ava põ otekokuwavay iko oõvijã pãtavõarà rõmõ ekoi ipi? Tõvijã ojisyrytà rã'ĩ remẽ, ava põ oity kuwa wemĩgwai kõ rõvijã miti rõmõ toiko? Ijayvu rupi katu ekoi mã'ẽ tè. Oõvijã reã'ã rupi werovija katu jẽ mã'ẽ tè. A'e pè kee e'ità: “Ene tè eja'a ema'e kõ rè. Ja'umã'ẽ teremosãi eremĩgwai kõ pè i'arà mẽ gatu”, e'ità tõvijã ijupe oity oo remẽ. Ijayvu rupi katu werekotà oõvijã rapykyrerà kyty ãmẽ ipi. 
LUK.12.43	Ajawyi tõvijã ovãe remẽ, oryvaytà wemĩgwai rè. Emĩgwai ory tevetà ee. Nojimosĩoka'ãi oõvijã wyi, ijayvu rupi katu ekoi teãmã rewarà mõ. 
LUK.12.44	Oryvaytà tõvijã iposikoa rè. Ajawyi a'e tè opyteporotà ijayvumokasi pirujẽ wemirekokwerà jarà rõmõ toiko ky'y. Aje ywete aepo a'e pejẽ, e'i Jesu.
LUK.12.45+LUK.12.46	– Kee e'i ojipy'amogeta mã'ẽ nopyteporo'ãi tõvijã. “Oiko puku jẽtà erõvijã”, e'i ywe'e tite oupe mã'ẽ. A'e ãmẽ oõvijã remĩgwai kõ wereko ai sõ tite oõvijã rapykyrerà kyty. Onõpã nõpã kõ tesõ. Ojimi'u kõrijõ tè iko. Ãmõ, oka'u ka'u tè iko. Ja'ave rõwã ekoi. Ãmẽ si nojikuwai amãtejẽ uu sikaepo tõvijã remẽ, nikatu miti'ãi ãmẽ ijupe. Manyvo ne'i'ãi emĩgwai opokou remẽ ky'y. Tõvijã ope'atà imono jimomorijaua rena kyty. Nivoi mãe kõ pyri omonotà imomorijauoka ky'y, e'i. 
LUK.12.47	A'evo temĩgwai mõ oõvijã ayvukwerà okuwa ywe'e ipe mã'ẽ, ajamã'ẽ nojimokatui oõvijã ayvukwerà rupi toiko. A'e ojimomorijauoka tesõtà ajaire oõvijã pè. 
LUK.12.48	Ajamã'ẽ oõvijã ayvukwerà nokuwai mã'ẽ pè ovo rupi teve ekoi ãmẽ. Nokuwai wyi noerovijai oõvijã ayvukwerà mã'ẽ. Ajawyi nivoi sikaepo ekoi tite remẽ, tõvijã omomorijauoka sa'utà tè ãmẽ ipi. Ava mõ pè jakuwaoka katu manyvo kuwa tekoua mã'ẽ, ajaire kee eu kuwa ijupe: “Nerovija põ neremikuwawerà?” eu kuwa. Waiteve ãmẽ ãmõ pè manyvo kuwa tekoua nijakuwaokari ywe'ei ijupe mã'ẽ pè. A'e pè ajaire, “Nerovija põ?” nija'e'ãi ãmẽ ijupe ipi, ji'ite nijakuwaokari ijupe rewarà mõ, e'i Jesu poromogeta.
LUK.12.49	E'i jẽ Jesu:
LUK.12.49	– Aã ike pepõ'õ mè ajo aiko remẽ, tata vo sõ mã'ẽ mõ aerutà. Apota mijã a'e eny tè upa age'e, a'e eupe aiko, e'i. Tata vo 'ejẽ emomorijaua rã, e'i. 
LUK.12.50	Ajimomorijautà amãnõ jane kõ aiwererà repykarà mõ. A'evoa rõmõ tè ajo. Ajamã'ẽ a'e rè epy'a jikõtevẽ ai tè aiko, kuise'ẽ tokwapa ewyi a'evoa, a'e ãmẽ. Awyjepa remẽ, najimopirai'ãi ky'y. Erorytà tè ãmẽ, e'i.
LUK.12.51	Maevo kee pejẽ tite eupe: “Jesu si poromojimoryokatà, ãwisõ pirujẽ ãmõ e'y e'yiwarà kõ tojimory ojee ky'y”, pejẽ tite põ ije? Ãnĩ. Na'evo'ãi ajamã'ẽ. Poromojipe'a pe'a ojiwyi mã'ẽ rõmõ tè ajo, e'i Jesu. 
LUK.12.52	Age'e rire jane kõ reko iteetà ky'y. Ojetãrã kõ ve ojimojipe'atà ojiwyi erewarà mõ ky'y. Nererovija tari mãe kõ ojimojipe'atà ererovija takatu mãe kõ wyi. Ojimoãpãtà ee kõ kupa. “Temipotare'ã” e'ità erekoa rupiwarà kõ pè kupa. Ma'e remẽ etã mõ pè 5 mirà ipupewarà ojimojipe'atà ojiwyi kupa. Moapy ekoty rewarà kõ. Ãmõ kõ ãmẽ kwere'ĩ gytywarà rõmõ ekoità ewyi. Tetãrã kõ ve ipe kupa mijã. Ajamã'ẽ kee e'ità ojiupe: “Epy'a rupi katuwarà rõmõ rõwã ene ky'y”, e'ità ojiupe kupa. 
LUK.12.53	Ãmõ, tõvijãgwerà mõ wa'yry revejẽ kee ne'i'ãi ojiupe ky'y: “Epy'a rupi katuwarà”, ne'i'ãi. Ãmõ, mãmã kõ omemyry kõjatãi revejẽ, “Erory nere”, ne'i'ãi ojiupe kupa ky'y. Ãmõ, jotija okõjatãi revejẽ, “Ejo jajimory”, ne'i'ãi ojiupe ky'y. Pe'ĩ ekoty rewarà tè. Ãmõ ãmẽ ekoty rewarà rõwã. Ajawyi a'evo ekoità kupa, e'i Jesu wemimo'ekwerà kõ pè.
LUK.12.54	Ãmẽ e'i jẽ Jesu. Aty wasu kõ pè tè e'i ky'y. Kee e'i ijupe kõ:
LUK.12.54	– Ekuwa kuwasi pekupa mijã, emojikuwapa rè pemã'ẽ ipi rewarà mõ. Pemã'ẽ. Kee jaa ipe pekuwa. Ãmõ remẽ kwaray 'apa kyty wyi ãmãnà ryru kõ oẽ okwa remẽ, “Emã'ẽ, okytà tè ãmãnà”, pejẽ ojiupe ipi.
LUK.12.55	Waiteve ãmẽ kwaray ẽma kyty wyi ijyvytu okwa remẽ. Kee pejẽ ãmẽ: “Emã'ẽ yvytu rè. Kwaraytà tè ky'y”, pejẽ ikuwa ipi. Upi katu teve aepo pekuwa. 
LUK.12.56	Kõi sõ ivo rã'ãga mã'ẽ tè pejẽ peiko! Õ'õ põ, 'arà kõ pekuwa katu ipi. Ãwĩvo ve ekuwa kuwasi pekupa emojikuwapa rè pemã'ẽ remẽ mijã. Ajamã'ẽ nekuwai pekupa, e'i.
LUK.12.57	E'i jẽ Jesu:
LUK.12.57	– Pevote kuwasi penekoawerà pemosã'ãga peiko mijã. 
LUK.12.58	Ajare ene, ma'e remẽ ava mõ neraatà nivoia kuwaparà kõ rovake mijã. Nivoi mã'ẽ omo'ytà nere. A'evo remẽ, kee ere amãtejẽ ijupe: “Ene, ejo jajimogeta rã'ĩ. Ma'e remẽ ‘hoõ’ ja'età ojiupe ky'y”, ere ikõ ijupe rã'ĩ esa nẽ. Ãmẽ “õ'õ” pejẽ ojiupe remẽ, pejimory mijẽ ojee remẽ, ikatu tè ãmẽ. Ajamã'ẽ “hoõ” napejẽi ojiupe remẽ, waypetetà ãmẽ ky'y. Nivoia kuwaparà rovake nereraatà ãmẽ ky'y. A'e ajaire sota kõ po pè nemonooka kuwa. Ajaate jimopã'ãga pupe nereraa kuwa nereity ky'y. 
LUK.12.59	Nerejisyry'ãi a'e pupe wyi, ajaate awyjepa nemoepypa katu nivoi neiko maekwerà. Aje ywete a'evotà, e'i. [Ãwijã mẽ kuise'ẽ jẽ tapejimory Janejare'e revejẽ, poromoe'yia 'arà renoneve, e'i Jesu ijupe kõ.]
LUK.13.1	Ãmẽ ãmõ kõ uu Jesu mogeta upa. Karireja wãnà kõ apisiawerà rè kee e'i Jesu pè kupa:
LUK.13.1	– Nekuwa põ kovenatu Piratu ojukaoka Karireja wãnà kõ mõ maekwerà? Kõi Janejare'e retã mè wemime'ẽ ãrã kõ ome'ẽ kupa upa remeve a'evo ekoi. Manyvo rewarà mõ põ Janejare'e opota tè a'evoa sõ ojinõ ijupe kõ? Õ'õ põ? Nivoi 'ete põkõ a'e kõ ekoi mijã? Aja rewarà mõ põ a'evo ekoi kupa? e'i ijupe kupa.
LUK.13.2	Aepo rè kee e'i ãmẽ Jesu:
LUK.13.2	– Kee pejẽ tite maevo: “A'e kõ ywesõ nikatui ãmõ kõ wyi. A'e a'e kõ teipõ nivo miti ekoi ãmõ kõ wyi. Ajawyi põ a'evo sõ mãrãnai ijupe kõ?” pejẽ tite põ? 
LUK.13.3	Ãnĩ. Aja rewarà mõ rõwã a'evo ekoi kupa. Emã'ẽ. Pejẽ ve nivoi peiko ipi. Ajawyi tapejimosĩoka ikõ peaiwererà rè ky'y nẽ, a'e pejẽ. Tapejimome'u ikõ Janejare'e rovake peaiwererà reitypypyioka ijupe nẽ. Na'evoi sõ peiko remẽ, peopatà jimomorijaua kyty. Pepa wasutà, ivo kõ jẽ, e'i ijupe kõ. 
LUK.13.4	Pemã'ẽ. Pekuwa itõkõ jypy remẽ, 18 rõmõ imarama opa Siroe yy pyri tui mãe kõ. Tetã yvate'e mã'ẽ itõkõ okui i'aryvo kõ imoma kõ. Manyvo pejẽ põ a'evo mãe kõ pewarà mõ? “A'e kõ ywesõ teipõ nivoi 'eteay pirujẽ Jerusarẽ taa wãnà kõ wyi”, pejẽ tite sipõ? 
LUK.13.5	Ãnĩ. Na'evoi, a'e pejẽ. Ajawyi kee a'e pejẽ. Pejẽ ve nivoi peiko ipi. Ajawyi tapejimosĩoka ikõ peaiwererà rè ky'y nẽ, a'e pejẽ. Tapejimome'u ikõ Janejare'e rovake peaiwererà reitypypyioka ijupe nẽ. Na'evoi sõ peiko remẽ, peopatà jimomorijaua kyty kãramõ, ivo kõ jẽ, e'i ijupe kõ Jesu.
LUK.13.6	Ãmẽ Jesu poromo'e jẽ poromosã'ãgaa rupi. Kee e'i:
LUK.13.6	– Kwaima'e mõ ojimitã ipi. Ãmẽ wemitã põ'õ mè moma'eyva'y mõ
LUK.13.7	Ãwijã mẽ kee e'i wemĩgwai pè: “Ãwisõ ajo ipe moma'eyva'y mõ reka ipi. Ni'ai ipi. Moapy kwaray rõmõ tesõ ajo ipe eka. Ni'ai ajamã'ẽ. Nikatui. Ajawyi emopai ity ãwĩ ky'y. Moma'e rã põ yvy opãsarõ jẽtà ni'ai remẽ”, e'i. 
LUK.13.8+LUK.13.9	Aepo rè kee e'i ajamã'ẽ emĩgwai: “Ãnĩ, erõvijã. Emokatu jẽ rã'ĩ. Pe'ĩ kwaray pè taposiko ee esa. Ijypy rupi apãkõità rã'ĩ. Moma'e reposi jukwerà amoatytà imorya mõ. Ãmẽ tè simã'ẽ ee. I'atà põkõ? Ni'a'ãi põ ma'e remẽ? Ãmẽ sõsi i'a remẽ, ‘i'ete’ ja'età. Ni'ai sõ remẽ, emopaioka ãmẽ ityoka ky'y”, e'i emĩgwai oõvijã pè. “Hoõ” e'i tõvijã, e'i Jesu poromosã'ãga rupi.
LUK.13.8+LUK.13.9	[“Ãwĩvo ve Janejare'e nojikõtevẽi pemomaa rã rè”, jaa tè. “Wãrõ rã'ĩ pejimoteea”, jaa tè.]
LUK.13.10	Ajaire ãmõ 'ary pè Jesu poromo'e upa, Janejare'e ayvu rè jimo'ea retã mè. Jimoava 'arà mẽ a'evo ekoi. 
LUK.13.11	Ãmẽ wãivĩ mõ rè omã'ẽ, itekorã mã'ẽ mõ rè. Ãjãg tè omotekorã mã'ẽ tè a'e. Opõ'ã tarepe ipi. Ajamã'ẽ awyje ojapepy kõrijõ tè iko. Ijaty kwaray tesõ itekorã iko. 18 kwaray rõmõ tesõ itekorã iko. 
LUK.13.12	Ãmẽ a'e rè Jesu omã'ẽ remẽ, kee e'i ijupe:
LUK.13.12	– Wãivĩ, age'e amogwapatà netekorãnà newyi ky'y. Awyje nekatupatà ky'y, e'i ijupe.
LUK.13.13	Ãmẽ Jesu oo ikoty. Opo oinõ i'aryvo. Ameve ikatupa ky'y. Ojãrapo'ãma ky'y. Omoe'e ywete Janejare'e iko ãmẽ ky'y.
LUK.13.14	Ajamã'ẽ Janejare'e ayvu rè jimo'ea retã rõvijã mõ naoryi a'evoa rè omãjã. Ojimõarõ kõrijõ tè upa. “Kõi sõ jimoava 'arà mẽ Jesu poromokatu ipi”, e'i tè oupe. Ajaire kee e'i jane kõ itekorã mãe kõ pè:
LUK.13.14	– Ha! Semana upi upi 6 rõmõ mosikoa 'arà okwa ipi. Ãmẽ kõrijõ tè pejo kuwa pejimokatuoka ipi mijã. Jimoava 'arà mẽ rõwã, e'i ijupe kõ.
LUK.13.15	Ãmẽ aepo e'i remẽ, kee e'i Jesu ijupe, ivoarà kõ pè teve:
LUK.13.15	– Tyi põ, ivo rã'ãga peiko ipi. Pejẽ ve peposiko jimoava 'arà mẽ ipi. Pemã'ẽ. Teima kurarà kyty peo penima kõ jora eraa toy'u ipi, jimoava 'arà mẽ ipe remẽ. Pui kõ, ãmõ, jumẽtu kõ. Moko naperekoi sipõ ipi? Teima kõrijõ teipe mijã. Ajamã'ẽ peja'a katu jẽ ee kõ ipi. 
LUK.13.16	Ãwĩvo ve mirà kõ rè ywesõ tijaja'a katu jaiko ipi. Aã wãivĩ tãmõ Aparão jeapyry mõ, nijamokatu'ãi kuwasi põ mijã? Satanasi ojimorara puku ee imotekorã mijã. Ivo tè rõwã sipõkõ jimoava 'arà mẽ apijarà jamokatu ipi? e'i Jesu imoãtãre'ã kõ.
LUK.13.17	Ãmẽ aepo e'i remẽ, Jesu ãpã kõ ojimosĩoka ojimõarõ ikoty. Ajamã'ẽ jane kõ oryvay wãivĩ mokatuawerà rè omãjã, ikatuay tesõ a'evo Jesu wereko rewarà mõ.
LUK.13.17	– Haa! Mire'eay tè Jesu, e'i e'i ãmẽ kupa.
LUK.13.18	E'i jẽ Jesu poromogeta:
LUK.13.18	– Ãmõ tè mijẽ amome'utà peupe tapekuwa manyvotà Janejare'e ojikuwa Jõvijã wasu rõmõ remẽ. [Age'e pe'ĩpe'ĩ jane kõ omojõvijã ereko. Ajamã'ẽ kãramõ jane kõ mõa'ãrõwã omojõvijãtà o'arà kyty ky'y.] 
LUK.13.19	Jimitãa rè tè poromosã'ãgatà tapekuwa sa'u. Koo jarà yvyra rã'ãigwerà opyy itã okoo pè. A'e oẽ ajaire oryvay. Ajaate oẽme'e tè oo ky'y. Ãmẽ a'e rãkã rè wyra kõ uu ojiowaitynõ, e'i.
LUK.13.20	E'i jẽ Jesu:
LUK.13.20	– Amome'u tarà mijẽ tapekuwa manyvotà Janejare'e janerereko Janerõvijã wasu rõmõ. 
LUK.13.21	Wemimota omuu inõ janepy'a pupe tijaneroupa ipi. Ãwitõ sautu jainõ janeremi'õ pupe imoje'a remẽ, ooupa janeremi'õ. Ãwĩvo ve Janejare'e remimota janepy'aoupa ipi. Janemotee wemimota rupi tijaiko ãmẽ, e'i. Kee mã'ẽ vo 'ejẽ jaiko. Ãwitõ wãivĩ mõ pão oinõtà remẽ, tiriku ku'ikwerà pupe omoãnẽ ãnẽ ena kõ. Moapy ena kõ omoãnẽ rã'ĩ eja. Ajaire imovororo mã'ẽ omoje'a ee, ajaate ooupa 'ete. Ãmẽ si ivororopa ky'y. Ãwĩvo 'ejẽ Janejare'e remimota janepy'aoupa, e'i Jesu.
LUK.13.22	Ajaire taa taa rupi oo Jesu okwa poromo'e ipi. Jerusarẽ taa kyty tè ootà iko. 
LUK.13.23	Ãmẽ ava mõ oporanu ijupe. Kee e'i:
LUK.13.23	– Jõvijã, pe'ĩpe'ĩ tè kõrijõ tè ootà Janejare'e pyri ipi? Ma'e ãmõ ãmõgwerà kõrijõ tè Janejare'e wereko katutà oupewarà mõ? Manyvo ere põ? e'i Jesu pè.
LUK.13.24	Aepo e'i remẽ, Jesu tetã rova ikwa'igà mã'ẽ rè tè ojimosã'ãga:
LUK.13.24	– Õ'õ. Tetã rova ikwa'igà mã'ẽ rupi kõrijõ tè peo kuwa Janejare'e rena kyty ipi. Ajawyi pejimokasi ikenẽ a'e rupi tapeo, pejuve jẽ remeve, a'e pejẽ.
LUK.13.25	– Tetã rova jarà vo 'ejẽ Janejare'e. Kãramõ wetã rova oovapytà. Oovapy paire, ava jẽ rõwã oiketà ky'y. Napeike amãtejẽi remẽ, tetã ypy pè tè pekutà. Tetã jarà pemotãtã titetà. Kee pejẽ ipetà: “Jõvijã, eovapyjavo taike!” pejẽ ipetà ãmẽ ky'y. Noovapyjavo'ãi pejẽ ajamã'ẽ. Kee e'i kõrijõtà tè: “Pejisyry. Noporokuwai ije”, e'ità kõrijõ tè pejẽ. 
LUK.13.26	Ãmẽ kee pejẽ ipetà jẽ: “Manyvo põ ‘noporokuwai’ ere oreupe? Jypy remẽ nereve orojimi'u ipi. Orerena rupi oremo'e jẽ rejupa mijã. Orekuwa katu rejupa mijã”, pejẽ ipetà. 
LUK.13.27	Ajamã'ẽ kee e'ità pejẽ: “Ãnĩ. Noporokuwai, a'e pejẽ. Mã taa wãnà kõ põ pejẽ rõmõ? Nakuwai. Pejisyry awi peo, a'e pejẽ. Nivoi mãe kõ tè pejẽ. Pejipe'a awi ewyi”, e'ità. 
LUK.13.28	– Ajare kee a'e pejẽ. Kãramõ Janejare'e ojikuwa Jõvijã wasu rõmõ remẽ, jane kõ omuu muutà okoty, tojimoena ipyri ena pupe kupa. Janejare'e pyri tãmõ Aparão rè pemã'ẽtà. Ãmõ, tãmõ Isaki rè. Ãmõ, tãmõ Jako rè. Ãmõ, pirujẽ Janejare'e ayvu mojenuarà kõ rè pemã'ẽ tary ve. Janejare'e pyri ekoità kupa, pirujẽ. Pejẽ ãmẽ pejimojipe'aokatà a'e kõ wyi ky'y. Peja'o titetà peiko ãmẽ, e'i. [Ajawyi, “Ije kuwasi mokope aju mijã”, pejẽtà kuipe'e mã'ẽ ee remẽ.] Pejãpikãkãima ipetà pejimomorijau rõmõ peiko.
LUK.13.29	A'evo remẽ ãmõ mirà põ'õmorà kõ ve uu uutà ojimoena Janejare'e pyri ena pupe. Pe'ĩrõwã uu uutà kupa. Ãmõgwerà kwaray ẽma kyty wyi uutà. Ãmõgwerà kwaray 'apa kyty wyi. Ãmõgwerà kwaray yke kyty wyi. Ãmõgwerà kwaray yke rovajarà kyty wyi, e'i. Pirujẽ uu uutà wapytà Janejare'e pyri ojimiwa. [Pejẽ ãmẽ napeike'ãi ipyri, napemoẽokai amãtejẽi pe'arà kyty rewarà mõ.]
LUK.13.30	Ajawyi kee a'e. Ajawyi apykyre kytywarà ootà tenoneporà rõmõ. Ãmõ, joãkãmorà ootà apyky rupi ky'y, e'i Jesu poromo'e.
LUK.13.31	Ameve Pariseu kõ mõ uu javo Jesu pè, Jerusarẽ taa kyty oo iko remẽ. Kee e'i ijupe kupa:
LUK.13.31	– Ejisyry ike wyi maipe kyty ekwa. Kovenatu Eroti nejukatà, e'i kupa.
LUK.13.31	Omoteeoka ipetà nou ijupe, too e'ã Jerusarẽ taa kyty. Ajawyi aepo e'i ijupe kupa. 
LUK.13.32	Ajamã'ẽ aepo rè kee e'i ãmẽ Jesu:
LUK.13.32	– Poromoripe mã'ẽ tè kovenatu Eroti. Pekwa kee a'e mã'ẽ tapemome'u ijupe: “[Ava nejukaoka'ãi kuwa, ajaate eposikoa amoawyjepa remẽ.] Age'e, aposiko jẽtà. Ãjãg kõ ape'a jẽtà ojimoemija ee mãe kõ wyi imomoi ipi aiko. Ãmõ, itekorã mãe kõ ve amokatu jẽtà aiko. Kovi a'evo jẽtà aiko. Ajaire moapy ke paire awyjepa avãetà ãmẽ ky'y”, pejẽ ikõ ijupe nẽ. 
LUK.13.33	Ajamã'ẽ age'e jõ aata jẽtà aiko. Ãmõ, kovi aata jẽtà aiko. Ãmõ, kõ'ẽme aata jẽ tary ve aiko. Aatà Jerusarẽ taa kyty. A'e pè tè aatà amãnõ, e'i. A'e pè tè Janejare'e ayvu mojenuarà kõ ojuka kupa ipi, e'i.
LUK.13.34	Ãmẽ pee peve Jesu kee e'i:
LUK.13.34	– Mokoi Jerusarẽ taa wãnà kõ! Janejare'e wayvu mojenuarà kõ omuu muu ipe pekoty remẽ, napeenu tari ijayvu kõ ipi. Pemomijarĩ ijuka kõ ipi. Ãmõ, pejapi japi ijuka kõ takuru pupe ipi. Peenu kuwasi ijayvu kõ mijã! Mapejõ rõmõ tesõ apota ipe poropyy jẽ poroereko mijã! Ãwitõ masakara wa'yry kõ omoaty opepõkã wyry pè ereko katu kõ ipi, ãwĩvo ve ije aiko. Kee a'e peupewarà mõ. Poromoaty tarepe penereko katu mijã. Napepotai ajamã'ẽ. Ajawyi mokoi a'e pejẽ! 
LUK.13.35	Ajawyi naiko'ãi penena ky'y. Tapererà rõmõtà tè tui upa ky'y. Pemã'ẽ esa! Napemã'ẽ'ãi ere ky'y, ajaate Jõvijã wasu rõmõ ajikuwatà ajo mijẽ remẽ. Ãmẽ tè tite emoe'e ipetà pekupa ky'y, Janejare'e Remimuurerà rõmõ, e'i Jesu ijupe kõ.
LUK.14.1	Ajaire ãmõ jimoava 'arà mẽ Jesu oẽ Pariseu kõ rõvijã mõ retã wyry pè ojimiwa. Ãmẽ ãmõ kõ Jesu omoa'u upa. 
LUK.14.2	Ãmẽ a'e pè Jesu rovakeve kwaima'e itekorã mã'ẽ mõ ekoi teve. A'e irurupa mã'ẽ. 
LUK.14.3	Ãmẽ kee e'i Jesu Pariseu kõ pè. Ãmõ, tãmõ Moisesi remikusiwarerà rè poromo'e mãe kõ pè e'i:
LUK.14.3	– I'ete põ jimoava 'arà mẽ jamokatu itekorã mã'ẽ mõ ipi? Manyvo pejẽ põ? e'i ijupe kõ.
LUK.14.4	Nipui ãmẽ enu kupa. Ãmẽ Jesu opopyy itekorã mã'ẽ imokatupa. Omokatu paire, kee e'i ijupe:
LUK.14.4	– I'ete nejivy nerena kyty neo ky'y, e'i ijupe.
LUK.14.5	Ajaire kee e'i jẽ Jesu oporanu Pariseu kõ pè:
LUK.14.5	– Ma'e remẽ nera'yry mõ o'a sõ yy je'ẽ typy mã'ẽ pupe oo remẽ, jimoava 'arà teipe sõ remẽ, aje sipõ nereekyi'ãi kuise'ẽ tomãnõ e'ã? Õ'õ, neekyità! Ivo jẽ nerima mõ sõ o'a remẽ, a'evo ve nereekyi'ãi kuwa põ a'evo remẽ? Õ'õ, neekyi kuwa. Na'evoi sipõ pereko ipi? e'i ijupe kõ.
LUK.14.6	Aepo e'i remẽ ava jẽ rõwã iputà. Manyvo ne'i'ãi Jesu rovaja kupa.
LUK.14.7	Ãmẽ a'e pè tui jẽ remẽ, Jesu omã'ẽ mõropãrà kõ rè erokwa. Okuwa kee e'i oupe kupa ipi mã'ẽ: “Ije ywesõ aã ike jõvijã rena ypy pè taapy ajupa, temoe'e ãmẽ kupa”, e'i e'i oupe kupa ipi mã'ẽ. Ajare kee e'i Jesu poromogeta mõ:
LUK.14.8+LUK.14.9	– Ma'e. Neretãrã mõ ojirekotà remẽ, torya mõ oinõtà. Ãmẽ a'e 'ary pè kee e'ità ene: “Ene ve ejo tijajimory jajimiwa”, e'ità. Neo remẽ, kee tere e'ã nepy'a pè: “Jõvijã kõ rena ypy pè aapytà ajimoena”, tere e'ã ãmẽ neiko. A'e sõ ere tite remẽ, kee e'i kuwa neupe: “Ejisyry typopy kyty eo eapy. Joe'e rena tè ike eu. Ene ãmẽ a'e rõwã”, e'i kuwa torya jarà nemosĩoka. 
LUK.14.10	Ajawyi kee ere amãtejẽ. Ikupe kyty tè eẽ eapy rã'ĩ, a'e pejẽ. Ajaire uu kuwa torya jarà nekoty. Kee e'i kuwa neupe: “Haa! Joe'e tè ene. Ejo enone kyty joe'e rena pè tereapy ãmẽ”, e'i kuwa neupe. A'evo remẽ nemoe'età tè ãmõ kõ rovake ãmẽ. Ãmẽ tè ikatutà tè neupe, e'i ijupe kõ. 
LUK.14.11	A'evo tè ipi. Ojimoe'e teywete mã'ẽ ajaire jowyry kyty tè ekoità. Ajamã'ẽ nojimoe'eoka tari mã'ẽ ãmẽ jo'arà kyty joe'e rõmõ ekoità, e'i ijupe kõ.
LUK.14.12	E'i jẽ Jesu tetã jarà pè, “Ejo epyri ejimiwa” e'i ijupe mã'ẽ pè:
LUK.14.12	– Jimi'u wasu sõ neinõ ipi remẽ, mõropãrà kõ neokwai imuu ipi. Kejõgà nemuu ipi. Nejimorypa kõ. Ãmõ, imoma'e ywete mãe kõ. Ãmõ, nepyriwarà kõ. Wãi wãisõ nemuu ipi. Kee ere teãmã: “Moko tary ve terereko kupa ajaire”, ere teãmã. Ajawyi a'e a'e kõ kõrijõ tè neokwai totuu nerena pè ipi. Ajamã'ẽ jiovajarĩa règà tè neja'a remẽ, nikatu'ãi ãmẽ. 
LUK.14.13	Ajawyi jimi'u wasua neinõtà remẽ, kejõ gatu eokwai imuu: Nimoma'ei 'ete mãe kõ. Ãmõ, itekorã mãe kõ. Noatai mãe kõ. Naeapyoi mãe kõ. A'e a'e kõ jẽsi eokwai totuu nepyri, e'i. 
LUK.14.14	Ãmẽ tè Janejare'e nemoe'età nere omãjã, jiovajarĩa rè nereja'ai neiko rewarà mõ. Ikatu tè, “Terereko ve kupa”, nerei remẽ. Ãmẽ kãramõ Janejare'e poromomoera mijẽ remẽ tè ikatu tè nererekotà ãmẽ ky'y. A'e rè jẽsi eja'a awi eiko, e'i Jesu ijupe.
LUK.14.15	Ajaire aepo renu mẽ namesa pyri wapy mã'ẽ mõ oporegeta Jesu pè. Kee e'i ijupe:
LUK.14.15	– Oremo'earà, kãramõ Janejare'e ojikuwa Jõvijã wasu rõmõ remẽ, jimi'u wasua oinõtà. Janeroryvaytà ãmẽ, jajimi'u ipyri remẽ, e'i.
LUK.14.16	Aepo renu mẽ jimi'u wasua rè tè Jesu poromosã'ãga. Kee e'i:
LUK.14.16	– Kwaima'e mõ jimi'u wasua oinõtà. Ãmẽ ojimorypa kõ pè, “Ejo epyri ejimiwa”, e'i amãtejẽ. Jane kõ mõa'ãrõwã ookwai amãtejẽ imuu jimi'u wasua rã pè. Ãmẽ “hoõ” e'i amãtejẽ kupa. 
LUK.14.17	Ajaire, jimi'u wasua 'arà mẽ, kee e'i wemĩgwai pè: “Age'e si ekwa emõropãrà kõ pè javo”, e'i. “Hoõ” e'i. Oo ajaire javo. Kee e'i emĩgwai: “Erõvijã emuu nepijarà mõ. Ojinõma jimi'u wasua upa. Ajawyi, ‘Age'eve ejo jajimi'u’, e'i erõvijã ene”, e'i epe uutà mãe kõ pè. 
LUK.14.18	Soõ, nonuri kupa. Ojipijarĩ kupa. Kee e'i ãmõ: “Aa kuwasi mijã. Ajamã'ẽ age'eve apyy erena mõ. Ajawyi a'e resa aatà. Naa'ãi sikaepo awi. Nejimõarõ tite eupe ne”, e'i ojipijarĩ. 
LUK.14.19	Ãwĩvo ve jẽ ãmõ kee e'i: “Age'eve pui kõ apyy. 10 rõmõ apyy kahu omõtã eraa mãe kõ. Ajawyi a'e rè aatà age'e. Apoã'ã kõtà esa. Ajawyi naa'ãi sikaepo”, e'i ojipijarĩ. 
LUK.14.20	Ivo jẽ ãmõ. Kee e'i ve: “Aa kuwasi mijã. Ajamã'ẽ age'eve amenapa. Ajawyi naa'ãi sikaepo ky'y”, e'i. A'evo “ejo” e'i epe ijupe kõ. Nijeweri uu kupa ajamã'ẽ. 
LUK.14.21	Ajaire ojivyrĩ emĩgwai oo oõvijã gyty. Ãmẽ, “Nonu'ãi sikaepo nejimorypa kõ”, e'i ijupe. Ãmẽ a'evoa rè ojikõ'õ tesõ jõvijã aepo renu ãmẽ. E'i mijẽ wemĩgwai pè: “Ãmõ kõ gyty ekwa, taa rupi, pee pee kõ rupi”, e'i. “Ma'e kõ pijarà mõ ekwa ky'y”, e'i. “Nimoma'ei mãe kõ. Ãmõ, noatai mãe kõ. Ãmõ, naeapyoi mãe kõ. Ãmõ, okunu kunu 'ejẽ wata mã'ẽ kõ ve. Wãi wãisõ pijarà mõ ekwa ky'y”, e'i. “A'e kõ eatykapa erena pè”, e'i. 
LUK.14.22	Oo ãmẽ emĩgwai oõvijã ayvukwerà rupi. Ãmẽ emimuurerà kõ ovãe vãe ojimoena. Wapy apypa apyka 'aryvo okwa kupa. Ajamã'ẽ noporakapaive tena kõ kupa. Ajawyi oo oõvijã gyty kee javo: “Erõvijã. Neremikwaiwerà kõ arovãema. Ajamã'ẽ noporakapaive tena kupa”, e'i. 
LUK.14.23	Ãmẽ tõvijã: “Hoõ, akuwa”, e'i. “Eeru jẽsi ikõ ãmẽ nẽ. Pee wasu rupi ekwa ãmẽ. Ãmõ, pee miti kõ rupi ekwa ãmẽ. Pirujẽ neesa mãe kõ pè kee ere: ‘Age'eve ikõ ja'e erõvijã retã gyty jimi'u wasua pè nẽ’, ere. ‘Ejo ikenẽ’, ere. Pirujẽ neesa mãe kõ pè aepo ere erojivy kõ, toporakapa 'ejẽ erena ky'y”, e'i. Ãmẽ “hoõ” e'i emĩgwai oo. 
LUK.14.24	Ajaire kee e'i jẽ tõvijã: “Aje ywete aporegetatà. Ejimorypa kõ aokwai imuu ypy mãe kõ nojimi'u'ãi epyri kupa. A'e kõ ava jẽ rõwã amojimi'uokatà epyri ky'y”, e'i tõvijã, e'i Jesu poromogeta.
LUK.14.25	A'evo remẽ aty wasu ootà Jesu rupi kupa. Ãmẽ ojirova Jesu ikoty kõ omãjã. Kee e'i ijupe kõ:
LUK.14.26	– Ava mõ ootà erupi remẽ, ije ywesõ terau katu ãmõ kõ wyi ãmẽ. Ajawyi uu rè noja'a'ãi. Ãmõ, oy rè. Ãmõ, werekwarà rè. Ãmõ, wãkarãgwerà kõ rè. Ãmõ, weke'yry kõ rè. Ãmõ, okõjã kõ rè noja'a'ãi ve rõnõ. Wee noja'a'ãi teve. Ajawyi wee ywesõ oja'a mãe kõ noo kuwa'ãi eremimo'earà rõmõ. Ava mõ, “Awyje aatà Jesu rupi emimo'earà rõmõ”, e'i remẽ, kee te'i ãmẽ oupe: “Awyje tè Jesu e'arà kytywarà rõmõtà ekoi. Ijayvu pè ywesõ ‘aje ywete’ a'età ipi. Ãmõ, emimota ywesõtà eremimota wyi ipi. Ãmõ kõ emomorijauvay ipe Jesu rewarà mõ remẽ, aa jẽtà ãmẽ upi”, te'i. Kõ'ẽ jawe jawe aepo te'i oupe ãmẽ, e'i Jesu.
LUK.14.27	Ãmẽ e'i jẽ Jesu:
LUK.14.27	– Ãmõ, ava mõ, “Jesu erõvijã ywete rõmõ ekoi”, ne'i ije remẽ, nemoẽokari o'arà kytywarà rõmõ remẽ, a'e noo'ãi eremimo'earà rõmõ. Ãmõ, “Jesu remimota rupi katu taiko”, ne'i oupe remẽ, ajamã'ẽ wemimota pè tè “aje ywete” e'i ipi. A'e noo'ãi teve eremimo'earà rõmõ, e'i.
LUK.14.28	– Ãmõ, tetã reinõgarà rè tè poromosã'ãgatà poromotekokuwa rã rõmõ. Ava mõ sõ, “Tetã yvate'e mã'ẽ mõ ainõtà”, e'i oupe remẽ, a'evoa rè ojipy'amogeta rã'ĩ. Kee te'i rã'ĩ oupe esa: “Aje ainõma kuwa põkõ tetã? Oytà põ ekarakuri inõa rè? Amoepy kuwa jẽtà i'aryvo tetã reinõgarà kõ pè?” te'i rã'ĩ esa. A'evo rõwã sipõkõ ipi? 
LUK.14.29	Kãramõ mytery pè oinõ remeve opa sikaepo karakuri remẽ, ojimosĩokatà ãmẽ. Werõarõtà ãmõ kõ ee omãjã ãmẽ. 
LUK.14.30	Kee e'ità ãmẽ kupa: “Ãwĩ kwaima'e oinõ ypy kõrijõ tè tetã. Ajamã'ẽ nomoawyjepai sire'e. Nikasi inõ”, e'i e'ità ãmõ kõ tojimosĩoka ky'y, e'i. Ajawyi ãwitõ tetã jarà omosã'ãga ypy rã'ĩ inõtà, tãwĩvo ve eremimo'earà rõmõ ootà mã'ẽ mõ ajaa jaa rupive te'i ipi, e'i ijupe kõ.
LUK.14.31	E'i jẽ Jesu:
LUK.14.31	– Ãmõ rupi jamosã'ãgatà teve. Ãmõ 'ary pè jõvijã mõ, “Araatà eremĩgwai sota kõ ãmõ jõvijã gyty, a'e kõ reve torojiapisi”, e'i oupe remẽ, ameve ypy rã'ĩ oja'atà, e'i. Ma'e kee e'ità rã'ĩ: “Mapejõ põ eremĩgwai sota kõ? Mapejõ põ eãpã remĩgwai sota kõ? Ajimokasi kuwa põ ijupe aa ikoty kõ remẽ? Kãramõ aa ajimokupeioka tite eãpã pè ne”, e'ità rã'ĩ oupe ãmẽ. 
LUK.14.32	Ajaire, “Nekasi'ãi eãpã pè”, e'i sõ remẽ, ãmẽ kuipe'e ijãpã tui remeve omonotà ayvu morãkwẽarà mõ kee te'i wãpã pè: “Erõvijã emuu kee javo ene: ‘Teene, nijajiapisi'ãi. Jajimorytà tè ojee ky'y’, e'i imuu erõvijã ene”, te'i emĩgwai wãpã pè. “Õ'õ, aje, nisimovyvy'ãi jiapisia awi jaiko ky'y”, e'ità ojiupe ãmẽ kupa ky'y. Ãmẽ tè ikatutà ijupe kõ, kãramõwarà rã rè oja'a amãtejẽ rewarà mõ. 
LUK.14.33	A'evo ve pejẽ, e'i. Ava pepõ'õmorà mõ sõ wee ywesõ oja'a remẽ, noo'ãi kuwa eremimo'earà rõmõ. Pirujẽ oitypypyipaoka uu erupi remẽ tè oo kuwa eremimo'earà rõmõ, e'i Jesu.
LUK.14.34	E'i jẽ Jesu:
LUK.14.34	– Sautu rè tè poromosã'ãgatà tapekuwa sa'u. Ãwitõ sautu eekatu ja'umã'ẽ pupe jainõ ipi remẽ. Ãwĩvo ve jane kõ pè ikatuay wete tijaiko ipi. Ajamã'ẽ sautu nomoeei sõ janeremi'õ ky'y remẽ, manyvoa rã rõmõ rõwã kuwa sautu ãmẽ. 
LUK.14.35	Nijaporu'ãi temitã morya rõmõ. Ãmõ, yvy rõmõ nijaporu'ãi teve rõnõ. Ajawyi jamopopo tepe'yte. Ajare kee a'e pejẽ. Tapeenu katu ikõ eayvu nẽ rõnõ, e'i Jesu.
LUK.15.1	Ajaire Jesu pè ovãe nivoi ekoi mãe kõ, ãmõ tekoua repy moatyarà kõ. Jesu ayvukwerà poromo'e mã'ẽ renu tè uu uu kupa ipi. 
LUK.15.2	Ãmẽ Pariseu kõ mõ ijayvu yvu ee kõ omãjã kupa. Ãmõ, tãmõ Moisesi remikusiwarerà rè poromo'e mãe kõ mõ a'evo ve ekoi. Kee e'i kupa:
LUK.15.2	– Moma'e rã sõpõ nivoi mãe kõ uu Jesu kyty remẽ, ojimory ee kõ ipi? Ãmõ, ojimi'u teve ipyri kõ ipi. Manyvo põ a'evo ekoi? e'i kupa.
LUK.15.3	[A'evo teãmã aepo e'i mãe kõ ipi. Nopotai aje ywete ojimotekokuwaoka Jesu pè kupa. Ajawyi aepo e'i kupa.] Ãmẽ aepo e'i kupa remẽ, Jesu wayvu omosã'ãga mijẽ poromo'e. Kee e'i:
LUK.15.4	– Uve kaneiru jarà mõ eima ijatyray wereko mã'ẽ. 100 rõmõ tesõ eima kõ mijã. [Kõ'ẽ jawe jawe omoirõ irõ kõ. A'evoa rupi okuwa eima mõ oo opa oo remẽ.] Ãmẽ ãmõ 'ary pè omoirõ irõ kõ remẽ, soõ, pe'ĩ eima naikoi sikaepo. Ajawyi weima kurerà atyry kõ oity rã'ĩ [ikurarà pupe] oo opa oo mã'ẽ reka. Weka eka jẽ ajaate wesa. A'evo tè. 
LUK.15.5+LUK.15.6	Ajaire weima wesa remẽ, a'e omovy wasi'y 'aryvo erojivy eru. Ory tesõ erojivy eru wetã gyty ãmõ weima kõ pyri. Ajawyi kee e'i ajaire ojimorypa kõ pè, ãmõ, opyriwarà kõ pè: “Erima aesapa, oo opa oo mã'ẽ”, e'i ovãe. “Pejo awi pejimory rã'ĩ ereve”, e'ità ovãe. 
LUK.15.7	Ãwĩvo ve yva pè Janejare'e remĩgwai kõ oryvaytà nivoi mã'ẽ mõ ojimosĩoka waiwererà reitypypyipaoka Janejare'e pè remẽ ipi. Ãmẽ ywesõ oryvaytà yva pè kupa. Aje, ivo mã'ẽ rè ory tè kupa ipi. Ajamã'ẽ nivoi mã'ẽ weko aiwerà oitypypyipaoka Janejare'e pè remẽ ywesõ oryvaytà kupa ipi, e'i Jesu.
LUK.15.8	Ajaire ãmõ rè tè Jesu poromosã'ãga mijẽ. Kee e'i:
LUK.15.8	– Wãivĩ tekoe'e mõ omoaty karakuri e'ekwerà oupe. 10 rõmõ tesõ omoaty imokatu mijã. Ajaire pe'ĩte omokãjã sikaepo. Ajawyi ijyapea mõ omoeny omokãjã mã'ẽ reka. Ajawyi ijyapea weraa moma'e ma'e wyry rupi oposiko otyvei eka. “Maty põkõ aity?” e'i eka. 
LUK.15.9	Ajaire wesa ky'y. Ãmẽ kee e'i opyriwarà kõ pè. Ãmõ, ojimorypa kõ pè e'i: “Pejo pejimory ereve”, e'i. “Emã'ẽ. Ekarakuri moeta amokãjã maekwerà aesapa ky'y”, e'i. 
LUK.15.10	Ajare kee a'e. Ãwitõ karakuri omokãjã maekwerà resaa rè ory tesõ wãivĩ. Ãwĩvo ve Janejare'e remĩgwai yvapewarà kõ oryvay nivoi mã'ẽ mõ ojimosĩoka weko aiwerà reitypypyipaoka Janejare'e pè remẽ ipi. Ojirova Janejare'e kytyre ky'y remẽ oryvay tesõ kupa ipi, e'i Jesu.
LUK.15.11	E'i jẽ Jesu:
LUK.15.11	– Uve kwaima'e mõ mõrijõ ta'y mã'ẽ. [Imoma'e ywete mã'ẽ tè a'e kwaima'e. Ajawyi moma'e jẽ rõwã naikoi etã wyry pè ipi. Ajamã'ẽ a'evo ipe remẽ, ta'y mitikwerà nopota ywe'ei tite uu pyri ekoi ky'y.] 
LUK.15.12	Ãmẽ ãmõ 'ary pè kee e'i ta'y mitikwerà uu pè: “Papa, nema'e mõ eupewarà rõmõtà mã'ẽ, eme'ẽ amãtejẽ ije”, e'i.
LUK.15.13	Ajaire sa'u ta'y mitikwerà omoaty oma'e kõ, uu remime'ẽgwerà kõ. Ãmẽ kee e'i: “Ãmõ taa kyty aatà”, e'i oo. Weraapa oma'e kõ ãmẽ. Uu kõ oity oo. Ãmõ wãnà kõ yvy kyty tè oo, Juteu rõwã mãe kõ yvy kyty. Ajaire a'e pè oiko teitete kõrijõ tè iko ky'y. Ojimomy'a my'a iko ky'y. Oka'uay ojimory nivoi mãe kõ reve, ojimorypa rã'ãga kõ reve. Opoko ee kõ iko ky'y. A'evo wemipyykwerà omoma katu tekou teitetea rè, uu wyi opyy eraa maekwerà. 
LUK.15.14	Ajaate ãmõ 'ary pè, soõ, naikoi pe'ĩ sikaepo ikarakuri mõ ky'y. Ãmẽ otyavo tè a'e taa wãnà kõ iko. Amyay oporara iko ky'y. 
LUK.15.15	Ajawyi oposikoa mõ weka ky'y. A'e yvy wãnà mõ pè kee e'i: “Nepota põ taposiko neupe?” e'i. “Hoõ” e'i ãmẽ. “Ekwa erima kõ tajausĩ rè tereja'a.
LUK.15.16	A'evoa rè oposiko ãmẽ. Oposiko ywete ipe. Ajamã'ẽ ijamyay wete jẽ iko. Ajaate tajausĩ remi'õ'y tẽ tesõ ojuwei tite, yga vo mã'ẽ. Ava jẽ rõwã ome'ẽ ja'umã'ẽ mõ ijupe ajamã'ẽ. 
LUK.15.17	Ãmẽ sõsi otekokuwapa ky'y. Kee e'i oupe: “Moma'e rã sõpõ Papa aity ajo!” e'i. “Papa remĩgwai kõ ojimi'u katu iko ipi. Oyte emi'õ kõ ijupe kõ ipi. Manyvore põ ije ike ãmẽ amãnõ taray amyay pè aiko ky'y?” e'i oupe.
LUK.15.18	E'i jẽ oupe: “Akuwapa ky'y. Papa kyty ajivytà aa ajawyi”, e'i. “Kee a'età Papa pè avãe: ‘Papa, nivoi tè aiko ije, Janejare'e rovake. Ãmõ, nerovake ve nivoi 'ete aiko’, a'età. 
LUK.15.19	Ajawyi ‘era'yry’ nere'ãi maevo eupe ky'y. Aepo ere eupe remẽ, ‘Taposiko jẽ neremĩgwai rõmõ, a'e tè ene’, a'età avãe remẽ”, e'i oupe.
LUK.15.20	– Ãmẽ si ojivyrĩ oo uu rena kyty ky'y. Ovãerĩ remẽ, kuipe'eve tuu omã'ẽ ee. Oporijauesa tesõ ee omãjã. Opõ'ã oo wa'yry rõvaisĩ. Wajuvy tesõ wa'yry. Oovamosu, wauvay jẽ rewarà mõ. 
LUK.15.21	Kee e'i ta'yry ãmẽ: “Nivo miti aiko neupe, papa. Ãmõ, Janejare'e rovake nivo miti ve aiko. Ajawyi ‘era'yry’ nere'ãi maevo ije ky'y”, e'i epe ta'yry. 
LUK.15.22	Ajamã'ẽ aepo e'i remẽ, tuu kee e'i wemĩgwai kõ pè: “Pekwa kuise'ẽ jẽ tyru e'eay peeru aã era'yry pè topypy”, e'i. “Ãmõ, sãtaja peeru ve inõ ipy rè. Ãmõ, mõ'ãgwa peeru inõ ipõ'ã rè”, e'i. 
LUK.15.23	“Ãmõ, erima pui ra'yry ikyrau mã'ẽ pejuka imii eru si'u”, e'i. “Jajimi'u jajimory katutà jaiko ky'y”, e'i. 
LUK.15.24	“Emã'ẽ, omãnõ mã'ẽ vo sõ tite era'yry mijã.
LUK.15.25	– Teke'yry reã'ã rupi tè a'evo ekoi ajamã'ẽ. A'e ka'api'i kyty tè ji'ite ipõ oo oposiko upa, imõmirĩ novãeive remeve. Ajaire tè ovãe. Ãmẽ ovãerĩ iko remẽ, pee ypy peve wenu jĩgarà kõ. Ãmõ, torya ryapu wenu. 
LUK.15.26	Ãmẽ uu remĩgwai mõ pè oporanu. Kee e'i ijupe: “Manyvo rewarà mõ põ moko e'i ojĩga wete kupa?” e'i. 
LUK.15.27	Ãmẽ emĩgwai e'i ijupe: “Ovãema nemõmirĩ ky'y”, e'i ijupe. “Ory tesõ neruu ivãea rè. Ajawyi ojukaoka weima ikyrau mã'ẽ si'u janerory rõmõ. Kee e'i neruu: ‘Emã'ẽ. Aesa mijẽ era'yry aekwery vo. Ajimo'ãgatu ky'y’, e'i neruu”, e'i emĩgwai teke'yry pè.
LUK.15.28	– Ãmẽ teke'yry aepo wenu remẽ, naoryi. “Haa! Moko e'i sipõ kupa? Naa'ãi ikoty kõ”, e'i. Aepo e'i maekwerà ojenu tuu pè. Ajawyi oẽ wa'yry teke'yry resa. Kee e'i epe ijupe: “Ja'e jajimory”, e'i epe. Ãmẽ, “Ãnĩ, naa'ãi”, e'i kõrijõ. 
LUK.15.29	Kee e'i jẽ uu pè: “Nivoi erereko rejupa, papa. Emã'ẽ, karamoe remeve newyry kyty tè aiko ipi. Oroerovija katu aiko ipi. Mape remẽ jẽ rõwã neayvukwerà narovijai mã'ẽ. A'evo ipe. Ajamã'ẽ nereme'ẽi 'ete nerima mõ ije tajuka iwa, ejimorypa kõ reve tajimory”, e'i. 
LUK.15.30	“Ajamã'ẽ aã nera'yry moma'e neremirekokwerà rè ojimorarai tè iko. Ojimomy'a my'a tè iko. A'evoa rè omoma nema'ekwerà kõ. A'evo ipe. Ajamã'ẽ ovãema remẽ, nejukaoka teima kyrauvay mã'ẽ ijupe”, e'i teke'yry.
LUK.15.31	– Ãmẽ kee e'i tuu: “Ãnĩ, tuku. Epyryvo tè neiko ipi. Ema'e kõ pawete nema'e kõ, e'i. 
LUK.15.32	Ajamã'ẽ aã nemõmirĩ ojivy mijẽ uu remẽ, i'ete jajimory ojee jaiko. Emã'ẽ. Okãjãma mã'ẽ vo 'ejẽ nemõmirĩ mijã. Age'e uve mijẽ mã'ẽ vo ky'y. Ajawyi ãwĩvoa rè jajimory kuwa, e'i tuu, e'i Jesu poromo'e.
LUK.15.32	[Kee jaa tè aepo e'i mã'ẽ: “Janejare'e poroporijauesa jẽ, nivoi epe jaiko remẽ ipi. Ajawyi janerãrõ jẽ tijajivy ikoty. Javãe mijẽ ipyri remẽ, janerereko katu jẽtà wãkarã kõ rõmõ, wemiauvay kõ rõmõ”, jaa tè aepo e'i mã'ẽ.]
LUK.16.1	E'i jẽ Jesu ayvu mosã'ãga ekojẽ wemimo'ekwerà kõ pè:
LUK.16.1	– Oiko kwaima'e imoma'e ywete mã'ẽ mõ. A'e wemĩgwai mõ omoẽoka oma'e kõ rè ja'aarà rõmõ toiko. Imoma'e ma'e tome'ẽ epy rõmõ ijupe ipi. Ajawyi a'e tè ajaire moma'e repykwerà opyy imoaty ijupe ipi. [A'e pe'ĩrõwã moma'e ma'e ome'ẽ rã'ĩ ãmõ kõ pè epy rõmõ: “Kãramõ emoepy ije”, e'i ime'ẽ ipi. Okusiwa kareta rè noepyme'ẽive moma'e maekwerà kõ rewarà, toja'a ajaire ee ipi. Ajamã'ẽ nivoi a'e omoaty epykwerà oõvijã pè ipi.] Ãmẽ ãmõ 'ary pè kee jaa ojenu tõvijã pè: “Nivoi omoepy neupe neremĩgwai. Imona tè sikaepo nekarakuri rè”, jaa ojenu eewarà mõ tõvijã pè.
LUK.16.2	– Ãmẽ tõvijã wenu aepo jaa remẽ, ookwai imuu. Kee e'i ijupe: “Manyvore põ aepo ojenu nerewarà? Nikatui moko ere remẽ. Age'e ekusiwapa kareta rè noepyme'ẽive maekwerà kõ, ajaire tereme'ẽ kareta ije. Ãwijã mẽ awyjepa neposiko eupe ãmẽ ky'y. Nepoità neposikoa wyi ky'y”, e'i tõvijã. “Hoõ” e'i ãmẽ moma'e rè ja'aarà oõvijã pè. 
LUK.16.3	Ãmẽ kee e'i oupe: “Emoisyrytà itãwĩ eposikoa wyi”, e'i oupe. “Manyvo kuwa põkõ aiko ãmẽ? Koo rè naposiko kuwa'ãi. Ãmõ, koivo kõ pè, ‘Moma'e emuu ije’, na'e'ãi teve, asĩ jẽ aepo javo rewarà mõ”, e'i oupe. “Manyvo kuwa põkõ areko ãmẽ?” e'i ojipy'amogeta upa. 
LUK.16.4	Ãmẽ, “Age'e si akuwa ky'y, manyvo aikotà noepyme'ẽive maekwerà kõ tepota katu, tepãtavõ kãramõ”, e'i oupe.
LUK.16.5	– Ajawyi noepyme'ẽive mãe kõ ookwai imuu okoty. Kee e'i ãmõ pè: “Mapejõ põkõ karakuri nereepyme'ẽive erõvijã pè?” e'i. 
LUK.16.6	Ãmẽ kee e'i noepyme'ẽive mã'ẽ: “100 rõmõ tesõ moma'eyva kawerà rena kõ mõ naepyme'ẽive mãe kõ”, e'i. Ãmẽ emĩgwai e'i: “Hoõ, oropãtavõtà tiwaype e'ã neupe ky'y. Epy nereme'ẽive mã'ẽ, amowyjytà neupe age'e ky'y. Ipẽ kõrijõ tè neme'ẽtà erõvijã pè ky'y. Ajawyi 50 rõmõ kõrijõ tè ekusiwa nekareta rè, kãramõ tereme'ẽ”, e'i moma'e rè ja'aarà. “Hoõ, ikatuay”, e'i noepyme'ẽive mã'ẽ. 
LUK.16.7	Ajaire ãmõ pè e'i mijẽ: “Ene pa'e. Mapejõ kuwa põkõ neme'ẽ erõvijã pè?” e'i. A'e kee e'i: “Ãmẽ ije 100 moma'e ku'ikwerà ryru kõ mõ aepyme'ẽtà ijupe”, e'i. Ãmẽ kee e'i moma'e rè ja'aarà ijupe: “Neupe ve amowyjytà epykwerà. Ipẽ kõrijõ tè neme'ẽtà ky'y. Ajawyi epyy age'e nekareta. 80 ekusiwa tereme'ẽ ajaire erõvijã pè”, e'i. Ãmẽ “hoõ” e'i noepyme'ẽive mã'ẽ. Ory aepo renu. 
LUK.16.8	Ajaate a'evoa ojikuwapa tõvijã pè ky'y. E'i ãmẽ tõvijã: “Kõi sõ nẽ. Otekokuwavay sipõ emoma'e rè ja'aarà?” e'i tõvijã oupe. “Oja'a ywete amãtejẽ sipõ manyvotà kãramõ ekoi!” e'i tõvijã. Nivoi epe emĩgwai remẽ, tõvijã omoe'e jẽ otekokuwa rewarà mõ.
LUK.16.8	E'i jẽ Jesu:
LUK.16.8	– Ãmẽ ajaa maekwerà rè kee a'e pejẽ. Nivoi mãe kõ ywesõ ipojawa tesõ moma'e kõ porua rè iko, Janejare'e koty rewarà kõ wyi, e'i. 
LUK.16.9	Ajawyi kee a'e pejẽ. Tapetekokuwa amãtejẽ. Ikewarà teãmã karakuri. Pemoma'e kõ ve ikewarà teãmã. Ajawyi pemoma'e kõ pè ãmõ kõ tapepãtavõ pejuve jẽ remẽ, pejimorypa kõ rõmõ toiko kupa. Janejare'e teve tapemojikuwaoka ijupe kõ. Ãmẽ tè kãramõ pekãjã remẽ, ojeeve pevãetà awyje rõmõ Janejare'e rena pè, e'i.
LUK.16.10	E'i jẽ Jesu:
LUK.16.10	– Ava mõ moma'e sisikwerà ivo katu opyy ereko remẽ, ajaire moma'e e'ekwerà opyytà remẽ, ivo katu werekotà ãmẽ. Ãmõ, ãwĩvo ve ava mõ moma'e sisikwerà nivoi wereko remẽ, ajaire moma'e e'ekwerà nivoi wereko tary ve ipi. 
LUK.16.11	Ikewarà epy wete mã'ẽ napeporu katui remẽ, Janejare'e remime'ẽ ve napeporu kuwa'ãi, ãwisõ a'e ywesõ epy wete mã'ẽ vo 'ejẽ remẽ, e'i Jesu. 
LUK.16.12	Ãmõ kõ moma'e kõ rè napemãrãte katui ereko remẽ, ava jẽ rõwã moma'e e'ekweray kõ ome'ẽtà peupe ãmẽ? e'i.
LUK.16.13	E'i jẽ Jesu:
LUK.16.13	– Pe'ĩte jamojõvijã jane'arà kytywarà rõmõ ipi. Mõrijõ jamojõvijã remẽ, nivo'ãi ãmẽ janeupe. Ãmõ janerõvijã ywesõ jaautà ãmõ janerõvijã wyi ãmẽ. Pe'ĩte jarovija katutà ijayvu ãmẽ. A'e ayvu rupi tè jaikotà ãmẽ ky'y. Ãmõ ayvu nijarovija'ãi ãmẽ. Ãwĩvo ve pemoma'e rè ywesõ peja'a Janejare'e wyi remẽ, Janejare'e napemoe'e'ãi ãmẽ. Ajawyi pe'ĩte tapemoe'e penõvijã rõmõ. Janejare'e tè a'e, e'i Jesu poromo'e.
LUK.16.14	Ãmẽ Pariseu kõ Jesu ayvu oojai kupa. “Tamoaty ekojẽ karakuri moeta” e'i e'i tesõ oupe kupa rewarà mõ oojai aepo renu kupa. 
LUK.16.15	Ajawyi kee e'i Jesu ijupe kõ:
LUK.16.15	– Jane kõ, “Mira katu tè ãwĩ”, e'i tite pene omãjã kupa. Ikuwa rè rõwã aepo e'i pejẽ kupa. Ajamã'ẽ Janejare'e okuwa katu pepy'a pewarà kõ. Manyvo napereko'ãi imoripe ipi. Mokoi pejẽ. Mape remẽ “tekoe'eay” e'i tite jane kõ pemoe'ea rõmõ. Ajamã'ẽ Janejare'e pè nikatui peiko. Mirà pè tè nojikuwai jopy'a pewarà ipi. Janejare'e pè ãmẽ ojikuwa katu janereko ipi.
LUK.16.16	– Ãmõ, kee a'e pejẽ. Karamoe remẽ itõkõ Janejare'e omojikuwaoka wayvukwerà tãmõ Moisesi pè tokusiwa, upi tijaiko. Wayvu mojenuarà kõ pè teve omojikuwaoka. A'e a'e kõ ikasiay ajaate kwee'ĩ remẽ Juwão uu remẽ. Juwão ovãema rire ije tè poromo'e ajupa ky'y. Ajawyi age'e remẽ jane kõ mõa'ãrõwã opota Janejare'e omoẽoka o'arà kyty ky'y, e'i. 
LUK.16.17	Ajamã'ẽ nitee'ãi Moisesi remikusiwarerà, ivo tekoua rewarà. Ajaate a'evotà ipi. Yva opatà. Ãmõ, yvy opa tary ve. Janejare'e ayvukwerà Moisesi pè omojenu ikusiwaoka maekwerà ãmẽ noje'o'ãi, mãerã tè, e'i Jesu.
LUK.16.18	E'i jẽ Jesu:
LUK.16.18	– Kwaima'e mõ sõ werekwarà wyi opoi teywete sõ remẽ. Ajaire wereko ipetà ãmõ wãivĩ. A'evo mã'ẽ pè Janejare'e, “Ojimomy'a mã'ẽ tè ãwĩ”, e'i kõrijõtà ãmẽ, omojaiwe tesõ werekwarà ity rewarà mõ. Aepo e'i teve kwaima'e mõ pè, wãivĩ temimomoikwerà wereko remẽ, e'i Jesu.
LUK.16.19	Ajaire Jesu ayvu omosã'ãga janerekoa rè tè poromo'ea rõmõ mijẽ. Kee e'i Jesu:
LUK.16.19	– Oiko kwaima'e mõ mijã. Imoma'e ywete mã'ẽ tè a'e. A'e tyru kõ epy wete mã'ẽ tè opypy ipi. Ja'umã'ẽ e'ekwerà tè o'u ipi. Janejare'e rè noja'ai ajamã'ẽ ipi. 
LUK.16.20	Ãmẽ jakatu oiko teve nimoma'ei miti mã'ẽ mõ. A'e iperepa tesõ ojimomorijau upa. A'e pè Rasaru eu. Imoma'e ywete mã'ẽ retã ypy pè opyta ipi. 
LUK.16.21	Ãmẽ Rasaru oporara tesõ way upa. Ajawyi imoma'e ywete mã'ẽ ojimi'u remẽ, emi'õ ku'ikwerà okui ipo pe wyi mã'ẽ tè a'e ojuwei ipi, ava noja'a'ãi ee rewarà mõ. Ãmẽ jawarà teima kõ tesõ Rasaru perekwerà omero mero ipi.
LUK.16.22	– Ajaire Rasaru okãjãma ky'y. Ãmẽ Janejare'e remĩgwai yvapewarà kõ weraa okãjã mã'ẽ tãmõ Aparão pyri. Ameve ãmõ okãjã teve, a'e imoma'e ywete mã'ẽ. Eãgwerà etãrãgwerà kõ weraa ijaty ajaire kupa. 
LUK.16.23	Jimomorijau wasua rena kyty aywerà oo. A'e pe wyi omã'ẽ imono. Wãime sõ tãmõ Aparão raywerà rè omã'ẽ. Ãmõ, ipyri Rasaru raywerà rè omã'ẽ. [Nojimomorijaui 'eteay kupa upa.] 
LUK.16.24	Ãmẽ tè tite kee e'i epe imoma'e ywete mã'ẽ raywerà wapukai imono: “Tãmõ Aparão! Eporijauesa rejupa, ãwisõ ajimomorijau ajupa aã ike, tata pè. Ajawyi Rasaru emuu ekoty. Tojipomosõ yy rõwã pupe eru erãpekõ moãkã, a'e ene”, e'i epe wapukai rõmõ.
LUK.16.25	– Ajamã'ẽ kee e'i tãmõ Aparão raywerà ijupe: “Aenu neporegeta mã'ẽ, epary”, e'i. “Eja'a esa nerekoawerà rè. Owaray neiko mijã. Rasaru ãmẽ ojimomorijau teãmã iko mijã. Age'e sõsi ãmẽ a'e aã ike tui. Ojimory opiryvypy katu rõmõ iko ky'y. Waiteve ene ãmẽ, nejimomorijau tè neiko ky'y. 
LUK.16.26	Apota sõ imono nekoty remẽ, manyvo nareko'ãi kuwa imono nekoty ãmẽ. Oiko ipõ'õgwerà pè 'arusu mã'ẽ. Manyvo nijarekoi ãmõ ovae rè jajipota jaa. Awyje janemowaite janepijarà. Ajawyi ava mõ sõ, ‘Taa moko kyty’, e'i aã ike remẽ, oo tarepe ãmẽ. 'Arusu wasa tarepe. Aja rewarà mõ ava jẽ rõwã manyvo noereko'ãi ijasa. Ãwĩvo teve moko kyty wyi ava mõ uu tarepe kyvo kyty”, e'i tãmõ Aparão raywerà imoma'e ywete maekwerà raywerà pè.
LUK.16.27	– Ãmẽ e'i jẽ imoma'e ywete maekwerà raywerà: “Eretãrã kõ rè jẽsi eja'a awi. Rasaru emonooka neayvu mojenuarà rõmõ papa rena kyty. Eretãrãgwerà kõ gyty jẽsi emonooka awi ãmẽ ky'y. 
LUK.16.28	Uve jẽ emõmirĩ kõ a'e pè. Janepokwery pè kupa. A'e kõ pè jẽsi tomojenu enone'a kõ, kãramõ totuu e'ã kupa, aã ike jimomorijaua rena kyty ne”, e'i epe. 
LUK.16.29	Aepo renu mẽ kee e'i tãmõ Aparão raywerà ijupe: “Ãnĩ. Namonooka'ãi. Uve tè Janejare'e ayvukwerà Moisesi remikusiwarerà. Ãmõ, Janejare'e ayvu mojenuarà kõ remikusiwarerà. A'e kõ ayvu toerovija neretãrãgwerà kõ awi”, e'i tãmõ Aparão raywerà ijupe. 
LUK.16.30	Ãmẽ e'i jẽ imoma'e ywete maekwerà raywerà: “Ãnĩ si, tãmõ. A'e ayvukwerà kõ noerovijai kupa. Omãnõ maekwerà mõ opoera ojikuwa ijupe kõ remẽ tè katu werovijatà kupa ky'y. Emono jẽsi ajawyi Rasaru. Ãmẽ sõsi ojimosĩokatà weko aiwerà reitypypyipaoka Janejare'e pè kupa ky'y. Emonooka jẽsi awi”, e'i epe. 
LUK.16.31	E'i ãmẽ tãmõ Aparão raywerà ijupe: “Niĩ. Rasaru opoera sõ oo remẽ, noerovija'ãi kupa. Emã'ẽ! Tãmõ Moisesi remikusiwarerà noerovijai kupa! Janejare'e ayvu mojenuarà kõ remikusiwarerà ve noerovijai kupa! Ajawyi omãnõ maekwerà mõ ve ywete opoera sõ remẽ, omome'u kuwa ipetà apijarà pè. Noerovija'ãi kupa ajamã'ẽ. Noity'ãi waiwererà kupa”, e'i, e'i Jesu.
LUK.16.31	[Kee jaa tè aepo e'i mã'ẽ: “Kãramõ apoera remẽ, nererovija'ãi pekupa!” jaa tè aepo e'i Jesu.]
LUK.17.1	Ajaire e'i Jesu wemimo'ekwerà kõ pè:
LUK.17.1	– Jane kõ mõ oiko teitetetà koivo kõ javyoka ipi. A'evo ekoi teãmã kupa. Manyvo nijareko'ãi ta'evo e'ã kupa. Ajamã'ẽ oiko teitete ai mãe kõ ojimoãkwa'ã Janejare'e rovake iko ipi. Mokoi sõ! Nowa miti'ãi kãramõ ijupe kõ ipi. 
LUK.17.2	Nikatui oiko teitete ai mã'ẽ weko ai rupive wã'ãoka koivo kõ pè. Ajawyi kee a'e eayvukasia rõmõ. Ava mõ sõ ja'yry mõ omojaiwe eraa weko ai rupi remẽ, ojimomorijau 'atà tè Janejare'e po pè. Ikatu sa'u kuwa na'evoive remẽ ojimomarama amãtejẽ ovote omãnõ remẽ. Ikatu sa'u kuwa a'evo mã'ẽ takuru mitirõwã mã'ẽ wãpasĩ amãtejẽ okuruka rè ero'a pãranã pupe eraa, ja'yry kõ nomojaiweive a'e remeve, e'i. Mokoi! Peneko rè peja'a awi. 
LUK.17.3	Pemãrãmoa'u ikõ peiko nẽ. Ãmõ 'ary pè ekoty rewarà kõ mõ nivoi ekoi sõ tite remẽ, a'e kõ emogeta. Kee ere ikõ ijupe kõ nẽ: “Moko ere sõ. Eity neiko teitete maekwerà. Ivo ikõ eiko ky'y nẽ!” ere ijupe kõ imosĩoka. Maevo ojimome'utà Janejare'e pè waiwererà reitypypyipaoka ijupe kupa ky'y. Ãmẽ nereja'a'ãi ijaiwererà kõ rè ky'y. “Awyjepa” eretà ijupe kõ ky'y.
LUK.17.4	Ma'e remẽ ava mõ nivoi nerereko paire, kee e'ità ene: “Manyvore põ nivoi oroereko. Ajimosĩoka aekwerà rè aiko”, e'ità neupe ãmẽ. “Awyjepa” ere ijupe ãmẽ. Ma'e remẽ a'evo paire nivoi nerereko mijẽ remẽ, aekwery vo e'i tarà mijã neupe. Aepo e'i neupe remẽ upi upi, “awyjepa” ere ijupe eiko, e'i Jesu.
LUK.17.5	Ajaire kee e'i Jesu remimonooka rã kõ ijupe:
LUK.17.5	– Jõvijã, oremokasi age'e ywesõ “aje” toro'e neayvukasia pè. Neayvukasia rè tè torerako'i oroiko ãmẽ, e'i ijupe kupa.
LUK.17.6	Ãmẽ e'i Jesu:
LUK.17.6	– Eayvukasia rè jẽsi penako'i. “Aje” pejẽ jẽsi ekasia pè. Ãmẽ erererovija a'ugà pekupa remẽ, kee pejẽ kuwa eayvu rupi. Yvyra mõ pè kee pejẽ kuwa: “Ejijo'o awi ekwa pãranã pupe ejitã”, pejẽ kuwa. A'evo kuwa ãmẽ, aepo pejẽ eayvu rupi remẽ, e'i Jesu ijupe kõ.
LUK.17.7	E'i jẽ Jesu:
LUK.17.7	– Ãmõ, temĩgwai rekoa rewarà rè tè poromosã'ãgatà. Ma'e, oiko neremĩgwai neremitã rè oja'a mã'ẽ mõ. Ma'e remẽ nerima kõ rè oja'a mã'ẽ mõ. A'e ãmõ 'ary pè karumẽ opoi oposikoa wyi ojivy uu remẽ, kee eretà sipõ ijupe? “Ejo eapy epyri ejimiwa age'e”, eretà sipõ ijupe ivãe mẽ? Ãnĩ, nere'ãi. 
LUK.17.8	Ãmõ rupi tè eretà ijupe. Kee eretà ijupe: “Ekwa eremi'õ rã rè tereposiko, ije ypy rã'ĩ tajimi'u. Ajaire tè ene nejimi'utà”, eretà ijupe ãmẽ. Neremĩgwai tè rewarà mõ aepo eretà ijupe, e'i ijupe kõ.
LUK.17.9+LUK.17.10	E'i jẽ Jesu:
LUK.17.9+LUK.17.10	– Ãmõ, ka'e pejẽ. Nemoe'e kuwa põ neremĩgwai neremimotarà rupi katu oposiko remẽ ipi? Ãnĩ. Ta'evo teene ekoi. “Erõvijã emoe'e kuwasi mijã”, ne'i. Ãwĩvo ve pejẽ Janejare'e pè, emimota rupi peiko remẽ. Ma'e, ijayvukwerà rupi katu peiko paire, kee pejẽ kuwa: “Temĩgwai e'eay rõwã ije aiko. Emã'ẽ, ijayvu rupigà tè aposiko aiko ipi. Ajawyi temĩgwai mitigà tè ije”, pejẽ kuwa peupewarà mõ Janejare'e rovake mijã, e'i Jesu.
LUK.17.11	Ajaire Jerusarẽ taa kyty Jesu oo iko remẽ, Samaria yvy rupi okwa iko, Karireja reve ojipopy mã'ẽ rupi. 
LUK.17.12	Ajaire tena miti rupi Jesu okwa remẽ, itekorãnay mãe kõ uu õvaisĩ. A'e kõ janepoatyry pè kupa, 10 rõmõ. Ipisĩsĩma kupa mãe kõ tè a'e kõ. Ãmẽ kuipe'e ekoi remeve,
LUK.17.13	wayvo wapukai Jesu pè kupa. Kee e'i ijupe kupa:
LUK.17.13	– Oreporijauesa jẽ rejupa, jõvijã! e'i e'i kupa.
LUK.17.14	A'e kõ rè Jesu omã'ẽ remẽ, kee e'i ijupe kõ ãmẽ:
LUK.17.14	– Hoõ. Pekwa Janejare'e pè oporegeta mãe kõ pè pejimomewa awi, e'i. A'e kõ tè, “Aje, pekatupa”, e'ità pene omãjã ãmẽ kupa.
LUK.17.14	Ãmẽ “hoõ” e'i oo ãmẽ kupa ky'y. Ãmẽ oo iko kupa remeve ikatupa kupa, pee rupive. Ipisukyrĩ mijẽ kupa ky'y. 
LUK.17.15	Ãmẽ a'evoa rè omã'ẽ kupa remẽ, oryvay ãmẽ kupa. Ãmẽ a'e mõ py'awarà mõ ojivy rã'ĩ Jesu kyty uu. Pe'ĩte. Janejare'e omoe'e tesõ uu. 
LUK.17.16	Ovãe Jesu pyri remẽ, ojimoenãpa'ã yvy pè Jesu rovake. Kee e'i ijupe:
LUK.17.16	– I'ete, emokatu rejupa. Nekatuay neiko, e'i Jesu pè upa.
LUK.17.16	Juteu rõwã mã'ẽ a'e ajamã'ẽ. Samaria yvy wãnà mõ tè a'e.
LUK.17.17	Kee e'i Jesu ãmẽ:
LUK.17.17	– Ene rõmõ'ĩte nejivy nejo aepo javo ije? e'i. 
LUK.17.18	Juteu rõwã teipe ene. Ajamã'ẽ ene kõrijõ tè nejivy nejo Janejare'e moe'e nemokatuawerà rewarà mõ, e'i.
LUK.17.19	Ãmẽ kee e'i Jesu ijupe, ojivy uu mã'ẽ pè:
LUK.17.19	– I'ete. Nerako'i Janejare'e rè rewarà mõ nemokatupa ky'y. Epõ'ã ejivy eo ajawyi, e'i.
LUK.17.20	Ajaire ãmõ 'ary pè Pariseu kõ oporanu Jesu pè. Kee e'i ijupe kupa:
LUK.17.20	– Manyvo remẽ põ Janejare'e ojisaokatà Jõvijã wasu rõmõ janepytery pè ojikuwa? e'i.
LUK.17.20	Ãmẽ aepo wenu remẽ, kee e'i Jesu:
LUK.17.20	– Ovo rupi teve Janejare'e ojimojõvijã jane kõ pè ojikuwa remẽ. Ojimome'u me'ua rupi rõwã ojikuwa janepytery pè. 
LUK.17.21	Ãmẽ ava jẽ rõwã kee e'ità imojikuwa: “Wãi, a'e mokope tui, wãime tui”, ne'i'ãi. Nojimome'u'ãi rupi ojikuwa tarà mẽ. Pepy'a kõ pupe tè Janejare'e ojimojõvijã iko ipi, e'i Jesu ijupe kõ.
LUK.17.22	Ajaire wemimo'ekwerà kõ pè kee e'i Jesu oporegeta:
LUK.17.22	– Kãramõ waypea tekoua 'arà mõ okwatà, e'i. Ãmẽ kee pejẽ ipetà eupewarà mõ: “Age'eve kuwasi yva pe wyi uu. Aã ike kuwasi orepytery pè ovãe mijã”, pejẽ ipetà. “Tojikuwa a'e oreupe age'e”, pejẽ ipetà. Napemã'ẽ'ãive ere ajamã'ẽ, e'i. 
LUK.17.23	Ãmẽ kee e'i titetà ãmõ kõ: “Wãi a'e mokope tui. Wãime tui”, e'i e'i titetà kupa ãmẽ. Ãmẽ aepo jaa peenu remẽ, “Ja'e esa”, pejẽ tite ne. Mokoi! Jimoripea tè aepo e'ità kupa. 
LUK.17.24	Kee a'e pejẽ. Ãwitõ tõpã vera vera okwa yva rupi remẽ, pirujẽ jane kõ omã'ẽ ee ipi. Ãwĩvo tary ve evãe tarà mẽ, yva pe wyi ajimojane mã'ẽ rõmõ ajo mijẽ remẽ, e'i. 
LUK.17.25	Ajamã'ẽ age'eve rõwã a'evotà. Kãramõ tè. Age'e emomorijautà rã'ĩ kupa. Neresata'ãi erereko kupa.
LUK.17.26	– Ja'ave rõwã ekoità kupa, ajo mijẽ remẽ. Ãwitõ tãmõ Noe akatuarà kõ ja'ave rõwã ekoi yy poru renone.
LUK.17.27	A'e kõ itõkõ jimiwa règà oja'a iko ipi. Ãmõ, oka'ua règà itõkõ oja'a iko kupa. Ãmõ, jirekoa règà oja'a iko kupa. Janejare'e rè noja'ai 'ete ãmẽ kupa. A'evo 'evo tè ekoi kupa. Ajaate tãmõ Noe oikepa nawiu pupe remẽ, yy poru ojiãparõ upa ky'y. Ãmẽ tè tite oja'a ipe Janejare'e ayvu rè kupa ky'y. Manyvoa rã mõ rõwã. Opa ãmẽ kupa ky'y. A'evo tary ve ajimojane mã'ẽ rõmõ ajo mijẽ remẽ. Ãmẽ tè tite oja'a ipetà ere kupa ky'y, e'i Jesu.
LUK.17.28	– Tãmõ Ero akatuarà kõ ve itõkõ a'evo ekoi, Sotoma taa wãnerà kõ ve itõkõ.
LUK.17.29	Janejare'e ayvu rè noja'ai 'ete ajamã'ẽ iko kupa. Ajaate tãmõ Ero ojisyry Sotoma taa pe wyi paire, Janejare'e omoma jimo'yjẽ a'e wãnà kõ tata wasu pè ky'y. Yva pe wyi tẽ tesõ tata eny puku mã'ẽ okui upa imoma kõ rõmõ.
LUK.17.30	A'evo ywetetà ajimojane mã'ẽ rõmõ ajo mijẽ e'ãve. Py'awarà mõ a'e 'arà okwatà, e'i.
LUK.17.31	E'i jẽ Jesu:
LUK.17.31	– Ipojy aità tè a'e 'arà okwa tarà mẽ. Ajawyi kee a'e, a'evo remẽ a'evotà kupa mãe kõ pewarà mõ. Kãramõ a'e 'ary pè ava mõ ikujau pè tetã ape 'aryvo tui remẽ, “Taike rã'ĩ eretã wyry pè emoma'e kõ pijarà mõ”, te'i ywe'e tite e'ã ikõ nẽ. Toitypypyipa tepe'yte oma'e kõ ojãna oo. “Teene” te'i kõrijõ tè ity oo. Ivo jẽ ava mõ kuipe sõ ekoi remẽ, tojivy e'ã rã'ĩ ikõ oma'e kõ pijarà mõ oo nẽ. “Teene” te'i rã'ĩ ojãna oo. Aekwerà kyty toja'a ywe'e tite e'ã.
LUK.17.32	Peja'a tãmõ Ero rerekwarà rè pejimotekokuwa rõmõ.
LUK.17.33	Py'awarà mõ okwatà jimomorijaua 'arà ijupe kõ. Ãmẽ ava mõ ojireko katu ipe mãnõa wyi remẽ, kãramõ okãjã jẽtà ajamã'ẽ, e'i. Ajamã'ẽ eayvu rupi nereity'ãi 'ete mã'ẽ omãnõ remẽ, i'ãg nomãnõ'ãi. Janejare'e omoigo puku karuarutà opyri, e'i Jesu.
LUK.17.34	E'i jẽ Jesu:
LUK.17.34	– Kee tevetà a'evo remẽ. Ma'e remẽ pya mõkõi ojipoi o'au oke mijã. Ãmẽ a'e kõ mõ pe'ĩgà Janejare'e weraaokatà okoty. Ãmõ ãmẽ noeraa'ãi. “Maty põkõ a'e oo?” e'i titetà opyta mã'ẽ. 
LUK.17.35	Ma'e remẽ mõrijõ wãivĩ, moma'e rã'ãigwerà omoku'i ku'i kupa upa remẽ a'evoa okwatà. Ãmẽ a'e kõ mõ pe'ĩgà Janejare'e weraaokatà okoty. Ãmõ ãmẽ noeraa'ãi. Ajaire: “Maty põkõ a'e oo?” e'i titetà ãmẽ ky'y. 
LUK.17.36	Ma'e remẽ mõrijõ kwaima'e kõ oposiko koo rè iko remẽ a'evoa okwatà. Ãmẽ a'e kõ mõ pe'ĩgà Janejare'e weraaokatà okoty. Ãmõ ãmẽ noeraa'ãi. “Maty põkõ epãtavõarà ekoi?” e'i titetà ãmẽ ajaire. A'evotà ajivy ajo tarà mijẽ mã'ẽ renone. Tapemãrãmoa'u katu ikõ peiko ipi nẽ, e'i Jesu ijupe kõ.
LUK.17.37	Ãmẽ aepo wenu kupa remẽ, kee e'i Jesu pè kupa:
LUK.17.37	– Mã mẽ põ a'evoa okwatà, jõvijã? e'i e'i ijupe kupa.
LUK.17.37	E'i ãmẽ Jesu ijupe kõ:
LUK.17.37	– Uruvu rè tè poromosã'ãgatà tapekuwa sa'u ajawyi. Moma'e reãgwerà 'aryvo katu uruvu kõ ojimoaty ipi. Ajawyi pemã'ẽ ee remẽ, “Moma'e põ omãnõ?” pejẽ ipi. Ãwĩvo ve iteetejẽ evãea rã mojikuwapa rã kõ rè pemã'ẽ remẽ, “Ke'ĩ Jesu ovãetà”, tapejẽ, e'i wemimo'ekwerà kõ pè.
LUK.18.1	Ajaire Jesu ayvu mõ omosã'ãga mijẽ. “Tijaporegeta py'yi Janejare'e pè jajipãtavõoka”, jaa rè wemimo'ekwerà kõ omo'età. 
LUK.18.2	Kee e'i ijupe kõ:
LUK.18.2	– Taa mõ pè oiko tekoua kuwaparà mõ kwaima'e.
LUK.18.3	Ãmõ, oiko teve a'e taa pè terekwarerà mõ. A'e kõ'ẽ jawe jawe uu ipe tekoua kuwaparà pè oporanu topãtavõ ipi. Kee e'i ijupe ipi: “Nere erako'i tepãtavõ rejupa. Eãpã nikatui erereko ipi”, e'i. “Neayvukasi awi ijupe, ivo terereko ãmẽ ky'y”, e'i ywe'e ipe ijupe. 
LUK.18.4	Noenu tari ajamã'ẽ tekoua kuwaparà. Ajamã'ẽ wãivĩ oo jẽ ojipãtavõoka. Oo oo jẽ. Ajaate awyje rõmõ tekoua kuwaparà kee e'i oupe ky'y: “Janejare'e namomojyi ipi. Ãmõ, mirà kõ namoe'ei teve ipi. 
LUK.18.5	Ajamã'ẽ aã terekwarerà emosuru tesõ. Ajawyi ekoa amosã'ãgatà ijupe ky'y. Tekoua amojikuwaokatà ijupe temo'eai e'ã ky'y”, e'i oupe, e'i Jesu.
LUK.18.6	E'i jẽ Jesu:
LUK.18.6	– Ajaa maekwerà rè kee a'e. Tekoua kuwaparà nivoi mã'ẽ ayvukwerà rè pejipy'amogeta rã'ĩ. [Nivoi epe tekoua kuwaparà remẽ, opãtavõ jẽ terekwarerà. Oporijauesa jẽ, nopi ojiporijauesaokaa rã rè remẽ.] 
LUK.18.7	Tysi tõ Janejare'e. Ivo katuay werekotà okoty rewarà kõ ipi, eako'i ee kupa remẽ. Ma'e. Ava mõ sõ, “Janejare'e, eporijauesa rejupa. Epãtavõ rejupa”, e'i sõ kõ'ẽ jawe jawe ijupe mã'ẽ, noenu'ãi põkõ a'e ipi? Õ'õ, wenutà tè. Ãmõ remẽ, ipuku maevo sõ tite Janejare'e poropãtavõtà. 
LUK.18.8	Aje ywete a'e pejẽ. Wenutà tè okoty rewarà kõ poregetaa, eako'i ee kupa remẽ. Kuise'ẽ jẽ omojikuwaokatà mano toiko ijupe kõ. Ajamã'ẽ kãramõ yva pe wyi ajimojane mã'ẽ rõmõ ajivy ajo mijẽ remẽ, aesatà põ mirà kõ mõ “aje” e'i eupe weako'i rõmõ mãe kõ mõ? e'i. [Õ'õ, ãmõ ãmõgwerà aesatà, e'i.]
LUK.18.9	Ãmẽ ãmõ remẽ Jesu ayvu omosã'ãga mijẽ poromo'e remẽ. Jane kõ mõ kee e'i tite: “Mira katu tè ije. Ãmõ kõ ãmẽ nikatui”, e'i tite oupe kupa ipi. Weko katua rè tè eako'i tite mãe kõ tè aepo e'i iko. Apijarà kõ pè kee e'i Jesu:
LUK.18.10	– Ãmõ 'ary pè kwaima'e kõ oo Janejare'e moe'ea retã gyty. Mõrijõ rõmõ oo kupa. Janejare'e pè oporegetatà oo kupa. Pe'ĩ Pariseu mõ tè oo. Ãmõ, tekoua repy moatyarà mõ oo.
LUK.18.11	Ãmẽ Pariseu kee e'i oupe: “Janejare'e amogetatà”, e'i oupe. Ãmẽ opõ'ã oporegeta. Oupe tè ajamã'ẽ oporegeta. Kee e'i tite: “Ajo nemogeta, Janejare'e. Ãmõ kõ vo rõwã ije. A'evoa rè oromoe'e age'e ajupa”, e'i tite. “Emã'ẽ ãmõ kõ rekoa rè. Imona ãmõgwerà iko. Ije ãmẽ na'evoi aiko ipi. Ãmõgwerà ojimomy'a iko ipi. Na'evoi ije ipi. Emã'ẽ ãwĩ tekoua repy moatyarà rè. Ãwĩvo rõwã ije aiko. Mira katu tè ije”, e'i tite. 
LUK.18.12	“Jimi'u e'ãa rè jikoakua rè aja'a katu ije ipi. Mõrijõ 'arà tesõ semana upi upi najimi'ui rã'ĩ aiko nemoe'ea rõmõ”, e'i tite. “Ãmõ, pirujẽ ije ema'e kõ pẽgwerà apyteporo neayvukwerà rupi ime'ẽ ene ipi. Ajawyi mire'eay rõmõ aiko”, e'i tite oupewarà mõ.
LUK.18.13	– Tekoua repy moatyarà ãmẽ kuipe'e sa'u opõ'ã upa. Noyvatesai ojimosĩoka rõmõ upa. Ajawyi ojiposi'apete pete kõrijõ tè wãgyoa mojikuwaparà rõmõ. Kee e'i: “Janejare'e! Nivoi aiko ipi. Eporijauesa rejupa, a'e neupe”, e'i kõrijõ tè.
LUK.18.14	E'i jẽ Jesu:
LUK.18.14	– Aepo rè kee a'e pejẽ. Janejare'e pè ojiporijauesaoka mã'ẽ tè Janejare'e wenu. A'e tè ipy'a piryvypy katu ojivy oo wetã gyty. Na'evoi ojimoe'eoka tite mã'ẽ. Ajaa rupi kee tapekuwa. Ojimoe'e tite mã'ẽ ajaire jowyry kytywarà rõmõ ekoità. Ajamã'ẽ nojimoe'ei mã'ẽ ãmẽ temimoe'e rõmõ ekoità. A'evo tè ipi, e'i Jesu.
LUK.18.15	Ãmẽ ajaire jane kõ mõ wãkarãgwerà kõ weru Jesu pè, toapytepyy kõ [ikatuay Janejare'e toereko kõ]. Ãmẽ a'e kõ rè Jesu remimo'ekwerà kõ omã'ẽ remẽ, kee e'i epe kupa:
LUK.18.15	– Moko pejẽ sõ! Ja'yrerà peeru sõ. Jesu tapemo'eai e'ã, e'i tite ijupe kõ kupa.
LUK.18.16	Ajamã'ẽ Jesu aepo wenu remẽ, ja'yrerà kõ pè “pejo jẽ ekoty” e'i. Ãmẽ kee e'i wemimo'ekwerà kõ pè:
LUK.18.16	– Nemo'eai'ãi ja'yrerà kõ. Totuu nẽ ekoty kupa. Ãwĩ kõ tè omoẽoka Janejare'e o'arà kyty ipi.
LUK.18.17	Kee aje ywete mã'ẽ rè tapeja'a. Ja'yrerà kõ opota katu Janejare'e omoẽoka o'arà kytywarà rõmõ ipi. “Aje” e'i teãmã ijayvukasia pè kupa ipi. A'evo ve tapeiko. Na'evoi sõ peiko remẽ, napeo'ãi kuwa ipyri ena pè, e'i.
LUK.18.18	Ãmẽ kwaima'e temimoe'e mõ uu Jesu pè oporanu. Kee e'i ijupe:
LUK.18.18	– Poromo'earà, ivo katuay neiko mã'ẽ tè ene. Mano aiko kuwa põ ivo tekoua rupi aiko, Janejare'e pyri akãjã remẽ taiko karuaru? e'i oporanu Jesu pè.
LUK.18.19	Ãmẽ kee e'i Jesu ijupe:
LUK.18.19	– Manyvore põ “ivo katuay mã'ẽ” ere sõ ije? Nuvei 'ete mirà mõ ivo katuay teãmã mã'ẽ. Janejare'e rõmõ'ĩte a'evo ekoi, e'i. 
LUK.18.20	Nekuwapa Janejare'e ayvukwerà tãmõ Moisesi pè ome'ẽ maekwerà, upi tijaiko mã'ẽ. Kee e'i itõkõ: 
LUK.18.21	– Õ'õ, eja'yrĩ remeve aepo rupi katu aiko teãmã ipi. Ivo teãmã aiko, e'i Jesu pè.
LUK.18.22	Ãmẽ Jesu e'i ijupe:
LUK.18.22	– Oiko jẽ pe'ĩ gã kõrijõ tè upi tereiko mã'ẽ timanyvo e'ã ene. Ekwa, nema'e kõ tereme'ẽma epy rõmõ, e'i. Ajaire karakuri epykwerà kõ emosãsãima nimoma'ei mãe kõ pè erokwa. Pirujẽ neremimota katu kõ oikotà neupe Janejare'e rena pè, e'i. Ajaire neme'ẽ maire, ejo erupi eremimo'ekwerà rõmõ ajawyi, e'i ijupe.
LUK.18.23	Ãmẽ aepo wenu remẽ, soõ, ijãgyoay tesõ enu iko, imoma'e ywete rewarà mõ. Nome'ẽ tari oma'e kõ. Ajawyi ijãgyo tè iko. 
LUK.18.24	Ãmẽ Jesu omã'ẽ ee remẽ, kee e'i:
LUK.18.24	– Waypete imoma'e ywete mãe kõ pè Janejare'e omoẽoka o'arà kyty ipi. [Moma'e ma'e rè ywesõ oja'a kupa ipi.] 
LUK.18.25	Waypeay tesõ ijupe kõ ãmẽ. Ãwitõ teima rõvijã mõ, kameru
LUK.18.26	Ãmẽ ãmõ kõ aepo wenu remẽ, kee e'i Jesu pè kupa:
LUK.18.26	– Haa! Ãwĩvo remẽ ava noiko karuaru kuwa'ãi Janejare'e pyri ãmẽ! Ava nojireko katuoka'ãi ijupe! e'i kupa.
LUK.18.27	Ãmẽ kee e'i Jesu:
LUK.18.27	– Aje, ava jẽ rõwã oo kuwa ipyri oiko karuaru rõmõ. Janejare'e rõmõ'ĩte poroereko katu kuwa opyri toiko karuaru, e'i.
LUK.18.28	Ãmẽ kee e'i Peturu:
LUK.18.28	– Jõvijã, pirujẽ oroitypypyipa orojo nerupi, e'i. [Manyvotà põ awi oreupe ajaire? e'i.]
LUK.18.29	Aepo rè kee e'i Jesu:
LUK.18.29	– Õ'õ aje, pirujẽ peitypypyipa erupi pejo. Uvetà ãmõ kõ ve pevo mãe kõ. Oo ootà kee jaa mojenu: “Janejare'e ikõ pemoẽoka pe'arà kyty nẽ”, ejaa omojenutà erokwa. Aepo mojenua rõmõ oma'e kõ nomowasu'ãi ity ipi. Ma'e, wetã oitytà oo. Ãmõ, wetãrã kõ oitytà oo. Uu kõ. Ãmõ, werekwarà oitytà rã'ĩ oo Janejare'e ayvu mojenu erokwa kupa. Ãmõ, wãkarãgwerà. Wãisõ ekoità kupa, oo Janejare'e ayvu e'eay mojenu erokwa kupa remẽ. 
LUK.18.30	Ajawyi aje ywete kee a'e pirujẽ a'evo ekoi mãe kõ pè. Penemitykwerà kõ wyi wete si Janejare'e ome'ẽtà pejẽ, ike yvy pè. Ãmõ, kãramõ, opyri penereko karuaru remẽ, e'i Jesu ijupe kõ.
LUK.18.31	Ãmẽ wemimo'ekwerà kõ 12 rõmõ Jesu omowaite eraa maipe kyty. Kee e'i ijupe kõ:
LUK.18.31	– Age'e Jerusarẽ taa kyty jaatà jaiko, e'i. A'e pè javãe remẽ Janejare'e ayvu mojenuarà amyry kõ ayvukwerà rupi katu erereko aità tè erereko kupa, Janejare'e Remimuurerà ajimojane mã'ẽ tè ije rewarà mõ. 
LUK.18.32	Ma'e, eme'ẽtà Juteu rõwã mãe kõ po pè ãmẽ kupa. [Romã wãnà kõ rõvijã kõ po pè.] A'e kõ emojaiwetà ererõarõ. Otõmõ tõmõtà ere kupa. Ãmõ, enõpã nõpãtà kupa. Ajaate ejukatà kupa ky'y, e'i. 
LUK.18.33	Ajaire moapy 'arà mẽ apoeratà apõ'ã tarà mijẽ, e'i.
LUK.18.34	Ãmẽ emimo'ekwerà kõ aepo wenu ve ipe. Manyvo jaa ne'ive ikuwa ajamã'ẽ. Noikeive ipy'a kõ pupe ikuwapa, Janejare'e nomojikuwaokarive ijupe kõ rewarà mõ.
LUK.18.35	Ajaire Jeriko taa pè Jesu kõ ovãerĩ remẽ. Ãmẽ pee ypy pè okwa kupa remẽ, naeapyoi mã'ẽ mõ rè omã'ẽ kupa. Pee reme pè wapy upa.
LUK.18.35	– Eme'ẽ karakuri mõ ije, e'i upa a'e rupi oẽ okwa mãe kõ pè.
LUK.18.36	Ãmẽ aty wasu okwa a'e rupi remẽ, naeapyoi mã'ẽ aepo wenu. Ajawyi oporanu ava mõ pè:
LUK.18.36	– Moma'e rè põ aty wasu okwa iko? e'i.
LUK.18.37	Ãmẽ kee e'i ijupe kupa:
LUK.18.37	– Jesu Nasare wãnà tè okwa iko, e'i kupa.
LUK.18.38	Ãmẽ naeapyoi mã'ẽ wapukai:
LUK.18.38	– Jesu, tãmõ Tavi Jeapyry e'eay tè ene! Eporijauesa rejupa, e'i.
LUK.18.39	Ãmẽ joãkãmorà oo okwa mãe kõ kee e'i epe ijupe:
LUK.18.39	– Aepo ere sõ! Nepu sõ, e'i epe kupa.
LUK.18.39	Ãmẽ ywesõ wapukai ywete ajamã'ẽ.
LUK.18.39	– Tavi Jeapyry e'eay! Eporijauesa rejupa! e'i wapukai rõmõ Jesu pè.
LUK.18.40	Ãmẽ Jesu opyta rã'ĩ kee javo ãmõ kõ pè:
LUK.18.40	– Pekwa ipopyy eru epyri, e'i.
LUK.18.40	Oo ãmẽ kupa, eru. Ãmẽ Jesu pè ovãe remẽ, kee e'i Jesu ijupe:
LUK.18.41	– Manyvo põ nepota orerereko? e'i.
LUK.18.41	– Apota ereapyo mijẽ, e'i. Ereamokatu rejupa, a'e ene, e'i Jesu pè.
LUK.18.42	Ãmẽ Jesu e'i:
LUK.18.42	– Hoõ, tanereapyo katu ky'y, e'i. “Aje” ere eayvukasia pè rewarà mõ nekatutà, e'i Jesu ijupe.
LUK.18.43	Ameve eapyo katuay ky'y. Oryvay iko. Oo ãmẽ Jesu rupi. Janejare'e omoe'e tesõ iko. Ãmẽ ãmõ kõ a'evoa rè omã'ẽ remẽ, Janejare'e omoe'e teve kupa upa.
LUK.19.1	Ajaire Jeriko taa pè ovãe Jesu. Nopyta'ãi a'e pè. Wasa tè okwa. 
LUK.19.2+LUK.19.3	Ãmẽ uve kwaima'e mõ a'e taa pè. Sakeu eu erà pè mã'ẽ. A'e tekoua repykwerà moatyarà rõvijã mõ ekoi. Imoma'e ywete mã'ẽ tè Sakeu. A'e Jesu vãea wenu remẽ, kee e'i tite mijã: “Jesu resa taa”, e'i tite mijã. Ajamã'ẽ ijapu'agà tè Sakeu. Ajawyi aty wasu kõ opijapa iwyi. 
LUK.19.4	Ajawyi oo Jesu rape ypy pè ãrõ upa. Yvyra mõ
LUK.19.5	Ãmẽ ajaire a'e wyry rupi Jesu okwa remẽ, opyta rã'ĩ oyvatesa ee omãjã. Kee e'i ijupe:
LUK.19.5	– Sakeu, kuise'ẽ jẽ ewyjy ejo, e'i Jesu ijupe. Aatà nerupi neretã gyty, e'i. A'e pè apytatà rã'ĩ. I'ete põ? e'i ãmẽ Jesu ijupe.
LUK.19.6	Ãmẽ:
LUK.19.6	– Hoõ, ja'e, e'i Sakeu.
LUK.19.6	Jesu rè oryvay rewarà mõ kuise'ẽ jẽ owyjy yvy pè. Ajaire weraa Jesu oupi wetã gyty.
LUK.19.7	Pirujẽ omã'ẽ ee mãe kõ ijayvu yvu kupa upa. Kee e'i kupa:
LUK.19.7	– Haa! Manyvore põ nivoi mã'ẽ retã gyty Jesu oo ojimory iko? e'i e'i kupa.
LUK.19.8	Ajamã'ẽ ajaire wetã mè Sakeu opõ'ã. Kee e'i Jesu pè:
LUK.19.8	– Erõvijã, age'e kee a'età. Ema'e kõ pẽ amosãità nimoma'ei mãe kõ pè ky'y. Ape'otà myterà rupi imosãi, e'i. Ãmõ, ekarakuri poromoripea rupi aekyi sikaepo ava mõ po pe wyi remẽ, a'e irõte rõmõ tesõ amojivytà ijarerà kõ pè ime'ẽ mijẽ, e'i Sakeu.
LUK.19.9	Ãmẽ aepo renu remẽ, kee e'i Jesu ijupe:
LUK.19.9	– Age'e sõsi aã tetã jarà ojireko katuoka Janejare'e pè ky'y. Tãmõ Aparão reruparà mõ ekoi, ijeapyrerà e'eay rõmõ. 
LUK.19.10	Okãjã mã'ẽ vo Janejare'e pè mijã. A'evo mãe kõ mokatuarà rõmõ tè ajo ajimojane ike pepõ'õ mè aiko. Nivoi mãe kõ reka tè ajo imotekokuwa kõ. Ajaire “hoõ” te'i Janejare'e ijupe kõ, e'i Jesu.
LUK.19.11	Ajaire Jesu kõ ojiapy jẽ oo Jerusarẽ taa pè ovãerĩ kupa ky'y. Ãmẽ Sakeu retã wyry pewarà kõ, kõi Jesu ayvu wenu ji'i mãe kõ, kee e'i opy'a pupe kupa:
LUK.19.11	– Kuise'ẽ jẽ Janejare'e ojikuwatà uu Jõvijã rõmõ janepytery pè, e'i oupe kupa.
LUK.19.11	Ãmẽ Jesu poromo'e jẽtà. Ãmẽ ayvu mõ omosã'ãga mijẽ. 
LUK.19.12	Kee e'i Jesu:
LUK.19.12	– [Ajivytà rã'ĩ aa erena kyty, Papa rena kyty, e'i. Ajawyi tapeposiko katu jẽ ikõ eayvu rupi erapykyre kyty nẽ, e'i.] Jõvijã wasu rè tè ajimosã'ãgatà tapekuwa sa'u, e'i. Ãmõ 'ary pè kwaima'e temimoe'e mõ ojisyrytà rã'ĩ oo ãmõ yvy kyty. Ojimojõvijãokatà oo. Kãramõ aekwerà pè ojivyrĩ tarà mijẽ uu. Jõvijã wasu rõmõ tè ojivyrĩtà uu ky'y. 
LUK.19.13	Ãmẽ wemĩgwai kõ ookwai rã'ĩ imuu imogeta kõ. 10 rõmõ ookwai imuu, “Ejo toromogeta”, e'i. Kee e'i ijupe kõ: “Ajisyrytà rã'ĩ aa”, e'i. “Ajawyi ema'e kõ rè peja'a erapykyre kyty peiko”, e'i. “Moma'e kõ pepyy ime'ẽ erokwa epy rõmõ, karakuri tapepyy ekojẽ erapykyre kyty”, e'i. Ãmẽ pe'ĩ karakuri moeta mõ ome'ẽ me'ẽ rã'ĩ tè a'e a'e kõ pè imosãi. “Hoõ” e'i ãmẽ kupa.
LUK.19.14	– Ajaire wemĩgwai kõ oity oo. Ãmẽ a'e yvy pewarà kõ nopotai kwaima'e oõvijã rõmõ toiko. Ãmẽ wetãrã kõ mõ opyteporo imonooka jõvijã rã rapyky rupi, a'e wãnà kõ pè too kee javo kupa, “Noropotai ãwĩ orerõvijã rõmõ toiko”, te'i kupa. 
LUK.19.15	Ajamã'ẽ ojimojõvijã jẽ upa. Ajaire ojimojõvijã maire, ojivyrĩ mijẽ uu aekwery pè. Ovãe remẽ, wemĩgwai kõ omuu, kõi karakuri ome'ẽma jypy remẽ ijupe maekwerà kõ. Kee e'i ijupe kõ: “Ikatu tè põ peposiko ekarakuri pupe? Pepyy moma'e ime'ẽ epy rõmõ, ekarakuri tije'e ekojẽ põ?” e'i. 
LUK.19.16	Ãmẽ emĩgwai mõ kee e'i: “Pe'ĩte karakuri itõkõ neme'ẽ ije mijã. Age'e itã'ã aposiko paire, 10 rõmõ tesõ moeta amoaty ky'y. I'ete põ?” e'i. 
LUK.19.17	Ãmẽ: “I'ete. Eremĩgwai e'eay rõmõ ene”, e'i tõvijã ijupe. “Eayvu rupi katu eremime'ẽgwerà nereko. Ajawyi jõvijã rõmõ neikotà ky'y. 10 taa wãnà kõ rè jõvijã rõmõ neikotà”, e'i ijupe imoe'e. 
LUK.19.18	Ãmẽ ãmõ ve uu oõvijã gyty. Kee e'i: “Jõvijã, pe'ĩ nekarakuri itõkõ neme'ẽ ije jypy remẽ mã'ẽ. Aposiko ipupe paire, 5 rõmõ tesõ moeta amoaty ky'y. I'ete põ?” e'i. 
LUK.19.19	Ãmẽ a'e peve: “I'ete” e'i tõvijã ãmẽ. “Ene oromojõvijãokatà. 5 taa wãnà kõ rè nejimojõvijãtà”, e'i.
LUK.19.20	E'i jẽ Jesu:
LUK.19.20	– Ajaire ãmõ ve uu oõvijã pè oporegeta: “Erõvijã, aã koiwerà, neremime'ẽgwerà amokatu ereko. Kee a'e eupe: ‘Jõvijã ojivy uu remẽ tamojivy ijupe’, a'e eupe. Aõjã kamisa miti pupe imokatu ereko. 
LUK.19.21	Ajirokyje newyi rewarà mõ amokatu jẽ tamoma tite e'ã. Orokuwa katu. Nejimomojy mã'ẽ tè ene. Neayvukasi mã'ẽ teve. Maipe neremokatuive moma'e ipe remeve, neo ajaire ekyi ipi. Ãwitõ ava mõ nojimitãi epe remeve, oo ajaire temitã'akwerà po'o ipi. Ãwĩvo 'ejẽ neiko. Aja rewarà mõ moko a'e”, e'i emĩgwai imojivy karakuri oõvijã pè. “I'ete põ moko areko?” e'i. 
LUK.19.22	Ãmẽ kee e'i tõvijã ijupe: “Ãnĩ! Temĩgwai aiweray rõmõ neiko”, e'i. “Neayvukwerà rupi tè oromomorijauokatà, kee ere maekwerà rupi: ‘Ãwitõ ava mõ nojimitãi epe remeve, oo ajaire temitã'akwerà po'o ipi’ ere tite si ije. ‘Nejimomojy mã'ẽ tè ene’, ere. A'evoa nekuwa ipe mijã. 
LUK.19.23	Manyvore põ karakuri rena pè nereinõi ekarakuri ãmẽ, tojimovija upa? Ãmẽ aã age'e ojimoatykwerà revejẽ apyy kuwa mijã, eremime'ẽgwerà”, e'i imoãtãre'ã. 
LUK.19.24	Ajaire ãmõ kõ pè e'i jõvijã: “Peekyi aã wyi ekarakuri moeta. Eremĩgwai 10 rõmõ moeta omoaty mã'ẽ pè eme'ẽ”, e'i. 
LUK.19.25	Ãmẽ kee e'i kupa: “Orerõvijã, a'e karakuri pe'ĩrõwã wereko. 10 rõmõ tesõ uve ijupe. Orome'ẽ jẽ kuwa põ a'e pè?” e'i kupa. 
LUK.19.26	Ãmẽ: “Ava mõ ojime'ẽ ijupe mã'ẽ oporu katu remẽ, ãmẽ ywesõ ojime'ẽtà ijupe. Ajamã'ẽ ava mõ noporui ojime'ẽ ijupe mã'ẽ remẽ, jaekyità ojime'ẽ maekwerà iwyi”, e'i.
LUK.19.27	Ãmẽ ãmõ kõ rè, kõi jypy remẽ nopotai too jõvijã wasu rõmõ mãe kõ rè kee e'i jẽ: “Pekwa ojimoãpã ere mãe kõ pijarà mõ eru aã ike”, e'i. “Erovakeve ikõ peapisipa nẽ”, e'i jõvijã, e'i Jesu aepo momewa.
LUK.19.28	Ajaire Jesu Jerusarẽ taa kyty ojiupi oo iko. Emimo'ekwerà kõ ve oo apyky rupi. 
LUK.19.29	Ãmẽ tena kõ pè ovãerĩ kupa remẽ, yvytyry mõ pè ovãe kupa. Oriveiraty eu yvytyry rerà pè. Petepaje taa pyri Oriveiraty tui. Ãmõ, Petãnia taa pyri teve tui. Ãmẽ Jesu omono wemimo'earà kõ mõ wenone rupi, mõrijõ mãe kõ. 
LUK.19.30	Kee e'i ijupe kõ imono kõ:
LUK.19.30	– Pekwa erenone rupi wãi taa kyty, e'i. A'e pè pevãe remẽ, jumẽtu
LUK.19.31	Ãmẽ ava mõ sõ kee e'i peupe remẽ: “Moma'e rã põ pejoratà eraa?” e'i peupe remẽ, kee pejẽ ijupe: “Orerõvijã opota rã'ĩ,” pejẽ ijupe ãmẽ, e'i.
LUK.19.31	“Hoõ” e'i oo ãmẽ kupa. 
LUK.19.32	Ãmẽ jumẽtu memyry wesa a'e pee reme pè kupa, Jesu e'i maekwerà rupi katu. Yvyra rè wãnõ kupa mã'ẽ. Sõjẽ, oka rova ypy rè wãpasĩ tatui upa. 
LUK.19.33	Ãmẽ ojora kupa upa remẽ, ijarà kõ kee e'i ijupe kõ:
LUK.19.33	– Moma'e rã põ pejoratà eraa? e'i ãmẽ oporanu kupa.
LUK.19.34	Ãmẽ e'i kupa:
LUK.19.34	– Orerõvijã iporijau ee. Ajawyi, “Peeru rã'ĩ ije”, e'i ore, e'i kupa.
LUK.19.34	– Hoõ. Peraa rã'ĩ ãmẽ, e'i jumẽtu jarà kõ ijupe kõ.
LUK.19.35	Weraa ãmẽ kupa Jesu pè. Ajaire oyru kõ omovevu teima ape 'aryvo. Ajaire omovy Jesu kupa, toẽ jumẽtu 'aryvo wapy. 
LUK.19.36	Ajaire Jerusarẽ gyty ojiapy oo kupa iko. Aty wasu oo Jesu rupi a'e remẽ. Ãmẽ jane kõ pee ypy pè wãrõ Jesu kupa. A'e kõ oyru poko omovevu pee rupi enone.
LUK.19.37	Oo jẽ kupa. Oriveiraty pyryvo okwa kupa. Ãmẽ pirujẽ Jesu remimo'ekwerà kõ atyry wayvo oporegeta iko kupa. Ory tesõ kupa. Janejare'e omoe'e iko kupa. Pirujẽ omã'ẽ maekwerà rè omoe'e kupa. 
LUK.19.38	Kee e'i kupa:
LUK.19.38	“Janejare'e tomory Wemimuurerà, Jõvijã wasu rõmõ janepytery pè uu mã'ẽ!
LUK.19.38	A'e rè yvapewarà kõ tipiryvypy katu oory rõmõ.
LUK.19.38	Janejare'e tomoe'e ywete kupa ky'y!” e'i e'i wapukai rõmõ kupa.
LUK.19.39	Ajamã'ẽ Pariseu kõ mõ ojimo'eai Jesu moe'ea renu kupa. Ajawyi Jesu pè kee e'i kupa:
LUK.19.39	– Nikatui moko'i remẽ nekoty rewarà kõ. Emomi kõ aepo te'i e'ã kupa ky'y, e'i tite kupa.
LUK.19.40	Kee e'i ãmẽ Jesu ijupe kõ:
LUK.19.40	– Ãnĩ si! Tipu jẽ kupa. Nipui sõ ãwĩ kõ remẽ, takuru kõ tẽ tesõ iputà emoe'e rõmõ ãmẽ ky'y, e'i Jesu.
LUK.19.41	Ãmẽ Jesu ojiupi jẽ oo iko, ajaate Jerusarẽ taa rè omã'ẽ ky'y. Ãmẽ a'e wãnà kõ oporijauesa amãtejẽ, okuwa ojimomorijau wasutà kupa rewarà mõ. Ajawyi oja'o taa rè omãjã erokwa. 
LUK.19.42	Kee e'i:
LUK.19.42	– Pene, poromomoiokatà peaiwererà wyi mijã. Poropy'amopiryvypy katu kuwa mijã. Ajamã'ẽ nekuwai pekupa. “Janejare'e Remimuurerà tè” napejẽi 'ete ije. Ajawyi tè keetà kãramõ. 
LUK.19.43	Kãramõ ipojy aità peupe. Peãpã kõ tè uutà pemoenawe jimo'yjẽ. Penena wãrimãtà pene kupa. Penetã omopypyrupatà ity kupa. 
LUK.19.44	Penekoawerà omoaipa 'etetà kupa. Pepa katuaytà ãmẽ ky'y. Ava jẽ rõwã ojejatà mãrãnai wyi ãmẽ ky'y, e'i. Pirujẽ taa rokenaa omopypyrutà itypypyi teve kupa. A'evoa renone rõmõ tè ajo ipe Janejare'e Remimuurerà rõmõ. Nekuwai pekupa ajamã'ẽ. Aja rewarà mõ a'evotà pejẽ ãmẽ ky'y, e'i Jesu ijupe kõ.
LUK.19.45	Ãmẽ Jesu ovãe Jerusarẽ taa pè remẽ, Janejare'e moe'ea retã gyty oo. Ãmẽ a'e ypy pè mirà kõ mõa'ãrõwã tui upa. Ajamã'ẽ Janejare'e pè moma'e me'ẽa repy rõmõ tè uu uu kupa.
LUK.19.46	Kee e'i ijupe kõ:
LUK.19.46	– Nivoi moko pejẽ remẽ! Kee e'i itõkõ Janejare'e kareta rè ojikusiwa: 
LUK.19.47	Ãmẽ kõ'ẽ jawe jawe Jesu poromo'e Janejare'e moe'ea retã ypy pè iko ipi. Ajamã'ẽ Janejare'e pè oporegeta mãe kõ rõvijã kõ nopotai Jesu. Ãmõ, tãmõ Moisesi remikusiwarerà rè poromo'e mãe kõ teve nopotai Jesu. Ãmõ, Juteu rõvijãgwerà kõ. A'e kõ ojukatà Jesu kupa, ojimõarõ ikotyre kupa rewarà mõ.
LUK.19.48	Ajamã'ẽ nokuwaive manyvo kuwa wereko ijukaaoka mã'ẽ kupa. Jane kõ ãmẽ opota katu Jesu. Omoe'e kupa ipi, pirujẽ. Wenu takatu ijayvu ipi kupa. Ajawyi jõvijãgwerà kõ okyje iwyi kõ. Nopõ'ã'ãi Jesu rè jane kõ rovake ãmẽ kupa.
LUK.20.1	Ãmẽ ãmõ 'ary pè Janejare'e moe'ea retã ypy pè Jesu poromo'e upa. Janejare'e ayvu e'eay omovyvy upa. Ãmẽ jõvijãgwerà kõ ovãe ojimo'eai Jesu rè. Kejõ a'evo mãe kõ: Janejare'e pè oporegeta mãe kõ rõvijã kõ mõ. Ãmõ, tãmõ Moisesi remikusiwarerà rè poromo'e mãe kõ. Ãmõ, Juteu rõvijãgwerà kõ. A'e kõ ovãe Jesu mogeta kupa. 
LUK.20.2	Kee e'i kupa:
LUK.20.2	– Ava ayvu rupi põ moko ere neiko ipi? Ava põ neayvumokasi moko tere ipi, poromo'e rõmõ ipi? e'i kupa.
LUK.20.3	Ãmẽ Jesu e'i:
LUK.20.3	– Ije ve aporanutà peupe rã'ĩ. Pejẽ ypy pemome'u ije awi. 
LUK.20.4	Ava ayvu rupi põ Juwão amyry poromojãmorĩ ipi? Janejare'e ayvu rupi põ? Mirà kõ ayvu rupi põ ma'e remẽ? e'i Jesu oporanu ijupe kõ.
LUK.20.5	Ãmẽ jõvijã kõ ojimogeta rã'ĩ.
LUK.20.5	– Manyvo ja'età põ? e'i ojiupe kupa. “Janejare'e ayvu rupi Juwão uu”, ja'e sõ remẽ, ma'e, “‘Aje’ pejẽ kuwasi ijayvukwerà pè ãmẽ mijã”, e'ità ãmẽ janeupe janemogweroka. Ajawyi aepo nija'e'ãi, e'i ojiupe kupa. 
LUK.20.6	Ãmõ, “Mirà kõ ayvu rupi tè uu Juwão”, nija'e'ãi teve, aty wasu kõ rewarà mõ. Takuru pupe janejapi japi kuwa janejuka kupa, aepo ja'e remẽ. Ma'e, “Janejare'e ayvu mojenuarà rõmõ tè Juwão”, e'i kupa ipi rewarà mõ, e'i ojiupe kupa.
LUK.20.7	Ajawyi kee e'i kupa:
LUK.20.7	– Norokuwai ava ayvu rupi põ uu, e'i rã'ãga Jesu pè kupa.
LUK.20.8	Ãmẽ kee e'i jẽ Jesu ijupe kõ:
LUK.20.8	– Ãwijã wyi ije ve namome'u'ãi pejẽ ava ayvu rupi põ ãwĩvo aiko ipi mã'ẽ, e'i Jesu imogwe kõ.
LUK.20.9	Ãmẽ Jesu poromo'e remẽ, koo jarà ra'yry rè tè ojimosã'ãga poromo'e rõmõ. Kee e'i ijupe kõ:
LUK.20.9	– Kwaima'e mõ uvaty oõtã okoo pè, e'i. Ajaire ãmõ kõ pè kee e'i: “Ajisyrytà rã'ĩ aa. Ekoo aitytà rã'ĩ”, e'i. “Ajawyi ekoo rè peposiko kuwa. Tapeja'a ee erapykyre kyty. I'akwerà peme'ẽ kuwa epy rõmõ. Ãmẽ temitã'a po'oa 'arà mẽ a'e mõ peme'ẽtà ije ipi. I'ete põ?” e'i ijupe kõ. “Õ'õ, i'ete”, e'i kupa. Ajaire koo jarà ojisyry oo ãmõ yvy kyty. A'e pè oiko puku sa'u iko. 
LUK.20.10	Ãmẽ kãramõ uva otãrõma ky'y remẽ, ijarà omono ipe wemĩgwai mõ okoo kyty temitã'akwerà pẽgwerà pijarà mõ mijã. Ovãe remẽ, koo rè oja'a mãe kõ nome'ẽ'ãi ijupe ajamã'ẽ. Opyy inõpã nõpã kupa. Agyvotè omojivy imono kupa. 
LUK.20.11	Ajawyi e'i mijẽ koo jarà ãmõ pè: “Ene jẽsi ekwa age'e”, e'i. “Hoõ” e'i ãmẽ. Oo ipe mijẽ emĩgwai mõ ãmẽ. A'e ve koo rè oja'a mãe kõ onõpã nõpã mijẽ rõnõ. Ojimorarai ywete ee imojivy imuu. Agyvotè omojivy imuu kupa. 
LUK.20.12	Ajaire koo jarà e'i jẽ ãmõ pè: “Ene jẽsi ekwa age'e”, e'i ijupe. A'e oo ipe mijẽ rõnõ. Wapijuka mijẽ kupa imojivy imono ikoty. Agyvo te'e tè ovãe.
LUK.20.13	– Ãmẽ e'i koo jarà oupe: “Manyvotà sipõ areko ky'y? Era'yry eremiau amonotà ky'y. A'e omomojytà erovija kupa ky'y”, e'i tite wa'yry mono. 
LUK.20.14	Ajaire oo ovãe uu koo pè ta'yry. Ãmẽ koo rè oja'a mãe kõ omã'ẽ ee, uu iko remẽ. Kee e'i ojiupe ãmẽ kupa: “Koo jarà ra'yry tè ovãe ky'y”, e'i kupa. “Ejo sijuka”, e'i kupa. “Emã'ẽ. Ãwĩ tè koo rè ojimojõvijãtà uu rekovijarerà rõmõ”, e'i kupa. “Ãmẽ ãwĩ sijuka amãtejẽ remẽ, janekoo rõmõtà tè ky'y”, e'i tite kupa. 
LUK.20.15	Weraa koo jarà ra'yry koo kupe kyty ijuka ãmẽ kupa ky'y. Manyvo e'ità põ koo jarà ajaire wa'yry jukaa renu? 
LUK.20.16	Uutà ijapisi kõ. Ãmẽ ãmõ kõ tè omoposikookatà okoo rè ky'y, e'i Jesu.
LUK.20.16	Ãmẽ kee e'i jane kõ aepo renu:
LUK.20.16	– Eeee! Ta'evo e'ã orepõ'õ mè! e'i kupa.
LUK.20.17	Ajaire Jesu a'e kõ rè omã'ẽ rã'ĩ erokwa. Takuru rè tè ojimosã'ãgatà ky'y, tetã reinõa rewarà rè tè. Aepo jaa rè kee e'i Jesu:
LUK.20.17	– Janejare'e kareta rè kee e'i ojikusiwa: 
LUK.20.18	E'i jẽ Jesu:
LUK.20.18	– Ãwitõ ava mõ ãwĩ takuru rè ojipyãkãmota remẽ, imarama. Ãmõ, ava mõ 'aryvo takuru o'a uu remẽ, omomarama ve, e'i.
LUK.20.18	Wee tè sikaepo aepo Jesu oporegeta upa. “Nererovijai mãe kõ ojimomorijautà”, jaa tè aepo e'i.
LUK.20.19	Ãmẽ tãmõ Moisesi remikusiwarerà rè poromo'e mãe kõ aepo wenu remẽ, ojikõ'õ Jesu rè kupa. Janejare'e pè oporegeta mãe kõ rõvijã kõ ve ojikõ'õ ee. Kee e'i ãmẽ ojiupe kupa:
LUK.20.19	– Haa! Janere rõwã sipõkõ aepo Jesu oporegeta! Emã'ẽ, ojisu'u katu janereko rè, e'i kupa.
LUK.20.19	Ajawyi Jesu opyytà kupa. Ajamã'ẽ okyje jane kõ wyi kupa.
LUK.20.20	Ãmẽ jõvijãgwerà kõ a'e pè Jesu omoa'u kupa ipi. Ajaire, jane kõ mõ omogeta vija too Jesu rã'ã kupa. Ãmõ, karakuri ome'ẽ vija teve a'e kõ pè.
LUK.20.20	Kee e'i kupa:
LUK.20.20	– Pekwa rã'ĩ Jesu rã'ã. Ivo maevo sõ tite peiko ovake, “aje” te'i tite pejẽ. Peã'ãtà ayvu rè. Ãmẽ janerovakeve ojavy tite ayvu mõ remẽ, sipokwatà eraa ãmẽ jõvijã wasu pè ime'ẽ, e'i kupa.
LUK.20.20	– Hoõ, orootà, e'i kupa.
LUK.20.21	Ãmẽ uu Jesu pè oporanu kupa. Kee e'i rã'ãga kupa:
LUK.20.21	– Poromo'earà, ikatuay poromo'e rejupa ipi. Nerejavyi jane kõ rekoa rè ipi. Ivo maevo sõ tite mã'ẽ pè “ivo” nerei tite ipi. Ãwĩvo ve nivoi maevo sõ tite mã'ẽ pè “nivoi” nerei tite ipi. Nerejimoripeokai a'evoa rè neiko ipi. Janejare'e ayvu aje ywete mã'ẽ rupi katu tè poromosã'ãga neiko ipi, e'i rã'ãga kupa.
LUK.20.22	– Ajawyi kee jaa rè oremo'e rejupa. I'ete põ Romã pewarà rõvijã wasu Sesa pè tekoua repykwerà jame'ẽ ipi? Ãnĩ põ ma'e remẽ? e'i rã'ãga Jesu pè kupa.
LUK.20.23	Ajamã'ẽ omoripea okuwavĩ Jesu remẽ, kee e'i ijupe kõ:
LUK.20.24	– Age'e moma'e ma'e aporanutà peupe. Peeru rã'ĩ karakuri moeta mõ tamã'ẽ ee, e'i.
LUK.20.24	Weru ãmẽ kupa. Ajaire kee e'i Jesu ijupe kõ imojisaoka:
LUK.20.24	– Moeta rè pemã'ẽ esa. Ava rã'ãgawerà põ aã? Ãmõ, ava rerà ojikusiwa ee? e'i Jesu ijupe kõ.
LUK.20.25	– Jõvijã Sesa, e'i kupa. Ãmõ, a'e rerà teve ojikusiwa ee, e'i kupa.
LUK.20.25	Ãmẽ aepo rè kee e'i Jesu:
LUK.20.25	– Õ'õ, i'ete. Ajawyi kee a'e pejẽ. Jõvijã wasu Sesa pewarà jame'ẽ jõvijã wasu Sesa pè ipi. Ãwĩvo ve Janejare'e pewarà jame'ẽ Janejare'e pè ipi, e'i Jesu ijupe kõ imogwe kõ ky'y.
LUK.20.26	Ajawyi manyvo ne'i'ãi Jesu pokou kupa. Ajawyi nipu'ãi rã'ĩ kupa ky'y.
LUK.20.26	– Haa! Aepo e'i si Jesu! e'i kõrijõ kupa.
LUK.20.27	Ajaire Satuseu kõ mõ ovãe. A'e kõ kee e'i tite ipi: “Jakãjã maire, nijapoera mijẽ'ãi ipi”, e'i kupa ipi.
LUK.20.28	Ãmẽ kee e'i Jesu pè kupa:
LUK.20.28	– Poromo'earà, tãmõ Moisesi kee e'i itõkõ janeupe ikusiwa: 
LUK.20.29	E'i jẽ Jesu pè kupa:
LUK.20.29	– Ma'e remẽ oiko kwaima'e mõ mijã, ijatyray imõmirĩgwerà mã'ẽ. 7 rõmõ imõmirĩgwerà kõ, weke'yry reve. Ajaire teke'yry ypykwerà wãivĩ mõ wereko mijã. Ajaire nijãkarãive ipupe remeve okãjã werekwarà wyi. 
LUK.20.30	Ajaire ivo jẽ imõmirĩ akypyporà. 
LUK.20.31	Ajaire ivo mijẽ imẽnà okãjã iwyi. Ajaire imõmirĩ ekovijarerà wereko mijẽ rõnõ. A'evo 'evo ajaate 7 rõmõ wereko ipe wãivĩ. Wereko reko ity kupa. Okãjã kãjãma iwyi kupa. Nijãkarãive remeve opa kupa. 
LUK.20.32	Ajaate wãivĩ terekwarerà tè okãjã ky'y, e'i kupa.
LUK.20.33	Aepo jaa rè kee e'i oporanu Jesu pè kupa:
LUK.20.33	– Kãramõ Janejare'e poromomoera remẽ, ava rerekwarà rõmõ ekoità? Emã'ẽ, 7 rõmõ werekopa mijã. Ava reve põ ekoità ãmẽ, opoera opõ'ã mijẽ remẽ? Emome'u ore awi, e'i Jesu pè ijã'ã esa kupa.
LUK.20.34	[Ajamã'ẽ Jesu okuwapa Satuseu kõ, “Janejare'e nomomoera'ãi okãjã maekwerà kõ ipi”, e'i kupa ipi.] Ajawyi kee e'i ijupe kõ:
LUK.20.34	– Age'e remẽ ike rupi tekou remẽ tè jane kõ ojireko ipi. 
LUK.20.35	Na'evo'ãi ãmẽ kãramõ remẽ, e'i. Janejare'e opota omomoera eraa opyri mãe kõ nojireko'ãi ãmẽ ky'y. Ovo rupi tevetà a'evo remẽ. 
LUK.20.36	Awyje tè oiko karuarutà a'e pè. Mã jẽ rõwã okãjãtà a'e pè ky'y. Ãwitõ Janejare'e remĩgwai yvapewarà kõ nokãjãi. Ãwĩvotà jane kõ ky'y. Janejare'e ãkarãgwerà kõ rõmõtà ekoi kupa, emimomoera kõ, e'i Jesu.
LUK.20.37	E'i jẽ Jesu:
LUK.20.37	– Pekuwa ipe tãmõ Moisesi remikusiwarerà. A'e ve omojikuwa teve jane kõ jimomoeraa mã'ẽ rewarà. Kõi tãmõ Moisesi ka'a mitigà nokai'ãi maevo sõ tite mã'ẽ pyryvo tui remẽ, kee e'i itõkõ Janejare'e ijupe: 
LUK.20.38	Ajamã'ẽ omãnõ mãe kõ rõvijã rõmõ rõwã Janejare'e ekoi ipi. Uve jẽ mãe kõ rõvijã rõmõ tè ekoi. Uve jẽ mã'ẽ vo 'ejẽ Aparão kõ ekoi ijupe, kãramõ omomoera kõ tarà mijẽ rewarà mõ. Ajawyi “nerãmõi Aparão amyry” ne'i tãmõ Aparão pewarà mõ. “Nerãmõi Aparão” e'i tè. Ajaa rupi kee jakuwa: Uvetà omãnõ maekwerà kõ jimomoeraa. Aje ywete a'e pejẽ, e'i Jesu Satuseu kõ pè.
LUK.20.39	Ãmẽ aepo renu mẽ ãmõgwerà tãmõ Moisesi remikusiwarerà rè poromo'e mãe kõ kee e'i Jesu pè kupa:
LUK.20.39	– I'eay wete neporegeta, oremo'earà, e'i kupa.
LUK.20.40	Aja paire ava, “Jesu taayvumoopa”, ne'i'ãi ky'y. Ojirokyje kupa ky'y. “Kãramõ ajimogweroka ijupe ne”, e'i kupa ajawyi.
LUK.20.41	Kee e'i Jesu ajaire ijupe kõ:
LUK.20.41	– Tãmõ Moisesi remikusiwarerà rè poromo'e mãe kõ poromo'e remẽ, kee e'i kupa ipi: “Jõvijã Tavi jeapyrerà rõmõtà tè Janejare'e Remimuuarà rã”, e'i kupa ipi. Manyvore põ aepo e'i kupa? 
LUK.20.42+LUK.20.43	Emã'ẽ. Jõvijã Tavi kee e'i itõkõ ojĩgarà rupi:
LUK.20.42+LUK.20.43	“Janejare'e e'i Erõvijã ywete pè:
LUK.20.42+LUK.20.43	‘Ejo e'ekatu kytyre tereapy rejupa aja puku pè,
LUK.20.42+LUK.20.43	newyry kyty tè neãpã kõ tamoigooka ãmẽ’, e'i Janejare'e ijupe maekwerà”, e'i itõkõ tãmõ Tavi ojĩgarà rupi.
LUK.20.44	Ajawyi kee a'e pejẽ: “Erõvijã ywete” e'i tãmõ Tavi Janejare'e Remimuuarà rã pè, ãwisõ ijeapyry rã teipe remẽ. Manyvo pejẽ põkõ aepo jaa renu ijupe kõ? e'i.
LUK.20.44	[Nipui ãmẽ kupa.]
LUK.20.45	Ãmẽ jane kõ Jesu ayvu wenu enu remẽ, e'i Jesu wemimo'ekwerà kõ pè:
LUK.20.46	– Mokoi. Pemãrãmoa'u ikõ peiko tãmõ Moisesi remikusiwarerà rè poromo'e rã'ãga mãe kõ rekoa rè ipi nẽ. Wee ywesõ oja'a kupa ipi. “Temoe'e ekojẽ ãmõ kõ”, e'i oupe kupa ipi. Ajawyi tyru e'ekwerà epy wete mã'ẽ opypy takatu erojivy jivy ojikuwa rõmõ kupa ipi. Ajawyi rõwã sikõ, Janejare'e ayvu rè jimo'ea retã kõ wyry pè oike kupa remẽ upi upi, jõvijã apyka kõ pè wapy kupa jane kõ rovake ipi. Ãmõ, jimiwa wasu pè oo mõropãrà kõ rõmõ remẽ, kee e'i oupe kupa ipi: “Poromojimi'uarà kee e'i kuwa ije: ‘Ene ypy ejo aã ike epyri eapy’, e'i kuwa ije”, e'i oupe kupa ipi. 
LUK.20.47	Mãi põ terekwarerà kõ rè oja'atà kupa ajamã'ẽ? Niĩ! Kee e'i kõrijõ tè kupa: “Eeru ekojẽ moma'e mõ”, e'i kupa ijupe kõ ipi. Ajawyi imona terekwarerà kõ moma'e rè kupa ipi. Ajaire Janejare'e pè oporegeta puku rã'ãga ãmõ kõ rovake tomoe'e kupa ipi. Moko wereko ojipijarĩ tarepe kupa ipi. Ajamã'ẽ Janejare'e okuwa katu ekoa aiwerà kõ. Omomorijauoka kõ ywetetà kãramõ. Ãwĩ kõ ywesõ omomorijautà ãmõ kõ wyi, e'i Jesu.
LUK.21.1	Ajaire Jesu Janejare'e moe'ea retã ypy pè tui upa remẽ, jane kõ rè omã'ẽ upa, karakuri kõ weru inõ temime'ẽa rena pupe kupa remẽ. Imoma'e ywete mãe kõ rè omã'ẽ, karakuri ome'ẽ kupa remẽ. 
LUK.21.2	Ajaire terekwarerà nimoma'ei 'ete mã'ẽ mõ uu. Mõrijõgà karakuri nikasi mã'ẽ tè weru ime'ẽ. 
LUK.21.3	Ãmẽ Jesu e'i ee omãjã:
LUK.21.3	– Aã wãivĩ ywesõ nokãte'ãi 'ete Janejare'e pè karakuri me'ẽa rè, ãmõ kõ wyi, e'i. Aje aepo a'e age'e, e'i. 
LUK.21.4	Ãmõ kõ karakuri pẽgà tè weru ime'ẽ ipi. Oyte mã'ẽ tè weru ime'ẽ kupa. Mõa'ãrõwã opyta jẽ ijupe kõ ome'ẽ maire. Aã wãivĩ ãmẽ ome'ẽma 'ejẽ okarakuri. Ma'e emi'õ repy rã tè kuwasi karakuri mijã. A'e tè weru ime'ẽ Janejare'e pè. Ajawyi aã ywesõ nokãte'ãi 'ete okarakuri me'ẽa rè, Janejare'e pè ome'ẽ remẽ, a'e pejẽ, e'i Jesu.
LUK.21.5	Ajaire Jesu remimo'ekwerà kõ mõ omã'ẽ Janejare'e moe'ea retã rè upa. A'e vo remẽ kee e'i Jesu pè kupa:
LUK.21.5	– Orerõvijã, emã'ẽ. Ikatuay Janejare'e moe'ea retã ojinõ upa. Ãwisõ takuru kõ ikatuay wete mã'ẽ oinõma pari rè tetã mokatua rõmõ kupa. Ãmõ, weru ime'ẽ mãe kõ ve oinõma pari rè kupa. Ajawyi katuay ve rõnõ, e'i kupa.
LUK.21.5	Ãmẽ aepo renu kee e'i ajamã'ẽ Jesu ijupe kõ:
LUK.21.6	– Ãwĩ pemã'ẽ ee mã'ẽ naiko'ãi kãramõ. Opa katutà. Kãramõ ãpã kõ ovãetà ee. Omotororopatà ity kupa, e'i. Ajawyi takuru ijãpiso'ã mã'ẽ ojapakuipatà. Mã jẽ rõwã ojejatà ãmẽ ky'y, e'i.
LUK.21.7	Ãmẽ kee e'i emimo'ekwerà kõ:
LUK.21.7	– Õ'õ põ? A'evotà sipõ? oremo'earà. Manyvo remẽ põ a'evotà? Manyvotà põ orokuwa amãtejẽ a'evo tarà mẽ? Emome'u awi oreupe torokuwa, e'i kupa.
LUK.21.8	A'e rè kee e'i Jesu:
LUK.21.8	– Mokoi pemoripea mõ! Tapejimoripeoka e'ã peiko kee e'i mãe kõ pè: “Janejare'e Remimuu rõmõ tè ije ajo”, e'i mãe kõ pè. Ijatyray mirà kõ aepo e'ità owari rõmõ pejẽ. Ãmõ, kee e'ità pejẽ kupa: “Ke'ĩ a'evoa rã okwatà”, e'ità rã'ãga pemoripe kupa. Mokoi! “Aje” tapejẽ ywe'e tite e'ã aepo jaa renu.
LUK.21.9	– Kee tevetà kãramõ. Jiapisa rã ojenutà teve pejẽ. Ãmõ ve ojenu tary ve. Ãmõ, ojimõarõtà ojikoty iko kupa. Ojimoe'yità ojiwyi kupa. Opõ'ãtà ijiapisi ojeeve kupa. Pekyje tite a'evoa wyi ne. A'evoa ypy rã'ĩ okwatà. Ãmẽ tè pekuwatà yvy opaerĩ mã'ẽ. Ãmõ, avãerĩ mã'ẽ teve, a'e pejẽ, e'i Jesu. 
LUK.21.10	Ãmõ yvy pewarà kõ opõ'ãtà ãmõ ate'y kõ rè. Ojiapisità ojeeve kupa, e'i. Ojimomojy tètà ãmẽ kupa, e'i. 
LUK.21.11	Ãmõ, yvy otyty tesõtà upa. Ãmõ, tyavorusu okwatà teve taa taa kõ rupi. Ãmõ, tekorãnaiwerà okwa tary ve. Ãmõ, yva itee tary ve. Moma'e iteetejẽ ojisaokatà yva pè ãmẽ ky'y. Temisage'ã kõ ve ojisaokatà. Ipojy aità tè ãmẽ. Poroapy'a jẽtà ãmẽ ojisaoka. A'evotà tè, e'i.
LUK.21.12	– Ajamã'ẽ na'evo'ãive remeve, pepyytà pemomorijauokatà teywete kupa. Ãmõ, peneraatà ajaire Janejare'e ayvu rè jimo'ea retã gyty. Nivoi mã'ẽ tomo'y teywete pene kupa. Ãmõ, pemopã'ãoka teywete tary ve kupa. Ekoty rewarà rõmõ pejẽ rewarà mõ ojimoãpãtà pene kupa. Ajawyi peneraatà jõvijã wasu kõ gyty tapemomorijauoka kupa. 
LUK.21.13	Ãmẽ a'evo remẽ, eayvu pemojenutà jõvijã kõ pè ãmẽ. 
LUK.21.14	Tapejimo'eai e'ã a'evo remẽ. Kee tapejẽ e'ã pejimopirai rõmõ: “Manyvo a'età põkõ aporegeta emogeta kupa remẽ?” tapejẽ e'ã peiko. 
LUK.21.15	Ije tè poromotekokuwatà peayvu rã imojikuwa pejẽ tapemojenu. Ajawyi peãpã jẽ rõwã peayvu omogwetà. Nokuwa'ãi peayvuvaja kupa.
LUK.21.16	Waype ywetetà peupe ajamã'ẽ. Penetãrã kõ tẽ tesõ peãpã kõ rõmõ ekoità ãmẽ. Penuu kõ tẽ tesõ ojimoãpãtà pene iko. Pemõmirĩ kõ teve tesõ. Wãisõ. Pejimorypa kõ ve peãpã kõ rõmõtà ekoi. Ãmõgwerà pepõ'õmorà kõ mõ ojukaokatà kupa. 
LUK.21.17	Ekoty rewarà kõ pejẽ wyi ojikõ'õtà pene kupa ãmẽ. Pirujẽ ojikõ'õtà pene kupa. 
LUK.21.18	Ajamã'ẽ Janejare'e tè oja'a jẽtà pene penereko katu rõmõ oupe. 
LUK.21.19	Ãmẽ waypekwerà mẽ pejimokasi jẽ ere pejipykãtã remẽ, epyri peiko karuarutà kãramõ peiko ãmẽ, e'i Jesu.
LUK.21.20	E'i jẽ Jesu:
LUK.21.20	– Ajaire Jerusarẽ taa rè sota atyry kõ ojatykapatà kupa. Taa wãrimã 'etetà kupa. Ãmẽ a'evoa rè pemã'ẽ remẽ, “Ipuku rõwãtà Jerusarẽ omomatà kupa ky'y”, pejẽtà ãmẽ ikuwa. 
LUK.21.21	Ãmẽ Juteja yvy pè ekoi mãe kõ kuise'ẽ jẽ tojavapa oo. Yvytyry kõ gyty too ojemĩ ãpã kõ wyi kupa. Ãmõ, tekoa pè ekoi mãe kõ tojisyry ojava oo. Ãmõ, koo rè oposiko mãe kõ a'e pe wyi ve tojava oo. Toike e'ã rã'ĩ tekoa pè ãmẽ kupa, e'i. 
LUK.21.22	A'e 'arà remẽwarà “pejipy 'arà ovãema ky'y” eutà. Janejare'e ayvukwerà rupi katu a'evotà, e'i.
LUK.21.23	E'i jẽ Jesu:
LUK.21.23	– Ipojytà ãmẽ wãivĩgwerà ipuru'a mãe kõ pè. Ãmõ, omemy sakyre oupi imokamy'u jẽ mãe kõ pè ve ipojytà. Mokoi! A'evo remẽ pirujẽ jane ijãgyoay tesõtà ojimopirai tesõ rõmõ Juteja yvy rupi kupa. Juteu kõ rè ojikõ'õ ywetetà iko kupa, e'i.
LUK.21.24	Ãmõgwerà wapisità marija poko pupe kupa. Ãmõgwerà opokwatà eraa raa imono ãmõ mirà kõ põ'õ gyty kupa. Ajawyi ojeja mãe kõ omosãsãità imono mono yvy popy kõ gyty, ãmõ mirà kõ põ'õ mè. Ãmẽ ãmõ ate'y wãnà kõ tè Jerusarẽ taa opãsarõtà imoenawepa ky'y, e'i Jesu ijupe kõ.
LUK.21.25	E'i jẽ Jesu:
LUK.21.25	– Kee tevetà. Janejare'e kwaray omoteetà kãramõ. Moma'e iteetejẽ ojikuwatà kwaray rè. Ãmõ, jay rè. Ãmõ, jaytata kõ rè, e'i. Yvy pè jane kõ ipy'a pirai tesõtà omãjã a'evoa rè. Ãmõ, pãranã wasu ve iteetà. Ãmẽ onururu tesõtà. Opipo pipo tesõtà pãranã. Yvate kytyve tesõtà a'evo. Jane kõ ojimonyijay tesõtà ee omãjã. Okyje aità iwyi kupa.
LUK.21.26	Ãmẽ a'evoa remẽ, jane ãmõgwerà kõ omãnõ mãnõ tesõtà okyje rõmõ iko. Kee e'ità ãmẽ kupa: “Nopa'ãi ywete rõwã põkõ ãwĩvoa mijã?” e'i e'ità ojimopirai rõmõ iko kupa. “Emã'ẽ. Yva onãrãtà ky'y, ipupewarà kõ revejẽ”, e'ità omãnõ mãnõtà kupa. 
LUK.21.27	Ãmẽ sõsi eny wasu mã'ẽ rõmõ ajinõtà yva rè. Yva rãtasĩ rupi tẽ tesõ ajotà. Ekasia reny revejẽ ajotà, Janejare'e Remimuurerà ajimojane mã'ẽ rõmõ. Ãmẽ si yvy kytywarà kõ pirujẽ omã'ẽtà ere ajo remẽ, e'i.
LUK.21.28	Ãmẽ a'evoa ojiãparõ remẽ pepõ'ã peyvatesa pejimo'ãgatu ãmẽ ere. Kuise'ẽ jẽ Janejare'e penereko katutà jimomorijau wasua wyi peneraatà opyri ãmẽ ky'y. A'e 'arà nipuku'ãi aja paire ky'y, e'i.
LUK.21.29	Ajaire Jesu omosã'ãga wayvu poromo'earà rõmõ. Kee e'i:
LUK.21.29	– Wakapu rè pemã'ẽ rã'ĩ esa. Ãmõ yvyra kõ rè pemã'ẽ esa teve. 
LUK.21.30	Ãwitõ wakapu okui ypy remẽ, “Kuise'ẽ jẽ kwaraytà ky'y”, ja'e ipi. 
LUK.21.31	Ãwĩvo tevetà kãramõ. Manyvo teko'arà temisage'ã ojiãparõ remẽ, kee pejẽtà ãmẽ: “Kuise'ẽ jẽ Janejare'e jimojõvijãa 'arà okwatà”, pejẽtà ãmẽ ikuwa ky'y, e'i. 
LUK.21.32	Aje ywete aepo a'e aporegeta age'e pejẽ. Ke'ĩ pirujẽ a'evoa okwatà, age'e remẽwarà kõ mõ uve jẽ remeve, e'i.
LUK.21.33	E'i jẽ Jesu:
LUK.21.33	– Kee jaa rè tapeja'a. Yva opatà. Yvy opa tary ve. Eayvukwerà ãmẽ nopa'ãi, e'i.
LUK.21.34	– Ajawyi mokoi. Pemoa'u jẽ ikõ evãea pekupa ipi nẽ, a'e pejẽ. Tekou teitetea kõ règà peja'a peiko ne. Ka'ua règà teve. Jimi'u wasua règà teve ne. Moma'e age'e remẽwarà kõ règà. A'e a'e règà peja'a tite remẽ, nikatu'ãi peupe ãmẽ. Kãramõ evãea 'arà pepokou tite ne, a'e pejẽ. Ãmẽ a'e 'arà ovãe peupe remẽ, nikatu'ãi peupe ja'aarà mõ rõwã peiko remẽ. 
LUK.21.35	Pirujẽ yvy wãnà kõ pè evãea ojikuwatà. Ajawyi ava jẽ rõwã nomã'ẽ'ãi evãe remẽ ere. 
LUK.21.36	Ajawyi ja'ave rõwã peiko ne, a'e pejẽ. Emoa'u jẽ ikõ pekupa nẽ. A'evo peiko remẽ kee pejẽ ikõ Janejare'e pè nẽ: “Epãtavõ emokasi rejupa”, tapejẽ. “Tajirokyje e'ã aja maekwerà wyi”, tapejẽ ijupe. Ãmẽ sõsi ãpẽiwarerà paire erovakeve peikotà ãmẽ. Kee a'età pejẽ: “Ejo jajimory karuaru ojee jaiko ky'y”, a'età pejẽ, ajimojane mã'ẽ rõmõ, e'i Jesu ijupe. Awyjepa Jesu aepo e'i ãmẽ ky'y.
LUK.21.37	A'evo remẽ Jesu Janejare'e moe'ea retã ypy pè ekoi. Kõ'ẽ jawe jawe poromo'e iko. Pya remẽ ojisyry oo yvytyry kyty ipi, Oriveiraty eu mã'ẽ kyty. A'e pè ikõ'ẽ ipi.
LUK.21.38	Ji'ive oo mijẽ Janejare'e moe'ea retã gyty ipi. A'e kyty jane kõ oo ji'ive, ijayvu renu. Ojatykapa a'e pè ipyri kupa ipi.
LUK.22.1	Ke'ĩ Juteu kõ wãmõi kõ jisyryawer moetea 'arà okwatà.
LUK.22.2	Ãmẽ Janejare'e pè oporegeta mãe kõ rõvijã kõ ojimo'eai Jesu rè iko. Ãmõ, tãmõ Moisesi remikusiwarerà rè poromo'e mãe kõ ve a'evo ekoi.
LUK.22.2	– Manyvotà põkõ Jesu sireko ijukaoka, e'i ojiupe ojimogeta teã'ã rupi kupa ipi.
LUK.22.2	Ajamã'ẽ okyje mirà kõ wyi kupa. Ajawyi nopyyive kupa.
LUK.22.3	Ãmẽ Satanasi
LUK.22.4+LUK.22.5	Ajawyi Jutasi opõ'ã oo jõvijã kõ pè oporegeta. Janejare'e pè oporegeta mãe kõ rõvijã kõ pè. Ãmõ, Janejare'e moe'ea retã rãrõarà kõ pè. A'e kõ ojatykapa upa remẽ, oo Jutasi ipyri kõ. Kee e'i ipõ ijupe kõ:
LUK.22.4+LUK.22.5	– Ame'ẽ kuwa erõvijã pepo pè, e'i.
LUK.22.4+LUK.22.5	Oryvay aepo renu kupa ãmẽ. Ojimogeta manyvo werekotà kupa ãmẽ. Ime'ẽa rã repy rè ojimogeta teve kupa.
LUK.22.4+LUK.22.5	– Kee javu karakuri orome'ẽtà ãmẽ neupe, e'i kupa.
LUK.22.6	– Hoõ a'evotà tè, e'i Jutasi.
LUK.22.6	Aja paire wãrõ jẽ rã'ĩ, ãmõ kõ reã'ã rupi tè tome'ẽ Jesu ipo kõ pè.
LUK.22.7	Ãmẽ Juteu kõ omoetetà wãmõi kõ jisyryawerà. Kaneiru ra'yry ojukatà imii iwa kupa. Ãmõ, meju vororo e'ãgwerà oinõ tevetà iwa kupa. [Wekoa rupi a'evo ekoi kupa ipi.] 
LUK.22.8	Ãmẽ a'e 'arà mẽ Jesu omono wemimo'earà kõ mõ too wenone kõ rupi toposiko amãtejẽ a'evoa rã rè. Kejõ omono. Peturu. Ãmõ, Juwão. Mokopejõ. Kee e'i ijupe kõ:
LUK.22.8	– Pekwa erenone Jerusarẽ taa kyty, janejimiwa rã pemokatu, tãmõ kõ jisyryawerà moetea 'arà renone, e'i Jesu ijupe kõ.
LUK.22.8	“Hoõ” e'i ãmẽ kupa. 
LUK.22.9	Ãmẽ kee e'i ijupe kupa:
LUK.22.9	– Mã mè kuwa põ oromokatutà ja'umã'ẽ? e'i kupa.
LUK.22.10	Ãmẽ e'i Jesu:
LUK.22.10	– Age'e a'evoa rã rè peo remẽ, a'e taa pè peiketà. Ãmẽ kwaima'e mõ rè pemã'ẽtà okwa remẽ, e'i. A'e warypy yy rena mõ omovytà erokwa ereko. A'e rakypy rupi peotà, ajaate peotà pemãjã ee, mã tetã wyry pè põ oiketà, e'i. 
LUK.22.11	Ãmẽ a'e tetã jarà pè kee pejẽtà: “Japo, orerõvijã kee e'i oremuu neupe: ‘Mape kuwa põ tãmõ kõ jisyryawerà rè oroja'atà? Ije, eremimo'ekwerà kõ reve?’ e'i oremuroka nekoty”, pejẽtà ãmẽ ijupe. 
LUK.22.12	Aepo pejẽ remẽ, tetã jarà peneraatà jura pè. Tena ipevu katu mã'ẽ mõ wesatà peupe ãmẽ. A'e wyry pè awi pemokatu janejimiwa rã, e'i Jesu.
LUK.22.13	Oo ãmẽ Jerusarẽ gyty ovãe kupa. Jesu ayvu rupi katu omã'ẽ jimiwa rã rena rè kupa. Pirujẽ ja'aa rã rewarà rè oposiko kupa.
LUK.22.14	Ajaire jimiwa 'arà remẽ gatu Jesu werovãe wemimonokwerà kõ ereko. Namesa ypy pè ojimoena ojimiwa kupa ky'y. 
LUK.22.15	Ãmẽ kee e'i Jesu ijupe kõ:
LUK.22.15	– Apota katu aã age'e peneve jajimi'u jakupa, e'i. Ikatuay peneve tãmõ kõ jisyryawerà rè jaja'a rã'ĩ emomorijau e'ãve, e'i.
LUK.22.16	E'i jẽ ijupe kõ:
LUK.22.16	– Aã na'u mijẽ'ãi, ajaate kãramõ Janejare'e emojõvijãokatà emojikuwa remẽ, e'i.
LUK.22.17	Ãmẽ ojimi'u kupa upa remẽ, Jesu uvary aisiriri katu mã'ẽ rena opyy, kaneku. Omoete Janejare'e ee. Ome'ẽ ajaire ijupe kõ erokwa.
LUK.22.17	– Aã peme'ẽ me'ẽ ojiupe iwa, e'i Jesu ijupe kõ.
LUK.22.18	Ajaire kee e'i wemimo'ekwerà kõ pè:
LUK.22.18	– Age'e jõ tè aã uvary a'u. Age'e rire na'u mijẽ'ãi rã'ĩ, ajaate kãramõ Janejare'e emojõvijãokatà emojikuwa remẽ, e'i.
LUK.22.19	Ajaire meju opyy. Omoete rã'ĩ Janejare'e ee. Ajaire openo peno imosãi ijupe kõ to'u kõ.
LUK.22.19	– Aã pepyy iwa. Epirà ra'upa tè aã meju ame'ẽ tape'u, e'i. Amãnõtà peupewarà mõ [Janejare'e tè tojimory pene ãmẽ ky'y]. Agyvoa rupi emãnõawerà rè peja'atà, e'i.
LUK.22.20	Ãwĩvo ve ojimi'u kupa paire, Jesu kaneku opyy mijẽ, uvary aisiriri katu mã'ẽ rena. Kee e'i ijupe kõ:
LUK.22.20	– Eruwykwerà ra'upa tè aã [uvary aisiririkwerà], e'i. Aã pe'u, e'i. Kee jaa tè agyvoa. Aã rupi ojikuwatà Janejare'e rè jajimory mã'ẽ. Amãnõ remẽ eruwykwerà oẽtà opepeità peaiwererà repykarà mõ. Emãnõa rupi Janejare'e ayvu pyaukwerà aje ywete mã'ẽ ojiãparõtà, e'i.
LUK.22.20	[Aepo e'i paire yveve ome'ẽ ijupe kõ erokwa.]
LUK.22.21	Ajaire kee e'i ijupe kõ:
LUK.22.21	– Uve eãpã mõ ike janepõ'õ mè age'e. A'e epyri tè ojimi'u upa, e'i. 
LUK.22.22	A'e eme'ẽtà ãmõ kõ po pè tejuka kupa ky'y. Amãnõtà tè. Janejare'e ayvu rupi tè amãnõtà, ajimojane mã'ẽ rõmõ. Ajamã'ẽ mokoi a'e eme'ẽtà ãpã kõ po pè mã'ẽ pè. Ipojy aità ijupe ãmẽ ajaire, e'i wemimo'ekwerà kõ pè.
LUK.22.23	Ãmẽ aepo renu remẽ kee e'i e'i ãmẽ ojiupe kupa:
LUK.22.23	– Eeee! Ava pewarà mõ põ aepo e'i? e'i ojiupe kupa.
LUK.22.24	Ajaire sa'u Jesu remimo'ekwerà kõ ojimojõvijãa rè ojimo'eai ojierõarõ kupa. Kee e'i ojiupe kupa:
LUK.22.24	– Ava janepõ'õmorà mõ põ jo'arà kytywarà mõ ootà? Ije kuwasi mijã! e'i e'i tite ojiupe kupa.
LUK.22.25	Ajamã'ẽ Jesu omogeta kõ aepo e'i kupa remẽ. Kee e'i ijupe kõ:
LUK.22.25	– Ãnĩ. Juteu rõwã mãe kõ rõvijãgwerà tè ojimokasi oẽ wemĩgwai kõ 'arà kyty, ãwisõ emĩgwai rõmõ toiko. Apijarerà kõ ywesõ emĩgwai kõ omoe'e ipi. “Mire'eay poropãtavõ mã'ẽ tè ãwĩ”, e'i oõvijã kõ pè kupa ipi. 
LUK.22.26	Na'evo'ãi ãmẽ pepytery pè. Ajawyi pepyterà rupi jo'arà kytywarà jowyry kytywarà vo 'ejẽ toposiko ipi. Temĩgwai vo 'ejẽ tapeiko poropãtavõarà rõmõ ãmẽ, e'i ijupe kõ.
LUK.22.27	E'i jẽ:
LUK.22.27	– Ava ywesõ kuwa põ jamoe'e? Jõvijã põ jamoe'e kuwa? Temĩgwai põ ma'e remẽ jamoe'e kuwa? Ãnĩ! Jõvijã tè jane e'e! A'e tè wapy namesa uvuri ojimiwa ipi. Temĩgwai ãmẽ emi'õ rã ome'ẽ oõvijã pè to'u ipi. Ajare kee a'e pejẽ. Penõvijã rõmõ ipe ije aiko pepytery pè. Ajamã'ẽ penemĩgwai vo 'ejẽ aiko ipi. Ajawyi ikõ evo jẽ tapeiko poropãtavõarà rõmõ nẽ ereruparà mõ, a'e pejẽ, e'i Jesu.
LUK.22.28	Pejẽ tè epyri pepyta emopyte'uarà rõmõ ipi ajimomorijau remẽ. Nereityi pekupa ipi. 
LUK.22.29+LUK.22.30	Ajawyi ãwitõ Papa emojõvijãokatà jane kõ pè emojikuwaoka, ãwĩvo ve poromojõvijãokatà Isaeu kõ pè. Ajawyi ereve pejimi'utà penory rõmõ ere ajimojõvijã wasu remẽ. Ãmẽ Isaeu atyry kõ rõvijã kõ rõmõ peikotà, e'i. 12 atyry rõvijã kõ rõmõ poromoẽokatà ãmẽ. Ekokwerà kõ pemosã'ãgatà esa, e'i.
LUK.22.31	Ãmẽ e'i Jesu Peturu pè:
LUK.22.31	– Simão, ejapyaka katu eayvu rè! Satanasi ojimo'eai pene. Kee e'i Janejare'e pè peupewarà mõ: “Aã'ã kõtà imomorijau kõ. Ãwitõ nikatui mã'ẽ jamopopo ipi, ãwĩvo ajimoraratà ee kõ”, e'i Satanasi peupewarà mõ.
LUK.22.32	Ereity titetà rejupa. Ajamã'ẽ Papa pè aporegeta peupewarà mõ, terejirovija jẽ ere neiko. Nejivy mijẽ ekoty remẽ, emokasi nevoarà kõ tojirovija jẽ ere kupa, e'i.
LUK.22.33	Ãmẽ Peturu e'i:
LUK.22.33	– Ãnĩ! Noroity'ãi, erõvijã. Aiko jẽtà nepyryvo aiko. Najipirau'ãi ije. Ajawyi nemopã'ã kupa remẽ, temopã'ã ve kupa ãmẽ, nevo ve. Nejuka kupa remẽ, tejuka ve ãmẽ kupa, e'i tite Peturu Jesu pè.
LUK.22.34	Aepo renu e'i ãmẽ Jesu:
LUK.22.34	– Age'e pya ereitytà neo rejupa! “Jesu nakuwai”, ere rã'ãgatà eupewarà mõ, e'i. Moapy 'arà rõmõ tesõ aepo ere rã'ãgatà, e'i. Masakara noje'ẽive remeve a'evotà neiko. Aje ywete a'e ene, e'i Jesu Peturu pè.
LUK.22.35	E'i jẽ Jesu:
LUK.22.35	– Kõitokõ jypy remẽ, “Penepãnakõ peraa ne”, a'e pejẽ. Ãmõ, “Pesãtaja rekovijarà peraa ne. Ãmõ, karakuri rena peraa ne”, a'e pejẽ pemono. Pekuwavĩ aekwerà. A'evo eayvu rupi peo remẽ, moma'e mõ rè põ peporijau peo? e'i.
LUK.22.35	Ãmẽ e'i kupa:
LUK.22.35	– Ãnĩ. Moma'e rè jẽ rõwã oreporijau ãmẽ. Aje ere, oremo'earà, e'i kupa.
LUK.22.36	Ãmẽ kee e'i Jesu:
LUK.22.36	– Aekwery vo rõwãtà age'e ky'y. Penepãnakõ ikõ peraa ky'y nẽ, a'e pejẽ. Ãmõ, karakuri rena peraa. Ãmõ, marija poko peraa teve, e'i. Ava mõ nimarijai sikaepo remẽ, oyru je'a tome'ẽ rã'ĩ epy rõmõ ipyy ãmẽ ky'y, e'i. 
LUK.22.37	Ma'e. Janejare'e kareta pè kee e'i ojikusiwa maekwerà rupi katutà ererekotà kupa age'e ky'y: 
LUK.22.38	Ãmẽ e'i kupa:
LUK.22.38	– Orerõvijã, aã uve marija poko mõrijõ. I'ete põ? e'i kupa.
LUK.22.38	– Õ'õ, i'ete, e'i Jesu.
LUK.22.39	Ajaire pya ka'a miti pè ojisyry oo Jesu ovãe, wemimo'ekwerà kõ reve. Yvytyry mõ kyty oo kupa, Oriveiraty eu mã'ẽ kyty. 
LUK.22.40	A'e pè ovãema kupa paire, Jesu e'i ijupe kõ:
LUK.22.40	– Mokoi pejimoripeoka ne. Kãramõ nivoi peiko tite ne. Nikatu'ãi ãmẽ peupe, e'i. Ajawyi Janejare'e pè peporegeta amãtejẽ tapemokasi, tapejimoripeoka e'ã awi, e'i Jesu ijupe kõ.
LUK.22.41	Ãmẽ Jesu rõmõ'ĩ tè kupei kyty sa'u ojisyry iwyi kõ. Ãwitõ takuru jamomo janepo pupe, too o'a, ãwijã katu Jesu oo upa. A'e pè ojimoenãpa'ã Uu pè oporegeta. Kee e'i Uu pè upa:
LUK.22.42	– Emomorijaua rã rè ajimopirai, Papa. Nepota manyvo terereko tajimomorijau e'ã remẽ, i'ete. Ajamã'ẽ manyvo nere tari terereko katu jimomorijaua wyi remẽ, i'e teve. Tajimomorijau ãmẽ, e'i. Neremimota rupi tè ta'evo aiko ãmẽ, a'e ene, e'i Jesu oporanu Uu pè.
LUK.22.43	Ameve Janejare'e remĩgwai mõ yvapewarà ojimoikatu owyjy uu Jesu pyri imokasi. 
LUK.22.44	Ãmẽ Jesu ipy'a pirai tesõ iko. Ajawyi oporegeta mijẽ Uu pè, ojimokasioka mijẽ. Ipiri'aiwerà tuwykwerà vo tesõ osururu yvy pè upa.
LUK.22.45	Ajaire opõ'ã ojivyrĩ wemimo'ekwerà kõ gyty oo. Soõ, oke kupa upa. Ijãgyoay wete wyi oke kupa. 
LUK.22.46	Ãmẽ Jesu omoma kõ. Kee e'i ijupe kõ:
LUK.22.46	– Manyvo põ peke pekupa? Pepõ'ã. Peporegeta Janejare'e pè pejimokasi rõmõ. Kee pejẽ ijupe: “Janejare'e, oremokasi rejupa, toroity tite e'ã”, pejẽ ikõ peporegeta nẽ, e'i Jesu ijupe kõ.
LUK.22.47	Ajaire Jesu oporegeta upa remeve aty wasu mõ ovãe a'e pè. Jutasi Sikarioti rupi uu kupa. Jesu remimo'ekwerà 12 mã'ẽ mõ tè itõkõ a'e mijã. A'e rupi uu kupa. Ãmẽ Jutasi uu ovãe Jesu pyri remẽ, wetoapemosu rã'ãga. 
LUK.22.48	E'i ãmẽ Jesu ijupe:
LUK.22.48	– Jutasi, eretoapemosua rupi sipõ eme'ẽtà ipo kõ pè rejupa, ãwisõ Janejare'e Remimuurerà mã'ẽ rõmõ aiko? e'i.
LUK.22.49	Ãmẽ Jesu remimo'ekwerà kõ okuwa manyvo werekotà Jesu kupa remẽ, kee e'i kupa:
LUK.22.49	– Jõvijã, i'ete põ marija poko oroekyi ee kõ eropõ'ã remẽ? e'i kupa.
LUK.22.50	Ameve sikaepo Jesu remimo'ekwerà mõ marija poko omopyso. A'e pupe Janejare'e pè oporegeta mãe kõ rõvijã wasu remĩgwai mõ onamimopai.
LUK.22.51	Ãmẽ Jesu e'i:
LUK.22.51	– Teene, awyjepa. Moko ere sõ, e'i ijupe.
LUK.22.51	Ajaire Jesu temĩgwai namikwerà opyy imojipy mijẽ aekwery vo imokatu.
LUK.22.52	Kejõ uu kupa, Jutasi rupi: Janejare'e pè oporegeta mãe kõ rõvijã kõ. Ãmõ, Janejare'e moe'ea retã rãrõarà kõ. Ãmõ, Juteu rõvijãgwerà kõ. Ãmõ, sota kõ ve uu upi mãe kõ. Mokopejõ uu kupa. A'e kõ pè kee e'i Jesu:
LUK.22.52	– Moma'e rã põ marija poko tẽ tesõ peeru? Ãmõ, jinõpãa kõ ve tesõ peeru? “Ojikõ'õ mãe kõ rõvijã” pejẽ põ ije? 
LUK.22.53	Emã'ẽ. Kõ'ẽ jawe jawe itõkõ Janejare'e moe'ea retã mè poromo'e ajupa ipi. Pemã'ẽ ipe itõkõ ere a'e pè aju remẽ ipi. “Toropyy” napejẽi jypy remẽ ije, pemã'ẽ ipe ere remẽ. Ajamã'ẽ age'e tè “toropyy” pejẽ eupe ky'y. Epyya 'arà rã tè aã age'e. Emã'ẽ, age'e ãjãg rè tè pejimokasi tepyy ereraa pekupa, e'i Jesu ijupe kõ.
LUK.22.54	Ãmẽ Jesu opyy ipokwa kupa. Janejare'e pè oporegeta mãe kõ rõvijã wasu retã gyty weraa kupa. Apykyrerà kyty kuipe'e sa'u Peturu ve oo upi kõ iko. 
LUK.22.55	[Irõwã kõ'ẽ tarà mẽ.] Ãmẽ tata omoipota kupa. Ajaire a'e ypy pè wapy ojipewa ee kupa. Ãmẽ Peturu ve ovãe wapy ojipewa ee, tata rè upa. 
LUK.22.56	Ãmẽ temĩgwai mõ Peturu rè omã'ẽ gatu rã'ĩ esa. Ja'y kõjatãi a'e temĩgwai. Kee e'i Peturu pewarà mõ:
LUK.22.56	– Aã kwaima'e Jesu rupive ekoi, e'i.
LUK.22.57	Ajamã'ẽ aepo Peturu wenu remẽ, kee e'i:
LUK.22.57	– Ãnĩ, wãivĩ! Nakuwai ãwĩ ije! e'i rã'ãga Peturu Jesu pewarà mõ. 
LUK.22.58	Ajaire sa'u ãmõ kwaima'e e'i Peturu pè:
LUK.22.58	– Aje ywete, Jesu koty rewarà rõmõ ene, e'i ijupe.
LUK.22.58	Ajamã'ẽ Peturu e'i:
LUK.22.58	– Ãnĩ! A'e rõwã ije! e'i rã'ãga mijẽ Peturu.
LUK.22.59	Ajaire sa'u ãmõ tè mijẽ kee e'i Peturu pewarà mõ:
LUK.22.59	– Jesu remimo'ekwerà tè aã. Emã'ẽ. Karireja yvy wãnà tègà, Jesu vo, e'i.
LUK.22.60	Ãmẽ Peturu e'i:
LUK.22.60	– Ãnĩ! Newari tè ere! Nakuwai 'ete ãwĩ! Ava pewarà mõ põ aepo ere? e'i mijẽ owari rõmõ.
LUK.22.60	Ãmẽ aepo e'i Peturu oporegeta remeve masakara oje'ẽ.
LUK.22.61	Ãmẽ Jesu ojirova Peturu kyty omãjã. Omã'ẽ ãtã tesõ ee upa. Ameve tite Peturu Jesu ayvukwerà rè oja'a ky'y. “Age'e pya masakara noje'ẽive remeve nekuwai rã'ãgatà rejupa. Moapy rõmõ eretà”, e'i Jesu ijupe maekwerà rè oja'a ky'y. 
LUK.22.62	Ajawyi ijãgyoay ky'y. Ojisyry oo ojawa upa ky'y. Ojiãparõ wasu upa.
LUK.22.62	– Manyvore sõpõ aepo a'e tite? e'i ojawa rõmõ.
LUK.22.63	Ãmẽ kwaima'e kõ, Jesu wãrõ mãe kõ, oojai Jesu kupa. Onõpã nõpã ijai kupa. 
LUK.22.64	Oovaõvã rã'ĩ kamisa pupe kupa. Oporanu ijupe inõpã maire kupa.
LUK.22.64	– Janejare'e ayvu mojenuarà tè ene remẽ, kee ere ore. Ava põ nerovapete pete upa? e'i e'i inõpã kupa.
LUK.22.65	A'evo 'evo oporegeta ai tesõ ojimorarai ee kupa upa.
LUK.22.66	Kõ'ẽma mẽ ky'y. Ãmẽ Juteu rõvijãgwerà kõ mõ ojatykapa amãtejẽ ojimogeta kupa. Kejõ: Janejare'e pè oporegeta mãe kõ rõvijã kõ. Ãmõ, tãmõ Moisesi remikusiwarerà rè poromo'e mãe kõ mõ. Mokopejõ ojimoaty ojimogeta kupa. A'e kõ gyty weraa Jesu ãmẽ kupa. 
LUK.22.67	Kee e'i ãmẽ jõvijãgwerà Jesu pè:
LUK.22.67	– Aje põ Janejare'e Remimuurerà Jõvijã wasu rõmõ mã'ẽ tè ene? Kiristu põ ene? Emome'u ajawyi ore, e'i kupa.
LUK.22.67	Ãmẽ kee e'i Jesu ijupe kõ:
LUK.22.67	– Ije amome'u ipe peupe remeve, “aje” napejẽ'ãi kuwa. 
LUK.22.68	Ãwĩvo ve aporanu sõ peupe a'e rè remẽ, napejẽ'ãi teve kuwa eupe, e'i. 
LUK.22.69	Ajamã'ẽ age'e rire ajivytà aa yva kyty ajimojane mã'ẽ rõmõ. A'e pè aapytà Janejare'e pyri, a'e ywesõ ikasiay wete mã'ẽ pyri, e'i.
LUK.22.70	Aepo e'i remẽ kee e'i ijupe kupa:
LUK.22.70	– Janejare'e Ra'yry tè põ ene ajawyi? e'i kupa.
LUK.22.70	Aepo rè kee e'i Jesu:
LUK.22.70	– Pejẽ tè aepo pejẽ ije. “Janejare'e Ra'yry tè ãwĩ”, pejẽ ije, e'i ijupe kõ.
LUK.22.71	Ãmẽ kee e'i ojiupe kupa:
LUK.22.71	– Eeee! Peenu rõwã sipõ aepo e'i oporegeta ai remẽ? Werõarõ ywe'e tite si Janejare'e! Ajawyi nijaesa mijẽ'ãi ijayvu ai wenu mã'ẽ mõ ky'y. Ovote ojimome'upa ky'y, e'i kupa.
LUK.23.1	Ãmẽ si jõvijãgwerà kõ opõ'ãma oo Jesu reraa kovenatu Piratu kyty ky'y. Romã wãnà tè a'e. 
LUK.23.2	A'e rovake nivoi mã'ẽ omo'y mo'y Jesu rè kupa upa. Kee e'i teywete ijupe kupa:
LUK.23.2	– Aã kwaima'e nivo miti ekoi orepõ'õ mè, e'i owari rõmõ kupa. Jane kõ pè ojavyoka moregetaa ipi. Ãmõ, “Tekoua repykwerà tapeme'ẽ e'ã jõvijã wasu Sesa remĩgwai kõ pè”, e'i tite ipi, e'i owari rõmõ kupa. Ãmõ, oupewarà mõ kee e'i: “Ije tè penõvijã rõmõ aiko, Janejare'e Remimuurerà rõmõ”, e'i ve ipi, e'i e'i kovenatu Piratu pè kupa.
LUK.23.3	Ãmẽ aepo jaa rè kovenatu Piratu oporegeta Jesu pè esa:
LUK.23.3	– Aje põ Juteu kõ rõvijã wasu rõmõ ene? e'i ijupe.
LUK.23.3	Ãmẽ e'i Jesu:
LUK.23.3	– Ene itõ aepo ere ije, e'i kõrijõ tè Jesu ovaja.
LUK.23.4	Ãmẽ kee e'i Piratu Janejare'e pè oporegeta mãe kõ rõvijã pè. Ãmõ, pirujẽ jane kõ pè e'i:
LUK.23.4	– Naesai 'ete ijaiwererà mõ ee. Mape jẽ rõwã imirai tijamomorijau ijukaoka, e'i ijupe kõ.
LUK.23.5	Ajamã'ẽ ojimoane'e jẽ kupa upa. Kee e'i Jesu pewarà mõ kupa:
LUK.23.5	– Nivoi ekoi ipi! Jane kõ omo'e remẽ omopirai kõ imõarõoka ipi, e'i owari rõmõ kupa. A'evo ekoi jypy remẽ, Karireja yvy pè. Ãmõ, Juteja yvy pè a'evo ekoi. Ajaate aã ike tè a'evo ekoi age'e ky'y, e'i owari rõmõ kupa.
LUK.23.6	Ãmẽ aepo wenu remẽ, kee e'i kovenatu Piratu ijupe kõ:
LUK.23.6	– Ha! Karireja wãnà mõ põkõ ãwĩ kwaima'e? e'i.
LUK.23.6	– Õ'õ, a'e wãnà tè ãwĩ, e'i ijupe kupa ãmẽ.
LUK.23.7	Ãmẽ aepo wenu remẽ, kee e'i:
LUK.23.7	– Ije rõwã Karireja wãnà kõ rõvijã. Eroti tè a'e rõmõ ekoi. Ãwijã mẽ kovenatu Eroti tè tokuwa, e'i. Jerusarẽ taa pè tè tui rã'ĩ age'e. Peraa awi ijupe ãmẽ, a'e tè te'i nẽ ijupe, e'i kovenatu Piratu ijupe kõ.
LUK.23.7	Weraa ãmẽ kupa, kovenatu Eroti kyty.
LUK.23.8	Ãmẽ kovenatu Eroti oryvay Jesu rè omã'ẽ remẽ. Jypy remeve, “Amã'ẽ kuwasi ee mijã”, e'i amãtejẽ, Jesu rekoa ojenu jenu ijupe remẽ. Ajawyi tè oryvay omã'ẽ ee ky'y remẽ.
LUK.23.8	– Maevo mãrãnà jikuwa e'ã oinõokatà okasia rupi tamã'ẽ ee, e'i tite oupe.
LUK.23.9	Ãmẽ iteetejẽ kovenatu Eroti oporegeta ipe Jesu pè. Nipui Jesu ajamã'ẽ. 
LUK.23.10	Ãmõ kõ nivoi mã'ẽ omo'y teywete Jesu rè. A'evo Janejare'e pè oporegeta mãe kõ rõvijã kõ ekoi. Ãmõ, tãmõ Moisesi remikusiwarerà rè poromo'e mãe kõ a'evo ekoi. Iteetejẽ e'i teywete imo'y Jesu rè kupa upa, [ãwisõ kovenatu Eroti “aje” te'i ijukaoka ky'y]. 
LUK.23.11	Ãmẽ kovenatu Eroti osota kõ reve Jesu oojai. “Wãisõ jõvijã”, e'i ijai kupa. Ajaire tyru poko ikatuay mã'ẽ mõ opypy Jesu rè imomojy rã'ãga kupa. Ajaire kovenatu Eroti omojivyoka Jesu imonooka kovenatu Piratu pè.
LUK.23.12	Ãmẽ a'e 'ary peve kovenatu Piratu, kovenatu Eroti revejẽ, ojimory ojee kupa ky'y. Jypy remẽ ojimoãpã ojee kupa mijã.
LUK.23.13	Ãmẽ kovenatu Piratu rena kyty werojivy Jesu eraa kupa remẽ, Piratu omoaty Juteu rõvijãgwerà kõ. Janejare'e pè oporegeta mãe kõ rõvijã kõ ve omoaty. Ãmõ, jane kõ atyryjarà. 
LUK.23.14	Kee e'i ijupe kõ:
LUK.23.14	– Aã kwaima'e peeru erovake. Nivoi mã'ẽ pemo'y teywete ee mijã. “Jane kõ omõarõoka oõvijãgwerà pè ipi”, pejẽ ijupe. Ajamã'ẽ penovakeve amogeta esa remẽ, naesai 'ete ijaiwererà mõ ee. Peayvukwerà rupi katu rõwã amã'ẽ ee, nimanyvoi 'ete ekoi rewarà mõ. 
LUK.23.15	Ãmõ, kovenatu Eroti kyty amonooka ipe. Ajamã'ẽ a'e teve nomomorijauoka tari, noesai ijaiwererà ee rewarà mõ. Ajawyi omojivyrĩ imuu ekoty. Nuvei ijaiwererà ee rewarà mõ nijajukaoka'ãi. Nivoi jajukaoka apijarà remẽ, e'i epe Piratu ijupe kõ.
LUK.23.16+LUK.23.17	(Ãmẽ tãmõ kõ jisyryawerà moete 'arà upi upi kovenatu Piratu imirai mã'ẽ mõ omoẽoka jimopã'ãga pe wyi ipi, Juteu kõ morya rõmõ.)
LUK.23.16+LUK.23.17	– Ãwijã mẽ Jesu anõpã nõpãokatà rã'ĩ. Ajaire amoẽokatà, e'i epe.
LUK.23.18	Ajamã'ẽ kee e'i jane kõ:
LUK.23.18	– Ãnĩ, a'e rõwã teremoẽoka! Parapa eu ijupe mã'ẽ tè emoẽoka! Jesu ãmẽ emono ijukaoka! e'i e'i jane kõ.
LUK.23.18	Wapuka pukai tesõ aepo javo rõmõ kupa.
LUK.23.19	A'e Parapa okoty rewarà kõ revejẽ poromõarõoka Romã wãnà rõvijãgwerà kõ kyty ipi. Imirai tè a'e. Porojuka maekwerà tè a'e. 
LUK.23.20	Kovenatu Piratu ãmẽ, “Tamoẽoka Jesu”, e'i tite oupe mijã. Ajawyi kee e'i epe:
LUK.23.20	– Ãnĩ, Jesu amoẽokatà, e'i epe ijupe kõ.
LUK.23.21	Ajamã'ẽ jane kõ ojimoane'e jẽ tesõ wapukai rõmõ. Kee e'i kupa:
LUK.23.21	– Yvyra jipokana rè emoputuputurioka Jesu ijukaoka! e'i kupa. Tomãnõ ikenẽ! e'i e'i tesõ wapukai rõmõ kupa upa.
LUK.23.22	Ãmẽ e'i mijẽ Piratu ijupe kõ. Moapy rõmõ aepo e'i:
LUK.23.22	– Manyvo rewarà mõ põ Jesu jajukaokatà? Mãi põ jypy remẽ imirai mijã, aja rewarà mõ tajukaoka? Na'evoi. Naesai ijaiwererà mõ ee mijã. Ajawyi anõpã nõpãokatà kõrijõ tè. Ajaire amoẽokatà ky'y, e'i tite Piratu mijã.
LUK.23.23	Ãmẽ ywesõ wapuka pukai kupa.
LUK.23.23	– Ejukaoka yvyra jipokana rè! e'i e'i jẽ kupa.
LUK.23.23	Ajaate “hoõ” e'i Piratu ijupe kõ ky'y.
LUK.23.24	– Aty wasu kõ remimotarà rupi ajukaokatà, e'i ky'y.
LUK.23.25	Ãmẽ jimopã'ãga pe wyi omoẽoka Parapa. Romã wãnà rõvijã kytyre poromõarõoka teipe a'e. Ãmõ, porojuka mã'ẽ teve ipe a'e. Ajamã'ẽ omoẽoka jẽ Piratu jane kõ ayvu rupi. Jesu ãmẽ ome'ẽ ipo kõ pè toeraa ijuka kupa ky'y.
LUK.23.26	Ajaate sota kõ weraa Jesu ijukatà ky'y. [Jerusarẽ taa kupe kyty weraatà kupa, imirai mã'ẽ jukaa rena kyty.] Ãmẽ pee rupi oo kupa remẽ, kwaima'e mõ reve ojiõvaisĩ kupa. Sireni taa wãnà mõ tè a'e. Simão eu erà pè. A'e ka'api'ity kyty wyi ojivy uu iko. Ãmẽ sota kõ kee e'i ijupe:
LUK.23.26	– Ja'e, aã yvyra jipokana ikõ emovy eraa nẽ, e'i ijupe wayvukasi rõmõ kupa.
LUK.23.27	Ãmẽ aty wasu ve Jesu rakypy rupi oo iko kupa. Ãmõ, wãivĩgwerà kõ ve oo ojawa rõmõ iko. Ojiposi'apete tesõ ojawa rõmõ oo kupa. 
LUK.23.28	Ãmẽ Jesu ojirova oporegeta ijupe kõ:
LUK.23.28	– Wãivĩgwerà, Jerusarẽ taa wãnà kõ, kee a'e pejẽ. Ere rõwã kuwasi peja'o mijã, e'i. Pene kuwasi peja'o mijã, e'i. Ãmõ, pememyry kõ rè kuwasi peja'o mijã, e'i. Pejẽ ywesõ pejimomorijauvaytà kãramõ peiko. 
LUK.23.29	Kãramõ kee eutà: “Wãivĩgwerà kõ nimemyi 'ete mãe kõ ywesõ owa ekojẽtà ekoi, nomã'ẽ'ãi omemyry kõ momorijaua rè kupa rewarà mõ”, eutà.
LUK.23.30	A'evoa okwa remẽ pejimomorijauvaytà. Kee pejẽ ipetà ãmẽ yvytyry kõ pè: “Ejapakui e'aryvo ejuka”, pejẽ ipetà. Ãmõ, yvytyry miti kõ pè kee pejẽ tary ve: “Eẽ e'aryvo epijapa mõ tajimomorijau e'ã ãpã kõ po pè”, pejẽ ipetà pekyje rõmõ, e'i Jesu.
LUK.23.31	– Pejapyaka rã'ĩ. Ivo mã'ẽ teipe ije. Moko tesõ erereko emomorijau itõ ãwĩ kupa. Tysi tõ pejẽ. Ewyi wete pemomorijauvaytà kupa kãramõ. Ajawyi pene jẽ peja'o kuwasi mijã, a'e pejẽ, e'i Jesu.
LUK.23.32	A'e remẽ kwaima'e kõ imirai mãe kõ werokwa ve kupa, Jesu reve, tomomorijau ijuka kõ yvyra jipokana rè. 
LUK.23.33	Ajaate tena kupe kyty werovãe kupa ky'y. Uve yvytyry mõ a'e pè, Kauvariu eu a'e yvytyry mã'ẽ pè. “Joãkãgwerà rena” jaa tè Kauvariu. [Imirai mã'ẽ jukaa rena teãmã a'e.] A'e kyty weraa Jesu ãmẽ ijukatà kupa. Omoputuputuri yvyra jipokana rè imõ'ã kupa, ãmõ kõ revejẽ, tojimomorijau omãnõ. Mytery pè Jesu omõ'ã kupa. Ãmõ imirai mã'ẽ i'ekatu kytyre omõ'ã kupa. Ãmõ, Jesu jau kytyre omõ'ã kupa. 
LUK.23.34	(Ãmẽ Jesu e'i Uu pè:
LUK.23.34	– Papa, ejukaa teremo'y e'ã ee kõ. Notekokuwai wyi moko erereko kupa, e'i. Eitypypyioka awi ijaiwererà kõ iwyi kõ, a'e ene, e'i Jesu Uu pè.)
LUK.23.34	Ajaire sota kõ ojimarai rã'ĩ Jesu yrukwerà rè imosãi ojiupe.
LUK.23.34	– Ava põ opyytà ijyrukwerà? e'i imomo momo kupa.
LUK.23.34	A'evo wereko ipyy imosãi ojiupe kupa.
LUK.23.35	Ãmẽ aty wasu a'e pè ekoi. Opõ'ã a'evoa rè omã'ẽ kupa upa. Ãmõ, jõvijãgwerà kõ werõarõ tesõ Jesu. Kee e'i ojiupe kupa:
LUK.23.35	– Poroereko katuarà tè itõkõ ãwĩ mijã. Aje põ Janejare'e Remimuurerà tè ãwĩ? Emipyteporo põ ãwĩ? e'i. A'e ywe'e remẽ, owyjy kuwa ojireko katu rõmõ, e'i e'i ijai kupa.
LUK.23.36	Sota kõ ve ovãe Jesu ypy pè ijai kupa. Uvary aiwerà mã'ẽ ome'ẽtà Jesu pè toy'u kupa.
LUK.23.37	Kee e'i kupa:
LUK.23.37	– Aje ywete põ Juteu kõ rõvijã wasu rõmõ ene? A'e ywe'e remẽ, ewyjy moko pe wyi ejireko katu, teremãnõ e'ã, e'i ve ijai kupa.
LUK.23.38	Ãmẽ yvyra pee rè kee e'i ikusiwa kupa: 
LUK.23.39	Ãmẽ imirai mã'ẽ yvyra jipokana rè ojasiko upa mã'ẽ mõ tẽ tesõ Jesu werõarõ tite. Kee e'i ijupe:
LUK.23.39	– Janejare'e Remimuurerà rõmõ rõwã põkõ ene? Ewyjy ajawyi yvyra jipokana re wyi ejireko katu! Ãmõ, ore ve orererowyjy rejupa, oro'e ene, e'i ijai upa.
LUK.23.40	Ãmẽ kwere'ĩ gyty tui mã'ẽ kee e'i Jesu oojai mã'ẽ pè:
LUK.23.40	– Aepo ere sõ, e'i ovoarà pè. Nejimomorijautà neiko ipe remẽ, neremomojy'ãi põ Janejare'e ajamã'ẽ? 
LUK.23.41	Emã'ẽ, jane jevo'e katu janemomorijau itã'ã kupa. Nivoi jaiko mã'ẽ rè tè jajimomorijau jamãnõtà, e'i. Nuvei 'ete Jesu aiwererà mõ ee ajamã'ẽ mijã, e'i ovoarà pè.
LUK.23.42	Aepo e'i paire, kee e'i jẽ Jesu pè:
LUK.23.42	– Nejimojõvijãma neiko remẽ, eporijauesa rejupa ãmẽ, a'e ene, e'i Jesu pè.
LUK.23.43	Ãmẽ kee e'i Jesu ijupe:
LUK.23.43	– Hoõ, a'evotà. Ãwijã mẽ age'eve ereve neikotà Janejare'e rena
LUK.23.44	Werywete jane 'aryvo katu kwaray remẽ ky'y. Ãmẽ si apy'awarà mõ ijãpatõma. Pãtõma 'ejẽ ajaate ijãpẽ kwaray remeve. Pirujẽ a'e yvy rupi pãtõnusu. 
LUK.23.45	Ameve Janejare'e moe'ea retãporà kamisa anamu okei. Yvate kyty wyi ojiãvasĩ.
LUK.23.46	Ãmẽ jakatu Jesu wayvo wapukai kee javo:
LUK.23.46	– Papa, nepo pè aitytà e'ãg. Ereraa awi nekoty rejupa, Papa, e'i.
LUK.23.46	Aepo e'i remeve, ojikyi oo. Opi iji'ãgekyia ky'y.
LUK.23.47	Ãmẽ sota kõ rõvijã mõ a'evoa rè omã'ẽ remẽ, kee e'i:
LUK.23.47	– Haa! Aje ywete ivo mã'ẽ tè sikaepo ãwĩ! e'i.
LUK.23.47	Ajawyi Janejare'e omoe'e ywete upa, Jesu rewarà mõ.
LUK.23.48	Ãmõ jane kõ a'e pè ojatykapa upa. A'evoa rè omã'ẽ ãmẽ kupa. Ijãgyoay wete kupa. Ojiposi'apete pete tesõ kupa, wãgyo rõmõ. Ojisyry syry ojiwyi kupa ky'y. 
LUK.23.49	Ajamã'ẽ Jesu jimorypawerà kõ mõ pirujẽ a'evoa rè omã'ẽ. Wãivĩgwerà kõ, Karireja yvy pewarà kõ. Kõi, Karireja yvy pè wyive Jesu rupi uu maekwerà kõ. A'e kõ kuipe'e sa'u opyta omãjã upa.
LUK.23.50+LUK.23.51	Ãmẽ uve Juteu rõvijã mõ ivo mã'ẽ. Manyvo ne'i'ãi ãmõ kõ ijupe mã'ẽ a'e. Juse Arimateja taa wãnà eu ijupe. A'e kee e'i ipi mã'ẽ: “Pirujẽ jane kõ omoẽoka Janejare'e o'arà kyty kupa remẽ ikatuaytà”, e'i ipi mã'ẽ. Ãmẽ ãmõ jõvijãgwerà kõ ojukaokatà Jesu remẽ, Juse “hoõ” ne'i. “Ãnĩ” e'i epe ijupe kõ mijã. 
LUK.23.52	Jesu wauvay a'e. Ajawyi Jesu mãnõawerà ojenu ijupe remẽ, oo karumẽ kovenatu Piratu kyty. Kee e'i ijupe:
LUK.23.52	– Jesu reãgwerà taraa imokatu, e'i.
LUK.23.52	Ãmẽ kovenatu Piratu “hoõ” e'i.
LUK.23.53	Oo ãmẽ Jesu reãgwerà mowyjy yvyra jipokana re wyi. Ajaire ookwa okwa kamisa e'eay pupe. Kamisa e'eay “rijõ” eu mã'ẽ pupe tè a'evo wereko. Weraa ajaire imokatu takuru kwarà pupe. Nuveive teãgwerà mõ ipupe mã'ẽ tè a'e. 
LUK.23.54	Ojikõtevẽ jẽ imokatu, jimoava 'arà renone, pãtõmà e'ãve.
LUK.23.55	Ãmẽ wãivĩ kõ ve oo Juse rupi, Karireja yvy kyty wyi uu Jesu rupi maekwerà kõ. A'e kõ omã'ẽ Jesu reãgwerà mokatua rè. [Ajaire Juse oovapy takurupe pupe remẽ, omã'ẽ teve ee kupa.]
LUK.23.56	Ajaire wãivĩ kõ ojivy oo. Moã vo ipije mã'ẽ mõ omoatytà rã'ĩ imoje'a je'a imokatu kupa, teãgwerà rè jainõ mã'ẽ. Juteu kõ rekoa rupi a'evo werekotà kupa. Ajaire ojimoava rã'ĩ kupa upa, “Jimoava 'arà remẽ ikõ tijajimoava ipi nẽ”, e'i tãmõ Moisesi remikusiwarerà rupi.
LUK.24.1	Ajaire jimoava 'arà paire, wãivĩgwerà kõ oo ji'iveay Jesu reãgwerà rena kyty. Ipije mã'ẽ opyy imokatu maekwerà weraa teve kupa. 
LUK.24.2	Ãmẽ ovãe kupa remẽ, nojeovapyi Jesu reãgwerà rena upa ky'y. Ojiovapyjavo 'ejẽ upa. Takurupe nuvei ikwarà rovake ky'y. Kuipe'e tè tui upa. 
LUK.24.3	Oike ena pupe omãjã ãmẽ ee kupa.
LUK.24.3	– Aa! Maty põ Janerõvijã Jesu reãgwerà? e'i kupa.
LUK.24.4	Ojimopirai tesõ ãmẽ kupa. Manyvo ne'i ãmẽ kupa. Ameve kwaima'e kõ mõ ojimoikatu ovake kõ, mõrijõ rõmõ. Ijyru poko sĩ gatu mãe kõ. 
LUK.24.5	Ãmẽ wãivĩgwerà ojimonyi ojayvy wãgyo mõ. Kee e'i ãmẽ kwaima'e mõ ijupe kõ:
LUK.24.5	– Manyvo põ uve jẽ iko mã'ẽ peeka tite teãgwerà rena pè, omãnõ mãe kõ põ'õ mè? e'i. 
LUK.24.6	A'e naikoi ike ky'y. Opoerapa opõ'ã oo.
LUK.24.7	Kee e'i amãtejẽ itõkõ pejẽ: “Janejare'e Remimuurerà ojimojane mã'ẽ ojime'ẽ kuwa nivoi mãe kõ po pè omãnõ”, e'i oupewarà mõ maekwerà. Ãmõ, “A'e kõ emoputuputurità emõ'ã ejuka kupa”, e'i maekwerà. Ãmõ, “Ajamã'ẽ aja paire moapy 'arà remẽ Janejare'e omomoera tarà mijẽ ereãgwerà imopõ'ã”, e'i maekwerà. Aekwerà rupi katu opoera opõ'ã, e'i wãivĩgwerà kõ pè.
LUK.24.8	Ãmẽ si Jesu ayvukwerà rè oja'a kupa ky'y. 
LUK.24.9	Ãmẽ ojivy oo kupa. Jesu remimonokwerà kõ resa oo kupa, 11 rõmõ mãe kõ resa. A'e kõ pè omome'u kupa. Ãmõ kõ pè teve omome'u. 
LUK.24.10	Aã reitõ kõ wãivĩgwerà aekwerà rè omã'ẽ mãe kõ: Maria Matarena. Ãmõ, Joana. Ãmõ, Maria, Tiaku y. Ãmõ kõ teve. A'e kõ omã'ẽ ee maekwerà kõ omome'u Jesu remimonokwerà kõ pè. 
LUK.24.11	Wenu mãe kõ “aje ywete” ne'ive ajamã'ẽ. Jokery pewary vo 'ejẽ emimome'ukwerà rewarà mõ.
LUK.24.12	Ajare Peturu ojã oo Jesu reãgwerà rena resa ky'y. Ojayvy rã'ĩ ee omãjã. Soõ, kamisa kõrijõ ijõvãnawerà jẽ tui upa. Ajawyi ojivyrĩ oo mijẽ wetã gyty.
LUK.24.12	– Manyvo sipõ? e'i ojimopirai rõmõ.
LUK.24.13	Ãmẽ aja 'arà peve Jesu remimo'ekwerà kõ mõ, Jerusarẽ taa pe wyi ojisyry ootà ãmõ taa kyty. Emausi eu a'e taa pè, a'e kyty ootà mã'ẽ. Kuipe'e sa'u a'e taa tui. A'e kyty oo iko kupa. Mõrijõ ootà kupa. 
LUK.24.14	Ojimogeta ojiupe oo iko kupa. Jesu jukaawerà rè ojimogeta iko kupa. Kõi ojimorarai 'ete ee ijuka kupa maekwerà. Pirujẽ aekwerà rè ojimogeta iko kupa. 
LUK.24.15	Ãmẽ oporegeta iko remeve, Jesu sikaepo ovãe ipyri kõ iko. Oo upi kõ pee rupi ãmẽ. 
LUK.24.16	Ajamã'ẽ “Jesu teipã'ã”, ne'i kupa. Omã'ẽ ipe ee kupa. Ea kõ nomãrãkuwai maevo sõ tite ajamã'ẽ. Ajawyi Jesu nokuwa amãtejẽi kupa. 
LUK.24.17	Ãmẽ Jesu e'i ijupe kõ:
LUK.24.17	– Moma'e rè põ pejimogeta peiko? e'i.
LUK.24.17	Ãmẽ opyta rã'ĩ kupa. Ijãgyo tè kupa aepo renu. 
LUK.24.18	Ãmẽ ãmõ ipu, Kereopasi eu erà pè mã'ẽ oporegeta. Kee e'i Jesu pè:
LUK.24.18	– Jerusarẽ taa pe wyi rõwã sipõ nejo age'e? Manyvore põ nerekuwai kwee ojinõ maekwerà? Ene rõmõ'ĩte nerekuwai mã'ẽ rõmõ neiko maevo, e'i Jesu pè.
LUK.24.19	Ãmẽ kee e'i Jesu ijupe kõ:
LUK.24.19	– Manyvo põ pejẽ? e'i ijupe kõ.
LUK.24.19	A'e rè kee e'i kupa:
LUK.24.19	– Jesu, Nasare taa wãnà, Jerusarẽ taa pè Janejare'e ayvu mojenuarà tè mijã. A'e ijayvukasi tesõ poromo'ea rè. Ãmõ, mãrãnà jikuwa e'ã reinõa rè. A'e jane kõ omoe'e ipi mijã. Ãmõ, Janejare'e eeve tui mijã. 
LUK.24.20	Ajamã'ẽ Janejare'e pè oporegeta mãe kõ rõvijã kõ opõ'ã ajaire ee, janerõvijãgwerà kõ revejẽ. Kovenatu Piratu po pè weraa ime'ẽ tojukaoka kupa. Omoputuputurioka ijukaoka yvyra jipokana rè kupa. 
LUK.24.21	A'e pewarà mõ kee oro'e tite mijã: “Ãwĩ janerekyità janeãpã kõ po pe wyi”, oro'e tite. “Jane, Isaeu kõ rõmõ, janemokasità janeãpã kõ pè ky'y”, oro'e tite. Orerako'i tite ee mijã. Emã'ẽ. Age'e omãnõ ãwĩ ky'y, e'i tite. Aja paire itã'ã moapy oroke ky'y, e'i kupa.
LUK.24.22	E'i jẽ kupa:
LUK.24.22	– Ajamã'ẽ age'e ji'ive oreatyryjarà wãivĩgwerà kõ teminu e'ã mõ omojenu oreupe. Oreãpẽ sa'u ijayvu kõ renu. Kee e'i oreupe kupa. Kõ'ẽ tarà mẽ ve ipõ oo Jesu reãgwerà rena resa kupa. 
LUK.24.23	Ajamã'ẽ nomã'ẽi ee kupa. Soõ, nuvei. Ãmẽ Janejare'e remĩgwai yvapewarà kõ ipõ ojimoikatu ijupe kõ javo. Kee e'i ipõ wãivĩgwerà kõ pè kupa: “Age'e uve mijẽ”, e'i ipõ kupa. 
LUK.24.24	Ãmẽ aepo wãivĩgwerà kõ omome'u oreupe paire, orejimorypa kõ ve oo esa. Ajaire, “Aje ywete e'i wãivĩgwerà kõ ji'i”, e'i ve oreupe ovãe kupa. “Jesu reãgwerà rè noromã'ẽi”, e'i jẽ ovãe kupa, e'i Kereopasi aekwerà momewa.
LUK.24.25	Ãmẽ si kee e'i Jesu ijupe kõ:
LUK.24.25	– Janejare'e ayvu mojenuarà kõ ayvukwerà rupi katu tè a'evoa. Manyvore põ napeenui? “Aje ywete” pejẽ kuwasi ijupe kõ mijã. 
LUK.24.26	Kee e'i itõkõ ijayvu mojenuarà kõ maekwerà: “Janejare'e Remimuu tojimomorijau jẽ rã'ĩ uu ike remẽ. A'evo paire tè ojikuwatà Jõvijã wasu rõmõ iko ky'y”, e'i maekwerà. Aje rõwã põ? e'i Jesu ijupe kõ.
LUK.24.27	Ajaire pirujẽ weewarà Janejare'e kareta rè ojikusiwa maekwerà Jesu omovyvypa ijupe kõ tokuwa kupa. Tãmõ Moisesi okusiwa amãtejẽ eewarà rã maekwerà omovyvypa. Ãmõ, Janejare'e ayvu mojenuarà kõ okusiwapa amãtejẽ eewarà rã maekwerà omovyvypa teve. A'e a'e kõ rè omotekokuwa kõ, tokuwa katu kupa, “aje” te'i kupa ky'y.
LUK.24.28	Ajaate oo ovãerĩ Emausi taa pè kupa ky'y. A'e pè opytatà kupa ky'y. Jesu ãmẽ kee e'i:
LUK.24.28	– Ãwĩ rupi aasavĩtà aa maevo, e'i ijupe kõ.
LUK.24.29	A'e kõ ãmẽ e'i:
LUK.24.29	– Neo ne, e'i ijupe. Epyta orepyri. Emã'ẽ. Pãtõmaerĩ, e'i e'i kupa.
LUK.24.29	“Hoõ” e'i ãmẽ Jesu. Oike tetã wyry pè eeve kõ. 
LUK.24.30	Ajaire ojimi'utà kupa remẽ, namesa uvuri wapy kupa. Ãmẽ Jesu meju opyy. Janejare'e omoete rã'ĩ imosãità. Ajaire openo peno imosãi ijupe kõ to'u kõ. 
LUK.24.31	Ãmẽ sõsi ojikuwa katu Jesu ijupe kõ ky'y. Kee e'i ãmẽ kupa:
LUK.24.31	– Haa! Jesu tè sipõ janepyri ekoi? e'i kupa.
LUK.24.31	Oryvay ee kupa. Ajamã'ẽ Jesu ojimopi maevo sõ tite iwyi kõ ãmẽ. Oity kõ oo.
LUK.24.32	Aja paire kee e'i ojiupe kupa:
LUK.24.32	– Jesu ywe'e sikaepo ovãe janepyri. Janepy'aory rõwã sipõ ji'i pee rupi janemogeta upa remẽ mijã? Janejare'e kareta rè janemo'e remẽ, janepy'aory tesõ enu mijã, e'i ojiupe iko kupa.
LUK.24.33	Ãmẽ kuise'ẽ jẽ opõ'ã ojivy oo Jerusarẽ taa kyty kupa. A'e pè wesa Jesu remimo'ekwerà kõ kupa ky'y, ãmõ kõ reve. 
LUK.24.34	A'e kõ kee e'i ijupe kõ:
LUK.24.34	– Aje ywete Janerõvijã ywete opoera opõ'ã mijẽ. Simão omã'ẽ ee, e'i ijupe kõ kupa.
LUK.24.35	Aja paire Kereopasi kõ wemisakwerà omome'u teve ijupe kõ.
LUK.24.35	– Pee rupi oroo oroiko remẽ, Jesu sikaepo uu ovãe ore. Orerupi oo ãmẽ. Norokuwai ajamã'ẽ mijã. Meju openo peno imosãi oreupe remẽ tè katu orokuwa a'e tè sikaepo, e'i imomewa ãmõ kõ pè kupa.
LUK.24.36	Ãmẽ si oporegeta jẽ kupa remeve, Jesu ojisaoka ijupe kõ. Atyry kõ pè ojisaoka ky'y. Kee e'i ijupe kõ:
LUK.24.36	– Tapepy'a piryvypy katu ikõ peiko ky'y nẽ, e'i ijupe kõ.
LUK.24.37	Ojeapy'a ojimonyi ãmẽ kupa. Ajame, “I'ãgwerà rè tè sipõkõ jamã'ẽ jakupa?” e'i tite kupa. 
LUK.24.38	Kee e'i ãmẽ Jesu ijupe kõ:
LUK.24.38	– Manyvore põ pekyje pejimopirai rõmõ? Ãmõ, manyvore põ, “Aje vove põkõ Jesu opoera?” pejẽ ije? e'i. 
LUK.24.39	Aepo pejẽ sõ. Pemã'ẽ awi epo rè. Ãmõ, epy rè pemã'ẽ ve. Ije tè ajimoikatu pejẽ age'e. Epirà rè pepoko rã'ĩ esa, e'i. “Aje” tapejẽ ãmẽ ky'y, e'i. Nijapyyi jo'ãgwerà ipi. Nuvei ipirà. Nikãgwei teve. Ãwitõ ije agyvo aiko ike, e'i ijupe kõ.
LUK.24.40	Aepo e'i remẽ, opo rè omono tomã'ẽ kupa. Opy rè teve. 
LUK.24.41	Ãmẽ si oryvay omãjã ee kupa ky'y.
LUK.24.41	Ajamã'ẽ, “Aje ywete Jesu ywe'e põkõ ãwĩ!” ne'ive kupa, jokery pewary vo 'ejẽ ekoi kupa rewarà mõ. Ãmẽ kee e'i Jesu ijupe kõ:
LUK.24.41	– Uve põ ja'umã'ẽ mõ ike eupe? e'i.
LUK.24.42	Ãmẽ pira jimiirerà mõ weru ijupe kupa to'u. 
LUK.24.43	A'e Jesu o'u ovake kõ ãmẽ.
LUK.24.44	Ajaire kee e'i Jesu ijupe kõ:
LUK.24.44	– Jypy remẽ, peneve aiko jẽ remeve itõkõ poromo'e ajupa. Kee a'e itõkõ poromo'e: “Janejare'e ayvukwerà rupi katu ojinõtà tekuwa pekupa”, a'e pejẽ. Erewarà ijayvu mojenuarà kõ omovyvypa amãtejẽ karamoe remeve. A'e rupi katu ojinõ tekuwa pekupa. Aã reitõ kõ kareta jikusiwarerà kõ: Tãmõ Moisesi remikusiwarerà. Ãmõ, Janejare'e ayvu mojenuarà kõ remikusiwarerà. Ãmõ, jõvijã Tavi jĩgarerà. Aekwerà rupi katu tè aiko, e'i ijupe kõ.
LUK.24.45	Ãmẽ Jesu omotekokuwa kõ jẽ Janejare'e ayvu jikusiwarerà rè, tokuwa katu kupa. 
LUK.24.46	Kee e'i ijupe kõ:
LUK.24.46	– Kee e'i ojikusiwa maekwerà: “Janejare'e Remimuu rã ojimomorijautà rã'ĩ omãnõ”, e'i maekwerà. “Ajaire moapy 'arà remẽ opoera tarà mijẽ opõ'ã, omãnõ mãe kõ põ'õ mè wyi”, e'i maekwerà. Aekwerà rupi katu itã'ã aiko, e'i ijupe kõ. 
LUK.24.47	Ajawyi kee a'e pejẽ. Eayvu rupi pekwa age'e. Kee tapejẽ imojenu jenu: “[Pejipy'amogeta ikõ peneko rè age'e nẽ.] Pejimosĩoka ikõ peaiwererà rè nẽ. Pejimome'u ikõ Janejare'e pè peaiwererà reitypypyipaoka nẽ. Peporijauesatà ãmẽ ky'y. ‘Awyjepa’ e'ità peaiwererà kõ pè”, tapejẽ imojenu erokwa. Pekwa awi ãmẽ. Jerusarẽ taa wãnà kõ pè ypy aepo jaa tapemojenu erokwa. Ajaire pirujẽ yvy pewarà kõ pè tapemojenu jenu erokwa. Pirujẽ erewarà tapemojenu jenu erokwa ãmõ taa taa kõ rupi, e'i. 
LUK.24.48	Manyvo nyvo aiko maekwerà rè pemã'ẽ. Pekuwa ereko manyvo aiko mã'ẽ. Peenu eayvukwerà. Ajawyi pejẽ tè peotà aepo momewa. 
LUK.24.49	Ije tè amuutà Papa remime'ẽ rã pejẽ. I'Ãg amuutà pejẽ. Kõitokõ Papa kee e'ipa: “Amonotà e'ãg ijupe kõ”, e'ipa. A'e tè tapeãrõ rã'ĩ Jerusarẽ taa pè ãmẽ, ajaate wayvukwerà rupi o'Ãg omurokatà pemokasiarà rõmõ, e'i. A'e tè peayvumokasità ajaa mãerã tè tapeiko ky'y, e'i ijupe kõ.
LUK.24.50	Aja paire Jesu weraa wemimo'ekwerà kõ Petãnia taa kyty. A'e pè ojipomomojai rã'ĩ i'arà kõ gyty oporegeta Janejare'e pè, owaray toereko kõ.
LUK.24.51	Ãmẽ oporegeta jẽ Uu pè ijupewarà kõ mõ upa remeve, Jesu ojieraaoka yvate kyty.
LUK.24.52	Ajame emimo'ekwerà kõ omoe'e tesõ ãmẽ. Ajaire ojivyrĩ mijẽ uu Jerusarẽ taa kyty kupa. Oryvay tesõ ojivy oo kupa.
LUK.24.53	Ãmẽ Jerusarẽ taa pè Janejare'e moe'ea retã ypy kyty oo oo kupa ipi. A'e pè ywesõ ekoi kupa ipi. A'e pè Janejare'e omoe'e kupa upa ipi.
LUK.24.53	[Awyjepa Rukasi okusiwa maekwerà.]
JHN.1.1	Yvy reko e'ãve Janejare'e Ra'yry oikopa teãmã iko. Janejare'e Ayvu eu ijupe, Janejare'e Ra'yry pè.
JHN.1.2	Uu reve ekoi, yvy reko e'ãve. Age'e remẽ teve eeve ekoi ky'y.
JHN.1.3	Ãmẽ Janejare'e moma'e kõ oinõoka remẽ, Wa'yry pè tè e'i toinõ kõ. A'e tè pirujẽ oinõ erokwa ãmẽ ky'y.
JHN.1.4	A'e tè poromoigooka mã'ẽ teãmã. A'e teve manyvo Janejare'e ekoi mã'ẽ omojikuwaoka janeupe ipi. Ãwitõ poroyape mã'ẽ omojikuwaoka janerape janeupe ipi. Ãwĩvo ve Janejare'e rekoa omojikuwaoka janeupe ipi. 
JHN.1.5	Ãwitõ pãtõnusu rupi jaiko remẽ, poroyape mã'ẽ omojisa katuay. Poroyape mã'ẽ ywesõ ikasiay pãtõnusu wyi. Ãwĩvo ve Janejare'e Ayvu ywesõ ikasiay. Ava jẽ rõwã omoje'otà e'i kuwa.
JHN.1.6	Uve mirà mõ Janejare'e remimuurerà mõ. Juwão [poromojãmorĩ mã'ẽ] eu ijupe.
JHN.1.7	A'e Janejare'e Ra'yry renoneve uu imojikuwa, ãwisõ pirujẽ mirà kõ “aje” te'i ijayvu renu. Kee e'i: “Ãwitõ poroyape mã'ẽ, ãwĩvo Janejare'e Ra'yry”, e'i imojenu.
JHN.1.8	“Poroyape mã'ẽ rõwã ije”, e'i Juwão. “Imome'uarà kõrijõ tè ije”, e'i. 
JHN.1.9	Janejare'e Ra'yry tè poroyape mã'ẽ. A'e tè uu mirà kõ pyterà rupi Janejare'e ayvu mojikuwaoka ijupe kõ.
JHN.1.10	A'e tè yvy oinõma karamoeve, ipupewarà kõ revejẽ. Ajaire uu mijẽ mirà kõ pyterà rupi. Ajamã'ẽ mirà kõ omã'ẽ ee remẽ, “Janereinõgarerà tè ãwĩ!” ne'i ijupe kupa, nokuwai kupa rewarà mõ.
JHN.1.11	Uu ipe wetãrãgwerà kõ pyterà rupi. Ajamã'ẽ etãrãgwerà kõ nopotai. Nojirovijai ee kupa. “Janejare'e Ra'yry tè ãwĩ” ne'i ijupe kupa ipi. 
JHN.1.12	Ajamã'ẽ ãmõ ãmõgwerà ojirovija ee ipi. “Aje” e'i ijayvu pè kupa. A'e kõ opota katu oõvijã rõmõ wereko ipi. Ijayvu rupi aepo e'i mãe kõ ãmẽ Janejare'e wereko wãkarãgwerà kõ rõmõ toiko kupa.
JHN.1.13	Ãwitõ mirà kõ ijãkarã, ãwĩvo rõwã ajamã'ẽ Janejare'e ãkarãgwerà kõ rõmõ jaiko. Wayvu rupi tè janereinõ wãkarãgwerà kõ rõmõ tijaiko.
JHN.1.14	Janejare'e Ayvu eu ijupe mã'ẽ ojimojane osaky rõmõ. Janepyterà rupi ekoi mijã. Ivo katu teãmã ekoi. A'e rõmõ'ĩte pe'ĩgà Janejare'e Ra'yry rõmõ ekoi. Uu vo ywete Ta'yry. Poroauvay poroereko katuay mã'ẽ tè a'e. Janejare'e rekoa aje ywete mã'ẽ omojikuwaoka mirà kõ pè ipi. Ore ywete oromã'ẽ ee.
JHN.1.15	A'e pewarà mõ Juwão [poromojãmorĩ mã'ẽ] kee e'i:
JHN.1.15	– Kõi kee a'epa itõkõ pejẽ mã'ẽ: “Erakypy rupi uutà mã'ẽ ywesõ ijayvukasiay wetetà ewyi. Ereko e'ã remeve ekoi teãmã, ajawyi”, a'epa pejẽ maekwerà. Ãwĩ pewarà mõ aepo a'e, e'i Juwão imomewa.
JHN.1.16	A'e Janejare'e Ra'yry janeporijauesa mã'ẽ tè. Janerauvay mã'ẽ teve. Janerereko katu jẽ iko ipi mã'ẽ tè. 
JHN.1.17	A'e ywesõ ikatuay tãmõ Moisesi wyi. Kee rewarà mõ. Janejare'e opyteporo tãmõ Moisesi tijanemotekokuwa ivo tekoua rè. Jesu Kiristu ãmẽ janerereko katu okatua rupi mã'ẽ omojikuwaoka jane. Ãmõ, ijayvukwerà aje ywete mã'ẽ omojikuwaoka jane.
JHN.1.18	Nomã'ẽytyi Janejare'e rè ipi. Ta'yry pe'ĩgwerà kõrijõ tè omã'ẽ Uu rè, a'e tè ipyri ekoi rewarà mõ. A'e teve omojikuwaoka Uu janeupe.
JHN.1.19	[Ãmẽ Juwão oo poromojãmorĩ mirà kõ aiwererà reitya mojikuwapa rõmõ iko ipi.] Ãmẽ ãmõ 'ary pè Juteu rõvijã kõ mõ ojimogeta Juwão rè:
JHN.1.19	– Ava ayvu rupi põ ãwĩvo Juwão ekoi ipi? e'i kupa.
JHN.1.19	Jerusarẽ taa pewarà rõvijã kõ aepo e'i.
JHN.1.19	– Ava põ ene? e'i Juwão pè kupa. Janejare'e Remimuurerà põ ene, Janerõvijã ywete rõmõ? e'i ijupe kupa.
JHN.1.20	Ãmẽ Juwão e'i ijupe kõ:
JHN.1.20	– Ãnĩ. A'e rõwã ije, e'i.
JHN.1.21	Kee e'i jẽ kupa:
JHN.1.21	– Ava sipõ ene ajawyi? e'i kupa. Tãmõ Eriasi põ ene? e'i.
JHN.1.21	[Karamoe remẽ Janejare'e ayvu mojenuarà kõ: “Tãmõ Eriasi ovãe tarà mijẽ”, e'i. Ajawyi aepo e'i ijupe kupa.]
JHN.1.21	– Ãnĩ! A'e rõwã ije! e'i Juwão ijupe kõ.
JHN.1.21	Kee e'i jẽ kupa:
JHN.1.21	– Ava sipõ ene ajawyi? Janejare'e ayvu mojenuarà uutà mã'ẽ rõmõ sipõ ene nejo? e'i kupa.
JHN.1.21	– Ãnĩ! A'e rõwã ije! e'i Juwão ijupe kõ.
JHN.1.22	Ajawyi e'i kupa:
JHN.1.22	– Ava põ ene ajamã'ẽ? e'i mijẽ ijupe kupa. Emome'u ajawyi oreupe, torokuwa, e'i kupa. Torojivy nemomewa oremurokarerà pè ãmẽ! e'i kupa.
JHN.1.23	Ãmẽ Juwão e'i mijẽ ijupe kõ:
JHN.1.23	– Janerõvijã ywete vãea rã mojenuarà tè ije, e'i. Kõitokõ Janejare'e ayvu mojenuarà Isajasi erewarà rã omojenupa amãtejẽ. Kee e'i amãtejẽ eupewarà mõ maekwerà: 
JHN.1.24+JHN.1.25	Ãmẽ Pariseu remimuurerà kõ mõ e'i ijupe:
JHN.1.24+JHN.1.25	– Manyvore põkõ poromojãmorĩ neiko ãmẽ, Janejare'e Remimuurerà rõwã ene remẽ? Ãmõ, tãmõ Eriasi rõwã teve ene remẽ. Ãmõ, Janejare'e ayvu mojenuarà rõmõ uutà mã'ẽ rõwã ene remẽ, e'i kupa.
JHN.1.26+JHN.1.27	Ãmẽ Juwão e'i ijupe kõ:
JHN.1.26+JHN.1.27	– Ije, yy pupe kõrijõ tè poromojãmorĩ poroereko ipi. Ajamã'ẽ penemikuwa e'ã janepytery pè age'e ekoi epe, a'e ywesõ ikasiay wete mã'ẽ, e'i. Kõi, “Erakypy rupi uutà” a'epa peupe mã'ẽ. A'e sõsi jõvijã ikasiay wete mã'ẽ tè, e'i. Ije ãmẽ emĩgwai rõmõgà tè aiko, e'i Juwão ijupe kõ.
JHN.1.26+JHN.1.27	[Ojivy oo ãmẽ aepo momewa omuuarerà kõ gyty kupa kyty.]
JHN.1.28	Yy Jotão ovae pè Juwão poromojãmorĩ iko remẽ a'evo ekoi kupa. Petãnia taa pyri'ĩje'ẽ ekoi remẽ.
JHN.1.29	Ajaire kõ'ẽme Juwão Jesu rè omã'ẽ, uu ikoty iko remẽ. Ãmẽ kee e'i Juwão jane kõ pè ky'y, Jesu pewarà mõ:
JHN.1.29	– Ãwĩ a'e Janejare'e Remimuurerà ywe'e uu iko ky'y! e'i. Ãwĩ tè pirujẽ jane kõ aiwererà repy rõmõ omãnõtà ky'y, e'i amãtejẽ ijupe kõ imomewa. Ãwitõ kaneiru ra'yry jajuka ime'ẽ Janejare'e pè janeaiwererà repykarà mõ ipi. Ãwĩvotà omãnõ janeaiwererà repykarà mõ, e'i amãtejẽ.
JHN.1.30	E'i jẽ Juwão:
JHN.1.30	– Ãwĩ pewarà mõ itõkõ kee a'e pejẽ: “E'arà kytywarà rõmõ uutà”, a'e itõkõ. “A'e ywesõ ijayvukasiaytà ewyi. Ereko e'ãve ekoi teãmã”, a'e maekwerà. 
JHN.1.31	Ije nakuwaive ava pewarà mõ aepo a'e mijã. Nakuwaive Janejare'e Remimuurerà tè ãwĩ mijã. Age'e tè katu akuwa katu ky'y, e'i. Ãwĩ renone teãmã ajo. Ije ajo poromojãmorĩ yy pè, Janejare'e ayvu rupi, ãwisõ Isaeu kõ oõvijã ywete tokuwa, e'i. 
JHN.1.32+JHN.1.33	Ãwisõ nakuwai epe Janejare'e Remimuurerà tè ãwĩ mijã. Ajamã'ẽ Janejare'e emono toporomojãmorĩ remẽ, emotekokuwa amãtejẽ manyvo tareko ikuwa. Kee e'i ije: “E'Ãg rè nemã'ẽtà owyjy uu remẽ. Eremimuurerà apyte 'aryvo owyjytà uu opyta. A'e e'Ãg omonotà jane kõ py'a pupe toike kãramõ”, e'i amãtejẽ Janejare'e ije. Ijayvu rupi katu tè akuwapa ky'y, e'i. Janejare'e 'Ãg rè amã'ẽ, owyjy uu ijapyte 'aryvo remẽ. Ãwitõ pykau owyjy uu, ãwĩvo 'ejẽ amã'ẽ ee.
JHN.1.34	Aje ywete amã'ẽ ee. A'evoa rupi akuwa Janejare'e Ra'yry tè sikaepo ãwĩ mã'ẽ. Ajawyi age'e a'evoa amojenu peupe aiko, tapekuwa teve, e'i Juwão jane kõ pè.
JHN.1.35	Ãmẽ kõ'ẽme a'e pè Juwão tui mijẽ, mõrijõ wemimo'earà kõ reve. 
JHN.1.36	Omã'ẽ mijẽ Jesu rè okwa iko kupa remẽ. E'i ãmẽ Juwão wemimo'earà kõ pè:
JHN.1.36	– Ãwĩ tè sikaepo Janejare'e Remimuurerà! Ãwĩ kaneiru ra'yry vo omãnõtà janeaiwererà repykarà mõ kãramõ, e'i.
JHN.1.37	Ameve emimo'earà kõ oo Jesu rapyky rupi iko. 
JHN.1.38	Ãmẽ Jesu ojirova omãjã wapekwerà kyty uu mãe kõ rè, mõrijõ mãe kõ rè.
JHN.1.38	– Moma'e rã mõ põ pejo erupi? e'i Jesu ijupe kõ.
JHN.1.38	– Poromo'e mã'ẽ, mã mè põ neju? oro'età tè neupe, e'i kupa.
JHN.1.39	– Ja'e awi erupi, tapekuwa esa, e'i Jesu ijupe kõ.
JHN.1.39	Oo Jesu rupi ãmẽ kupa, ikea'ypa kyty. Kwaray ijãpẽ remẽ ovãe a'e pè kupa. Opyta rã'ĩ ipyri kupa, ajaate karupa. Ajaire ojivy oo kupa.
JHN.1.40+JHN.1.41	Ãmẽ Juwão remimo'earà mõ pè Aãtere eu. A'e Juwão pyri tui, Jesu rewarà rè oporegeta upa remẽ. A'e ojivy oo paireve, weke'yry wesa imogeta. Simão Peturu eu teke'yry pè. Kee e'i Aãtere ijupe:
JHN.1.40+JHN.1.41	– Kãkãe! Mesia
JHN.1.40+JHN.1.41	(“Janejare'e Remimuu Janerõvijã ywete rõmõ” jaa tè Mesia, e'i ijupe.)
JHN.1.42	Ameve Aãtere weke'yry weraa Jesu rè tomã'ẽ. Ãmẽ Jesu omã'ẽ tesõ rã'ĩ teke'yry rè. E'i ãmẽ ijupe:
JHN.1.42	– Ene nererà pè Simão eu. Juwão ra'yry tè ene. Age'e Sepasi eutà tè ene ky'y, e'i Jesu ijupe.
JHN.1.42	A'e janeayvu pè “takuru” jaa tè Sepasi. Kereku kõ ayvu pè ãmẽ “Peturu” eu.
JHN.1.43	Kõ'ẽme Jesu ojivytà oo, Karireja yvy kyty. Nooive remẽ kwaima'e mõ rè omã'ẽ, Piripi eu ijupe mã'ẽ rè.
JHN.1.43	– Ja'e erupi, e'i Jesu ijupe.
JHN.1.43	“Hoõ” e'i Piripi ijupe. Awyje oo upi ãmẽ.
JHN.1.44	Petesaita taa wãnà tè Piripi. Aãtere kõ Petesaita wãnà kõ teve. 
JHN.1.45	Ãmẽ Piripi oo rã'ĩ ãmõ kwaima'e pijarà mõ, Natanaeu eu ijupe mã'ẽ pijarà mõ.
JHN.1.45	– Janejare'e Remimuurerà rè oromã'ẽ! e'i ijupe. Kõitokõ karamoe remẽ tãmõ Moisesi okusiwa amãtejẽ ee. Ãmõ, Janejare'e ayvu mojenuarà kõ ve okusiwa amãtejẽ ee
JHN.1.46	Ãmẽ Natanaeu noerovijari rã'ĩ mijã, aepo e'i remẽ.
JHN.1.46	– Nasare taa wãnà tè sipõ a'e? A'e pewarà rõwã ipõ mijã! e'i. Nikatu ywe'ei mã'ẽ tè Nasare taa wãnà kõ ipi, e'i tite Natanaeu.
JHN.1.46	– Ja'e teremã'ẽ ee ajawyi esa! e'i Piripi ijupe.
JHN.1.46	Oo ãmẽ Piripi rupi Jesu resa. 
JHN.1.47	Ãmẽ Jesu omã'ẽ Natanaeu rè, uu iko remẽ. Kee e'i Jesu ijupewarà mõ:
JHN.1.47	– Emã'ẽ. Ãwĩ sitõ aje ywete Isaeu jeapyrerà e'eay. Noporegeta teitetei mã'ẽ tè ãwĩ, e'i Jesu.
JHN.1.48	Ojimonyi Natanaeu aepo renu.
JHN.1.48	– Manyvo põ erereko ekuwa rejupa? Mã mè põ nemã'ẽ ere? e'i.
JHN.1.48	Ãmẽ Jesu e'i ijupe:
JHN.1.48	– Ji'ite Piripi nooive nepijarà mõ remeve amã'ẽ nere. Yvyra wyry pè neju remeve amã'ẽ nere, e'i.
JHN.1.49	Ameve tite Natanaeu werovija katu ky'y.
JHN.1.49	– Poromo'earà, aje ywete Janejare'e Ra'yry tè ene! e'i. Isaeu kõ Rõvijã ywete tè ene! e'i ky'y.
JHN.1.50	Jesu e'i ijupe:
JHN.1.50	– Haa! Aepo a'e remẽ tè tite põ “aje” ere ije ky'y! e'i. Age'e nemã'ẽ ee mã'ẽ wyi wete nemã'ẽtà kãramõ, e'i. 
JHN.1.51	Janejare'e rena rè tẽ tesõ pemã'ẽtà, yva oovapyjavo remẽ. Janejare'e remĩgwai yvapewarà kõ rè tẽ tesõ pemã'ẽtà. Ãmõgwerà owyjytà uu ekoty eremĩgwai kõ rõmõ. Ãmõgwerà oẽtà ewyi oo. A'evoa rè pemã'ẽtà kãramõ.
JHN.1.51	Werovija katu Natanaeu ãmẽ ky'y.
JHN.2.1+JHN.2.2	Ajaire Karireja yvy pè Jesu ovãema orereve, wemimo'ekwerà kõ reve. Ãmẽ mõrijõ ke paire, ava mõ omenatà Kana taa pè. A'e kyty Jesu oo, orereve. Ijy ve oo.
JHN.2.3	Ojimoaty ojimiwa kupa remẽ, uvary aisiriri mã'ẽ opa sikaepo ky'y. Noyi mõropãrà kõ rè. Jesu y okuwapa a'evo remẽ. Ajawyi e'i Jesu pè:
JHN.2.3	– Opa uvary aisiriri mã'ẽ ky'y, e'i tite ijupe.
JHN.2.4	Ãmẽ Jesu e'i ijupe:
JHN.2.4	– Namojikuwa'ãive ekasia. Neayvu rupi rõwã a'evotà aiko, e'i ijupe.
JHN.2.5	Aepo e'i epe Jesu remẽ, ijy e'i jẽ ja'umã'ẽ jarà remĩgwai kõ pè:
JHN.2.5	– Peenu katu ikõ ememyry ayvu nẽ rõnõ, e'i.
JHN.2.5	“Hoõ” e'i ãmẽ kupa.
JHN.2.6+JHN.2.7	Ãmẽ Jesu e'i a'e kõ pè:
JHN.2.6+JHN.2.7	– Pemoãnẽ ãnẽ warypy kõ yy pupe erokwa, e'i.
JHN.2.6+JHN.2.7	– Hoõ. A'evotà oroereko, e'i kupa.
JHN.2.6+JHN.2.7	Uve 6 rõmõ warypy wasu kõ a'e tetã wyry pè. Takuru jinõgwerà tè warypy kõ ajamã'ẽ. Yy rena kõ tè a'e kõ. A'e yy rena mõ pe'ĩ remẽ 80 rituru rõmõ. Ma'e remẽ 100 rituru rõmõ tesõ. A'e yy ojauka rõmõ oporu kupa ipi. Ãmõ, wekoa rupi a'e yy ve oporu kupa ipi, Juteu kõ rõmõ.
JHN.2.8	– Awyjepa, e'i ajaire Jesu pè kupa.
JHN.2.8	– Hoõ. Eavoi yy pẽ eraa ja'umã'ẽ jarà pè ime'ẽ, toã'ã rã'ĩ esa, e'i Jesu ijupe kõ.
JHN.2.8	“Hoõ” e'i kupa. Weraa ãmẽ kupa.
JHN.2.9	Weraa kupa remẽ, soõ, uvary aisiriri mã'ẽ rõmõ sikaepo ojinõma yy warypy pupe, Jesu kasia rupi. A'e ja'umã'ẽ jarà wã'ã esa remẽ, kee e'i:
JHN.2.9	– Haa! Aã ywesõ ikatuay wete ji'iwarà wyi! e'i.
JHN.2.9	Nokuwai Jesu tè oinõ uvary aisiriri mã'ẽ rõmõ. Yy omoãnẽ ãnẽ warypy kõ pupe mãe kõ kõrijõ tè okuwa. Ajawyi ja'umã'ẽ jarà wã'ã esa remẽ, omuu rã'ĩ imẽtarà okoty.
JHN.2.10	E'i ja'umã'ẽ jarà ijupe:
JHN.2.10	– Manyvore põ ji'i aã ypy neremosãi? Ikatuay aã ky'y, e'i ijupe.
JHN.2.11	A'evo Jesu omojisaoka ypy okasia, Kana taa pè ekoi remẽ, Karireja yvy pè ekoi remẽ. A'evo ojikuwa ypy Janejare'e Ra'yry rõmõ. “Aje” oro'e ijupe emimo'ekwerà kõ rõmõ, a'evoa rè oromã'ẽ remẽ.
JHN.2.12	Aja paire Jesu ojivy oo Kapanão taa kyty, oy reve. Imõmirĩ kõ ve oo. Ore ve oroo Jesu rupi, emimo'earà kõ rõmõ. Oroo rã'ĩ oropyta a'e pè.
JHN.2.13	Ãmẽ ke'ĩ tãmõ kõ jisyryawerà moetea 'arà okwatà.
JHN.2.14	A'e pè ovãe remẽ, Janejare'e moe'ea retã gyty oo. Tetã ypy rupi omã'ẽ erokwa.
JHN.2.15	Ãmẽ Jesu a'evoa rè omã'ẽ erokwa remẽ, nopotai. Ajawyi tõpasã omõjã teima mopua rõmõ. A'e pupe pirujẽ kaneiru kõ pui kõ omopu imoẽ moẽ imono mono, Janejare'e moe'ea retã ypy pe wyi. Pirujẽ karakuri kõ ve omopepeipa imono. Namesa kõ ve tesõ werova ity. 
JHN.2.16	Ãmẽ jirusi jarà kõ pè e'i:
JHN.2.16	– Taperojisyry ikõ ãwĩ rapijarà eraa ike wyi nẽ! e'i. Moma'e japyytà mã'ẽ rena rõwã aã Papa retã, e'i. Papa napemoe'eigà wyi moko pejẽ Papa moe'ea retã ypy pè peiko, e'i Jesu ijupe kõ.
JHN.2.17	A'evoa rè oromã'ẽ remẽ, tãmõ Tavi jĩgarerà rè oroja'a katu, kee e'i maekwerà rè: 
JHN.2.18	Ãmẽ Juteu rõvijã kõ omã'ẽ Jesu rè, a'evo wereko Janejare'e moe'ea retã rè remẽ. Naoryi 'ete ãmẽ kupa. Ajawyi e'i Jesu pè kupa:
JHN.2.18	– Ava ayvu rupi põ moko neiko? e'i kupa. Janejare'e ayvu rupi tè põ? e'i kupa. A'e ayvu rupi remẽ, ikasia emojisaoka orerovake ajawyi, terejikuwa! “Aje ywete” oro'età ãmẽ neupe, e'i teywete Jesu pè kupa.
JHN.2.19	Aepo e'i Jesu pè kupa remẽ,
JHN.2.19	– Hoõ, e'i Jesu. Amojikuwatà. Aã tetã pemotararaipa esa ajawyi, Janejare'e moe'ea retã, e'i. Ekovijarerà tè ainõtà ãmẽ. Moapy ke remeve ainõmatà, e'i Jesu.
JHN.2.20	Ãmẽ e'i ijupe kupa:
JHN.2.20	– Aã tetã 46 kwaray rõmõ tesõ werokwapa inõga rè kupa! e'i kupa. Ajawyi manyvo nerereko'ãi moapy ke remeve inõma! e'i Jesu pè kupa.
JHN.2.20	[Jesu e'i aai tègà toenu kupa. Ajawyi noenu katui ijayvu kupa.] 
JHN.2.21	Tetã pè rõwã aepo e'i. Oupewarà mõ tè aepo e'i. [“Ãwitõ tetã jamotararaipa remẽ ekovijarerà tè jainõ mijẽ. A'evotà ejuka paire apoeratà moapy ke remeve”, jaa tè aepo e'i Jesu ijupe kõ. Ore ve noroenuive.] 
JHN.2.22	Kãramõ opoera remẽ tè oroja'a ijayvukwerà rè ky'y. “Aje ywete Janejare'e ayvukwerà”, oro'e ãmẽ ky'y. “Aje ywete sikaepo Jesu ayvukwerà”, oro'e teve.
JHN.2.23	Jesu Jerusarẽ taa pè ekoi remẽ, Janejare'e kasia omojisaoka. Jane kõ mõa'ãrõwã omã'ẽ ee a'evo ekoi remẽ, tãmõ kõ jisyryawerà moetea 'arà rè ojimoaty mãe kõ. A'e kõ Jesu rè “aje” e'i. 
JHN.2.24	Ajamã'ẽ Jesu “aje” ne'i ijupe kõ, ipy'a pewarà kõ okuwapa rewarà mõ. 
JHN.2.25	Nopotai jamome'u ijupe ipy'a kõ rewarà, okuwapa teãmã rewarà mõ.
JHN.3.1	Ãmẽ oiko kwaima'e mõ, Nikotemu eu ijupe mã'ẽ. A'e Juteu rõvijã mõ tè. A'e Pariseu tè. 
JHN.3.2	A'e ãmõ 'ary pè oo pya Jesu resa. Kee e'i Nikotemu Jesu pè:
JHN.3.2	– Poromo'earà, orokuwa aje ywete ere mã'ẽ tè ene, e'i. Janejare'e Remimuurerà teipõ ene, a'e neupewarà mõ. Janejare'e kasia nemojisaoka ipi. Oromã'ẽ nere a'evo neiko remẽ ipi. Janejare'e nanemokasi sõ remẽ, nanekasi'ãi kuwa, e'i ijupe.
JHN.3.3	Ãmẽ Jesu e'i ijupe:
JHN.3.3	– Aje kee a'e ene. Ava mõ sõ opota Janejare'e omoẽoka o'arà kyty iko remẽ, tisaky mijẽ. Nisakyi mijẽ remẽ, na'evo'ãi kuwa, e'i Jesu ijupe.
JHN.3.4	Ãmẽ Nikotemu e'i:
JHN.3.4	– Manyvo nija'e'ãi jaike mijẽ janey mari pupe tijanesaky mijẽ! e'i.
JHN.3.5+JHN.3.6	Ãmẽ Jesu e'i ijupe:
JHN.3.5+JHN.3.6	– Janey pe wyi jaẽ remẽ, imemyry rõmõ jaiko. Janeruu ãkarã rõmõ jaiko teve. Jaeru janerõvijãgwerà kõ ipi, e'i. Nãwĩvo kuwa'ãi Janejare'e wãkarã rõmõ janererekotà remẽ, e'i. Tekoua pyaukwerà tè ome'ẽtà janeupe. I'Ãg tè janepy'a pupe oike. Ãwĩvo Janejare'e ãkarã rõmõ jaiko. Eruparà rõmõ jaiko ãmẽ. Janejare'e 'Ãg nijanepy'amoteei remẽ, nijamoẽoka kuwa'ãi Janejare'e jane'arà kyty ãmẽ, e'i. Aje ywete aepo a'e ene, e'i. 
JHN.3.7	Tanerapy'a e'ã ikõ eayvu nẽ, e'i. 
JHN.3.8	Nojisai mã'ẽ teipe Janejare'e 'Ãg. Ãwitõ yvytu nojisai. Jaenu kõrijõ tè yvytu okwa remẽ ipi, e'i. Ajamã'ẽ nijakuwai mape kyty wyi uu. Nijakuwai teve mape kyty ootà. Nojikuwai iko. Ãwĩvo ve Janejare'e 'Ãg nojikuwai iko. Nomã'ẽytyi ee. Ajamã'ẽ ava mõ py'a pupe oike sikaepo remẽ, i'Ãg opy'amoteetà ky'y. Tekoua pyaukwerà rupi tè ekoità ãmẽ ky'y. “Mano põ py'awarà mõ ojimoteepa kupa?” eutà ãmẽ, e'i Jesu ijupe.
JHN.3.9	Ãmẽ Nikotemu e'i Jesu pè:
JHN.3.9	– Manyvo põ ãwĩvo? e'i.
JHN.3.10	Ãmẽ Jesu e'i ijupe:
JHN.3.10	– Haa! Nerekuwai wete sipõ! e'i. Janejare'e ayvu rè Isaeu kõ nemotekokuwa mã'ẽ teipe ene mijã! e'i. Netekokuwavay kuwasi mijã! e'i.
JHN.3.11	E'i jẽ Jesu Nikotemu pè:
JHN.3.11	– Ore, orokuwa katu mã'ẽ tè oromome'u ipi, e'i. Oromã'ẽ ee mã'ẽ teve oromovyvy ipi, e'i. Ajamã'ẽ “aje ywete” napejẽi oreayvu pè. 
JHN.3.12	Emã'ẽ. Ikewarà yvy pewarà sõ amovyvy remẽ, naperovija'ãi kuwa. Tysi tõ Janejare'e rena pewarà sõ amovyvy remẽ, nerekuwa'ãi kuwa. “Aje ywete” nere'ãi kuwa eayvukwerà pè, 
JHN.3.13	ãwisõ a'e pe wyi tè ajo. Ava jẽ rõwã oo Janejare'e rena kyty ee omãjã ipi. Ije rõmõ'ĩte amã'ẽ ee. A'e tè emuroka tajimojane ike pepyterà rupi, [“Erena rewarà emome'u ijupe kõ tokuwa kupa”, e'i emuroka].
JHN.3.14	– Aje Janejare'e rena pe wyi tè ajo, e'i. Ajamã'ẽ nererovijai mãe kõ ejukaokatà, e'i. Emõ'ãtà ejuka kupa, yvyra rè. Ãwitõ tãmõ Moisesi karamoe remẽ tekoe'ãma pè moe rã'ãga omõ'ã yvyra rè.
JHN.3.15	[Amãnõtà jane kõ aiwererà repykarà mõ, e'i] Ajawyi eako'i ere mãe kõ amoigo karuaruokatà Papa pyri, e'i Jesu.
JHN.3.16	– Janejare'e pirujẽ jane kõ wauvay wete. Ajawyi ije, Wa'yry pe'ĩgwerà wyjaveay mã'ẽ rõmõ emuroka ike yvy pè. Ava mõ ojirovija katu ere wereko katuarà rõmõ remẽ, naemavo'ãi ity aa. Areko karuarutà epyri. 
JHN.3.17	Kee e'i Papa eupe emuu: “Ekwa yvy kyty poroereko katuarà rõmõ”, e'i. “Ijaiwererà kõ eitypypyipaoka iwyi kõ. Erojivy kõ mijẽ tojimory mijẽ ere kupa ky'y”, e'i ije. Kee ne'i Papa ije: “Ekwa yvy kyty jane kõ momorijauoka ijaiwererà kõ repykarà mõ”, ne'i ije. Kee e'i tè ije: “Ekwa terereko katu kõ”, e'i tè ije Wa'yry rõmõ emuroka.
JHN.3.18	– Ajawyi nejirovija katu ere Janejare'e Ra'yry rõmõ remẽ, kee ne'i'ãi neupe: “Nivoi neiko. Oromonotà ajawyi jimomorijau wasua rena kyty!” ne'i'ãi Papa neupe. Kee e'ità kõrijõ tè neupe: “Noromomorijauoka'ãi, Era'yry rè nejirovija nerako'i rõmõ rewarà mõ”, e'ità kõrijõ neupe. Nojirovijai ee mãe kõ pè ãmẽ, “Era'yry wyjaveay mã'ẽ rè nerejirovijai. Ajawyi ‘nivoi mã'ẽ tè ene’, a'e kõrijõtà neupe”, e'ità. Imomorijaua rã omo'ypa a'evo ekoi mãe kõ rè. Ajawyi a'evotà.
JHN.3.19	– Poroyape mã'ẽ vo 'ejẽ ije aiko. Ãwitõ iky'a mã'ẽ pãtõnusu pè nojikuwai ipi. Jayape esa remẽ tè kuwa iky'akwerà ojikuwa. A'evo mã'ẽ teve ije, e'i Jesu. Janejare'e emuu ike jane kõ pytery pè taiko, e'i. Amojikuwaoka ipe ijaiwererà kõ ijupe kõ ipi. Nojimosĩokai weko aiwerà rè ajamã'ẽ kupa ipi. Noityoka tari waiwererà ije kupa. Ma'e rewarà mõ. Weko aiwerà ywesõ opota ewyi kupa ipi. Nomã'ẽ tari ere ãmẽ kupa ipi. 
JHN.3.20	Omoane'e jẽ waiwererà ereko kupa wyi nomã'ẽ tari ere kupa ipi. Nonu tari ekoty kupa ipi. “Eaiwererà tojikuwa e'ã”, e'i tite kupa rewarà mõ a'evo ekoi kupa. Ajawyi nonu tari ekoty kupa. 
JHN.3.21	Papa ayvu rupi ekoi mãe kõ ãmẽ omã'ẽtà katu ere Ta'yry rõmõ. Ajawyi, “Ikoty jẽsi taa!” e'i kupa ipi. Ãwĩvo ojikuwa katu Papa remimota rupi ekoi mãe kõ rõmõ kupa, e'i Jesu.
JHN.3.22	Aja paire Jesu oo mijẽ Juteja yvy kyty. Ore ve oroo upi, emimo'earà kõ rõmõ. A'e pè opyta puku rã'ĩ Jesu. Jane kõ omoaty imojãmorĩ rã'ĩ.
JHN.3.23	Ãmẽ jakatu Juwão ve poromojãmorĩ upa. Enõ taa pè a'evo ekoi. A'e taa Sarĩ taa pyri'ĩje'ẽ tui. A'e pè poromojãmorĩ teve upa, mitirõwã yy a'e pè rewarà mõ. A'e kyty jane kõ oo oo ojimojãmorĩoka Juwão pè ãmẽ. 
JHN.3.24	(Juwão nomopã'ãive kupa remeve a'evo ekoi.)
JHN.3.25	A'e pè ekoi kupa remẽ, emimo'earà kõ mõ ojiayvuvaja vaja jane mõ reve, Juteu mõ reve.
JHN.3.25	– Mano ja'e kuwa põ jajipikusu remẽ, Janejare'e, “Niky'ai mã'ẽ tè ãwĩ”, te'i jane? e'i kupa.
JHN.3.25	Aepo jaa rè ojiayvuvaja vaja kupa upa. 
JHN.3.26	Ãmẽ emimo'earà kõ oo Juwão pè javo.
JHN.3.26	– Jõvijã! Kõi, kwaima'e mõ, nereve yy Jotão ovae kyty ekoi maekwerà.
JHN.3.27	Ãmẽ Juwão e'i:
JHN.3.27	– Õ'õ, aje. I'ete! e'i. Emã'ẽ esa! Janejare'e opota remẽ tè katu agyvo. 
JHN.3.28	Kõitokõ a'epa pejẽ maekwerà: “Janejare'e Remimuurerà Janerõvijã ywete mã'ẽ rõmõ rõwã ije”, a'epa peupe. “A'e vãea mojenuarà rõmõ tè Janejare'e emuroka”, a'epa itõkõ pejẽ.
JHN.3.29	Ajawyi eroryvay jane kõ ojimoaty ipyri remẽ, e'i. A'e kõ wenu katu Janejare'e Remimuurerà ayvu rewarà mõ erory, e'i. Najimõarõi. Ãwitõ jirekoa pè remẽ, jomẽtarà jimorypa kõ nojimõarõi ipi. “Ererekwarà rõmõ kuwasi mijã”, ne'i'ãi ojimorypa rerekwatarà pè kupa ipi. A'evo ve ije. “Eremimo'earà kõ rõmõ kuwasi mijã”, na'e'ãi teve Jesu remimo'earà kõ pè. 
JHN.3.30	A'e ywesõ tè e'arà kytywarà rõmõ ekoi. Iwyri'ĩwarà tè ije ãmẽ aiko, e'i Juwão.
JHN.3.31	Janejare'e Ra'yry tè yva pe wyi uu mã'ẽ tè. Uu rena pe wyi uu mã'ẽ tè. Ajawyi a'e ywesõ ikasiay jowyi mã'ẽ tè. Jane ãmẽ, yvy rupi teãmã jaiko. Ikewarà rõmõ'ĩte jamovy ipi. Nijakuwai yva pewarà ipi. Yva pe wyi uu mã'ẽ tè okuwa. Ajawyi a'e ywesõ ikasi jowyi. 
JHN.3.32	Omã'ẽ ee mã'ẽ tè omome'u ipi. Ãmõ, wenu mã'ẽ teve. Aje ywete ipe oporegeta iko. Ajamã'ẽ “aje ywete” ne'i jane kõ ijupe. Yva pewarà rè nomã'ẽi kupa, ajawyi. 
JHN.3.33	Ajamã'ẽ ava mõ wenu katu ijayvu erovija remẽ, “Aje ywete Janejare'e e'i mã'ẽ”, e'ità ijupe enu.
JHN.3.34	Janejare'e omuu Wa'yry wayvukwerà tomojenu erokwa. O'Ãg omuu ijupe imokasiay wete rõmõ. Ajawyi Uu ayvukwerà okuwa katu imomewa. Ta'yry tè rewarà mõ okuwa katu.
JHN.3.35	Janejare'e wauvay Wa'yry. Ajawyi wayvu omokasioka Wa'yry pè. “Jane kõ Rõvijã rõmõ neikotà”, e'i ijupe.
JHN.3.36	Ajawyi Ta'yry rè ojirovija mãe kõ oiko karuarutà ipyri. Nojirovijai ee mãe kõ ãmẽ noiko'ãi ipyri. Janejare'e remimomorijauarà rã mõ tè ootà kupa.
JHN.4.1+JHN.4.2	Jane kõ mõa'ãrõwã ojimoaty Jesu pyri upa. Ojimojãmorĩoka ijupe kupa. (Jesu rõwã poromojãmorĩ ajamã'ẽ. Ore tè oromojãmorĩ kõ emimo'ekwerà kõ rõmõ.)
JHN.4.1+JHN.4.2	Ãmẽ Pariseu kõ pè Jesu rewarà ojenu. Kee e'i imojenuarà kõ ijupe kõ: “Jesu mõa'ãrõwã mirà kõ omojãmorĩ upa”, e'i kupa. “A'e ywesõ Juwão wyi poromojãmorĩ ky'y”, e'i kupa. “Ijatyray oo upi mãe kõ ky'y”, e'i Pariseu kõ pè kupa. Aepo Pariseu kõ wenu remẽ, ojimõarõ ãmẽ kupa.
JHN.4.3	Ãmẽ aepo ojenu Jesu pè remẽ, ojisyry rã'ĩ oo orereve Juteja yvy pe wyi. Karireja yvy kyty orojivy oroopa aepo e'i mãe kõ wyi.
JHN.4.4	Oroo remẽ, Samaria yvy pè ypy orovãe. A'e myterà rupi orokwa oroiko.
JHN.4.5	Ãmẽ Samaria wãnà kõ rena mõ pè oroo orovãe. Sikara eu a'e taa rerà pè. A'e taa popy pè karamoe remẽ tãmõ Jako yvy pẽ ome'ẽ wa'yry Juse pè.
JHN.4.6+JHN.4.7+JHN.4.8	A'e pè uve jẽ yy je'ẽ mõ, Jako remipãkõigwerà. Ajawyi tãmõ Jako yykwerà eu jẽ a'e yy je'ẽ pè. A'e pyri oroo orovãe. Jane 'aryvo katu kwaray remẽ orovãe a'e taa pè. Ãmẽ oroike rã'ĩ taa pè ja'umã'ẽ pyy. Jesu ãmẽ opyta, yy je'ẽ pyri. Wapy okane'õyo rõmõ upa.
JHN.4.6+JHN.4.7+JHN.4.8	Ãmẽ ipõ wãivĩ mõ uu yy je'ẽ perã. Samaria wãnà mõ a'e wãivĩ ekoi. Ãmẽ ipõ Jesu omã'ẽ ee remẽ, kee e'i ipõ ijupe:
JHN.4.6+JHN.4.7+JHN.4.8	– E'ywa, e'i. Eeru yy pẽ tay'u, e'i ijupe.
JHN.4.9	Ãmẽ ipõ wãivĩ e'i ijupe:
JHN.4.9	– Haa! Juteu tè ene. Samaria wãnà teipe ije. Ajamã'ẽ aepo ere jẽ ije, e'i Jesu pè.
JHN.4.9	(Juteu kõ noporegetai Samaria wãnà kõ pè ipi. Ajawyi aepo e'i.)
JHN.4.10	Ãmẽ ipõ Jesu e'i ijupe:
JHN.4.10	– Neremã'ẽi ere wyi nekuwai rejupa, e'i. Ãmõ, nerekuwai Janejare'e remime'ẽa rã peupewarà. Ekuwa katu rejupa remẽ, yy pẽ ere kuwa ije, tame'ẽ neupe, e'i. Yy poromoigo karuaru mã'ẽ ame'ẽ kuwa neupe ãmẽ, e'i.
JHN.4.11	Ãmẽ ipõ wãivĩ e'i ijupe:
JHN.4.11	– Emã'ẽ esa. Aã yy je'ẽ ke'ĩrõwã typy oo. Moma'e pupe nereekyi'ãi yy. Ajawyi mape wyi põ neekyità yy poromoigo karuaru mã'ẽ ime'ẽ ije? e'i tite.
JHN.4.12	E'i jẽ ipõ wãivĩ:
JHN.4.12	– Nekuwa põ aã yy ikatuay? e'i. Tãmõ Jako tè aã opãkõi ity oreupe. Aekwerà tè aã yy. A'e tè aã yy o'u ipi maekwerà tè. Ta'yry kõ ve o'u ipi mijã. Eima kõ ve o'u ipi mijã, e'i. Ene ywesõ sipõkõ tãmõ kõ wyi? e'i wãivĩ Jesu pè.
JHN.4.13	Kee e'i ipõ Jesu ãmẽ ijupe:
JHN.4.13	– Aã yy pè rõwã aepo a'e neupe, e'i. Aã yy ne'u remẽ, ne'ywa jẽtà neiko, e'i. 
JHN.4.14	Ajamã'ẽ eremime'ẽgwerà ne'u remẽ, awyje nane'ywa'ãi neiko ky'y, e'i ijupe. Ãwitõ yy ryapyry nopa'ãi kuwa ipi, ãwĩvo ve kuwa eremime'ẽgwerà ipi. Neiko karuarutà ãmẽ neiko, e'i ijupe.
JHN.4.15	Ajawyi wãivĩ e'i ijupe:
JHN.4.15	– Eme'ẽ ajawyi a'e yy pẽ tay'u ipupe, awyje age'e te'ywa e'ã aiko ky'y, e'i. Tajivy jivy e'ã yy perã ky'y, e'i tite ikuwa e'ã.
JHN.4.16	Ãmẽ ipõ Jesu e'i ijupe ky'y:
JHN.4.16	– Ekwa nemẽnà pijarà mõ, e'i ijupe.
JHN.4.17	Ãmẽ ipõ wãivĩ e'i:
JHN.4.17	– Nuvei ije emẽnà, e'i.
JHN.4.17	– Aje ywete ere, e'i Jesu. 
JHN.4.18	Uve ajamã'ẽ nemẽnerà. 5 rõmõ mijã, e'i. Age'e nerevewarà nemẽnà rõwã ky'y. Nemẽnà rã'ãga tè age'e ky'y, e'i.
JHN.4.19	[Ameve tite ipõ ojimonyi wãivĩ aepo renu ky'y. “Manyvo sipõ erewarà okuwa?” e'i oupe.] Ajawyi e'i Jesu pè:
JHN.4.19	– Janejare'e ayvu mojenuarà tè sipõ ene? e'i. 
JHN.4.20	Ajawyi põ nemome'u erekokwerà ije? e'i. A'e tè ene remẽ, kee emome'u ajawyi ije. Mã mè põ Janejare'e jamoe'e ipi? a'e ene. Orerãmõi kõ aã yvytyrapyte 'aryvo kõrijõ tè omoe'e Janejare'e ipi, e'i. Pejẽ ãmẽ, “Jerusarẽ taa pè jaa imoe'e ipi”, pejẽ Juteu kõ rõmõ. “A'e pè kõrijõ tè jamoe'e kuwa ipi”, pejẽ. Ava põ okuwa? Maty põ jaatà imoe'e ãmẽ? a'e ene, e'i Jesu pè.
JHN.4.21	Ãmẽ ipõ Jesu e'i ijupe:
JHN.4.21	– Kee a'e mã'ẽ pè “aje” ere. Ke'ĩ napeo'ãi yvytyrapyte 'aryvo Janejare'e moe'e ky'y. Ãmõ, Jerusarẽ taa kyty napeo'ãi teve. 
JHN.4.22+JHN.4.23	Aje ywete omoe'e mãe kõ opy'a pupe tè omoe'età ky'y. Ãmẽ tè, “Maty põ jaatà imoe'e?” naoty'ãi ky'y. Pejẽ pemoe'e ipe Janejare'e napekuwai remẽ. Ore ãmẽ orokuwa teãmã, Juteu kõ tè ore rewarà mõ, e'i. Orokuwa manyvotà põ Janejare'e wereko jane kõ rereko katu, omojenupa wayvukwerà orerãmõi kõ pè karamoe remeve rewarà mõ, e'i. Emã'ẽ esa. Janejare'e moe'earà kõ ivo omoe'e ipi. I'ãg kõ tè oporegeta ijupe. A'evo tè Janejare'e opota tijamoe'e ipi. Ory janere ãmẽ ipi. Aje ywete aepo a'e, e'i.
JHN.4.24	E'i jẽ Jesu ijupe:
JHN.4.24	– Jane vo rõwã Janejare'e. Janepirà rupi jaiko mã'ẽ vo rõwã Janejare'e. Nomã'ẽytyi ee. Ajamã'ẽ jamoe'e jẽ ipi, ãwisõ nijamã'ẽi epe ee remẽ. I'Ãg tè janemo'e eewarà aje ywete mã'ẽ tijakuwa ipi. Ãmẽ sõsi ivo jamoe'e kuwa ipi, e'i.
JHN.4.25	Ãmẽ ipõ wãivĩ e'i:
JHN.4.25	– Akuwa Janejare'e Remimuurerà ovãetà Janerõvijã ywete rõmõ, Mesia eu mã'ẽ. (Kiristu eu ve ijupe mã'ẽ.) A'e ovãe janepyri remẽ sõsi janemotekokuwavaytà ky'y. Janemojimoryokatà Janejare'e rè ãmẽ ky'y, e'i wãivĩ.
JHN.4.26	Ãmẽ Jesu e'i ijupe:
JHN.4.26	– A'e tè ije. Aporegeta neupe mã'ẽ tè a'e, e'i ijupe ky'y.
JHN.4.27	Ameve orovãe ipyri ky'y, Jesu remimo'ekwerà kõ rõmõ. Ja'umã'ẽ oroerovãe. Oromã'ẽ ywete orerõvijã rè, oroapy'a rewarà mõ. Wãivĩ pè oporegeta upa rewarà mõ. Norepui ajamã'ẽ ijupe. “Moma'e põ nepota?” noro'ei teve wãivĩ pè. Orerõvijã pè ve, “Manyvo rewarà mõ põ wãivĩ reve neporegeta rejupa?” noro'ei teve. Oromã'ẽ kõrijõ tè ee kõ.
JHN.4.28	Ameve wãivĩ murutuku oity oo. Ojivy rã'ĩ oo wena kyty Jesu ayvu momewa. A'e wãnà kõ pè omome'u erokwa.
JHN.4.29	– Pejo kwaima'e mõ rè tapemã'ẽ, e'i. Pirujẽ erekokwerà omovyvy taenu. Ekuwa teãmã. Janejare'e omuu mã'ẽ tè rõwã põkõ ojisaoka janeupe ky'y? Janeremiãrõgwerà rõwã põkõ ojisaoka janeupe? e'i. Pejo tapemã'ẽ ee ajawyi! e'i ipõ.
JHN.4.30	Ameve aty wasu uu Jesu kyty, wãivĩ ayvu rupi.
JHN.4.31	Ãmẽ jakatu yy je'ẽ pyri oroku jẽ. Ãmẽ kee oro'e ipe Jesu pè:
JHN.4.31	– Jõvijã, e'u rã'ĩ si ja'umã'ẽ mõ, oro'e ipe ijupe.
JHN.4.32	– Ãnĩ. Ekasi katu, e'i oreupe. Arekopa ije eremi'õ, napekuwai mã'ẽ, e'i kõrijõ oreupe.
JHN.4.32	[Ja'umã'ẽ e'e pè rõwã aepo e'i ajamã'ẽ. “Janejare'e emokasi”, jaa pè tè aepo e'i.] 
JHN.4.33	Ajamã'ẽ norokuwai. Ajawyi orojimogeta ee:
JHN.4.33	– Ava mõ ajamã'ẽ noerui ja'umã'ẽ ime'ẽ ijupe! oro'e tite ikuwa e'ã.
JHN.4.34+JHN.4.35	Ãmẽ ajaire e'i mijẽ ore:
JHN.4.34+JHN.4.35	– Emuuarerà eposikoa ome'ẽ ije, e'i. Ajawyi a'evoa rè emokasi ipi. Pemã'ẽ imono, e'i oreupe.
JHN.4.34+JHN.4.35	Ãmẽ oromã'ẽ imono remẽ, jane kõ mõa'ãrõwã ovãe iko.
JHN.4.34+JHN.4.35	Ãmẽ Jesu e'i mijẽ ore:
JHN.4.34+JHN.4.35	– Ãwĩ kõ Janejare'e omuroka ekoty tamotekokuwa kõ age'e ywete, tojirovija katu ypy ere kupa, e'i. Temitãgwerà rè tè poromosã'ãgatà rã'ĩ esa, e'i. “Age'e rõwã temitã ipirãtà. Irõte jay remẽ tẽ tesõ”, e'i Jesu. “Age'e rõwã japo'otà imoaty”, e'i. Pekuwa katu a'evoa ipi. Ãwĩvo rõwã aã jane kõ uu iko mãe kõ. Age'e ywete japosikotà ee kõ, e'i. 
JHN.4.36+JHN.4.37	Iteetejẽ eremĩgwai kõ posikoa. Ãmõgwerà eayvukwerà omome'u ypy jane kõ pè. Ãmõ kõ omotekokuwa kõ jẽ tojirovija ypy ere, Janejare'e pyri toiko karuaru kupa. A'evo ekoi kupa remẽ, eremĩgwai kõ oryvaytà ee kõ omãjã, pirujẽ. Janejare'e tè omoryoka kõ ywetetà, iposikoa repy rõmõ. Oryvay jometà ãmẽ kupa. 
JHN.4.38	Ãwĩvotà age'e. Uutà janekoty mãe kõ jamotekokuwatà tojirovija ypy ere kupa. Pemome'u eayvukwerà ijupe kõ. Ajamã'ẽ pejẽ ypy rõwã pemome'u ijupe kõ, e'i. Okuwa ypypa teãmã erewarà kupa, Janejare'e ayvu mojenuarà kõ ayvukwerà rupi, e'i. Ajawyi age'e remẽ niwaype'ãi ere ojirovija katu kupa, e'i Jesu ore.
JHN.4.39	Ameve Samaria wãnà kõ ovãe vãe iko orekoty. Mõa'ãrõwã ovãe vãe kupa. Wãivĩ ayvukwerà rupi “aje” e'i Jesu rè ojirovija kupa wyi. “Pirujẽ erekokwerà kõ omovyvy taenu”, e'i wãivĩ ijupe kõ. Ajawyi uu uu kupa. 
JHN.4.40	Ãmẽ a'e kõ:
JHN.4.40	– Epyta jẽ rã'ĩ ike oremotekokuwa rejupa, e'i Jesu pè kupa.
JHN.4.40	Opyta jẽ rã'ĩ ãmẽ ipyri kõ, Sikara taa pè. Mõrijõ ke rõmõ opyta a'e pè. 
JHN.4.41	Omotekokuwa kõ jẽ rã'ĩ. Ojirovija katu Jesu rè ãmẽ kupa. Mõa'ãrõwã ojirovija ee mãe kõ.
JHN.4.42	A'e kõ e'i ãmẽ wãivĩ pè:
JHN.4.42	– Age'e si neayvu rupi kõrijõ tè rõwã oroerovija katu ijayvukwerà ky'y, e'i kupa. Ore ywete oroenu rewarà mõ oroerovija ky'y, e'i kupa. Aje ywete Janejare'e Remimuurerà tè Jesu, oro'e. Janerereko katuarà tè a'e, e'i kupa.
JHN.4.43	Mõrijõ ke paire a'e taa pe wyi orojisyry oroo. Karireja yvy kyty oroo jẽ, Jesu rupi.
JHN.4.44	Ãmẽ Jesu e'i oreupe:
JHN.4.44	– Janejare'e omuu wayvu mojenuarà kõ remẽ, [ãmõgwerà wenu katu emimojenuwerà ipi.] Etãrã kõ ãmẽ “aje” ne'i emimojenu pè ipi. “Janejare'e ayvu mojenuarà tè ãwĩ”, ne'i wetãrã pè kupa ipi. Nomoe'ei kupa ipi, e'i.
JHN.4.45	Ajamã'ẽ Jesu ovãema Karireja yvy pè remẽ, a'e wãnà kõ oryvay ee. Omã'ẽma Jesu rè Jerusarẽ taa pè manyvo ekoi oo kupa remẽ. Tãmõ kõ jisyryawerà omoete kupa remẽ, omã'ẽ ee kupa.
JHN.4.46	Orovãema Karireja yvy pè remẽ, Kana taa kyty oroo mijẽ Jesu rupi. Kõitokõ Jesu yy oinõ uvary aisiriri mã'ẽ rõmõ, a'e kyty.
JHN.4.46	A'e pè oroiko remẽ jakatu sikaepo jõvijã ra'yry mõ itekorã ywete. Okãjã taray ipõ ta'yry. Ãmõ taa pè itekorã, Kapanão taa pè.
JHN.4.47	Ãmẽ “Jesu ovãe Juteja yvy pe wyi”, e'i mã'ẽ ojenu sikaepo tuu pè, tõvijã pè. Ajawyi wa'yry oity rã'ĩ oo ojiporijauesaoka Jesu pè. Kee e'i Jesu pè:
JHN.4.47	– Jõvijã! Era'yry okãjã taray upa! Py'ajẽ ejo teremokatu! e'i Jesu pè.
JHN.4.48	Ãmẽ Jesu e'i ijupe. Wã'ã tè ajamã'ẽ. Ajawyi “hoõ” ne'ive.
JHN.4.48	– Ekasia rè pemã'ẽ remẽ tè katu kuwa sipõ “aje” pejẽ ere pejirovija? e'i kõrijõ tè.
JHN.4.49	Ajamã'ẽ tuu e'i jẽ:
JHN.4.49	– Kuise'ẽ ejo! Era'yry okãjã e'ãve ejo teremokatu! e'i.
JHN.4.50	Ãmẽ Jesu e'i tuu pè:
JHN.4.50	– Nokãjã'ãi nera'yry. Opoera jẽtà. Ejivy eo ajawyi nerena kyty, e'i kõrijõ ijupe.
JHN.4.50	Ojivy ãmẽ oo tuu wena kyty, Jesu ayvu rupi. [Nomã'ẽi epe wa'yry mokatua rè remẽ, “aje ywete” e'i jẽ Jesu ayvu pè].
JHN.4.51	Pe'ĩ oke pee rupi oo remẽ. Ãmẽ kõ'ẽme pee rupi oo iko remẽ ipõ emĩgwai kõ mõ uu õvaisĩ.
JHN.4.51	– Nera'yry opoerapa! e'i ipõ ijupe kupa, pee ku'ai pè.
JHN.4.52	– Manyvo remẽ põ ikatupa? e'i ipõ tuu.
JHN.4.52	– Kwee ikatupa, e'i kupa. Jane 'aryvo katu kwaray remẽ ikatupa, e'i kupa.
JHN.4.53	Ãmẽ tuu aepo okuwapa remẽ ipõ:
JHN.4.53	– Haa! Jesu, “Nokãjã'ãi nera'yry”, e'i ije remeve sipõ opoerapa era'yry! e'i.
JHN.4.53	Ameve ipõ tuu retãrãgwerà kõ pirujẽ “aje” e'i Jesu ayvukasia pè ky'y. Ipyriwarà kõ ve. Emĩgwai kõ teve. Ke'ĩrõwã wyi Jesu itekorã mã'ẽ omokatu rewarà mõ a'evo kupa. 
JHN.4.54	A'evo okasia omojisa mijẽ, Juteja yvy pe wyi, Karireja yvy pè uu ovãe paire.
JHN.5.1	Ãmõ 'ary pè Juteu kõ oo mijẽ Jerusarẽ taa kyty, Janejare'e moetea 'arà remẽ. Ajawyi Jesu ve oo mijẽ a'e kyty. 
JHN.5.2	A'e pè oiko yy ra'yry kegà mã'ẽ mõ, teminõgwerà mõ. Taa rovaokena pè “kaneiru reroikea” eu mã'ẽ pyri yy rena tui. Petesata e'i Juteu kõ a'e yy rena pè wayvu rupi, Epereu ayvu rupi.
JHN.5.2	Ãmẽ a'e ypy rupi oiko janeikea kõ, 5 rõmõ. 
JHN.5.3+JHN.5.4	A'e yy ra'yrygà rupi Jesu okwa remẽ, itekorã mãe kõ rè omã'ẽ erokwa. Naeapyoi mãe kõ rè. Ãmõ, noatai teãmã mãe kõ rè. Ãmõ, etãmã nomãrãkuwai mãe kõ rè. Wãisõ iteetejẽ omã'ẽ ee kõ. (A'e kõ omokatua wãrõ tite upa. Kee rewarà mõ. Mape remẽ tè Janejare'e remĩgwai yvapewarà mõ owyjy sikaepo uu yy ra'yrygà mopipo pipo. A'evo remẽ upi upi yy ra'yry kegà mã'ẽ pupe owyjy ypy mã'ẽ apy'a ikatupatà ipi, e'i kupa. Owyjy ypy mã'ẽ kõrijõ tè ikatupa. Ajawyi wãrõ tite a'e ypy rupi kupa. “Ije ypy tawyjy yy pupe a'evo remẽ”, e'i tite kupa.)
JHN.5.5	Ãmẽ uve kwaima'e mõ a'e pè, etãmã nomãrãkuwai mã'ẽ. Karamoe ipõ itekorã upa. 38 kwaray rõmõ tesõ a'evo ekoi. A'e yy ra'yrygà ypy pè tui upa. Wãrõ tite omokatua upa. Manyvo ne'i'ãi ovote owyjy yy pupe ajamã'ẽ. Ajawyi a'e pè tui tite upa.
JHN.5.6	Ãmẽ Jesu ovãe ipyri remẽ, okuwa karamoeve itekorã upa. E'i ãmẽ ijupe:
JHN.5.6	– Nepota põ nekatua? e'i ijupe.
JHN.5.7	– Manyvo na'e'ãi aa yy ra'yrygà pupe awyjy opipo pipo remẽ, e'i. Ije ypy kuwasi awyjy mijã, e'i. Ajamã'ẽ ãmõ kõ ypy erenone'a ipi, e'i Jesu pè.
JHN.5.8	Ajawyi Jesu e'i ijupe:
JHN.5.8	– Epõ'ã. Nekea ajawyi eropõ'ã eroata eraa, e'i ijupe.
JHN.5.9	Aepo e'i ijupe remeve kwaima'e opoerapa opõ'ã, Jesu ayvu rupi. Okea weropõ'ã eroata eraa ky'y. Ameve aty wasu pyterà rupi sikaepo Jesu ojisyry oo.
JHN.5.9	Jimoava 'arà remẽ a'evo ekoi. 
JHN.5.10	Ãmẽ Juteu rõvijã kõ mõ omã'ẽ kwaima'e rè, okea werojivy eraa remẽ. Nopotai a'evoa ajamã'ẽ kupa, jimoava 'arà mẽ a'evo wereko rewarà mõ. Ajawyi oo imogeta kupa.
JHN.5.10	– Jajimoava rã'ĩ age'e, e'i kupa. [Nereenui sipõ tãmõ Moisesi remikusiwarerà, “Moma'e tijamovy e'ã eraa jimoava 'arà mẽ ipi”, e'i maekwerà?] Ajawyi tè nekea nemovy jẽ tesõ ereko! e'i tite ijupe kupa.
JHN.5.11	Ãmẽ noatai maekwerà e'i:
JHN.5.11	– Emokatuarerà tè, “Nekea eropõ'ã eroata eraa”, e'i ije ajamã'ẽ, e'i.
JHN.5.12	– Ava põ aepo e'i ene? e'i kupa.
JHN.5.13	– Nakuwai, e'i. Namã'ẽi ee ipi mijã, e'i. Age'e tè katu amã'ẽ ee. Nakuwai erà ajamã'ẽ, e'i.
JHN.5.13	Ãmẽ omã'ẽ ipe erokwa. Omokatuarerà weka tite. Nojikuwai. Ji'ite sikaepo ojisyry oo.
JHN.5.14	Ajaire Jesu omã'ẽ mijẽ wemimokatukwerà rè, oo Janejare'e moe'ea retã ypy pè remẽ. Kee e'i Jesu ijupe:
JHN.5.14	– Emã'ẽ esa! Nekatupa ky'y! e'i. Ivo katu ikõ eiko ky'y nẽ, e'i ijupe. Nivoi neiko remẽ ywesõ nejimomorijauvaytà ky'y! e'i wemimoatakwerà pè.
JHN.5.15	Aepo e'i Jesu ijupe paireve, okuwapa omokatuarerà ky'y. A'e momewa oo Juteu rõvijã kõ pè ãmẽ ky'y.
JHN.5.16	A'evo Jesu wereko noatai mã'ẽ imokatu jimoava 'arà mẽ. Ãmẽ Juteu rõvijã kõ nopotai a'evo Jesu ekoi mã'ẽ. Ajawyi omojaiwe kupa ky'y. 
JHN.5.17	Ajawyi Jesu e'i ijupe kõ:
JHN.5.17	– Papa nopi oposikoa wyi ipi, e'i. Ãwĩvo ve ije. Napi'ãi teve eposikoa wyi, e'i.
JHN.5.18	Ãmẽ aepo wenu kupa remẽ, e'i kupa:
JHN.5.18	– Aepo e'i sipõkõ oporegeta! Siraa ajawyi ijuka! e'i kupa. Noerovijai sõ ayvu jimoava 'arà rewarà! e'i kupa. Ãmõ, nomomojyi Janejare'e! “Papa” e'i tẽ tesõ ijupe. “Janejare'e vo ywete ije”, jaa tè aepo e'i! Ajawyi ywesõ siraa ijuka! e'i kupa.
JHN.5.19	Aepo e'i kupa remẽ, Jesu e'i mijẽ ijupe kõ:
JHN.5.19	– Eayvu rupi rõwã aposiko ipi, e'i. Amã'ẽ Papa rè oposiko remẽ ipi, e'i. Ijayvu rupi tè aposiko ipi. Ãwitõ Papa a'evo wereko, ãwĩvo ve Ta'yry rõmõ ije. Aje ywete Papa Ra'yry tè ije, e'i. 
JHN.5.20	Papa erauvay. Ajawyi oposikoa omojisaoka ije ipi, e'i. Ãwĩvo ve kãramõ okasia age'ewarà wyi wete omojisaokatà ije, a'evo taiko, e'i. Ãmẽ si pejimonyijaytà ãmẽ ikasia rè pemã'ẽ remẽ, e'i. 
JHN.5.21	Okãjã mãe kõ omomoeraokatà okasia rupi tè imopõ'ãoka ipi, e'i. Ãwĩvo ve ije. Apota remẽ, poromoigooka kuwa ekasia rupi, e'i.
JHN.5.22	E'i jẽ Jesu ijupe kõ:
JHN.5.22	– Papa tè eayvumokasiay poromosã'ãgaa rè, jane kõ tamoe'y e'yi, e'i. Eayvu rupi tè ivo mãe kõ amowaitetà nivoi mãe kõ wyi. Papa rõwã poromowaitetà. Ije tè ijayvu rupi a'evotà aiko, e'i. 
JHN.5.23	“Jane kõ tanemomojy nemoe'e”, e'i Papa ije. “Ãwitõ emomojy emoe'e kupa ipi, tãwĩvo ve nerereko kupa”, e'i Papa. Ajawyi kee a'e. Ava mõ nemomojyi remẽ, ojikuwa Papa nomomojyi mã'ẽ rõmõ, Emuuarerà tè Papa rewarà mõ, e'i Jesu.
JHN.5.24	– Kee ekoi mãe kõ oiko karuarutà. Eayvu wenu katu mãe kõ tè. Emuuarerà rè ojirovija mãe kõ. A'evo ekoi mãe kõ Papa noemavo'ãi ity oo. Kee e'ipa ijupewarà mõ: “Awyje nokãjã'ãi mã'ẽ vo ene ky'y. Epyri oroereko karuarutà”, e'i. Aje ywete aepo a'e, e'i Jesu.
JHN.5.25	E'i jẽ Jesu ijupe kõ:
JHN.5.25	– Papa noerovijai mãe kõ omãnõ mãe kõ vo 'ejẽ ekoi. Ajamã'ẽ eayvu wenu kupa remẽ, opoera mã'ẽ votà ãmẽ kupa ky'y. Kãramõ remẽ rõwã a'evotà ekoi. Ke'ĩ a'evotà ekoi kupa. Aje ywete a'e, e'i Jesu. 
JHN.5.26	Nuvei Papa reinõgarerà. A'e ywete poroinõ poromoigooka mã'ẽ tè Papa. Ãwĩvo ve ije, Ta'yry rõmõ, e'i.
JHN.5.27	E'i jẽ Jesu:
JHN.5.27	– Kee e'ipa Papa ije: “Ene tè ivo mãe kõ nemoe'yità nivoi mãe kõ wyi”, e'ipa ije. A'evoa rè eayvumokasipa, jane kõ Rõvijã ywete rõmõ taiko, ajimojane mã'ẽ rõmõ. 
JHN.5.28	Tapejimonyi e'ã aepo renu ajamã'ẽ. Omãnõ maekwerà kõ wenutà kãramõ eayvu, e'i. 
JHN.5.29	Ãmẽ tè opoeratà opõ'ã oẽ oyvy pe wyi kupa ky'y, e'i. Ãmẽ sõsi ivoa rupi ekoi mãe kõ Papa wereko karuarutà opyri. Nivoi ekoi mãe kõ ãmẽ, wemavotà ity oo, e'i Jesu.
JHN.5.30	E'i jẽ Jesu:
JHN.5.30	– Papa tè emuroka ike yvy pè. Ijayvu rupi tè aposiko aiko ipi, “Ekwa poromoe'yi eayvu rupi”, e'ipa ije maekwerà rupi katu aiko. Naposiko kuwa'ãi eayvu rupi. Papa ayvukasia rupi tè aposiko aiko ipi. A'e tè emo'e manyvo tareko poromoe'yi mã'ẽ rè ipi. Emimota rupi a'evo areko ãmẽ. Eremimota rupi rõwã aiko. Ajawyi ivo katu aiko ipi, e'i Jesu.
JHN.5.31	– Ije evote manyvo aiko mã'ẽ sõ amome'u peupe remẽ, naperovija'ãi kuwa eayvu. 
JHN.5.32	Ajamã'ẽ Janejare'e tè emojikuwaoka. Akuwa aje ywete e'i ipi. Ajawyi ijayvu rupi tè kuwasi ererovija katu pekupa ipi mijã! a'e pejẽ.
JHN.5.33	– Ãmõ, Juwão poromojãmorĩ mã'ẽ ve emojikuwaoka, e'i. Penemĩgwai kõ mõ pemono Juwão resa remẽ, aje ywete e'i eupewarà mõ ijupe kõ, e'i.
JHN.5.34	Ajawyi age'e ijayvukwerà rupi ererovija kuwasi pekupa mijã. Apota Janejare'e penereko katu peneraa wena pè rewarà mõ aepo a'e pejẽ, e'i. Ije jane kõ ayvu rè naja'ai ipi. Akuwa ajamã'ẽ Juwão ayvukwerà rè peja'a ipi. Ajawyi aepo a'e pejẽ, e'i. 
JHN.5.35	Peo peo Juwão gyty ijayvu renu ipi mijã. A'evo ve pya eny upa mã'ẽ rè kumyryry kõ oo ojatyka. Penoryvay jome Juwão ayvu renu mijã. Ajawyi ererovija kuwasi pekupa mijã, ijayvukwerà rupi! e'i.
JHN.5.36	– Ajamã'ẽ oiko jẽ ãmõ emojikuwaoka mã'ẽ, e'i Jesu. Eposikoa Papa ome'ẽ ije mã'ẽ teve emojikuwaoka. A'e ywesõ emojikuwaoka Juwão ayvukwerà wyi. A'e rè aposiko aiko ipi. Eposikoa rè omã'ẽ mãe kõ, “Aje ywete, Janejare'e Remimuurerà tè ãwĩ”, e'ità ije kupa.
JHN.5.37	– Ãmõ, Papa emojikuwaoka wayvukwerà rupi, Emuuarerà rõmõ, e'i. Napemã'ẽi ee mã'ẽ tè Papa. Iporegeta napeenui mã'ẽ teve Papa, e'i. A'e tè emojikuwaoka.
JHN.5.38	“Janejare'e Remimuurerà tè ãwĩ”, napejẽi ajamã'ẽ ije, e'i. Papa ayvu sõ pereko pepy'a pè remẽ, ererovija kuwa pekupa mijã, e'i. 
JHN.5.39	Ijayvu jikusiwarerà pemogeta ywete ipe. “A'evo remẽ teipõ Janejare'e pyri jaiko karuarutà”, pejẽ ipe. Ajamã'ẽ nekuwai Emimuurerà rõmõ pekupa! Ijayvukwerà rupi kuwasi ekuwa pekupa mijã! 
JHN.5.40	Pejirovija sõ ere remẽ, poromoigo karuaruoka kuwa ipyri mijã, e'i. Nererovijai ajamã'ẽ pekupa, e'i.
JHN.5.41	– Ajamã'ẽ, “Emoe'eay kuwasi kupa mijã!” na'ei pejẽ ajamã'ẽ, 
JHN.5.42+JHN.5.43	pepy'a pewarà akuwapa rewarà mõ. Akuwa pepy'a pè Papa napeaui mãe kõ tè pejẽ. Peau rã'ãga mãe kõ tè pejẽ, e'i. Naperovijai 'eteay eayvu, ãwisõ Papa ayvu rupi teipe ajo remẽ, e'i. Ãmẽ ava mõ wayvu rupi tè kõrijõ uu remẽ, a'e ywesõ perovija ipi. Pemoe'e teve ipi. [Ajawyi tè, “Emoe'eay kuwasi kupa mijã!” na'ei pejẽ. Papa pè kõrijõ tè aepo a'e. Janejare'e pè tè,] e'i Jesu.
JHN.5.44	– Peupe kõrijõ tè, “Emoe'e kuwasi kupa mijã!” pejẽ ipi, e'i. “Emoe'età sipõ Janejare'e?” napejẽi ipi. Ajawyi nererovijai pekupa! e'i. 
JHN.5.45	Ãmõ, “Tãmõ Moisesi remikusiwarerà rupi aiko ipi”, pejẽ ywe'e tite, e'i. “Ajawyi aiko karuarutà Janejare'e pyri”, pejẽ ywe'e tite, e'i. Ajamã'ẽ Moisesi tè omo'ytà peaiwererà pene kãramõ Janejare'e rovake, e'i. [Kee e'ità: “Ãwĩ kõ eremikusiwarerà rupi noikoi ipi”, e'ità peupewarà mõ. “Oiko rã'ãga tè eremikusiwarerà rupi kupa”, e'ità pejẽ.] Ije rõwã nivoi mã'ẽ amo'ytà pene. Tãmõ Moisesi tè omo'ytà pene, ãwisõ penemimoe'e teipe a'e remẽ, e'i. 
JHN.5.46	Aje ywete naperovijai emikusiwarerà. Perovija sõ remẽ, pejirovija kuwa ere mijã, e'i. 
JHN.5.47	Emã'ẽ. Emikusiwarerà pè “aje” napejẽi. Tysi tõ eayvu pè “aje” napejẽ'ãi tè ky'y! e'i Jesu ijupe kõ.
JHN.6.1	Ãmẽ aja paire Jesu Karireja pãranã ovae kyty wasa oo. A'e Karireja pãranã rerà mõrijõ. Tiperiaji pãranã eu teve ijupe. A'e wasa oo Jesu. 
JHN.6.2	Ãmẽ ovãe remẽ, aty wasu kõ oo ikoty. Ji'ite Jesu rè omã'ẽma kupa, itekorã mãe kõ omokatu remẽ. Ajawyi oo jẽ apyky rupi kupa. 
JHN.6.3	Ãmẽ Jesu ojiupi sa'u yvyty miti rè. A'e ijyke pè wapy upa, orereve. 
JHN.6.4	Ke'ĩ tãmõ kõ jisyryawerà moetea 'arà okwatà. Enoneve a'evo ekoi. 
JHN.6.5	Ãmẽ Jesu omã'ẽ rã'ĩ aty wasu kõ rè erokwa, janekwerà kõ mõa'ãrõwã uu uu ikoty remẽ. Ãmẽ emimo'earà mõ ipyri wapy upa, Piripi eu ijupe mã'ẽ. Ãmẽ kee e'i Jesu ijupe:
JHN.6.5	– Manyvotà põkõ aã aty wasu kõ remi'õ rã sireko esa? e'i. Mape wyi kuwa põkõ sipyy emi'õ rã kõ? e'i.
JHN.6.6	Okuwapa amãtejẽ manyvo werekotà. Ajamã'ẽ wã'ã Piripi esa. “Okuwa sipõ Piripi eayvukasia?” e'i oupe. Ajawyi aepo e'i ijupe.
JHN.6.7	– Nakuwai, e'i ãmẽ Piripi. Epy wete kuwa emi'õ rã kõ repy mijã, e'i ijupe. Irõ irõte jay mosikoa repykwerà
JHN.6.8	Ãmẽ Jesu remimo'earà mõ aepo wenu. Simão Peturu mõmirĩ a'e, Aãtere eu ijupe mã'ẽ. A'e e'i Jesu pè:
JHN.6.9	– Emã'ẽ. Aã ja'yry meju weru, e'i. Ta'yrygà weru ajamã'ẽ, 5 rõmõ kõrijõgà, e'i. Pirasisi jimiirerà weru ve, mõrijõgà rõmõ, e'i. Ajamã'ẽ noy'ãi aty wasu kõ o'u, e'i ijupe.
JHN.6.10	Ãmẽ Jesu e'i ore:
JHN.6.10	– Toapy ajawyi pirujẽ kupa, e'i.
JHN.6.10	Wapy aty wasu kõ okwa ãmẽ, kwãkwã 'aryvo. Wapy pirujẽ kupa. Kwaima'e kõ kõrijõ tè jamoirõ irõ imoaty remẽ, 5.000 rõmõ jamoirõ irõ remẽ. Mõa'ãrõwã janekwerà kõ.
JHN.6.11	Ameve Jesu opyy meju, ja'yry weru maekwerà. A'e rè omoete rã'ĩ Janejare'e.
JHN.6.11	– Nekatuay wete, Papa, e'i. Oreremi'õ rã neme'ẽ oreupe, e'i imoete.
JHN.6.11	Aja paire meju ome'ẽ oreupe toromosãi. Pira ome'ẽ teve toromosãi to'u kõ. A'evo oroereko ãmẽ. Pirujẽ wapy okwa mãe kõ pè oromosãi erokwa. Aty wasu pè tesõ! Ajaate ikasi katupa kupa ky'y. Oykay aty wasu kõ rè ja'umã'ẽ ky'y. 
JHN.6.12	Ajaire Jesu e'i oreupe, wemimo'ekwerà kõ pè:
JHN.6.12	– Pemoaty ja'umã'ẽ kurerà kõ, [ajairewarà rã,] e'i.
JHN.6.13	A'evo oroereko ãmẽ, Jesu ayvu rupi. Rykyry kõ pupe 12 rõmõ oromoãnẽ ãnẽ ja'umã'ẽ kurerà erokwa. A'e 5 rõmõgà teipe meju mijã. A'e kurerà kõ oromoaty aty.
JHN.6.14	Ãmẽ a'evoa rè omã'ẽ mãe kõ:
JHN.6.14	– Haa! e'i. Aje ywete Janejare'e ayvu mojenuarà tè Jesu, e'i. Janeremiãrõ tè ãwĩ! Ajawyi ijayvukasiay wete iko! e'i kupa. 
JHN.6.15	Ejo ajawyi siraa janerõvijã rõmõ! e'i epe kupa.
JHN.6.15	Ajamã'ẽ Jesu noo'ãi upi kõ tõvijã kõ rõmõ. Ojivy kõrijõ oo iwyi kõ, ovote toiko rã'ĩ. Yvytyry kõ rupi oo rã'ĩ iko.
JHN.6.16+JHN.6.17	Karumẽ orojapara oroo pãranã gyty. Kapanão taa kyty orojivytà oroo. Yarà mõ pupe oropo oroo. Ovae rè orojipotatà oroo. Norovãeive remeve oreãpatõma, yy mytery peve oroiko remeve. A'evo remẽ Jesu nonurive orekoty.
JHN.6.18	Ameve py'awarà mõ yvytu ai wasu okwa. Opipo pipo tesõ pãranã upa. 
JHN.6.19	Ajawyi oropykui ywe'e ipe yarà eraa, ikasiay yvytu rewarà mõ. Pãranã myterà rupi jẽ oroiko. 5 kirometuru tè oroeraa yarà. Norovãe'ãive ovae rè.
JHN.6.19	Ameve sikaepo Jesu ojisaoka oreupe! Yy rova'arà rupi tẽ tesõ wata uu orekoty. Orepyri'ĩje'ẽ uu. [“Jõvijã” noro'ei ijupe ajamã'ẽ. Norokuwai oromãjã ee.] Orokyje ai tè iwyi. 
JHN.6.20	Ajamã'ẽ orerõvijã e'i oreupe:
JHN.6.20	– Pekyje sõ ewyi! e'i. Ije tè ajo! e'i.
JHN.6.21	Ãmẽ oropopyy Jesu oreyarà pupe imuu imo'au. Oreroryvay ee. Ajaire py'awarà mõ oroo wãi ovae rè orovãe.
JHN.6.22	Ãmẽ jakatu aty wasu kõ mõ wãrõ jẽ tesõ Jesu upa, jimi'uawerà pè. Ji'ite omã'ẽ orere oroopa remẽ. Okuwa Jesu nooi orerupi mã'ẽ. Ajawyi wãrõ jẽ tite kupa upa. Wãrõ kõ'ẽ kupa.
JHN.6.22	– Ovãe tarà mijẽ ipõ Jesu janepyri? e'i tite kupa.
JHN.6.23+JHN.6.24	Ajawyi opyta jẽ a'e pè kupa. Ji'ite Janerõvijã ywete aty wasu remi'õ omoypa to'u kõ, Janejare'e omoete paire. A'e pè opyta jẽ kupa. Ajaire Tiperiaji taa wãnà kõ mõ a'e pè ovãe. Yarà rupi uu kupa. A'e kõ rè aty wasu omã'ẽ remẽ, oo opopo oo yarà kõ pupe kupa. Pãranã ovae kyty a'e kõ rupi ãmẽ oo kupa, Kapanão taa kyty.
JHN.6.23+JHN.6.24	– Jesu naikoi ike rupi, e'i kupa. Emimo'ekwerà kõ ve naikoi, e'i kupa.
JHN.6.23+JHN.6.24	Ajawyi ãmẽ ojivypa oo kupa ky'y.
JHN.6.25	Ãmẽ pãranã ovae rè aty wasu kõ ovãe remẽ, a'e pè omã'ẽ mijẽ Jesu rè kupa. E'i ijupe ãmẽ kupa:
JHN.6.25	– Jõvijã, manyvo remẽ põ nejo kyvo kyty? e'i ãmẽ ijupe kupa.
JHN.6.26	Ãmẽ Jesu e'i ijupe kõ:
JHN.6.26	– Manyvo rewarà mõ põ ereka mijẽ pekupa? Mãrãnà jikuwa e'ã ainõ ekasia rupi mã'ẽ rè pemã'ẽ rewarà mõ rõwã ereka pekupa age'e, e'i. Ma'e, meju pe'u pekasi katu rewarà mõ tè ereka mijẽ pekupa. Aje ywete aepo a'e pejẽ, e'i. 
JHN.6.27	Peenu rã'ĩ si aporegeta pejẽ mã'ẽ! Pe'upatà mã'ẽ rè ywesõ peja'a tite. Aje ywete tekoua nopa'ãi mã'ẽ rè ywesõ kuwasi peja'a mijã. Ãmẽ tè kuwa aje ywete ekuwa pekupa, Janejare'e Remimuurerà rõmõ, e'i. Pejirovijaray kuwa ãmẽ ere. Peiko karuaru kuwa epyri. Papa emojikuwapa peupewarà mõ rewarà mõ a'evo kuwa peiko, e'i.
JHN.6.28	E'i Jesu pè kupa:
JHN.6.28	– Manyvo kuwa põ oroiko, Janejare'e remimota rupi katu toroiko? e'i kupa.
JHN.6.29	Aepo rè Jesu e'i:
JHN.6.29	– Kee jaa opota tapejẽ erewarà: “Aje ywete Janejare'e Remimuurerà tè Jesu”, tapejẽ. Tapejirovija ere, e'i ijupe kõ.
JHN.6.30+JHN.6.31	Kee e'i Jesu pè ãmẽ kupa:
JHN.6.30+JHN.6.31	– Kõitokõ karamoe remẽ tãmõ kõ o'u ja'umã'ẽ yvapewarà, mãnã eu ijupe mã'ẽ, e'i kupa. Kõ'ẽ jawe jawe itõkõ o'u kupa ipi, tekoe'ãma rupi ekoi kupa remẽ. 
JHN.6.32	Ajare Jesu e'i ijupe kõ:
JHN.6.32	– Aje, Janejare'e meju yva pe wyi omuu remẽ, tãmõ Moisesi omosãi tape'u. Ajamã'ẽ ja'umã'ẽ yva peware'e naotyi a'e pè. Papa yva pe wyi omuu mã'ẽ pè yva peware'e eu, e'i. 
JHN.6.33	Yva pe wyi uu mã'ẽ tè Janejare'e Remimuure'e. A'e tè poromoigo karuaru kuwa Janejare'e pyri tijaiko ipi.
JHN.6.34	– A'e jẽsi eme'ẽ toro'u ky'y, ajawyi, e'i kõrijõ tite ijupe kupa.
JHN.6.35	E'i jẽ Jesu ijupe kõ:
JHN.6.35	– Ja'umã'ẽ ikewarà janemokasi ke'ĩatu tè ipi. Ajamã'ẽ ere pejirovija remẽ, peiko karuarutà epyri. Ajawyi ava mõ uu ekoty ere ojirovija remẽ, ojimi'u katu mã'ẽ vo 'ejẽ ekoi. Ãmõ, oy'u katu mã'ẽ vo 'ejẽ ekoi, e'i. Poromokasità epyri tapeiko karuaru, e'i.
JHN.6.36	E'i jẽ Jesu:
JHN.6.36	– “Napejirovijai ere”, a'epa itõkõ pejẽ. Pemã'ẽma ipe eayvukasia rè, penovake amojisaoka remẽ. Ajamã'ẽ napejirovijai jẽ tesõ ãmẽ ere ajamã'ẽ, e'i.
JHN.6.37	E'i jẽ Jesu:
JHN.6.37	– Pirujẽ Papa ayvu rupi tè emojõvijã mãe kõ emojõvijãtà, e'i. A'e kõ namoisyry pe'ĩ'ãi ewyi, e'i. 
JHN.6.38	Papa tè emuu wena pe wyi, ike taposiko, e'i. “Ekwa” e'i Papa ije. Ajawyi ajo pekoty. Papa remimota rupi tè ajo. Eremimota rupi rõwã ajo. Ijayvu rupi jẽsi taiko ãmẽ, a'e. 
JHN.6.39+JHN.6.40	Kee e'i ije: “Jane kõ pè oromojõvijãokatà eupewarà kõ rõmõ”, e'i mã'ẽ. “Apota pirujẽ ojirovija nere kupa”, e'i Papa ije. A'evo mãe kõ okãjã remẽ, amomoeratà pirujẽ, epyri mãerã tè toiko kupa, kãramõ ajo mijẽ remẽ. Ãmẽ tè araapa kõtà erupi. Papa opota a'evo aiko remẽ, a'evotà aiko, e'i Jesu.
JHN.6.41	Ãmẽ Juteu kõ mõ ojikõ'õ Jesu ayvu renu, “Yva pe wyi ajo”, e'i rewarà mõ. Oporegeta ai ywe'e tite ãmẽ Jesu rè kupa.
JHN.6.42	– Juse ra'yry tè rõwã sipõkõ ãwĩ mijã! e'i kupa. Janeremikuwa tè rõwã sipõkõ ijy mijã! Ãmõ, janeremikuwa teve tuu. Ajawyi nisirovija'ãi. “Yva pe wyi tè ajo”, e'i teywete, e'i tite kupa.
JHN.6.43	Ãmẽ Jesu e'i ijupe kõ:
JHN.6.43	– Awyjepa rã'ĩ age'e peporegeta ai ere! e'i. 
JHN.6.44	Emuuarerà tè Papa. A'e tè weru jane kõ tojirovija katu ere ipi. Ovote rõwã ojirovija ere kupa ipi. Kãramõ ajo mijẽ remẽ, amomoera kõtà, toiko karuaru epyri kupa, e'i. 
JHN.6.45	Ajare kee e'i Janejare'e ayvu mojenuarà mõ ikusiwa maekwerà: 
JHN.6.46	“Papa rè omã'ẽ kupa”, na'ei ajamã'ẽ. Ije kõrijõ tè amã'ẽ Papa rè, Janejare'e rè, ipyri wyi tè ajo rewarà mõ. Ajawyi aepo a'e pejẽ, e'i.
JHN.6.47	E'i jẽ Jesu:
JHN.6.47	– Ere ojirovija mãe kõ araatà erupi Janejare'e pyri, awyje toiko karuaru, e'i. Aje ywete aepo a'e aporegeta, e'i. 
JHN.6.48	[Ja'umã'ẽ ikewarà poromokasi ke'ĩatu tè ipi. Na'evoi ije ekasia ãmẽ.] A'e wyi wete ije. Poromoigo karuarutà Janejare'e pyri eayvukasia rupi, e'i. 
JHN.6.49	Karamoe remẽ itõkõ penãmõi kõ ja'umã'ẽ yva pupewarà o'u ipi, ja'umã'ẽ reko e'ãma rupi ekoi kupa remẽ. A'e poromoigo karuaru mã'ẽ rõwã ajamã'ẽ. A'e o'u kupa paire okãjãma jẽ kupa. Ke'ĩatu tè poromokasi mã'ẽ tè o'u kupa. 
JHN.6.50	Na'evoi Janejare'e omuu wena pe wyi mã'ẽ. A'e Janejare'e pyri poromoigo karuarutà mã'ẽ tè, e'i. 
JHN.6.51	A'e tè ije, e'i oupewarà mõ. Janejare'e rena pe wyi tè ajo. Tekoua pyau me'ẽarà rõmõ ajo. Ava mõ ere ojirovija remẽ, oiko karuarutà epyri, e'i. A'evoa rõmõ [amãnõ remẽ], ero'o ame'ẽtà ikewarà kõ remi'õ rõmõ, e'i. Ero'o o'u mãe kõ oiko karuarutà Janejare'e pyri, e'i.
JHN.6.51	[“Ero'o o'u mãe kõ”, e'i Jesu remẽ, e'i aai tè. “Ere ojirovija katu mãe kõ tè”, ejaa tè aepo e'i.]
JHN.6.52	Ajawyi aepo e'i remẽ, Juteu kõ nokuwai. “Manyvo jaa põ aepo e'i?” e'i tite kupa. Ajawyi ijayvu kõrijõgà aepo renu kupa.
JHN.6.52	– Manyvore põ ãwĩ kwaima'e oo'okwerà ome'ẽtà si'u! e'i ojiupe kupa.
JHN.6.53+JHN.6.54	Ajawyi Jesu e'i jẽ ijupe kõ:
JHN.6.53+JHN.6.54	– Aje ywete aporegeta. Janejare'e Remimuurerà rõmõ ike ajo pepyterà rupi remẽ. Ero'okwerà ame'ẽtà tape'u. Ero'okwerà o'u mãe kõ oiko karuarutà Janejare'e pyri, e'i. Ãmõ, eruwykwerà o'u mãe kõ teve, e'i. A'evo mãe kõ tè amomoeraokatà imopõ'ãoka too ipyri toiko karuaru ajivy mijẽ ajo remẽ, e'i. Na'evoi ero'okwerà no'ui mãe kõ, eruwykwerà no'ui mãe kõ. A'e kõ noo'ãi Papa kyty. Noiko karuaru'ãi ipyri, e'i. Ovote noiko'ãi ipyri kupa, e'i. 
JHN.6.55	Ero'okwerà poromoigo karuaru mã'ẽ tè. Eruwykwerà poromoigo karuaru mã'ẽ teve. 
JHN.6.56	Pe'u awi eruwykwerà, ero'okwerà revejẽ. Ãmẽ tè jajimo'yvaytà ojee jaiko, e'i.
JHN.6.57	E'i jẽ Jesu ijupe kõ:
JHN.6.57	– Oiko teãmã iko mã'ẽ tè Papa. A'e tè emuroka ike, e'i. Ikasia rupi aiko. Ãwĩvo ve ekasia rupi ekoi mãe kõ. Tekoua pyaukwerà nopa'ãi mã'ẽ ame'ẽtà ijupe kõ, e'i.
JHN.6.58	E'i jẽ Jesu ijupe kõ:
JHN.6.58	– Ja'umã'ẽ penãmõi kõ o'u maekwerà vo rõwã ije, e'i. A'e o'u kupa remẽ itõkõ okãjãma jẽ kupa, e'i. Na'evoi ije. Yva pewarà tè ije. Ajawyi ero'okwerà o'u mã'ẽ nokãjã'ãi. Janejare'e pyri oiko karuarutà, e'i.
JHN.6.59	Aepo e'i Jesu oporegeta Juteu kõ pè, Kapanão taa pè ekoi remẽ. Janejare'e ayvu rè jimo'ea retã mè poromo'e upa. 
JHN.6.60	Ãmẽ emimo'earà kõ aepo wenu remẽ:
JHN.6.60	– Jesu ayvu iwasuay! e'i enu kupa. Nisirovija'ãi aepo e'i remẽ! e'i kõrijõ enu kupa.
JHN.6.61	Ojiupe tè aepo e'i ojimogeta kupa. Ajamã'ẽ Jesu aepo e'i kupa remẽ okuwa jẽ. Ajawyi e'i ijupe kõ:
JHN.6.61	– Ereitytà pawi pekupa? e'i. 
JHN.6.62	Emã'ẽ. Janejare'e Remimuurerà ajimojane mã'ẽ tè ije. Manyvo pejẽtà põ aekwerà kyty ajivy aa remẽ, pemã'ẽ ere remẽ? Manyvo napeiko'ãi ãmẽ, e'i. 
JHN.6.63	Pevote manyvo napejẽ'ãi Janejare'e pyri peiko karuaru rõmõ peiko. Janejare'e 'Ãg kõrijõ tè poromoigo karuaru mã'ẽ rõmõ ekoi. A'e amurokatà pekoty, eayvu perovija remẽ tè katu, e'i. Pepy'a pè tè ekoità. A'e tè pemoigo karuarutà ãmẽ Janejare'e pyri, e'i. 
JHN.6.64	Aje ywete aepo a'e. Ajamã'ẽ pepytery pewarà kõ mõ eayvu noerovijai mãe kõ tè, e'i Jesu ijupe kõ.
JHN.6.64	Jesu okuwapa teãmã wayvu noerovijai mãe kõ. Okuwa teve wemimo'earà mõ ome'ẽtà jõvijã kõ po pè mã'ẽ. Wemimo'ekwerà kõ opyteporo remeve okuwapa amãtejẽ.
JHN.6.65	E'i jẽ ãmẽ Jesu:
JHN.6.65	– Pirujẽ rõwã ojirovijatà ere, e'i. Papa ererovijaoka ijupe mãe kõ kõrijõ tè ojirovijatà ere. Papa kasia rupi tè a'evotà ekoi. Aepo a'epa pejẽ! e'i ijupe kõ.
JHN.6.66	Ameve ikoty rewarà kõ mõ ojisyrypa oopa iwyi.
JHN.6.66	– Iwasuay Jesu oporegeta, e'i ojisyry oo kupa.
JHN.6.66	Nopotai Jesu rupi oo kupa ky'y. Ameve mõa'ãrõwã ojisyrypa oo iwyi kupa.
JHN.6.67	Ajawyi Jesu e'i wemimo'ekwerà kõ pè, 12 rõmõ mãe kõ pè:
JHN.6.67	– Ãmõ pejẽ pa'e? Ereity tary ve põ pekupa? e'i.
JHN.6.68	Ãmẽ Simão Peturu e'i ijupe:
JHN.6.68	– Ãnĩ! Naikoi 'ete nevo ywete mã'ẽ! Ava rupi noroo'ãi ãmẽ! e'i. Ene kõrijõ tè oremotekokuwa Janejare'e ayvu rè, ipyri toroiko karuaru, e'i. 
JHN.6.69	Orokuwa ene rõmõ'ĩte Janejare'e Remimuurerà ivo katu teãmã mã'ẽ rõmõ neiko orepytery pè. “Aje ywete” aepo oro'e neupe, e'i.
JHN.6.70	Ãmẽ Jesu e'i ijupe kõ:
JHN.6.70	– Ije tè poropyteporo epyriwarà kõ mõ tapeiko, 12 rõmõ mãe kõ rõmõ tapeiko. Ajamã'ẽ pe'ĩ peneirõarà, ãjãgai rõvijã ayvu wenu mã'ẽ tè, e'i Jesu ijupe kõ.
JHN.6.71	Jutasi, Simão Sikarioti ra'yry pewarà mõ aepo e'i. A'e 12 mã'ẽ mõ epe remẽ, ajamã'ẽ ome'ẽtà Jesu ijãpã kõ po pè [karakuri repy rõmõ].
JHN.7.1	A'evo paire Jesu Karireja yvy rupi oo iko. Noo tari Juteja yvy rupi ajamã'ẽ, a'e pè Juteu rõvijã kõ wãrõ tite upa, ojukatà kupa rewarà mõ. 
JHN.7.2	Ãmẽ ke'ĩ tãmõ kõ rekoawerà rè oja'atà kupa. Kõitokõ tekoe'ãma rupi ekoi maekwerà rè oja'atà. Ajawyi wetã wyry pe wyi ojisyrytà rã'ĩ tapyina kõ wyry pè oke kupa.
JHN.7.3+JHN.7.4	Ãmẽ Jesu mõmirĩ kõ kee e'i epe ijupe:
JHN.7.3+JHN.7.4	– Emã'ẽ. Nemojisaokapa nekasia ike rupi! Juteja yvy kyty ja'e jẽsi ajawyi, neremimo'earà kõ tomã'ẽ nekasia rè! e'i epe ijupe kupa.
JHN.7.5	Ajamã'ẽ “aje ipõ” ne'i imõmirĩ kõ ijayvu pè. “Janejare'e Ra'yry tè” ne'i kupa. Ajawyi aepo e'i epe kupa. 
JHN.7.6+JHN.7.7+JHN.7.8	Ãmẽ Jesu e'i ijupe kõ:
JHN.7.6+JHN.7.7+JHN.7.8	– Najikuwa'ãive. Ajawyi naa'ãive, e'i. Ajamã'ẽ pejẽ pepota peo remẽ, pekwa ãmẽ, e'i. Pene rõwã ojikõ'õ kupa, e'i. Ere tè ojikõ'õ kupa, e'i. Ijaiwererà amojikuwaoka ijupe kõ mijã. Ajawyi ojikõ'õ ere kupa, e'i Jesu ijupe kõ.
JHN.7.9+JHN.7.10	Aepo e'i Jesu paire, imõmirĩ kõ oo. Nooive ãmẽ Jesu. Opyta jẽ Karireja yvy pè. Ãmẽ oo kupa paire, Jesu ãmẽ apyky kõ rupi oo. Nojikuwai ajamã'ẽ oo.
JHN.7.11	Ãmẽ jakatu Juteu rõvijã kõ wãrõ tite Jesu vãea upa, Jerusarẽ taa pè.
JHN.7.11	– Maty põ Jesu ekoi? e'i epe aty wasu kõ pè kupa.
JHN.7.12	Aty wasu kõ ve wãrõ Jesu upa. Mõa'ãrõwã wãrõ kupa upa. Ãmõ ãmõgwerà kee e'i:
JHN.7.12	– Ikatuay Jesu! e'i e'i kupa.
JHN.7.12	Ãmõgwerà ãmẽ kee e'i:
JHN.7.12	– Ãnĩ! Nikatui Jesu! e'i. Iwari mã'ẽ tè Jesu! e'i e'i tite ãmẽ kupa.
JHN.7.13	Ajamã'ẽ ojimoevovo 'ejẽ ee iko kupa, tõvijã kõ toenu e'ã, okyje ai iwyi kõ kupa rewarà mõ.
JHN.7.14	Ãmẽ moapy ke remẽ ovãema Jesu ky'y. Ovãe remeve oo Janejare'e moe'ea retã gyty. A'e retã ypy pè poromotekokuwatà.
JHN.7.15	Ãmẽ Juteu rõvijã kõ wenu ijayvu remẽ, ojimonyijay enu kupa. Omã'ẽ mã'ẽ sõ tite ãmẽ ee kupa.
JHN.7.15	– 'O! Manyvo'i pãwĩ otekokuwavay mõ? e'i kupa. Naikoi ajamã'ẽ imotekokuwaarà mijã, e'i kupa.
JHN.7.16	Ajawyi Jesu e'i ijupe kõ:
JHN.7.16	– Evote rõwã ajimotekokuwa, e'i. Evote rõwã teve poromotekokuwa aiko ipi, e'i. Emuuarerà ayvu rupi tè a'evo aiko, e'i. 
JHN.7.17	Ava mõ opota Janejare'e py'a rupi katuwarà rõmõ ekoi remẽ, okuwatà ije ijayvu rupi katu tè poromotekokuwavay aiko mã'ẽ rõmõ. Okuwatà teve eayvu rupi rõwã poromotekokuwa aiko ipi, e'i. Janejare'e ayvu rupi tè poromotekokuwa aiko ipi, e'i. 
JHN.7.18	Eayvu rupi tè sõ poromotekokuwa remẽ, “Temoe'e kupa”, a'e kuwa. Na'evoi ije ajamã'ẽ. “Emuuarerà tomoe'e kupa”, a'e tè pejẽ. Aje ywete aepo a'e aporegeta, e'i. Noporomoripei mã'ẽ tè ije, e'i.
JHN.7.19	E'i jẽ Jesu ijupe kõ:
JHN.7.19	– Tãmõ Moisesi pemoe'e ipe ipi, a'e tè Janejare'e ayvu omojenu janeupe rewarà mõ! e'i. Ajamã'ẽ ijayvu rupi napeikoi sire'e! Ajawyi manyvo rã mõ rõwã ejukatà pekupa! e'i Jesu ijupe kõ.
JHN.7.20	Ãmẽ aty wasu kõ e'i:
JHN.7.20	– Ava nanejuka'ãi! e'i tite kupa. Ãjãg tè rõwã põkõ, “Nejukatà kupa”, e'i ene! e'i tite kupa.
JHN.7.21	E'i jẽ Jesu ijupe kõ:
JHN.7.21	– Pe'ĩ itõkõ amokatu kwaima'e, owa toiko ky'y. A'evoa rè pejimonyi pemãjã, jimoava 'arà mẽ a'evo aiko rewarà mõ. 
JHN.7.22+JHN.7.23	Ajamã'ẽ pejẽ ve peposiko jimoava 'arà mẽ ipi, ja'y kwani kõ peemosĩpire'o remẽ. “Nivoi ekoi mã'ẽ” eu teve põ pejẽ a'evo peiko remẽ? “Ãnĩ!” pejẽ kuwa ãmẽ. “Nimanyvoi jimoava 'arà mẽ a'evo oroereko remẽ”, pejẽ kuwa ije. “Tãmõ Moisesi remikusiwarerà rupi a'evo oroereko!” pejẽ kuwa ije. Aepo rè kee a'e pejẽ. Tãmõ Moisesi ruve remẽ rõwã a'evoa ojiãparõ mijã. Tãmõ Aparão kõ wyive ojiãparõ.
JHN.7.24	Ajawyi, “Nivoi ãwĩ”, taoty e'ã ije. Aepo pejẽ ije remẽ, pemoe'e rã'ãga Janejare'e. Ijayvu rupi peiko rã'ãga kõrijõ tè peiko. Janejare'e moe'ea rè tapeja'a ky'y. Ãmẽ tè pekuwatà poromosã'ãgaa, ava ywete põ ivo ekoi mã'ẽ, e'i Jesu ijupe kõ.
JHN.7.25	Ãmẽ Jerusarẽ taa wãnà kõ mõ Jesu ayvukwerà rè ojapyaka, Janejare'e moe'ea retã ypy pè poromo'e upa remẽ. A'e kõ mõ kee e'i Jesu pewarà mõ:
JHN.7.25	– Ãwĩ rõwã sipõkõ janerõvijãgwerà remijatarà? e'i. 
JHN.7.26	Pemã'ẽ. Tyvija rupi rõwã poromo'e upa remẽ, jõvijãgwerà kõ omã'ẽ tè ee. Manyvore sipõ ne'i ijupe kupa? “Janejare'e Remimuurerà tè ãwĩ, Janerõvijã ywete rõmõ”, e'i sipõ kupa? e'i kupa.
JHN.7.27	Ãmẽ e'i ãmõ kõ:
JHN.7.27	– A'e rõwã maevo ãwĩ! e'i. Janejare'e Remimuurerà tè sõ ãwĩ remẽ, nijakuwa'ãi kuwa maty wyi uu mã'ẽ. Keve ywete kuwa ovãe ojisaoka. Na'evoi Jesu ajamã'ẽ, e'i tite kupa. Jakuwa Nasare taa kyty wyi ovãe iko, e'i tite kupa.
JHN.7.28+JHN.7.29	Janejare'e moe'ea retã ypy pè Jesu poromo'e jẽ remẽ, kee e'i wayvo ijupe kõ:
JHN.7.28+JHN.7.29	– “Orokuwa katu Jesu”, pejẽ ywe'e tite ije. Ajamã'ẽ nekuwai pekupa, e'i. Emuuarerà napekuwai teve. Ije kõrijõ tè akuwa, ipyri wyi tè ajo rewarà mõ. Evote rõwã ajo ike. Papa tè emuroka rewarà mõ tè ajo ike pepytery pè, e'i Jesu ijupe kõ.
JHN.7.30	[Ãmẽ aepo e'i Jesu remẽ, Juteu rõvijã kõ mõ aepo wenu. A'e kõ okuwa Janejare'e pè tè “Emuuarerà” e'i Jesu remẽ. “Werõarõ ipõ Janejare'e aepo e'i remẽ”, e'i tite enu kupa.] Ajawyi opyy tarepe imopã'ã kupa mijã. Manyvo noereko'ãive ipyy kupa ajamã'ẽ.
JHN.7.31	Ãmõ ve aty wasu kõ ojirovija katu Jesu rè. Mõa'ãrõwã a'evo mãe kõ. A'e kõ e'i:
JHN.7.31	– Janejare'e Remimuurerà tè rõwã sipõkõ Jesu! e'i kupa. Pemã'ẽ rã'ĩ si ee! Ijayvukasiay wete! Nãwĩvoi ãmõ kõ ipi, e'i kupa. Nijayvukasi 'ete kupa. Naikoi pe'ĩgà ãwĩvo mã'ẽ! e'i kupa.
JHN.7.32	Ajamã'ẽ aepo jaa ojenupa sikaepo Pariseu atyry kõ pè, “A'evo sõ Jesu ekoi”, e'i kupa remẽ. Ajawyi osota kõ omono Jesu topyy kupa mijã. Janejare'e pè oporegeta mãe kõ rõvijã ve omono osota kõ. Ojeevejẽ omono kõ kupa. 
JHN.7.33	Jesu poromo'e upa remẽ jakatu, sota kõ ovãe iko. Kee e'i Jesu jane kõ pè upa remẽ jakatu:
JHN.7.33	– Naiko puku'ãi pepyri ky'y, e'i. Ajaire ajivytà aa Emuuarerà kyty, e'i ijupe kõ. 
JHN.7.34	Ereka titetà pekupa. Ajamã'ẽ napemã'ẽ'ãi 'ete ere ky'y. Napekuwa'ãi pevote peo ekoty, e'i Jesu ijupe kõ.
JHN.7.35	Ãmẽ Juteu rõvijã kõ e'i Jesu ayvu renu:
JHN.7.35	– Maty sipõ ootà? Ãmõ yvy pè tè sipõ ootà? Juteu rõwã mãe kõ yvy pè tè sipõ ootà? e'i tite ãmẽ kupa. A'e pè sipõ poromo'età ky'y? e'i tite kupa. Uve Juteu kõ teve ãmõ yvy kõ pè, e'i kupa. 
JHN.7.36	Manyvore põkõ, “Ereka titetà pekupa”, e'i sõ? “Ajamã'ẽ napemã'ẽ'ãi ere ky'y”, e'i sõ? “Napekuwa'ãi pevote peo ekoty!” e'i teve, e'i kupa.
JHN.7.36	[Nokuwai Jesu yva kyty oẽtà oo mã'ẽ kupa. Ajawyi aepo'i kupa.]
JHN.7.37	Tãmõ kõ rekoawerà moetea
JHN.7.37	– Ava mõ opota katu Janejare'e rè ojimory remẽ, totuu ekoty, e'i. Ãwitõ ava mõ oo yy kyty oy'u remẽ, ãwĩvo ve totuu ekoty, e'i ijupe kõ. 
JHN.7.38	e'i amãtejẽ Janejare'e karamoe remẽ.
JHN.7.39	Janejare'e 'Ãg pè tè “yy reary vo 'ejẽ mã'ẽ” e'i Jesu. Jesu rè ojirovija katu mãe kõ pè Janejare'e o'Ãg omurokatà. Nomuuive ajamã'ẽ, Jesu nojivyive oo Uu kyty rewarà mõ. A'evoa rè Jesu oporegeta amãtejẽ upa.
JHN.7.40	Ãmẽ jane kõ mõa'ãrõwã wenu upa, aepo e'i Jesu upa remẽ. A'e rè ãmõgwerà kee e'i:
JHN.7.40	– Aje ywete e'i Jesu, e'i enu. Janejare'e ayvu mojenuarà ywe'e rõwã sipõkõ Jesu? e'i kupa. 
JHN.7.41	Aje ywete, Janejare'e Remimuurerà tè Jesu, Janerõvijã rõmõ, e'i kupa.
JHN.7.41	Ãmõ kõ ãmẽ kee e'i:
JHN.7.41	– A'e rõwã maevo! e'i kupa. Karireja yvy pe wyi rõwã uutà Janejare'e Remimuurerà! e'i kupa. [Juteja yvy pe wyi tè uutà! e'i kupa.] 
JHN.7.42	Ajare Janejare'e ayvu kusiwarerà kee e'i: 
JHN.7.43	A'evo e'i e'i kupa. Ãmõ ãmõgwerà “aje” e'i Jesu pè. Ãmõgwerà “aje” ne'i. 
JHN.7.44	Ajawyi noerovijai mãe kõ opota Jesu opyy imopã'ã mijã. Nopyyi ajamã'ẽ kupa.
JHN.7.45	Ãmẽ sota kõ ojivy oo oõvijã kõ gyty. Janejare'e pè oporegeta mãe kõ rõvijã gyty. Pariseu kõ gyty teve. E'i tõvijã kõ osota kõ pè:
JHN.7.45	– Manyvore põ Jesu napepyyi eru? e'i kupa.
JHN.7.46	Ãmẽ sota kõ e'i:
JHN.7.46	– Manyvo nijareko'ãi ipyy! e'i kupa. Ijayvukasiay oporegeta! e'i kupa. Ava jẽ rõwã ijayvukasi ãwĩvo mã'ẽ! e'i kupa.
JHN.7.47	Ãmẽ Pariseu kõ e'i ijupe kõ:
JHN.7.47	– Ha! Pejẽ ve siwã sõ pejimoripeoka ijupe! e'i kupa. 
JHN.7.48	Nuvei Juteu rõvijãgwerà mõ pe'ĩgà, Jesu rè ojirovija katu mã'ẽ, e'i kupa. Pariseu kõ ve nuvei 'ete! e'i kupa. 
JHN.7.49	Jane notekokuwai mãe kõ kõrijõ tè ojirovija ywe'e tite ee, tãmõ Moisesi remikusiwarerà nokuwai kupa rewarà mõ, e'i tite kupa. Ajawyi a'e kõ Janejare'e remimojaiwe kõ rõmõ ootà, e'i tite wemĩgwai kõ pè kupa, sota kõ pè.
JHN.7.50	Ãmẽ oiko pe'ĩgà jõvijã mõ, Nikotemu eu ijupe mã'ẽ. Kõitokõ oo pya Jesu mogeta.
JHN.7.51	– Tijamomorijauoka e'ã ava mõ ikuwa e'ã, e'i. A'e tè tojimome'u rã'ĩ, e'i. A'evo rõwã jarekotà! e'i epe.
JHN.7.52	Ajamã'ẽ ãmõ kõ aepo wenu remẽ, oojai wesõ kõrijõ kupa.
JHN.7.52	– Karireja wãnà mõ teve põ ene? Ajawyi põ aepo ere? e'i ijai kupa. Janejare'e kareta emogeta esa! Oikotà pãwĩ Janejare'e ayvu mojenuarà mõ Karireja wãnà, terekuwa esa! e'i ijai kupa.
JHN.7.53	A'evo paire ojivy oo kupa.
JHN.8.1	Ãmẽ ajaire oo Jesu Oriveiraty yvytyry kyty. A'e pè Jesu ikõ'ẽma tesõ iko. 
JHN.8.2	Kõ'ẽme oo mijẽ ji'ive Janejare'e moe'ea retã gyty. A'e ypy pè ijatyray jane kõ ojimoaty omãjã ee. Ajawyi wapy imo'e kõ upa.
JHN.8.3	Ãmẽ poromotekokuwa upa remẽ, tãmõ Moisesi remikusiwarerà rè poromo'e mãe kõ mõ uu ikoty, Pariseu kõ mõ reve. A'e kõ kee e'i ojiupe:
JHN.8.3	– Manyvo kuwa sipõ sireko Jesu tojavy wayvu? e'i ojiupe kupa.
JHN.8.3	Ajawyi omoãkwa'ã tarepe Jesu kupa. Wãivĩ mõ weru ikoty kupa. Ji'ite ipõ ojimomy'a upa remẽ, opokou kupa. A'e wãivĩ opyy eru Jesu pè kupa, tijakuwa manyvotà jareko. Jane kõ rovake a'evo werekotà kupa. 
JHN.8.4	E'i rã'ãga Jesu pè ãmẽ kupa:
JHN.8.4	– Poromo'earà, aã wãivĩ ojimomy'a upa remẽ, opokou kupa, e'i. 
JHN.8.5	Ãwĩ rapijarà pè itõkõ tãmõ Moisesi kee e'i: 
JHN.8.6	“Manyvo jẽ Jesu sireko imoteitete?” e'i tite Jesu pè kupa.
JHN.8.6	Ajamã'ẽ Jesu nipui. Wapy kõrijõ ojayvy yvy kusiwa upa. 
JHN.8.7	Ãmẽ jõvijã kõ opõ'ã jẽ tite ijayvu renutà upa. Ajawyi Jesu ijãkãnã'ã omãjã, kee javo jõvijã kõ pè:
JHN.8.7	– Ivo katu teãmã ekoi mã'ẽ ypy tojapi takuru pupe ãmẽ, e'i.
JHN.8.8	Aepo e'i paire, ojayvy mijẽ yvy kusiwa. Wãrõ jẽ upa.
JHN.8.9	Manyvo ne'i ajamã'ẽ kupa. Ojisyry ypy oo kupa, weko aiwerà rewarà mõ.
JHN.8.9	– Aepo e'ità tè sikõ Jesu jane mijã! e'i ojiupe kupa.
JHN.8.9	Ameve pe'ĩpe'ĩ rupi ojisyry oo kupa. Ika'akuwa mãe kõ ypy oo. Ajaire itãivĩ ypy mãe kõ oo. Ajaire kõnomĩokyrerà kõ ãmẽ, tapykypapa rõmõ tè oo. Ajaate ojisyrypa katu oo kupa ky'y. Jesu rõmõ'ĩte a'e pè tui jẽ upa. Wãivĩ ve ipyri tui upa. Opõ'ã jẽ ãrõ upa.
JHN.8.10	Ãmẽ Jesu ijãkãnã'ã mijẽ ee omãjã remẽ, soõ, oopa sikaepo kupa! Ajawyi e'i wãivĩ pè:
JHN.8.10	– Maty põkõ oopa kupa? e'i. Nopytai pe'ĩ sipãwĩ nemojaiwe mã'ẽ? e'i.
JHN.8.11	– Ãnĩ, ojivypa oo kupa, e'i wãivĩ Jesu pè.
JHN.8.11	– Noromojaiwe'ãi ije ãmẽ, e'i Jesu ijupe. Ejivy ekwa ãmẽ ky'y, e'i. Awyjepa ikõ moko ere ky'y nẽ, e'i ijupe.
JHN.8.12	Aja paire Jesu poromotekokuwa jẽ kee e'i mã'ẽ rè:
JHN.8.12	– Ije poroereko katuarà tè. Ãwitõ poroyape mã'ẽ omojisaoka pee janeupe ipi. Ãwĩvo mã'ẽ tè ije. Janejare'e rupi tekoua amojikuwaoka pirujẽ jane kõ pè ipi. Ere ojirovija mãe kõ pãtõnusu rupi rõwã ekoi ãmẽ ky'y, e'i.
JHN.8.13	Aepo e'i Jesu remẽ, Pariseu kõ mõ wenu. Ajawyi kee e'i:
JHN.8.13	– “Aje” naoty'ãi neayvu pè, e'i kupa. Nevote oremo'earà rã'ãga rõmõ nepota tite! Nevote nepota torojirovija nere. Ajamã'ẽ ava nanererovija'ãi! e'i Jesu pè kupa.
JHN.8.14	Jesu e'i ijupe kõ:
JHN.8.14	– Aje ywete, evote apota tapejirovija ere. Ajamã'ẽ aje ywete a'e eupewarà mõ ipi. Ajawyi “warite” naotyi eayvu pè. Pejẽ pa'e, nekuwai pekupa. Napekuwai maty wyi ajo. Ãwĩvo ve napekuwai mape kyty aatà ajaire. Ije kõrijõ tè aepo akuwa. Ajawyi manyvo “aje ywete” napejẽ kuwa'ãi ije! e'i. 
JHN.8.15	Pemã'ẽ! Ikewarà tè pejẽ rewarà mõ napekuwai poromosã'ãgaa ipi. Ajawyi ivo mã'ẽ rè pemã'ẽ ipe. Ajamã'ẽ a'e nikatu ywe'ei pejẽ. Ãmõ, nivoi mã'ẽ rè pemã'ẽ ipe remẽ, a'e ikatu peupe. Napekuwai jane kõ py'a pewarà rewarà mõ a'evo peiko ipi. Ajamã'ẽ ije na'evoi aiko. 
JHN.8.16	Ivo mã'ẽ pè tè “ivo” a'e ipi. Ãwĩvo ve nivoi mã'ẽ pè “nivoi” a'e teve ipi. Najavyi aepo javo, ije rõmõ'ĩte rõwã aepo a'e rewarà mõ. Ojevo jẽ Papa reve aepo oro'e, Emuuarerà reve. Ajawyi aje a'e ipi. 
JHN.8.17+JHN.8.18	A'e tè emuu pekoty, e'i. Ojevo jẽ oro'e, kee tãmõ Moisesi pè okusiwaoka maekwerà rupi katu: 
JHN.8.19	Ãmẽ aepo wenu kupa remẽ, e'i kupa:
JHN.8.19	– Mape põ ajawyi neruu tui upa? e'i ikuwa e'ã kupa.
JHN.8.19	Ãmẽ Jesu e'i ijupe kõ:
JHN.8.19	– Pemã'ẽ! Pejẽ nekuwai pekupa! Tysi tõ Papa napekuwa'ãi tè, e'i! Ekuwa sõ pekupa remẽ, Papa teve pekuwa kuwa mijã, e'i Jesu Pariseu kõ pè.
JHN.8.20	Aepo e'i Jesu, Janejare'e moe'ea retã ypy pè poromo'e upa remẽ. Janejare'e posikoa pè karakuri me'ẽa pyri'ĩje'ẽ tui remẽ aepo e'i Jesu. Ajamã'ẽ nopyyive imopã'ã kupa, nokwaive ipyya 'arà rewarà mõ.
JHN.8.21	E'i mijẽ Jesu:
JHN.8.21	– Ajivytà aa ajaire, e'i. Aa remẽ ereka ipetà pekupa, e'i. Ajamã'ẽ napeo kuwa'ãi aatà mã'ẽ gyty ekoty, e'i. Peaiwererà revejẽ pekãjãtà eresa e'ãve. Eayvu naperovijai rewarà mõ a'evotà peiko, e'i Jesu ijupe kõ.
JHN.8.22	Ãmẽ aepo Juteu kõ mõ wenu remẽ, kee e'i ojiupe kupa:
JHN.8.22	– Manyvore sipõ, “Napeo'ãi kuwa aatà mã'ẽ gyty ekoty”, e'i sõ? Ojijukatà rewarà mõ sipõ aepo e'i? e'i tite kupa.
JHN.8.23	E'i jẽ Jesu ijupe kõ:
JHN.8.23	– Pejẽ, ike yvy pewarà kõ tè, e'i. Ije ãmẽ a'e rõwã. Yva pewarà tè ije, Janejare'e rena pewarà tè. A'e pe wyi ajo mã'ẽ tè ije. [Aepo a'epa pejẽ rewarà mõ, ererovija kuwasi pekupa.] 
JHN.8.24	Aja rewarà mõ sitõ “Peaiwererà reve pekãjãtà”, a'epa pejẽ, e'i. Janejare'e Remimuurerà tè penereko katuarà rõmõ aepo a'e ipe pejẽ. Ajamã'ẽ “aje” napejẽi eayvu pè! Ajawyi tè peaiwererà revejẽ pekãjãtà, e'i Jesu ijupe kõ.
JHN.8.25	Ãmẽ aepo wenu kupa remẽ, e'i ijupe kupa:
JHN.8.25	– Ava sipõ ene ajawyi? e'i Jesu pè kupa.
JHN.8.25	Ãmẽ Jesu e'i ijupe kõ:
JHN.8.25	– Jypy remeve ipe amome'upa ipe pejẽ, e'i. 
JHN.8.26	Akuwapa peaiwererà. Amome'upa kuwa pemojaiwea rõmõ, e'i. Temirovija tè Emuuarerà rewarà mõ a'evo aiko kuwa, e'i. A'e ayvu tè pirujẽ jane kõ pè amojenu ipe mã'ẽ, eupe omome'u mã'ẽ tè. [Ajamã'ẽ naperovijai], e'i Jesu ijupe kõ.
JHN.8.27	Ãmẽ ojapyaka ee mãe kõ nokuwai ajamã'ẽ Uu pewarà mõ Jesu aepo e'i mã'ẽ. 
JHN.8.28	Ajawyi Jesu e'i jẽ ijupe kõ:
JHN.8.28	– Janejare'e Remimuurerà tè ije ajimojane mã'ẽ rõmõ aiko, e'i. Aepo a'epa ipe pejẽ. Ajamã'ẽ nererovijai pekupa. Awyje rõmõ emõ'ãtà yvyra jipokana rè ejuka pekupa ky'y, e'i. Ãmẽ tè tite ekuwatà pekupa ky'y. “Aje ywete sipõkõ e'i mijã!” pejẽ titetà ije ãmẽ ky'y. “Janejare'e ayvu rupi tè sipõkõ janemotekokuwa tarepe mijã! Noporegeta teywetei sipõkõ mijã!” pejẽ titetà ky'y, e'i. 
JHN.8.29	Aje ywete Emuuarerà ereve ekoi. A'e nereity'ãi erereko ipi, emimota rupi aiko ipi rewarà mõ, e'i Jesu.
JHN.8.30	Ãmẽ Jesu aepo e'i paireve tite ãmõgwerà ojirovija ee ky'y. Ijaty sa'u “aje ywete” e'i ijayvu pè mãe kõ ãmẽ ky'y.
JHN.8.31	Ãmẽ Jesu e'i Juteu kõ pè, ojirovija ee mãe kõ pè:
JHN.8.31	– Aje ywete poromo'e aiko ipi. Eayvu rupi ikõ peiko nẽ, a'e pejẽ. A'evo peiko remẽ, aje ywete eremimo'earà rõmõtà tè pejẽ. 
JHN.8.32	Ekuwatà pekupa, aje ywete mã'ẽ rõmõ. Nivoi tekoua nikasi'ãi peupe ãmẽ ky'y. Napejimomorijau'ãi ee ãmẽ ky'y, e'i.
JHN.8.33	Ãmẽ noerovijai mãe kõ aepo wenu remẽ, e'i ijupe kupa:
JHN.8.33	– Norojimomorijaui teãmã rõwã sipõ oroiko ipi! Ãmõ, nivoi tekoua nikasi oreupe ipi, ãwisõ tãmõ Aparão jeapyrerà kõ tè ore remẽ! e'i. Ajawyi aepo tere e'ã oreupe, e'i tite kupa.
JHN.8.34	Ãmẽ Jesu e'i ijupe kõ:
JHN.8.34	– Ava mõ nivoi mã'ẽ kasia pè ekoi remẽ, “Eaiwererà aitytà”, e'i epe kuwa. Ajamã'ẽ noity kuwa'ãi ipi. Nikasi'ãi waiwererà reitya rè ovote. Ãwitõ temimomorijau nikasi'ãi kuwa oõvijã ai reitya rè, ãwĩvo ve manyvo napejẽ'ãi peaiwererà wyi pepoi rõmõ. Nojityoka'ãi peupe. Ajawyi pejimomorijau jẽtà peaiwererà rè peiko ipi. Aje ywete aepo a'e pejẽ, e'i Jesu ijupe kõ.
JHN.8.35	E'i jẽ Jesu noerovijai mãe kõ pè:
JHN.8.35	– Temĩgwai nojisu'ui janeatyryjarà kõ pè ipi. Janeãkarãgwerà kõ kõrijõ tè awyje ojisu'u janeatyryjarà kõ rõmõ ipi, e'i. 
JHN.8.36	A'evo ve ije. Janejare'e Ra'yry tè ije, e'i. Janejare'e Ra'yry penekyi nivoi tekoua pupewarà wyi remẽ, aje ywete nikasi'ãi peupe ãmẽ ky'y. Nivoi tekoua remĩgwai ai rõwãtà ãmẽ peiko ky'y, e'i.
JHN.8.37	E'i jẽ Jesu ijupe kõ:
JHN.8.37	– Akuwa Aparão jeapyrerà kõ tè pejẽ, e'i. Ajamã'ẽ eruparà mõ rõwã peiko ipi. Eruparà rõmõ sõ peiko remẽ, “aje” pejẽ kuwa eayvu pè, e'i. Emã'ẽ. Eayvu naperovijai, e'i. Ajawyi pepota ejukaoka kõrijõ tè pekupa, e'i. 
JHN.8.38	Papa omojisaoka eupe tamojenu maekwerà amojenu ipe pejẽ. Ajamã'ẽ napeenu'ãi, penõvijã rekoa aiwerà rupi kõrijõ tè peiko ipi rewarà mõ, e'i Jesu.
JHN.8.38	[Ãjãgai rõvijã pewarà mõ tè Jesu “penõvijã” e'i.]
JHN.8.39	Ãmẽ aepo wenu kupa remẽ, e'i Jesu pè kupa:
JHN.8.39	– Tãmõ Aparão tè orerãmõi! e'i. A'e rekoa rupi tè oroiko ipi! e'i tite kupa.
JHN.8.39	Ãmẽ Jesu “ãnĩ” e'i ijupe kõ.
JHN.8.39	– A'evo sõ peiko remẽ, eremimojenuwerà perovija kuwa ipi! e'i. “Aje ywete” e'i teãmã tãmõ Aparão Janejare'e ayvu pè. Pejẽ ãmẽ naperovijai, e'i. 
JHN.8.40	Janejare'e e'i ije mã'ẽ tè amojenu ipe pejẽ, “Kee ere yvy pewarà kõ pè”, e'i eupe maekwerà rupi katu tè amome'u pejẽ ipi. Ajamã'ẽ aje ywete mã'ẽ amome'u ipe remẽ, naperovijai ipi. Pepota ejukaoka mã'ẽ rè kõrijõ tè peja'a peiko, e'i. Tãmõ Aparão reruparà mõ sõ peiko remẽ, nãwĩ vo'ãi kuwa peiko mijã. 
JHN.8.41	Ãwĩvo peiko rewarà mõ, “Penõvijã rekoa aiwerà rupi tè peiko ipi”, a'e pejẽ, e'i Jesu ijupe kõ.
JHN.8.41	– Ãnĩ! e'i tite kupa. Janejare'e rekoa rupi rõmõ'ĩte oroiko ipi, e'i. Janeruu tè Janejare'e! e'i epe Jesu pè kupa.
JHN.8.42	Jesu e'i ijupe kõ:
JHN.8.42	– Janejare'e ãkarãgwerà tè sõ pejẽ remẽ, erau kuwa pekupa mijã, e'i. A'e tè emuu yvy pè pepytery pè taiko, e'i. Eayvu rupi rõwã ajo. Ijayvu rupi tè ajo, e'i. 
JHN.8.43	Pejẽ ajamã'ẽ nererovijai pekupa. Napeenui teve eayvu ipi, e'i. 
JHN.8.44	Ãjãgai rõvijã remĩgwai tè pejẽ, e'i. [Ajawyi eayvu napeenu tari ipi!] Penõvijã remimotarà rupi kõrijõ tè pepota peiko ipi, ãjãgai rõvijã remimotarà rupi tè, e'i. Ajawyi ijayvu kõrijõ perovija ipi. Nivoi tesõ mã'ẽ tè ãjãgai rõvijã. [Ajawyi noereko miti ekojẽi ivoa mã'ẽ tè ãwĩ.] Porojukaoka mã'ẽ tè a'e ãmẽ. Yvy jinõ ypy remeve a'evo ekoi mã'ẽ tè a'e. Janejare'e ayvu noenu tari rewarà mõ a'evo amãtejẽ ekoi. Ayvu aje ywete mã'ẽ tè noenu tari ipi. Iwari mã'ẽ teãmã ekoi. Poromoripe mã'ẽ teãmã ekoi. Poromowarioka mã'ẽ teãmã ekoi. Wãisõ a'evoa rõmõ ekoi! A'e reruparà mõ tè peiko ipi! 
JHN.8.45	Aja rewarà mõ tè nererovijai tesõ pekupa! e'i. Aje ywete mã'ẽ amojenu rewarà mõ nererovijai pekupa ipi, e'i Jesu ijupe kõ.
JHN.8.46	E'i jẽ Jesu ijupe kõ:
JHN.8.46	– Eaiwererà mõ napeesa'ãi kuwa! Moma'e jẽ rõwã nivoi mã'ẽ pemo'y kuwa ere, e'i. “Aje” pejẽ kuwasi Papa ayvu pè amojenu pejẽ remẽ mijã. 
JHN.8.47	Janejare'e koty rewarà kõ ijayvu werovija ipi. Ikoty rewarà kõ rõwã pejẽ rewarà mõ sitõ napeenu tari ipi, e'i Jesu ijupe kõ.
JHN.8.48	Ãmẽ a'e kõ e'i Jesu pè:
JHN.8.48	– Samaria wãnà tè sipõ ene! Ajawyi aepo ere oreupe! e'i tite kupa.
JHN.8.48	Kee e'i teve kupa:
JHN.8.48	– Ãjãgai ojimoemija nere mã'ẽ tè ene! e'i teve kupa.
JHN.8.49	Ãmẽ Jesu e'i ijupe kõ:
JHN.8.49	– Ãnĩ! A'e rõwã ije! [Nererovija tari pekupa rewarà mõ tè aepo pejẽ ije!] Papa amoe'eay mã'ẽ tè ije. Ajamã'ẽ pejẽ ererõarõ kõrijõ pekupa ipi, e'i. 
JHN.8.50	Ije, “Emoe'e kuwasi kupa”, na'ei ajamã'ẽ pejẽ. Ajamã'ẽ Papa, “Era'yry tomoe'e kupa”, e'i pejẽ mijã. A'e tè poromosã'ãga mã'ẽ teãmã. Ajawyi okuwa ivo aiko mã'ẽ Papa. 
JHN.8.51	Aje, ava mõ werovija eayvu remẽ, mãerã oiko karuarutà iko, e'i Jesu.
JHN.8.52+JHN.8.53	E'i ãmẽ ijupe kupa:
JHN.8.52+JHN.8.53	– Emã'ẽ! Age'e si orokuwa katu! Aje ywete, ãjãg ayvu rupi tè aepo ere nejupa! e'i tite kupa. Jakãjãma mãe rã tè jane, pirujẽ! Tãmõ Aparão okãjãma. Ãmõ, Janejare'e ayvu mojenuarà kõ ve okãjãma. Ãwitõ a'e kõ okãjãma, ãwĩvo tary ve jane. Awyje jẽ jakãjãmatà, pirujẽ. Ava jẽ rõwã na'evo'ãi, e'i kupa. Ajawyi ava põ ene, aepo ere oreupe? Ene ywesõ rõwã tãmõ kõ wyi, Aparão kõ wyi! Nejimoe'e teywete aepo javo rõmõ, e'i tite Jesu pè kupa.
JHN.8.54	Ãmẽ Jesu e'i ijupe kõ:
JHN.8.54	– Evote sõ ajimoe'e teywete remẽ, ajimoe'e pãnẽtà tè. Ava jẽ rõwã “aje ywete” e'ità enu. Ajamã'ẽ Papa tè emoe'e. Janejare'e pejẽ ijupe mã'ẽ tè emoe'eay, e'i.
JHN.8.55	E'i jẽ Jesu ijupe kõ:
JHN.8.55	– Penemikuwa rõwã ajamã'ẽ Janejare'e! Pewarite kuwa, “Akuwa katu”, pejẽ remẽ. Ije kõrijõ tè akuwa, e'i. “Nakuwai” a'e sõ ijupewarà mõ remẽ, ewari teve kuwa aepo a'e remẽ. Ije ãmẽ aje ywete Papa akuwa mã'ẽ, Ta'yry tè ije rewarà mõ. A'e ayvu rupi tè aiko ipi. 
JHN.8.56	Tãmõ Aparão amyry okuwa amãtejẽ evãea rã. Ajawyi ory amãtejẽ erenoneve upa, e'i Jesu ijupe kõ.
JHN.8.57	Ãmẽ Juteu kõ e'i aepo renu:
JHN.8.57	– Ka'akuwa rõwã ene! Ajawyi, “Tãmõ Aparão rè amã'ẽ”, nere'ãi! e'i kupa.
JHN.8.58	Ãmẽ Jesu e'i ijupe kõ:
JHN.8.58	– Aje ywete, ije ypy tãmõ Aparão wyi aiko teãmã, e'i. Aparão naikoive remeve aiko teãmã Papa pyri aiko, e'i.
JHN.8.59	Ãmẽ aepo e'i Jesu ijupe kõ remẽ, ojikõ'õ tesõ ee kupa ky'y.
JHN.9.1	Ãmẽ ãmõ 'ary pè Jesu okwa iko, jimoava 'arà mẽ. Ãmẽ naeapyoi mã'ẽ mõ rè omã'ẽ. A'e isaky remeve ipõ a'evo naeapyoi. [Ore ve orokwa upi oroiko, emimo'ekwerà kõ rõmõ mã'ẽ. Ajawyi ore ve oromã'ẽ ee.] 
JHN.9.2	Oromã'ẽ ee remẽ, kee oro'e Jesu pè:
JHN.9.2	– Jõvijã. Manyvore põ ãwĩ kwaima'e ãwĩvo sõ isaky? oro'e. Ava põkõ nivoi ekoi, tãwĩvo oẽ? Ãwĩ sipõ nivoi ekoi teãmã? Ãnĩ! Tuu nivoi ekoi wyi sipõ ãwĩvo ta'yry? oro'e ijupe.
JHN.9.3	Ãmẽ Jesu e'i oreupe:
JHN.9.3	– Ãnĩ. Ãwĩ nivoi ekoi rewarà mõ rõwã ãwĩvo isaky. Tõvijãgwerà nivoi ekoi rewarà mõ rõwã teve ãwĩvo isaky. Aje ywete, Janejare'e ayvu rupi teãmã ãwĩvo, “Ekasia tojikuwa”, e'i rewarà mõ tè, e'i. Amokatutà ajawyi jane kõ tomã'ẽ ee, e'i. Omã'ẽ imokatua rè kupa remẽ, Janejare'e kasia okuwatà kupa, e'i. 
JHN.9.4+JHN.9.5	Ike yvy pè aju remeve, aje ywete Janejare'e kasia tamojisaoka, pirujẽ yvy pewarà kõ toerovija, e'i. A'evoa mõ emuroka ike, taposiko aiko, e'i. Okwa jẽ mosikoa 'arà remẽ, japosiko jẽ ijupe, e'i. Kãramõ okwapa mosikoa 'arà ky'y remẽ, naiko'ãi mosikoa ky'y, e'i. Ajawyi age'eve japosiko jẽsi, e'i ore.
JHN.9.6	Aepo e'i paire, omokatutà kwaima'e. Wenykwerà pupe yvy omotuju. A'evo wereko mã'ẽ pupe omogy ea rè. 
JHN.9.7	Ajaire e'i Jesu ijupe:
JHN.9.7	– Ekwa ejeakusu Siroe eu yy miti pè mã'ẽ pupe, e'i ijupe.
JHN.9.7	(Siroe pè “temimuurerà” jaa tè janeayvu pè.)
JHN.9.7	Oo kwaima'e ojeakusu ãmẽ, Jesu ayvu rupi. Ameve ikatupa ky'y. Ajaire ojivy uu. Eapyo katu ojivy uu ky'y.
JHN.9.8	A'evo paire ipyriwarà kõ omã'ẽ tè jẽ ee maekwerà kõ omã'ẽ mijẽ ee. E'i ãmẽ kupa:
JHN.9.8	– Ãwĩ rõwã sipõkõ naeapyoi jypy remẽ mijã? Ãwĩ rõwã sipõkõ janekarakuri rè oporanu mijã, e'i kupa ee omãjã.
JHN.9.8	A'e kõ, karakuri rè oporanu upa remẽ, okwa tè jẽ ipyryvo kõ ipi mijã. Ajawyi okuwa katu kupa. 
JHN.9.9	Ãmõgwerà, “Õ'õ, a'e tè rõwã sipãwĩ!” e'i. Ãmõ kõ, “Ãnĩ, a'e rõwã. A'e voay wete tè ãwĩ ajamã'ẽ!” e'i tite kupa.
JHN.9.9	Ajamã'ẽ a'e teipe mijã. Ovote ajaire ojimome'u ky'y.
JHN.9.9	– Õ'õ, kõi nereapyoi maekwerà tè ije! e'i ky'y.
JHN.9.10	– Manyvo ere põ nereapyo rõmõ? e'i ijupe kupa.
JHN.9.11	– Uve ike kwaima'e mõ, Jesu eu ijupe mã'ẽ, e'i. A'e tuju omogy erea rè. Ajaire, “Ekwa Siroe yy miti pè terejeakusu”, e'i ije. Ãmẽ aa ajeakusu. Ameve ereapyo ky'y! e'i.
JHN.9.12	– Mã põ a'e kwaima'e ajawyi? e'i kupa.
JHN.9.12	– Nakuwai! e'i ajamã'ẽ naeapyoi maekwerà.
JHN.9.12	[Ji'ite Jesu ojisyrypa oo rewarà mõ, nokuwai. Nomã'ẽi ee.]
JHN.9.13	Ãmẽ naeapyoi maekwerà weraa Pariseu kõ gyty kupa, tomã'ẽ ee kupa. 
JHN.9.14	Jimoava 'arà remẽ tè Jesu omokatu. 
JHN.9.15	Ajawyi Pariseu kõ e'i naeapyoi maekwerà pè:
JHN.9.15	– Manyvo ere ywe'e põ nereapyo rõmõ? e'i kupa.
JHN.9.15	– Tujugà omogy erea rè, e'i. Ajaire aa ajeakusu. Ameve ereapyo katu ky'y! e'i mijẽ.
JHN.9.16	Aepo e'i remẽ, Pariseu kõ e'i tite ojiupe:
JHN.9.16	– Kwaima'e a'evo wereko mã'ẽ, Janejare'e koty rewarà rõwã, e'i. Ikoty rewarà sõ remẽ, werovija kuwa ayvu jimoava 'arà rewarà! Noposiko'ãi kuwa jimoava 'arà mẽ mijã! e'i tite kupa.
JHN.9.16	Ajamã'ẽ ãmõ kõ:
JHN.9.16	– Nivoi mã'ẽ rõmõ ãwĩ ajawyi manyvo noereko'ãi kuwa naeapyoi mã'ẽ imokatu! e'i kupa.
JHN.9.16	Ãmẽ ãmõgwerà “aje ywete” e'i. Ãmõ ãmõgwerà “aje rõwã” e'i teve kupa. Ãmõ ãmõ rupi tè oporegeta kupa.
JHN.9.17	Ãmẽ e'i mijẽ naeapyoi maekwerà pè kupa:
JHN.9.17	– Aje ywete põ “ereamoapyooka” ere? e'i ijupe kupa.
JHN.9.17	– Õ'õ. Aje ywete aepo a'e, e'i ijupe kõ.
JHN.9.17	– Manyvo põ nemokatuarerà rè ajawyi neja'a? e'i kupa.
JHN.9.17	– Janejare'e ayvu mojenuarà teipõ, a'e, e'i naeapyoi maekwerà.
JHN.9.18	Ajamã'ẽ Juteu rõvijã kõ, “Aje ipõ naeapyoi maekwerà tè ãwĩ”, ne'i. “Eapyo teãmã ãwĩ”, e'i kõrijõ kupa. Noerovija tari kupa rewarà mõ aepo e'i kupa. Ajawyi tuu ookwai imuu kupa, ijy revejẽ. 
JHN.9.19+JHN.9.20	A'e kõ pè Pariseu kõ e'i:
JHN.9.19+JHN.9.20	– Aje põ ãwĩ nera'yry tè? e'i kupa.
JHN.9.19+JHN.9.20	– Õ'õ, aje, era'yry tè, e'i tuu ijupe kõ.
JHN.9.19+JHN.9.20	– Aje põ nera'yry naeapyoi mã'ẽ rõmõ si isaky mijã? e'i ijupe kupa.
JHN.9.19+JHN.9.20	– Õ'õ, ekoa teãmã naeapyoi mijã, e'i.
JHN.9.19+JHN.9.20	– Manyvo e'i sipõ weapyo rõmõ ky'y? e'i kupa.
JHN.9.21	Ãmẽ tuu e'i ijupe kõ:
JHN.9.21	– Nakuwai, e'i. Miratu rõmõ tè era'yry ky'y. Ajawyi pejẽ ijupe, e'i. Ãwĩ tè omome'utà weewarà pejẽ, e'i. Ore norokuwai manyvo e'i okatu rõmõ mã'ẽ. Norokuwai teve imokatuarerà, e'i ijupe kõ.
JHN.9.22	“Jesu tè omokatu”, ne'i tari tè tuu ajamã'ẽ, okyje Juteu rõvijãgwerà kõ wyi rewarà mõ. Jypy remẽ a'e kõ ijayvukasipa kee javo rõmõ:
JHN.9.22	– Ava mõ sõ, “Janejare'e Remimuurerà tè Jesu”, e'i sõ remẽ, awyje toike e'ã Janejare'e ayvu rè jimo'ea retã wyry pè ky'y, e'ipa amãtejẽ kupa.
JHN.9.22	[Aja rewarà mõ tuu okyje, ijy reve, nopotai omoisyrya kupa rewarà mõ.] 
JHN.9.23	Ajawyi:
JHN.9.23	– Ere ijupe. Ojimovijapa ky'y, e'i kõrijõ tè ijupe kõ kupa.
JHN.9.24	Ãmẽ ajaire kwaima'e naeapyoi maekwerà omuu mijẽ kupa. Kee e'i mijẽ ijupe kupa:
JHN.9.24	– Ivo ikõ eporegeta nẽ. Janejare'e pè newari sõ remẽ, wenutà newaria. Nemomorijautà ãmẽ. Orokuwa ãwĩ nivoi mã'ẽ tè, e'i Jesu pewarà mõ kupa.
JHN.9.25	Ãmẽ naeapyoi maekwerà e'i:
JHN.9.25	– Nakuwai ãwĩ nivoi mã'ẽ tè remẽ. Kee kõrijõ tè akuwa. Nereapyoi mijã. Age'e ereapyo katu ky'y! Aepo a'e kõrijõtà tè! e'i ijupe kõ.
JHN.9.26	– Manyvo rã'ĩ põ nerereko, nerea moeapyoka? e'i mijẽ ijupe kupa.
JHN.9.27	Ãmẽ naeapyoi maekwerà e'i ijupe kõ ky'y:
JHN.9.27	– A'e ywe'e ipe pejẽ! e'i. Pejẽ py'y py'yi põ ije! Pepota põ emimo'earà rõmõ peiko rewarà mõ põ aepo pejẽ ije? e'i.
JHN.9.28	– Ãnĩ! e'i e'i kupa.
JHN.9.28	Oojai kõrijõ ãmẽ kupa.
JHN.9.28	– Ene si emimo'earà rõmõtà ky'y! e'i kupa. Ore ãmẽ, tãmõ Moisesi ayvu rupi oroiko mã'ẽ tè ore, e'i tite kupa. 
JHN.9.29	Janejare'e ayvu rupi tè tãmõ Moisesi oporegeta ipi. Norokuwai ajamã'ẽ ava ayvu rupi põ nemokatuarerà ekoi, e'i kõrijõ kupa.
JHN.9.30	Ãmẽ naeapyoi maekwerà e'i ijupe kõ:
JHN.9.30	– Ha! Napekuwai maty wyi uu mã'ẽ! Ajamã'ẽ Janejare'e ayvu rupi tè emokatu! e'i. 
JHN.9.31	Jakuwa Janejare'e nojapyakai nivoi mãe kõ ayvu rè ipi, e'i. Ivo mãe kõ ayvu rè kõrijõ tè ojapyaka ipi, e'i. Ijayvu rupi ekoi mãe kõ ayvu rè ojapyaka ipi, e'i. 
JHN.9.32	Ava nokuwai naeapyoi mã'ẽ mokatua ipi mijã, e'i. Nomã'ẽytyi ãwĩ rapijarerà rè mijã, e'i. Yvy jinõ ypy remẽwarerà kõ ve nomã'ẽi ee. 
JHN.9.33	Ajamã'ẽ aã kwaima'e emokatu! e'i. Janejare'e ayvu rupi rõwã sõ remẽ, nemokatu'ãi kuwa! e'i ijupe kõ.
JHN.9.34	Ãmẽ ywesõ Juteu rõvijã kõ ojikõ'õ ee.
JHN.9.34	– Nivoi teãmã mã'ẽ tè ene! Ajawyi noremotekokuwa'ãi kuwa rejupa! e'i kupa.
JHN.9.34	Aepo e'i kupa paire, omoisyry wayvukasia rupi Janejare'e ayvu rè jimo'ea retã wyry pe wyi kupa.
JHN.9.35	Ãmẽ ajaire a'evoa ojenu Jesu pè. Ajawyi Jesu oo wemimokatukwerà resa. E'i ijupe:
JHN.9.35	– Nejirovija põ Janejare'e Remimuurerà rè, ojimojane mã'ẽ rè? e'i ijupe.
JHN.9.36	– Ava pè põ aepo ere? Ere ajawyi takuwa, tajirovija ãmẽ ee, e'i Jesu pè.
JHN.9.37	– Age'e ywete nemã'ẽ ee rejupa, e'i Jesu ijupe. A'e tè oporegeta neupe upa, e'i. A'e tè ije! e'i Jesu ijupe.
JHN.9.38	Ameve ojimoenãpa'ã yvy pè Jesu pyri imoe'e.
JHN.9.38	– Aa! Orokuwa ky'y, jõvijã! Ajirovijatà ajawyi nere ky'y, e'i Jesu pè.
JHN.9.39	Ãmẽ Jesu e'i ijupe:
JHN.9.39	– Janejare'e pyri wyi tè ajo yvy kyty, nivoi mã'ẽ mojikuwa, e'i. Emoe'e mãe kõ ojikuwatà. Nemoe'ei mãe kõ ve ojikuwatà. Naeapyoi mãe kõ vo 'ejẽ ajamã'ẽ kupa. “Orokuwa Janejare'e ayvu”, e'i epe kupa. Ajawyi nojirovijai ajamã'ẽ ere kupa! Ere ojirovija mãe kõ ãmẽ eapyoay mã'ẽ vo 'ejẽ ekoi. “Natekokuwaive Janejare'e ayvukwerà rè”, e'i kõrijõ kupa. Ajawyi, “Ivo katu mãe kõ tè aã kõ”, e'ità Janejare'e ijupe kõ, e'i Jesu.
JHN.9.40	Aepo e'i Jesu remeve, Pariseu kõ mõ ojapyaka upa ee. A'e kõ e'i Jesu pè:
JHN.9.40	– 'Aa! Norereapyoi mã'ẽ rõwã ore ajamã'ẽ. Aepo tere e'ã oreupewarà mõ! e'i tite kupa.
JHN.9.41	Ajawyi e'i Jesu ijupe kõ:
JHN.9.41	– Kee a'e. Ãwitõ naeapyoi mã'ẽ okuwa weapyo e'ãa. Ajawyi ojiporijauesaoka ije tamokatu. Ãwĩvo kuwasi peaiwererà perekooka ije mijã. Poromokatu kuwa ãmẽ mijã. Ajamã'ẽ na'evoi pejẽ. Ajawyi peaiwererà ojimo'y jẽ pene, e'i Jesu.
JHN.10.1	Ãmẽ Jesu poromotekokuwa jẽ.
JHN.10.1	– [Pirujẽ jane kõ jarà tè ije, e'i. Poroereko katu mã'ẽ tè ije. Ere ojirovija mãe kõ ãmẽ ekuwa katu, e'i.] Kaneiru jarà rè tè ajimosã'ãgatà pemotekokuwaarà mõ. Kaneiru jarà omoige weima kõ kurarà pupe ereko kõ ipi. Pe'ĩte kurarà rova kwarà. A'e rupi omoigeoka kõ ipi. A'e kwarà rupi imona mã'ẽ noike'ãi, ijarà rõwã rewarà mõ. Tyvija rupi tè oike imona mã'ẽ. Kurarà 'arà rupi tè ojiupi omona rõmõ. 
JHN.10.2	Kaneiru jarà ãmẽ kurarà rova kwarà rupi tè oike ipi, ijarà tè rewarà mõ. 
JHN.10.3	Ovãe ijarà remẽ, ikwarà rãrõarà oovapyjavo kurarà kwarà toike upi, ijarà tè rewarà mõ. Wapukai ãmẽ weima kõ pè ipi. Weima rerà kõ okuwa, ijãvijõ kõ jẽ. “Pejo pejimiwa”, e'i ijupe kõ. Eima kõ ojarà poregeta wenu remẽ, oo oo upi kupa ipi, okuwa ojarà poregeta kupa ipi rewarà mõ. Ajawyi oẽ oẽ oo upi kupa ipi. 
JHN.10.4	Oẽma kupa remẽ, ijarà tè enone kõ rupi oo. Oo upi kupa ãmẽ, iporegeta okuwa kupa rewarà mõ. 
JHN.10.5	Ãmõ kõ sõ oporegeta ijupe kõ remẽ, noenu'ãi kupa. Noo'ãi upi kupa. Ojava kõrijõtà tè oo iwyi kupa, wemikuwa rõwã rewarà mõ, e'i Jesu.
JHN.10.6	Awyjepa rã'ĩ aepo e'i Jesu. Noenui aepo e'i Jesu remẽ kupa ajamã'ẽ. Nokuwai manyvo jaa pè aepo e'i. Ajawyi Jesu kaneiru jarà rè tè ojimosã'ãga tarà mijẽ. Kee e'i ijupe kõ:
JHN.10.7	– Ãwitõ kaneiru kõ ojarà rupi oike kurarà kwarà rupi ipi, ãwĩvo ve ere ojirovija mãe kõ erupi tè oiketà Janejare'e rena pè ipi. Eporegeta okuwa kupa. Ajawyi oike kuwa erupi kupa. Aje ywete aepo a'e, e'i Jesu.
JHN.10.8	– Ãmõ, kee a'e teve. Ãwitõ imona mãe kõ eima kõ rè oposiko, ãwĩvo ve Janejare'e ayvu mojenuarà rã'ãga kõ ekoi. Aje ywete rõwã kupa ipi. Najorive remeve a'evo ekoi kupa. “Kee e'i Janejare'e ayvu”, e'i tite kupa remẽ, wayvu e'e rupi tè e'i kupa ipi. [“Toerovija e'ã Janejare'e ayvu kupa”, e'i tite kupa ipi.] Ãwitõ imona mãe kõ opota eima kõ moisyry ijarà wyi, a'evo ve Janejare'e ayvu mojenuarà rã'ãga kõ opota poromoisyry Janejare'e wyi. Ajamã'ẽ ekoty reware'e kõ nojimoripeoka'ãi ijupe kõ, e'i. Ãwitõ kaneiru kõ ojarà rõwã mã'ẽ pè nojimoripeoka'ãi, ãwĩvo ekoi kupa, e'i.
JHN.10.9	E'i jẽ Jesu ijupe kõ:
JHN.10.9	– Kurarà rova kwarà vo 'ejẽ ije aiko. Ãwitõ kaneiru kõ ikwarà rupi tè oike kurarà pupe opyta ipi, ãwĩvo ve ere ojirovija mãe kõ erupi kõrijõ tè oiketà Janejare'e rena pè. Kaneiru kõ oẽ kurarà pupe wyi wemi'õ rã resa iwa ipi. O'u katu wemimotarà kupa ipi. Ajaire ojivytà oo oike kupa ipi. Ãmẽ a'evo ekoi kupa remẽ, ojarà rupi tè ekoi kupa ipi. A'e teve wereko katu kõ mãrãnai wyi ereko ipi. Ãwĩvo ve areko katu ere ojirovija mãe kõ ipi, e'i Jesu.
JHN.10.10	– Nivoi mãe kõ opota katu omona ipi. Opota porojuka tè kupa. Opota ivo tekoua omoma jimo'yjẽ kupa. A'evo rõwã ije aiko. Kee rõmõ tè ajo. Ere ojirovija mãe kõ tekoua e'eay rupi toiko kupa. A'e rõmõ tè ajo. Aje ywete aepo a'e pejẽ, e'i Jesu.
JHN.10.11	– Kaneiru jarà e'eay mã'ẽ vo 'ejẽ ije. Aje poroereko katu mã'ẽ tè ije. Ere ojirovija mãe kõ areko katu ipi, e'i.
JHN.10.12	Na'evoi karakuri repy rõmõ kaneiru rè oposiko mã'ẽ ekoi. A'e jawarà ojãrõ mã'ẽ uu ijapisi kõ remẽ, ojava kõrijõtà oo iwyi, okyje ai tè iwyi rewarà mõ. Eima kõ oitytà oo. Ãmẽ aja puku pè ojãrõ mã'ẽ wapisi kõtà ky'y. Ojeja jẽ mãe kõ ãmẽ osãsãimatà oo. 
JHN.10.13	A'evo karakuri repy rõmõ kõrijõ tè oposiko mãe kõ ipi. Ajawyi wãrõ maevo sõ tite kupa ipi. Ajamã'ẽ uu ojãrõ mã'ẽ ee remẽ, “Epy mã'ẽ tè ãwĩ”, ne'i'ãi ky'y. Oity kõrijõtà oo. Noau kõ'ãi, ijare'e rõwã rewarà mõ, e'i.
JHN.10.14+JHN.10.15	– Ãwitõ kaneiru jarà e'eay oja'a katu weima kõ rè ipi, ãwĩvo ije pene. Areko katu erima vo mãe kõ ipi, e'i. Akuwa katu kõ teve. Ãwitõ Papa ekuwa katu, ãwĩvo ve akuwa katu erima vo mãe kõ, e'i. Ãwitõ Papa ije akuwa katu, ãwĩvo ve erima vo mãe kõ ekuwa katu teve, e'i. Ajawyi ava mõ uu tarepe imoai kõ remẽ, aa jẽtà ekovijarerà kõ rõmõ. Ajijukaoka jẽ tesõtà imokatuarà kõ rõmõ aiko, e'i.
JHN.10.16	– Oiko jẽ ajamã'ẽ erima rã votà mãe kõ, e'i Jesu. Noikeive epyri mãe kõ, e'i. Ajawyi amoaty kõ jẽtà, e'i. Aporegeta ijupe kõ remẽ, wenu katutà eayvu kupa. Ojirovijatà ere kupa. Oiketà epyri kupa. Pe'ĩypyte rõmõ areko kõtà aã kõ reve. Pe'ĩte ijarà kõ rõmõ aikotà, e'i Jesu ojimosã'ãgaa rupi.
JHN.10.17	E'i jẽ Jesu ijupe kõ:
JHN.10.17	– Papa, “Kee ikõ eiko nẽ”, e'i eupe remẽ, “hoõ” a'e ijupe ipi. Ijayvu rupi aiko ipi. “Teremãnõ nere ojirovija mãe kõ rekovijarà mõ”, e'i ije remẽ, “hoõ” a'età ãmẽ. A'evotà aiko. Ajawyi Papa erauvay. Akuwa emomoera tarà mijẽ a'evo aiko remẽ. 
JHN.10.18	Ajamã'ẽ napotai sõ ejuka kupa remẽ, ava nejukaoka'ãi kuwa. Papa eayvumokasipa. Ajawyi eayvu rupi apota remẽ tè amãnõtà. Ajaire apoera tarà mijẽ, e'i.
JHN.10.19	Ãmẽ aepo Juteu kõ wenu remẽ, ojimoe'yi mijẽ kupa. 
JHN.10.20	Mõa'ãrõwã kee e'i mãe kõ:
JHN.10.20	– Ha! Emã'ẽ! Ãjãgai omoeawyry, aepo te'i ky'y! Ajawyi tapejapyaka e'ã ijayvu rè erovija, e'i tite kupa.
JHN.10.21	Ãmõgwerà kee e'i:
JHN.10.21	– Ãnĩ! Ãjãgai aepo nomo'eoka'ãi kuwa! Nomokatuoka'ãi kuwa teve naeapyoi mã'ẽ! e'i kupa.
JHN.10.21	Iteetejẽ ijayvu kõ ãmẽ.
JHN.10.22	Ãmõ 'arà pè Juteu kõ oja'atà Janejare'e moe'ea retã mokatuawerà rè, Jerusarẽ taa pè. Kõitokõ tãmõi kõ omokatu imoe'ea retã. A'e rè oja'atà kupa. Ãmãnà mẽ a'evotà. Oryvaytà ãmẽ a'evo okwa remẽ kupa.
JHN.10.23	Ãmẽ Jesu Janejare'e moe'ea retã gyty oo, a'evo tarà mẽ. Tetã ypy rupi okwa, Saromão rena eu mã'ẽ ypy rupi. 
JHN.10.24	A'evo ekoi remẽ Juteu kõ ojimoaty ipyri. A'e kõ kee e'i ijupe:
JHN.10.24	– Terejiãrõ pukuoka e'ã ikõ ore ky'y nẽ! Ejimome'u amãtejẽ ikõ oreupe nẽ! Aje ywete rõwã põkõ Janejare'e Remimuurà tè ene, Orerõvijã ywete rõmõ? oro'e ene. Aje ywete ene a'e tè remẽ, ere kuise'ẽ, torokuwa. Ãmẽ tè, “A'e tè sipõ mijã?” noro'e'ãi neupewarà mõ ky'y, e'i Jesu pè kupa.
JHN.10.25	Aepo e'i kupa remẽ, Jesu e'i ijupe kõ:
JHN.10.25	– Ajimome'u ipe rõwã sipõkõ pejẽ! Ajamã'ẽ “aje” napejẽi eayvu pè. Pemã'ẽma ipe ekasia rupi mãrãnà jikuwa e'ã amojisaoka remẽ. Ajamã'ẽ naperovijai jẽ, ãwisõ Papa ayvu rupi tè a'evo aiko remẽ. [A'evoa rupi kuwasi ekuwa pekupa mijã. Ãwitõ kaneiru kõ ojarà okuwa, ãwĩvo kuwasi ekuwa pekupa mijã.] 
JHN.10.26	Nererovijai ajamã'ẽ pekupa, erima vo mãe kõ rõwã pejẽ rewarà mõ, e'i.
JHN.10.27	– Erima vo mãe kõ eporegeta wenu ipi. Ãwitõ kaneiru kõ ojarà poregeta wenu remẽ, oo upi. Ãwĩvo ve erupi uu mãe kõ eporegeta wenu kupa ipi. Akuwa erupi uu mãe kõ. 
JHN.10.28	Amoigooka karuaru kõtà. Mãerã oiko karuarutà ãmẽ kupa, e'i. Ava jẽ rõwã wekyi kõtà epo pe wyi, e'i. 
JHN.10.29	Papa tè erima vo mãe kõ ome'ẽ ije. Namokãjã kõ'ãi teve ewyi. Ikasiay wete teãmã mã'ẽ tè Papa. Ajawyi ava noekyi kõ'ãi ipo pe wyi. 
JHN.10.30	Ojevo jẽ ore, Papa reve, pe'ĩypyte rõmõ, e'i Jesu ijupe kõ.
JHN.10.31	Aepo e'i remẽ ywesõ noerovija tari mãe kõ ojuka taray kõrijõ. Ameve takuru opyy kupa. Ojapi japità takuru pupe ijuka kupa mijã.
JHN.10.32	Ajawyi Jesu e'i ijupe kõ:
JHN.10.32	– Papa kasia rupi mãrãnà jikuwa e'ã ipojy mã'ẽ tè rõwã sipõkõ amojisaoka penovake, mõa'ãrõwã. Ajawyi a'e pejẽ. Mã rewarà mõ ywesõ põkõ ejukatà pekupa? a'e pejẽ, e'i.
JHN.10.33	E'i ãmẽ ijupe kupa:
JHN.10.33	– Ãnĩ! A'evo neiko rewarà mõ rõwã oropota nejuka! Neayvu ai rewarà mõ tè! “Ojevo jẽ ore, Janejare'e reve”, ere rewarà mõ tè! Aepo ere remẽ, Janejare'e nerõarõ, e'i kupa.
JHN.10.34	Ãmẽ Jesu e'i ijupe kõ:
JHN.10.34	– Kee e'i Janejare'e ikusiwaokapa tãmõ Moisesi pè karamoe remeve: 
JHN.10.35+JHN.10.36	Ajare kee a'e pejẽ. A'e kõ pewarà mõ, “Evo tè pejẽ”, e'i Janejare'e remẽ, tysi tõ eupe e'i kuwa, Wemimuurerà rõmõ. Ajamã'ẽ, “Janejare'e Ra'yry tè ije”, a'e ipe pejẽ remẽ, pejikõ'õ kõrijõ ere peiko. Ejukaoka kõrijõtà pekupa! e'i Jesu ijupe kõ.
JHN.10.37	E'i jẽ Jesu ijupe kõ:
JHN.10.37	– Papa ayvu rupi rõwã sõ aposiko remẽ, “Nisirovija'ãi”, pejẽ kuwa ije, e'i. Papa remimota rupi rõwã teve sõ aposiko remẽ, aepo pejẽ kuwa ije. 
JHN.10.38	Ajamã'ẽ ijayvu rupi teipe aposiko. Ikasia rupi teve ipe. Ajawyi pemã'ẽ ipe ere remẽ, nererovijai pekupa. Ekuwa kuwasi pekupa mijã, Janejare'e Ra'yry tè ije remẽ, e'i. Papa erevejẽ ekoi. Ãmõ, Papa revejẽ aiko, e'i Jesu ijupe kõ.
JHN.10.39	Ãmẽ aepo e'i Jesu ijupe kõ remẽ, opyy tarepe imopã'ã kupa mijã. Ajamã'ẽ Jesu ji'ite oopa iwyi kõ.
JHN.10.40	Ajaire yy Jotão ovae kyty oo mijẽ. Juwão amyry poromojãmorĩ a'e pè maekwerà kyty oo Jesu. A'e pè ekoi rã'ĩ. 
JHN.10.41	Ãmẽ jane kõ oo esa, a'e pè tui remẽ. A'e kõ kee e'i ojiupe:
JHN.10.41	– Juwão amyry nikasi epe mãrãnà jikuwa e'ã mojisa rè. Ajamã'ẽ Jesu rewarà omojenu amãtejẽ remẽ, aje ywete e'i, e'i ojiupe kupa.
JHN.10.42	Ajawyi ojirovija katu Jesu rè kupa ky'y. Mõa'ãrõwã a'evo werovija mãe kõ ky'y.
JHN.11.1+JHN.11.2	Ãmẽ oiko kwaima'e mõ, Rasaru eu ijupe mã'ẽ. [Jesu jimorypa katu a'e, ikõjã kõ reve.] Mata eu ikõjã tykerà pè. Ikypy'yry pè Maria eu. A'e Maria kãramõ ipije mã'ẽ omogytà Jesu py rè. Wapira pupe opymosikãtà. Petãnia taa wãnà kõ tè a'e kõ.
JHN.11.3	Ãmẽ nokãjãive remẽ ipõ, ikõjã kõ wayvukwerà omonooka Jesu pè, yy Jotão ovae pè ekoi remẽ.
JHN.11.3	– Totuu Jesu, e'i imonooka kupa mijã. Nejimorypa katu itekorã ywete upa, e'i imono kupa.
JHN.11.4	Aepo jaa wenu Jesu remẽ, e'i oreupe:
JHN.11.4	– Ãwĩ tekorãnà, Rasaru mokãjãa mõ rõwã, e'i. Janejare'e moe'ea rõmõtà tè itekorãnà, e'i. Imokatua rupi Janejare'e kasia tẽ tesõ ojikuwatà jane kõ pè. Ãmẽ si kee e'ità jane kõ ije a'evoa rè omãjã: “Aje ywete Janejare'e Ra'yry tè Jesu”, e'ità ije ãmẽ kupa ky'y, e'i.
JHN.11.5	Jesu wauvay ikõjã kõ reve Rasaru. 
JHN.11.6	A'evo ipe remẽ, nooive ikoty kõ. Opyta jẽ rã'ĩ Karireja yvy pè. Mõrijõ oke jẽ a'e pè. 
JHN.11.7	Ãmẽ tè ootà Petãnia taa kyty ky'y. E'i ãmẽ oreupe, wemimo'ekwerà kõ pè:
JHN.11.7	– Ja'e jajivy jaa Juteja yvy kyty, e'i oreupe.
JHN.11.8	Ajamã'ẽ ore noropotai oroo, orokyje Jesu jukatarà kõ wyi rewarà mõ. Ajawyi oro'e ijupe:
JHN.11.8	– Jõvijã, kwee ywete a'e wãnà kõ opota nejapi japi takuru pupe nejuka mijã. Nepota jẽ tesõ neo moko kyty! oro'e ijupe. Neo ky'y ne! Epyta ike ãmẽ, oro'e ipe ijupe.
JHN.11.9+JHN.11.10	Ajamã'ẽ Jesu oo jẽ. Nojipiraui tesõ oo. Kee e'i oreupe:
JHN.11.9+JHN.11.10	– Papa omojikuwaokapa eupe manyvo taiko, e'i. Ajawyi oterẽ jẽ ijayvu rupi aikotà. Najavy'ãi emimota. Ãwitõ poroyape mã'ẽ omojisa janerape rã, upi tijaa remẽ, nijajavyi pee. Nojisai remẽ tè kuwa jajavy kuwa. Ãwĩvo ve Janejare'e omojikuwaoka wemimota janeupe manyvo tijaiko. Ja'e jẽsi ajawyi, e'i Jesu.
JHN.11.11	E'i jẽ Jesu oreupe:
JHN.11.11	– Janejimorypa Rasaru oke tè upa, e'i. Aatà ãmẽ imõtã tomã'ẽ, e'i.
JHN.11.12	Ãmẽ oro'e:
JHN.11.12	– Jõvijã, oke upa remẽ, ikatupatà ajawyi, oro'e tite ikuwa e'ã ijupe.
JHN.11.13	“Rasaru okãjãma” jaa tè aepo e'i Jesu ajamã'ẽ. Ore ãmẽ, “Jake mã'ẽ pè teipõ Jesu e'i”, oro'e tite. 
JHN.11.14	Ajawyi Jesu omome'u oreupe ky'y.
JHN.11.14	– Okãjãma tè, e'i ky'y.
JHN.11.14	[Ava nomome'ui epe ijupe. Ovote okuwa.] 
JHN.11.15	E'i jẽ Jesu oreupe:
JHN.11.15	– Eroryvay najuive ipyri ãwĩvo remẽ, e'i. Ãwĩvo remẽ tè pekuwatà Janejare'e kasia, e'i. “Aje ywete si Janejare'e ikasiay wete!” pejẽtà ãmẽ ky'y, e'i. Ja'e awi jamãjã ejimorypa rè, e'i.
JHN.11.16	Ãmẽ orepytery pewarà mõ e'i oreupe, Tome eu ijupe mã'ẽ. Ojipupewarà tè a'e Tome. A'e kee e'i oreupe:
JHN.11.16	– Jane ve ja'e upi! e'i. Ãmẽ janerõvijã ojuka kupa remẽ, jane ve tijanejuka kupa eevejẽ, e'i tite.
JHN.11.16	Oroo ãmẽ Jesu rupi oroiko.
JHN.11.17+JHN.11.18	Ãmẽ orovãerĩ oroiko Petãnia taa pyri'ĩje'ẽ remẽ, jane kõ mõ uu orerõvaisĩ.
JHN.11.17+JHN.11.18	– Okãjãma nejimorypa, e'i kupa. Irõte oke remẽ eãgwerà omokatupa pareti kwarà pupe kupa, e'i kupa.
JHN.11.19	Ãmẽ jakatu ipõ ikõjãgwerà kõ wãpirõ upa. Mata. Ãmõ, Maria. Ajawyi ijimorypa kõ uu uu imopyte'u kõ ãmẽ, Juteu kõ. Jerusarẽ taa pe wyi uu kupa. Jerusarẽ pyri'ĩje'ẽ sa'u Petãnia taa, ajawyi.
JHN.11.20	Ãmẽ ipõ Mata okuwapa Jesu ovãetà mã'ẽ. Ajawyi oo ipõ õvaisĩ, pee rupi. Ikypy'yry ãmẽ opyta tetã wyry pè. 
JHN.11.21	Ãmẽ Mata ovãe Jesu pè remẽ, kee e'i ijupe:
JHN.11.21	– Okãjãma rõwã sipõ ekywyry, jõvijã, e'i. Ike rupive sõ neiko remẽ, nokãjã'ãi kuwa ekywyry mijã! e'i. 
JHN.11.22	Ajamã'ẽ akuwa Janejare'e pè neporegeta remẽ, wenu jẽtà neayvu janepãtavõ, e'i.
JHN.11.23	Ãmẽ Jesu e'i ijupe:
JHN.11.23	– Nekywyry opoera tarà mijẽ, e'i.
JHN.11.24	– Õ'õ, akuwa, e'i Mata. Kãramõ poromoe'yia 'arà mẽ, opoera tarà mijẽ, e'i.
JHN.11.25	Ãmẽ Jesu e'i ijupe:
JHN.11.25	– Okãjãma mãe kõ amomoeraoka mã'ẽ tè ije, e'i. Eayvu rupi tè opoera tarà mijẽ kupa, e'i. Ere ojirovija mã'ẽ mõ okãjã remẽ, opoeratà, e'i. 
JHN.11.26	Awyje nokãjã'ãi ky'y, e'i. Janejare'e pyri oiko karuarutà, ere ojirovija mãe kõ rõmõ, e'i. “Aje ywete” ere põ aepo a'e mã'ẽ pè? e'i.
JHN.11.27	– Õ'õ, e'i ikõjãgwerà. “Aje ywete” a'e. Akuwa Janejare'e Remimuurerà tè ene, Orerõvijã mõ, e'i. Janejare'e Ra'yry tè ene. Oreremiãrõgwerà tè ene, e'i Mata Jesu pè.
JHN.11.28	Aepo e'i paire, ojivy rã'ĩ oo okypy'yry pijarà mõ. E'i mewegà ijupe:
JHN.11.28	– Ejo, jõvijã ovãema iko, e'i. “Totuu” e'i ene, e'i.
JHN.11.29	Ãmẽ Maria wenu aepo jaa remeve, opõ'ã oo õvaisĩ. 
JHN.11.30	Pee ku'ai jẽ Jesu ekoi. Ji'i Mata oporegeta ijupe, aekwery peve ekoi.
JHN.11.31	Ãmẽ oiko Juteu kõ mõ Mata retã wyry pè. Omopyte'u Maria upa mãe kõ. A'e kõ omã'ẽ Maria rè opõ'ã oo remẽ. Oo upi ãmẽ kupa.
JHN.11.31	– Okywyry reãgwerà resa teipõ oo ojawa rõmõ, e'i tite kupa.
JHN.11.32	Ãmẽ Maria ovãe Jesu pyri remẽ, ojimoenãpa'ã ipyri javo:
JHN.11.32	– Ike sõ neju remẽ, nokãjã'ãi kuwa ekywyry mijã, e'i.
JHN.11.33	Ãmẽ Jesu omã'ẽ ee, wãpirõ okywyry reãgwerà upa remẽ. Ãmõ, uu imopyte'u mãe kõ ve wãpirõ upa. Ãmẽ Jesu ijãgyoay wete omãjã ee kõ. Oporijauesa kõ ywete. 
JHN.11.34	E'i ãmẽ ijupe kõ:
JHN.11.34	– Mape põ pemokatu eãgwerà? e'i.
JHN.11.34	– Wãime! Ja'e teremã'ẽ tyvy rè ajawyi! e'i ijupe kupa.
JHN.11.34	Weraa a'e kyty ãmẽ kupa. 
JHN.11.35	Ãmẽ Jesu oja'o ywete ve ee. 
JHN.11.36	Ãmẽ Juteu kõ e'i ojiupe:
JHN.11.36	– Emã'ẽ ee esa! Wauvay okãjã mã'ẽ ipi mijã, e'i kupa.
JHN.11.37	Ãmẽ ãmõgwerà e'i:
JHN.11.37	– Naeapyoi maekwerà itõkõ omokatu ipi, e'i kupa. Ike sõ tui remẽ, nomokãjãoka'ãi kuwa mijã, e'i kupa.
JHN.11.38	Ãmẽ Jesu oo teãgwerà rena kyty ky'y. Rasaru ryvy rena kyty oo. Ijãgyoay oo. Pareti kwarà tè a'e tyvy rena. Ovapyka teve takuru, ta'yrõwã mã'ẽ. 
JHN.11.39	Ãmẽ Jesu e'i jane kõ pè:
JHN.11.39	– Peovapyjavo! e'i.
JHN.11.39	Ãmẽ Mata:
JHN.11.39	– Ãnĩ! e'i. Inẽma maevo ky'y, irõtepa tesõ oke ky'y rewarà mõ! e'i.
JHN.11.40	– Ãnĩ, e'i Jesu. “Ere aje ywete nejirovija remẽ tè, Janejare'e kasia rè nemã'ẽtà”, na'ei sipõkõ ene! Ta'evo ikenẽ! e'i.
JHN.11.41	Oovapyjavo ãmẽ kupa, Jesu ayvu rupi.
JHN.11.41	Ãmẽ Jesu oyvatesa oporegeta rã'ĩ Janejare'e pè.
JHN.11.41	– Papa, eroryvay nere, eayvu rè nejapyaka katu ipi rewarà mõ, e'i. 
JHN.11.42	Akuwa neenu eayvu ipi, e'i. Atyry ike tui rewarà mõ tè aepo a'e maevo sõ tite ene, e'i. Omã'ẽ ãwĩvoa rè kupa remẽ tè, “Aje ywete Janejare'e Remimuurerà tè Jesu”, e'ità ije kupa, e'i.
JHN.11.43	Aepo e'i paire, wayvo oporegeta ky'y.
JHN.11.43	– Rasaru! Eẽ ejo! e'i ijupe.
JHN.11.44	Ameve opoera oẽ uu Jesu kasia rupi. Kamisa e'eay pè ookwa okwa kupa mijã. A'e revejẽ oẽ uu. Ipy kõ ve ojeokwa okwa. Ãmõ, ipo kõ. Ãmõ, ova rupi ve. A'e revejẽ opõ'ã oẽ uu.
JHN.11.44	Ãmẽ Jesu e'i:
JHN.11.44	– Pejora iwyi ikwaawerà! e'i.
JHN.11.44	A'evo wereko kupa ãmẽ.
JHN.11.45	Ãmẽ Juteu kõ mõa'ãrõwã omã'ẽ ee a'evo remẽ, oo Maria resa kupa mãe kõ. A'e kõ ojirovija katu Jesu rè ãmẽ ky'y, a'evoa rè omã'ẽ kupa rewarà mõ.
JHN.11.46	Ãmẽ ajaire ãmõgwerà ojivy oo Rasaru momoeraawerà mojenu Pariseu kõ mõ pè. 
JHN.11.47	A'evo paire yveve Pariseu kõ ojimoaty, Janejare'e pè oporegeta mãe kõ rõvijã kõ reve. Jõvijãgwerà kõ atyry rõmõ ojimoaty kupa. Rasaru momoeraawerà rè ipõ ojimogeta kupa.
JHN.11.47	– Manyvo kuwa sipõ sireko ta'evo e'ã Jesu ky'y? e'i kupa. Moko e'i ai tesõ Jesu iko! e'i kupa. 
JHN.11.48	Nisimomi sõ remẽ, mapejõ jẽ jane kõ ojirovijatà ee imojõvijã ãmẽ! A'evo sõ remẽ Romã pewarà jõvijã wasu ojikõ'õtà ãmẽ janere, e'i kupa. Omuutà teve osota kõ tijaneapisipa, e'i kupa. Nijanemokasioka'ãi teve Juteu rõvijãgwerà kõ rõmõ kupa, aepo wenu kupa remẽ, e'i kupa. Janejare'e moe'ea retã teve omomatà kupa, e'i kupa.
JHN.11.49	Ãmẽ ipõ Janejare'e pè oporegeta mãe kõ rõvijã wasu oporegeta. Kaipasi eu erà pè mã'ẽ oporegeta ijupe kõ. Kee e'i ijupe kõ:
JHN.11.49	– Napetekokuwai 'ete sipõ a'evoa rè! e'i. 
JHN.11.50	Poromotekokuwatà tapekuwa awi manyvotà Jesu sireko ajawyi, e'i. Sijukaokatà. Ãmẽ tè sota kõ nijanemoma'ãi, e'i. Ikatu pe'ĩte omãnõ remẽ, ãwisõ tijaneapisi e'ã kupa, e'i ijupe kõ.
JHN.11.51	Janejare'e pè oporegeta mãe kõ rõvijã wasu rõmõ aepo e'i Kaipasi oporegeta. Wayvu rupi rõwã sikaepo aepo e'i ajamã'ẽ. Janejare'e 'Ãg tè aepo omo'eoka ijupe. “Jesu tomãnõ wetãrãgwerà rekovijarerà rõmõ”, jaa tè aepo e'i mã'ẽ. 
JHN.11.52	Ajamã'ẽ a'e kõ pewarà rõmõ'ĩte rõwã omãnõtà. Juteu rõwã mãe kõ pewarà mõ teve. Pirujẽ jane kõ maipe ipe rupiwarà kõ pewarà mõ teve omãnõtà. Ãmẽ tè a'evoa rupi ojevo jẽ jane kõ pirujẽ Janejare'e ãkarãgwerà kõ rõmõ jaikotà ky'y. Aepo e'ipa amãtejẽ sikaepo Kaipasi.
JHN.11.53	Ameve sikaepo jõvijãgwerà kõ ojimogetapa Jesu jukaa rã rè. “Sijukaokatà Jesu”, e'i kupa ky'y. 
JHN.11.54	Ajamã'ẽ Jesu okuwapa teãmã aepo jaa. Ajawyi nooi jopyterà rupi Juteja yvy rupi ky'y. Ãmõ taa kyty tè oo iko. Eparãi eu a'e taa pè. Tekoe'ãma pyri'ĩje'ẽ a'e taa. A'e rupi ekoi rã'ĩ, orereve, wemimo'ekwerà kõ reve.
JHN.11.55	Ãmẽ nikuipei tãmõ kõ jisyryawerà moetea 'arà okwatà. Ajawyi Juteu kõ mõa'ãrõwã oo oo amãtejẽ Jerusarẽ taa pè kupa. Oo ojipiky'a'o amãtejẽ kupa, tiky'a e'ã Janejare'e pè kupa. Ekoa kõ teãmã a'evo ekoi kupa. 
JHN.11.56+JHN.11.57	Ãmẽ jõvijãgwerà kõ opota Jesu opyy imopã'ã kupa. Kejõ aja mãe kõ. Janejare'e pè oporegeta mãe kõ rõvijã kõ. Pariseu kõ. Mokopejõ kupa aja mãe kõ. Ajawyi e'i jane kõ pè kupa:
JHN.11.56+JHN.11.57	– Ava mõ Jesu okuwa mape tui remẽ, tomome'u ikõ oreupe ãmẽ nẽ, toropyy imopã'ã, e'i kupa.
JHN.11.56+JHN.11.57	Ajawyi jane kõ weka eka tite kupa. Janejare'e moe'ea retã wyry pè ojimoaty kupa remẽ, kee e'i ojiupe kupa:
JHN.11.56+JHN.11.57	– Manyvo pejẽ põkõ Jesu pewarà mõ? e'i kupa. Uutà põkõ ike, tãmõ kõ moisyryawerà moetea 'arà okwa remẽ? e'i e'i kupa. Maevo nonu'ãi, e'i e'i kupa.
JHN.12.1	Ke'ĩ wãmõi kõ jisyryawerà moetea 'arà okwatà. 6 'arà remẽ okwatà. A'evoa e'ãve Jesu oo mijẽ Petãnia taa kyty, Rasaru rena kyty. Omomoera maekwerà rena kyty oo. 
JHN.12.2	Rasaru kõjã kõ jimi'ua oinõ Jesu kõ pè. Tykerà Mata ja'umã'ẽ moẽa rè oposiko upa. Ikywyry namesa 'aryvo ojimi'u upa, Jesu pyri.
JHN.12.3	Ojimi'u kupa upa remẽ, ikypy'yry Maria ipije katu mã'ẽ weru ena reve, tãnẽ ipupe mã'ẽ. Ipije katu mã'ẽ e'eay tesõ a'e. Moma'eyva jinõgwerà tè a'e, natukary eu ijupe mã'ẽ. A'e jinõgwerà weru. Epy wete mã'ẽ tè a'e. A'e ojoẽ Jesu py 'aryvo. Ajaire wapira pè opymosikã. [Wauvay rewarà mõ a'evo wereko.] Ipije katu tesõ tetã wyry rupi ãmẽ. Oporakapa tesõ ipijekwerà upa oka wyry.
JHN.12.4	A'evo remẽ Jesu remimo'ekwerà mõ omã'ẽ upa. Jutasi Sikarioti eu ijupe mã'ẽ a'e. Oõvijã ome'ẽtà ãpã kõ po pè mã'ẽ a'e. A'e e'i ee omãjã:
JHN.12.5	– Ãwĩ ipije mã'ẽ epy wete mã'ẽ tè! Nojimorarai sõ ee remẽ, karakuri mõa'ãrõwã opyy kuwa epy rõmõ mijã, e'i. Pe'ĩ kwaray mosikoa repykwerà vo tesõ opyy kuwa mijã! A'e repykwerà jamosãi kuwa iporijau mãe kõ pãtavõa mõ mijã! e'i Jutasi ijupe.
JHN.12.6	Iporijau mãe kõ oporijauesa rewarà mõ rõwã aepo e'i ajamã'ẽ. Imona vija mã'ẽ tè rewarà mõ tè aepo e'i. A'e tè Jesu kõ karakuri omokatu mã'ẽ tè. Ajamã'ẽ a'evo remẽ, omokatu vija sikaepo karakuri mõ oupe ipi. Ajawyi tè aepo e'i Maria pè.
JHN.12.7	Ãmẽ aepo e'i remẽ, Jesu e'i ijupe:
JHN.12.7	– Teene. Aepo ere sõ ijupe! Ojiãparõ emãnõa rewarà mõ a'evo erereko. Ãwĩvo eryvy rã renone emokatu amãtejẽ, e'i. 
JHN.12.8	Iporijau mãe kõ ãmẽ oiko jẽtà pepytery pè, tapeporijauesa kõ jẽ ereko, e'i ijupe.
JHN.12.9	Ãmẽ jakatu Juteu atyry kõ okuwapa Jesu Petãnia taa pè tui. Oo esa ãmẽ kupa. Jesu resa kõrijõ tè rõwã oo kupa ajamã'ẽ. Opota teve Rasaru rè omã'ẽ kupa, Jesu remimomoerakwerà rè. 
JHN.12.10	Ãmẽ a'evoa ojenu Janejare'e pè oporegeta mãe kõ rõvijã kõ pè remẽ, ojimõarõ tesõ enu kupa. E'i ojiupe kupa:
JHN.12.10	– Rasaru teve sijukaokatà ajawyi! e'i kupa. 
JHN.12.11	A'e rewarà mõ sõ jane kõ mõa'ãrõwã janereity oo Jesu koty rewarà kõ rõmõ ky'y! Rasaru ve sijuka remẽ, ava nojirovija'ãi Jesu rè ky'y! e'i tite ojiupe kupa.
JHN.12.12	Ãmẽ aja paire Juteu kõ ojimoatypa Jerusarẽ taa pè, tãmõ kõ jisyryawerà moetea 'arà renone. Aty wasu rõmõ ekoi kupa. A'e kõ pè Jesu vãerĩa ojenu. 
JHN.12.13	Ajawyi warakuri ro vo mã'ẽ opo'o eraa Jesu rõvaisĩ kupa. Wapuka pukai tesõ oory rõmõ iko kupa. Kee e'i kupa:
JHN.12.13	“Janerõvijã ywete simoe'e!” e'i kupa.
JHN.12.13	“Janejare'e tomoryoka Wemimuurerà imoe'eoka,
JHN.12.13	Isaeu kõ Rõvijã ywete rõmõ uu mã'ẽ!” e'i e'i wapuka pukai kupa.
JHN.12.14	Ji'itepa Jesu jumẽtu
JHN.12.15	“Jerusarẽ taa wãnà kõ! Tapekyje e'ã ky'y!
JHN.12.15	Pemã'ẽ! Penõvijã ywete rã Jõvijã wasu rõmõ ovãe iko!
JHN.12.15	Jumẽtu memyry rupi ovãe iko!” e'i maekwerà rupi katu tè ekoi.
JHN.12.16	Ajamã'ẽ ore norotekokuwaive. Ajawyi “Manyvo jaa põ ovãe Jesu jumẽtu memyry rupi mijã?” oro'e tite. Kãramõ tè orojimotekokuwatà ee ky'y. Jesu omãnõtà. Ajaire opoeratà. Ajaire ojivytà oo wena e'e yva kyty tè ky'y. A'evo paire tè tite oroja'a Janejare'e ayvukwerà rè ky'y.
JHN.12.16	– Haa! Janejare'e ayvu rupi katu tè sipõkõ Jerusarẽ taa pè oike, jumẽtu rupi! oro'età ky'y. Janejare'e ayvu rupi katu teve aty wasu kõ omoe'e! oro'età ky'y.
JHN.12.17	Ãmẽ Jesu ovãe iko jumẽtu rupi remẽ, Rasaru momoeraawerà rè omã'ẽ maekwerà kõ aty wasu pytery pè ekoi. A'e kõ ji'ite omojenu jenupa sikaepo imomoerawerà erokwa kupa. Omojenu jenu jẽ erokwa kupa.
JHN.12.18	Ajawyi tè Jesu ovãe Jerusarẽ taa pè remẽ, aty wasu kõ oo ikoty. Aekwerà ojenupa ijupe kõ rewarà mõ a'evo ekoi kupa.
JHN.12.19	Ãmẽ Pariseu kõ omã'ẽ Jesu rè ovãe iko remẽ. E'i ãmẽ ojiupe kupa:
JHN.12.19	– Emã'ẽ esa ãwĩ rè! Ãwĩ ywesõ jane kõ opota janewyi! e'i ojiupe kupa.
JHN.12.20+JHN.12.21	Ãmẽ ãmõ kõ pè Jesu rewarà ojenu, Kereku wãnà kõ pè. Juteu rõwã mãe kõ tè a'e kõ. A'e kõ ke'ĩrõwã wyi uu Jerusarẽ taa kyty, Janejare'e moe'ea rõmõ. A'e kõ ve opota Jesu rè omã'ẽ. Ajawyi oporegeta Piripi pè kupa. Petesaita taa wãnà tè Piripi, Karireja yvy pewarà. A'e pè e'i kupa:
JHN.12.20+JHN.12.21	– Oropota Jesu rè oromã'ẽ mijã! e'i kupa.
JHN.12.22	Ajawyi Piripi oo rã'ĩ imomewa Aãtere pè.
JHN.12.22	– Kereku kõ mõ opota Jesu rè omã'ẽ, e'i.
JHN.12.22	Aepo momewa oo Jesu pè ãmẽ kupa.
JHN.12.23	Ajamã'ẽ Jesu a'evoa okuwapa. Ajawyi e'i jane kõ pè:
JHN.12.23	– Õ'õ, ke'ĩ Janejare'e emojikuwaokatà pejẽ Wemimuurerà rõmõ. Amãnõ maire emojikuwaokatà. 
JHN.12.24	Moma'e rã'ãigwerà rè tè ajimosã'ãgatà tapekuwa, e'i Jesu. Ã'ãigwerà mõ okui ojitã yvy pupe remẽ, omãnõ rã'ĩ maevo sõ tite ipi. Ãmẽ tè oẽtà ojimovija. Ajaate i'a ywetetà ky'y. [Ãwĩvo vetà ije, e'i. Amãnõtà rã'ĩ. Ajaire apoeratà. Ãmẽ tè jane kõ amoatytà Janejare'e pyri mõa'ãrõwã ky'y.] Ãwitõ ã'ãigwerà nijaõtãi remẽ, ni'a'ãi kuwa. [Ãwĩvo vetà namãnõi sõ remẽ, noporoeraa'ãi kuwa Janejare'e pyri ãmẽ mijã, e'i.] Aje ywete aepo a'e, e'i.
JHN.12.25	E'i jẽ Jesu imogeta kõ:
JHN.12.25	– Kee e'i mã'ẽ okãjã jẽtà: “Janejare'e ayvu rupi sõ aiko remẽ, ejukatà maevo kupa. Napotai ajimomorijau amãnõ. Ajawyi maevo naa'ãi upi ky'y”, e'i mã'ẽ. Aepo e'i epe remẽ, okãjã jẽtà ajaire. Ajamã'ẽ kee e'i mã'ẽ na'evo'ãi: “Naity'ãi 'ete Janejare'e rupi aiko mã'ẽ. Ajawyi emãnõa pe'ĩ ajirovija jẽtà ee”, e'i mã'ẽ. A'e sõsi oiko karuarutà Janejare'e pyri, e'i.
JHN.12.26	Ajawyi pepota eremĩgwai rõmõ peiko remẽ, erupive tapeiko jẽ. Maipe kyty aa remẽ, erevejẽ tapeiko. A'evo peiko remẽ, kee e'ità Papa pene omãjã: “Aje ywete era'yry remĩgwai e'eay tè ene”, e'ità pejẽ, e'i Jesu imogeta kõ.
JHN.12.27	E'i jẽ Jesu a'e pè tui mãe kõ pè:
JHN.12.27	– Age'e 'arà ajimopirai ywete amãtejẽ ejukaa rã rè. Aporanu kuwa ipe Papa pè terereko katu a'evoa wyi mijã. Ajamã'ẽ amãnõ rã'ĩtà tè aiko. A'evoa rã mõ teãmã ajo ike kyty yvy pè aiko, e'i.
JHN.12.28	Ajawyi Jesu e'i Uu pè:
JHN.12.28	– Papa! Nekatuaya emojikuwaoka jane kõ pè emãnõa rupi! e'i.
JHN.12.28	Aepo e'i remeve Janejare'e poregeta ojenu yva pupe wyi. Kee e'i imuu:
JHN.12.28	– Amojikuwaokapa nekatuaya ijupe kõ, e'i imuu. Ajaire amojikuwaoka tarà mijẽ ijupe kõ, e'i Janejare'e Wa'yry pè imuu.
JHN.12.29	Aty wasu kõ aepo wenu remẽ, kee e'i tite kupa:
JHN.12.29	– Tõpã teipõ! e'i tite kupa.
JHN.12.29	Ãmõgwerà ãmẽ:
JHN.12.29	– Janejare'e remĩgwai yvapewarà tè aepo e'i imuu! e'i.
JHN.12.30	Ajamã'ẽ Jesu e'i ijupe kõ:
JHN.12.30	– Eupe rõwã aepo e'i imuu. Peupewarà mõ tè aepo e'i imuu, e'i. [Ãmẽ tè pekuwa aje ywete Janejare'e wenu eayvu, aporegeta ijupe remẽ, e'i.] 
JHN.12.31	Age'e Janejare'e poromosã'ãgaa 'arà okwatà ky'y. Ãjãgai rõvijã namokasioka'ãi age'e ky'y, e'i.
JHN.12.32	E'i jẽ Jesu ijupe kõ:
JHN.12.32	– Ke'ĩ emõ'ãtà ejuka kupa, e'i. A'evoa rupi pirujẽ jane kõ amuutà ekoty, e'i tè Jesu.
JHN.12.33	Omãnõa renone aepo e'i oporegeta. “Yvyra jipokana rè emõ'ãtà ejuka”, jaa tè aepo e'i mã'ẽ.
JHN.12.34	Ajawyi aty wasu e'i Jesu pè:
JHN.12.34	– Janejare'e Remimuurerà Janerõvijã ywete rõmõ uu remẽ, nomãnõ'ãi mã'ẽ rõmõ uutà. Aepo e'i Moisesi remikusiwarerà, e'i tite kupa. Ajawyi manyvore põ kee ere: “Janejare'e Remimuurerà ajimojane mã'ẽ rõmõ emõ'ã 'atà tè kupa”, ere! Manyvore põ aepo ere? Ava pewarà mõ põ “ojimojane mã'ẽ” ere? e'i Jesu pè kupa.
JHN.12.35	E'i Jesu ãmẽ ijupe kõ:
JHN.12.35	– Poroyape mã'ẽ rè tè ajimosã'ãgatà tapekuwa. Poroyape mã'ẽ vo ije, e'i. Ãwitõ poroyapea omojisaoka pee janeupe, ãwĩvo ve amojikuwaoka Janejare'e rekoa pejẽ, e'i. Naiko puku'ãi pepyri ky'y, e'i. Ajawyi Papa rekoa e'e rupi jẽsi tapeiko, aiko jẽ pepyri aiko remeve, a'e pejẽ. A'evo peiko remẽ, pãtõnusu rupi oo mãe kõ vo rõwã ãmẽ peikotà erakypyre kyty. Pãtõnusu rupi oo mãe kõ nokuwai maty ootà mã'ẽ. Ãwĩvo tapeiko e'ã.
JHN.12.36	Ajawyi aiko jẽ pepyri remẽ, tapejirovija ere. Janejare'e rekoa amojikuwatà peupe mã'ẽ rupi peikotà ãmẽ, e'i Jesu ijupe kõ.
JHN.12.36	Aepo e'i paire, Jesu ojisyry rã'ĩ oo. Ovote ekoi rã'ĩ. 
JHN.12.37	A'evo Jesu okasia omojisaoka ipe ovake kõ imojikuwa. Ajamã'ẽ nojirovijai jẽ ee kupa. 
JHN.12.38	Ajare Janejare'e ayvu mojenuarà Isajasi kee e'i amãtejẽ karamoe remeve:
JHN.12.38	“Erõvijã, neayvukwerà oromojenu ipe remẽ, noerovija'ãi kupa.
JHN.12.38	Nekasia rè omã'ẽ ipe kupa remẽ, noerovija'ãi kupa.
JHN.12.38	‘Aje ywete Janerõvijã wasu kasia rupi a'evo ekoi’, ne'i kupa”, e'i maekwerà.
JHN.12.39	Aekwerà rupi katu noerovijai sire'e kupa. Kee e'i teve Isajasi maekwerà rupi katu ekoi kupa:
JHN.12.40	“Janejare'e nomoeapyooka kõi, ikasia rè tomã'ẽ e'ã, omã'ẽ ipe ee kupa remẽ.
JHN.12.40	Nomomãrãkuwaoka kõi teve, ãwisõ totekokuwa e'ã ijayvu rè kupa.
JHN.12.40	Na'evoi sõ remẽ ojirova kuwa ojivy uu Janejare'e kyty mijã.
JHN.12.40	A'e opãtavõ kõ kuwa imomoi kõ ijaiwererà kõ kasia wyi imokatu kõ mijã”, e'i Isajasi maekwerà.
JHN.12.41	Janejare'e omojisaokapa amãtejẽ Jesu kasia Isajasi pè, aepo te'i amãtejẽ.
JHN.12.42	Ajamã'ẽ uve ijatyray Juteu rõvijãgwerà kõ, Jesu rè ojirovija mãe kõ. A'e kõ ojirovija ipe Jesu rè kupa, opy'a kõ pupe. Ajamã'ẽ nomojikuwai Jesu rè ojirovija mã'ẽ kupa, Pariseu kõ wyi okyje kupa rewarà mõ. “Emoisyrytà Janejare'e ayvu rè jimo'ea retã pupe wyi kupa ky'y”, e'i oupe kupa. Ajawyi nopotai ojimojikuwaoka kupa. 
JHN.12.43	Jõvijãgwerà kõ opota omoe'ea kõrijõ tè ipi. “Janejare'e tè temoe'e”, ne'i kupa ajamã'ẽ. “Pariseu kõ temoe'e”, e'i tè kupa. Ajawyi a'evo ekoi kupa.
JHN.12.44	Ãmẽ ajaire Jesu oporegeta mijẽ jane kõ pè. Wayvo oporegeta. Kee e'i ijupe kõ:
JHN.12.44	– Ere ojirovija mãe kõ Emuuarerà rè ve ojirovija ipi. 
JHN.12.45	Ava mõ omã'ẽ ere remẽ, Emuuarerà rè omã'ẽ teve, e'i. 
JHN.12.46	Poroyape mã'ẽ rõmõ ajo ike yvy pè, ãwisõ ere ojirovija mãe kõ tè totekokuwa Janejare'e rekoa rè. Pãtõnusu rupi ekoi mã'ẽ vo rõwãtà ekoi ãmẽ kupa ky'y. 
JHN.12.47	Jane kõ rereko katuarà rõmõ tè ajo, e'i. Ava mõ eayvu wenu paire katu noerovijai sõ remẽ, ije rõwã amosã'ãgatà apijarà. A'evoa rõmõ rõwã ajo. Ovote waiwererà omojikuwaokatà. 
JHN.12.48	Ava mõ eayvu wyi ojirova kõrijõ remẽ, oikopa imomorijaua rã ijaiwererà rewarà mõ, e'i. Kãramõ omãnõ remẽ, eayvukwerà a'epa ijupe maekwerà rupi katu ijaiwererà ojikuwatà ky'y, e'i. Poromoe'yia 'arà mẽ a'evotà, e'i. 
JHN.12.49	Eayvu rupi rõwã aporegeta ipi, e'i. Papa ayvu rupi tè aporegeta ipi, e'i. Ajo e'ãve emogetapa emuu. “Kee ere ikõ jane kõ pè nẽ”, e'i amãtejẽ. A'e tè amome'u pejẽ, e'i Jesu. 
JHN.12.50	Pirujẽ “emojenu” e'i maekwerà rupi katu amojenu. Ijayvukwerà rupi ekoi mãe kõ oiko karuarutà ipyri, e'i Jesu.
JHN.13.1	Jesu orerauvay jome, wemimo'ekwerà kõ rõmõ. Pirujẽ okoty rewarà kõ wauvay. Poroauvay mã'ẽ teãmã Jesu. Nopi'ãi 'ete poroaua wyi. Okuwapa noiko puku'ãi orereve. Ke'ĩma imãnõa rã. Ajaire opoera tarà mijẽ ojivy oo Uu kyty. Ajawyi omojisaokatà orerauvaya oreupe nomãnõive remẽ. Pe'ĩte oke paireve Juteu kõ omoetetà wãmõi kõ jisyryawerà 'arà.
JHN.13.2	Ãmẽ karupa upa remẽ, Jesu ojimi'u orereve upa. Ãmẽ emimo'earà mõ sikaepo ome'ẽtà Jesu jõvijã kõ po pè. Jutasi eu ijupe mã'ẽ a'evotà ekoi. Simão Sikarioti ra'yry tè Jutasi. A'e tè ome'ẽtà Jesu jõvijã kõ po pè. Ãjãgai rõvijã tè omoane'e ta'evo ekoi Jutasi ajamã'ẽ. 
JHN.13.3	Ajamã'ẽ Jesu okuwapa Tuu ome'ẽma okasia ijupe Wa'yry rõmõ. Okuwapa teve Janejare'e kyty wyi uu mã'ẽ. A'e kyty teve ojivytà oo.
JHN.13.4	[A'evo remẽ orerauvaya omojikuwa rã'ĩ ore.] Opõ'ã oyru poko mopyso, oyru 'arà rupi opypy mã'ẽ. Tuaja oinõ okõ'ã rè. 
JHN.13.5	Ajaire yy oinõ orepykusua mõ parapi pupe. A'e pupe orepykusu orejãvijõ jẽ oremoaty. Ãwitõ janeremĩgwai janepykusu, ãwĩvo orerereko. Orepykusu paire orepymosikã tuaja pupe. A'evo orerereko Jesu.
JHN.13.6	Ãmẽ Simão Peturu opykusutà remẽ,
JHN.13.6	– Ãnĩ! e'i. Epykusutà sipõ rejupa, [ãwisõ eremĩgwai rõwã ene remẽ? Erõvijã tè rõwã sipõ ene!] e'i.
JHN.13.7	Ãmẽ Jesu e'i:
JHN.13.7	– Nerekuwai manyvo rewarà mõ tè oropykusutà, e'i. Kãramõ tè nekuwatà manyvo jaa tè oropykusu mã'ẽ, e'i ijupe.
JHN.13.8	Ãmẽ Peturu e'i mijẽ:
JHN.13.8	– Ãnĩ! Terekusu e'ã epy! e'i e'i jẽ.
JHN.13.8	Ajawyi Jesu e'i ijupe:
JHN.13.8	– Noropykusui sõ remẽ, ekoty rewarà rõmõ rõwãtà ene ãmẽ ky'y, e'i ijupe.
JHN.13.9	Ameve tite Simão Peturu e'i ijupe:
JHN.13.9	– Epykusu awi rejupa, jõvijã! e'i ky'y. Epy kõ ekusu. Epo kõ. Eãkãg teve. [Emojaupa 'ejẽ ajawyi rejupa,] e'i ãmẽ Jesu pè ky'y.
JHN.13.10	Ãmẽ Jesu e'i:
JHN.13.10	– Ãnĩ! Ojaupa mã'ẽ niky'ai ipi. A'evo ve pejẽ, ojaupa mã'ẽ vo 'ejẽ. Ajawyi napeky'ai. Pepy kõrijõ tè iky'a jẽ. Ajawyi a'e kõrijõ tè akusutà. Pirujẽ peupe rõwã aepo a'e ajamã'ẽ. Uve jẽ ajamã'ẽ pe'ĩ iky'a jẽ mã'ẽ mõ, e'i.
JHN.13.11	“Ipy'a ky'a mã'ẽ” jaa tè aepo e'i. Omoãkwa'ãarà rã pè tè aepo e'i. Okuwapa amãtejẽ a'evotà werekooka mã'ẽ.
JHN.13.12	Orepykusu paire, Jesu opypy mijẽ oyru poko oo mijẽ wapy namesa pyri. Ãmẽ e'i oreupe:
JHN.13.12	– Pekuwa põ manyvo jaa agyvo poroereko? e'i. 
JHN.13.13	“Emo'earà” pejẽ ije. Ãmõ, “jõvijã” pejẽ teve ije, e'i. Õ'õ aje, upi katu tè aepo pejẽ. Penõvijã tè ije. 
JHN.13.14+JHN.13.15	Ajamã'ẽ penõvijã teipe ije remẽ, poropykusu jẽ. Ãwĩvo ve tapeiko jane kõ rerekoarà mõ ipi, ereruparà mõ.
JHN.13.16	[Tapejimoe'e tite e'ã, eremĩgwai kõ rõmõ. Aje kee rewarà mõ.] Tõvijã ywesõ wemĩgwai wyi ipi. Oõvijã wyry kytywarà tè, temĩgwai ipi. Ãwĩvo ve ayvu jarà ywesõ wayvu mojenuarà wyi ipi.
JHN.13.17	Ãwĩvoa pekuwa ky'y. Penoryvaytà peiko ãmẽ, ereruparà mõ peiko remẽ, e'i Jesu oreupe.
JHN.13.18	E'i jẽ Jesu oreupe:
JHN.13.18	– [Age'e poromotekokuwapa Janejare'e peaiwererà oky'a'o mã'ẽ rè, e'i.] Pirujẽ peupewarà mõ rõwã aepo a'e ajamã'ẽ, e'i.
JHN.13.18	Aepo e'i Jesu remẽ, e'i jẽ oreupe:
JHN.13.18	– Akuwapa pepy'a pewarà kõ eremipyteporokwerà kõ rõmõ, e'i. Ajawyi akuwa peneirõarà mõ ojimoãpãtà ere. Kee ojikusiwapa maekwerà rupi katu tè a'evotà ekoi: 
JHN.13.19	Aepo a'e amãtejẽtà tapekuwa a'e. A'evoa rè pemã'ẽ remẽ, pekuwatà aje ywete Janejare'e Remimuurerà tè ije, e'i oreupe. 
JHN.13.20	Kee a'e teve. Poromonotà eayvu mojenuarà kõ rõmõ tapeiko. Ajawyi ava mõ oryvay pene remẽ, ere oryvay tary ve, eremimono kõ tè pejẽ rewarà mõ, e'i. Ãwĩvo ve ava mõ oryvay ere remẽ, Emuuarerà rè oryvay tary ve. Aje aepo a'e pejẽ, e'i Jesu.
JHN.13.21	Aepo e'i paire Jesu ijãgyoay. Ji'i nomome'u ywe'ei oreupe. Ãmẽ tè katu oporegeta katu ky'y.
JHN.13.21	– Pepytery pewarà mõ ojimoãpãtà ere. Eme'ẽtà jõvijã kõ po pè. Aje ywete aepo a'e pejẽ, e'i.
JHN.13.22	Aepo e'i remeve, norokuwai 'ete ava upewarà mõ aepo e'i mã'ẽ. Ajawyi oromã'ẽ pirujẽ ojee erokwa. 
JHN.13.22	– Eeee! Ava pewarà mõ aepo e'i? oro'e ojiupe.
JHN.13.23+JHN.13.24	Ije, Juwão, Jesu uvuri aapy ajupa, a'evo oroiko remẽ. Jesu remiau tè ije. Ajawyi Simão Peturu opojai ekoty. Kee e'i ije:
JHN.13.23+JHN.13.24	– “Ava upewarà mõ põ aepo ere?” ere jõvijã pè esa, e'i ije.
JHN.13.25	Ajawyi ajisyry sa'u Jesu pyri'ĩje'ẽ sa'u javo.
JHN.13.25	– Ava pè põ aepo ere, jõvijã? a'e ijupe.
JHN.13.26	Ãmẽ Jesu e'i ije:
JHN.13.26	– Aã meju pẽgwerà amõsõtà ime'ẽ ijupe mã'ẽ tè a'evotà erereko, e'i ije.
JHN.13.26	Aepo e'i remẽ, meju omõsõ ime'ẽ Jutasi pè, Simão Sikarioti ra'yry pè.
JHN.13.27	Ãmẽ Jutasi opyy iwa. Ameve ãjãgai rõvijã Satanasi omoane'e jẽ Jutasi, tome'ẽ Jesu ãpã kõ po pè ky'y. Ãmẽ Jesu e'i amãtejẽ ijupe:
JHN.13.27	– Ekwa amãtejẽ awi ãwĩvo tereiko, e'i.
JHN.13.28	Norokuwai manyvo rewarà mõ Jesu aepo e'i ijupe. Ava jẽ rõwã okuwa. 
JHN.13.29	Karakuri omokatu mã'ẽ tè Jutasi. Ajawyi kee oro'e tite:
JHN.13.29	– Ootà maevo moma'e pyy eru aã jimi'u wasu pè, Jesu ayvu rupi, oro'e tite. Ootà maevo karakuri me'ẽ iporijau mãe kõ pè, oro'e tite ve.
JHN.13.30	Ãmẽ Jutasi opyy meju pẽgwerà iwa paireve, opõ'ã oo. Pãtõma remẽ a'evo ekoi.
JHN.13.31	Jutasi ojisyry paire, Jesu oremotekokuwa jẽ upa:
JHN.13.31	– Age'e si Janejare'e emojikuwaokatà Wemimuurerà rõmõ, ajimojane mã'ẽ rõmõ. Ekatuaya omojikuwaokatà pejẽ. Ãwĩvo ve ikatuaya amojikuwaokatà pejẽ ky'y. 
JHN.13.32	Ãwitõ Janejare'e katuaya ojikuwatà erupi, ãwĩvo ve ekatuaya ojikuwatà upi, ãwisõ jane kõ toremoe'e oremomojy, e'i. Age'eve a'evotà, e'i. 
JHN.13.33	Naiko puku'ãi pepyterà rupi aiko ky'y, eãkarãgwerà kõ. Ereka titetà ajaire pekupa, e'i. Aatà mã'ẽ gyty napeo'ãi, e'i. Aepo jaa amojenupa Juteu rõvijãgwerà kõ pè, e'i. Peupe ywete aepo a'e age'e, e'i.
JHN.13.34	Eayvu pyau rè ywesõ poromo'età, a'e rupi katu tapeiko ky'y. Kee a'e pejẽ. Tapejiauvay ikõ peiko nẽ, a'e pejẽ. Ãwitõ ije poroauvay aiko ipi, ãwĩvo ikõ peiko nẽ, a'e pejẽ.
JHN.13.35	Ãmẽ tè pejikuwatà eremimo'ekwerà kõ rõmõ peiko. Pejiauvaya rupi pejikuwatà, e'i Jesu oreupe.
JHN.13.36	Ãmẽ Simão Peturu e'i Jesu pè:
JHN.13.36	– Jõvijã, “Aatà mã'ẽ gyty napeo'ãi”, ere põkõ oreupe? Maty põkõ neotà ajawyi? e'i tite ikuwa e'ã Jesu pè.
JHN.13.36	Ãmẽ Jesu e'i ijupe:
JHN.13.36	– Age'eve napeo'ãi aatà mã'ẽ gyty, e'i. Kãramõ peotà erupi, e'i.
JHN.13.37	Ãmẽ Peturu e'i mijẽ ijupe:
JHN.13.37	– Manyvo rewarà mõ põ age'eve naa'ãi nerupi? e'i. Ije tè kuwa amãnõ nerekovijarerà rõmõ, e'i tite.
JHN.13.38	Aepo e'i remẽ, Jesu e'i ijupe:
JHN.13.38	– Neremãnõ'ãi kuwa erekovijarerà rõmõ! e'i. Age'e pya, “Nakuwai Jesu”, ere rã'ãgatà eupewarà mõ. Moapy rõmõ tesõ aepo eretà. Masakara noje'ẽive remẽ aepo eretà, e'i. Aje ywete aepo a'e ene, e'i Jesu Peturu pè.
JHN.14.1	E'i jẽ Jesu oreupe:
JHN.14.1	– Tapeãgyo e'ã ikõ ere nẽ. Tapejipy'amopirai e'ã ikõ erewarà mõ nẽ, e'i. [Kee tapejẽ e'ã ikõ ije nẽ: “Janereitytà oo”, tapejẽ e'ã, e'i.] Tapejirovija jẽ kõrijõ ikõ ere nẽ, e'i. Janejare'e rè ikõ tapejirovija jẽ teve nẽ, e'i. 
JHN.14.2	Age'e ije ypy aatà penenone rupi Papa rena kyty, e'i. Penena rã mokatu aatà ajupa, e'i. Taa wasu tè Papa rena, e'i. A'e kyty aatà penena rã mokatu penenone. Nãwĩ vo'ãi sõ remẽ, na'e'ãi kuwa pejẽ, e'i. 
JHN.14.3	Kãramõ amokatupa penena rã ky'y remẽ, ajo tarà mijẽ pepijarà mõ. Ãmẽ si peotà erupi ky'y. Maipe rupi aiko remẽ, pejẽ ve peikotà ereve ky'y, e'i. 
JHN.14.4	Age'e pekuwapa maty põ aatà mã'ẽ ky'y, e'i. Pekuwapa pee, e'i oreupe.
JHN.14.5	Ajamã'ẽ Tome e'i ijupe:
JHN.14.5	– Ãnĩ! e'i. Norokuwai maty põ neotà ajamã'ẽ, e'i. Manyvo noroereko'ãi Janejare'e rena rape orevote ikuwa? e'i ijupe.
JHN.14.6	Ãmẽ Jesu e'i oreupe:
JHN.14.6	– Papa rena rape vo mã'ẽ tè ije. Ajawyi ava mõ opota Papa rena kyty oo remẽ, tojirovija rã'ĩ ere. Ayvu aje ywete mã'ẽ mojenuarà tè ije. Ije kõrijõ tè poroerovãe kuwa Papa pyri tapeiko karuaru, e'i. Ava jẽ rõwã ovãe kuwa Papa pyri narovãei remẽ, e'i. 
JHN.14.7	Aje ywete ekuwa pekupa remẽ, Papa ve pekuwatà. Penemikuwa ajamã'ẽ Papa. Pemã'ẽma ee, e'i oreupe.
JHN.14.8	Ãmẽ Piripi e'i Jesu pè:
JHN.14.8	– Ãnĩ, jõvijã! [Norokuwai neruu. Noromã'ẽive ee! e'i.] Emojisaoka oreupe ajawyi, “aje” toro'e ãmẽ, e'i.
JHN.14.9	Ãmẽ Jesu e'i ijupe:
JHN.14.9	– Emã'ẽ, Piripi. Ije, age'e rõwã peneve aiko. Nekuwaive sipõ pekupa? e'i. Ije ojevo jẽ Papa reve aiko. Ajawyi pemã'ẽ ere remẽ, Papa rè ve pemã'ẽma. Ajawyi, “Emojisaoka neruu oreupe torokuwa”, napejẽ'ãi ije, e'i. 
JHN.14.10	Pe'ĩypyte mã'ẽ rõmõ aiko Papa reve. Ajawyi ekuwa pekupa remẽ, Papa pekuwa teve. “Aje ywete” napejẽive põ aepo a'e mã'ẽ pè? e'i ijupe.
JHN.14.10	E'i jẽ oreupe:
JHN.14.10	– Eayvu rõwã amojenu pejẽ ipi. Papa ayvukwerà tè amojenu. A'e tè ereve ekoi ipi, e'i. Ijayvu rupi tè aposiko ipi, e'i. 
JHN.14.11	Tapejirovija ere ãmẽ. Eayvu teve taperovija, “Pe'ĩypyte mã'ẽ rõmõ aiko Papa reve”, a'e maekwerà. “Aje ywete” napejẽi eayvu pè remẽ, “aje ywete” pejẽ jẽ kuwasi ekasia rè pemã'ẽ remẽ, e'i. 
JHN.14.12	Pemã'ẽma manyvo aiko Papa kasia rupi ipi. A'e wyi wete ikasia rupi peikotà kãramõ. Ajivytà ikoty rewarà mõ aepo a'e pejẽ. Aje ywete a'e pejẽ. 
JHN.14.13	Peporanu ije ekoty rewarà kõ rõmõ remẽ, “hoõ” a'età pejẽ ãmẽ ipi. A'evo poroerekotà ãmẽ. A'evoa rupi Papa katuaya amojisaokatà pejẽ. 
JHN.14.14	Peporanu ije remẽ, “hoõ” a'età, ekoty rewarà kõ tè pejẽ rewarà mõ, e'i Jesu oreupe.
JHN.14.15	E'i Jesu oreupe:
JHN.14.15	– Erauvay pekupa remẽ, eayvukwerà rupi peikotà ãmẽ, e'i. 
JHN.14.16	Papa kyty ajivy aa remẽ, aporegetatà ijupe peupewarà mõ, e'i. “Ne'Ãg emono ere ojirovija mãe kõ pè, erekoarà kõ rõmõ toiko”, a'età ijupe. “Hoõ” e'ità ãmẽ. O'Ãg tẽ tesõ omuutà pejẽ ãmẽ ky'y, awyje toiko pepyri ky'y. 
JHN.14.17	Aje ywete mã'ẽ Janejare'e rewarà omojikuwaoka peupe mã'ẽ a'e. Janejare'e noerovijai mãe kõ nomojimoenaoka'ãi kuwa i'Ãg opy'a pupe. Nomã'ẽ'ãi kuwa ee kupa. Nokuwa'ãi kuwa teve kupa. Pejẽ ãmẽ pekuwatà Janejare'e 'Ãg. Peneve ekoità, ajawyi. A'e pepy'a pupe ojimoenatà, e'i oreupe.
JHN.14.18	E'i jẽ Jesu oreupe:
JHN.14.18	– Papa kyty ajivytà aa. Ajamã'ẽ i'Ãg peneve ekoità, penerekoarà rõmõ, e'i. Ajaire ajo tarà mijẽ pekoty, e'i. 
JHN.14.19	Ke'ĩ nererovijai mãe kõ nomã'ẽ'ãi ere ky'y, e'i. Pejẽ ãmẽ pemã'ẽ tarà mijẽ ere. Ajisaoka tarà mijẽ pejẽ amãnõ maire, e'i. Namãnõi mã'ẽ rõmõ aikotà ãmẽ ky'y. Ajawyi pejẽ ve peiko karuarutà, e'i. 
JHN.14.20	Pemã'ẽ ere remẽ pekuwatà aje ywete ojevo jẽ ore Papa reve oroiko mã'ẽ. Pe'ĩypyte oroiko. A'evo ve pejẽ. Pe'ĩypyte ve peiko ereve. Papa 'Ãg uu pekoty remẽ, aepo pekuwatà ky'y, e'i oreupe.
JHN.14.21	– Ãmõ, kee a'e pejẽ. Eayvu rupi ekoi mãe kõ ojikuwa erauparà kõ rõmõ iko. A'evo mãe kõ Papa remiau rõmõtà tè ekoi. Eremiau rõmõtà teve ekoi kupa. Ajikuwaokatà ijupe kõ, e'i oreupe.
JHN.14.22	Ãmẽ Jutasi e'i Jesu pè. Jutasi Sikarioti rõwã ajamã'ẽ. Erà vo mã'ẽ tè. A'e kee e'i:
JHN.14.22	– Jõvijã, manyvore põ oreupe kõrijõgà nejikuwaokatà? e'i. Manyvore põ pirujẽ jane kõ pè nerejikuwa'ãi? e'i Jutasi Jesu pè.
JHN.14.23	Ãmẽ Jesu e'i ijupe:
JHN.14.23	– Erau mãe kõ eayvukwerà rupi ekoità teãmã. Papa wauvaytà a'evo ekoi mãe kõ. Ajawyi orojotà ipyri kõ oroiko, Papa reve, e'i. 
JHN.14.24	Neraui mãe kõ ãmẽ eremimojenuwerà rupi noiko'ãi ipi, e'i. Eayvu rõwã amojenu pejẽ ajupa ajamã'ẽ. Papa ayvu tè amojenu ajupa. Emuuarerà ayvu tè amojenu ajupa, e'i.
JHN.14.25	– Age'e aiko jẽ peneve remeve aepo a'e pejẽ. 
JHN.14.26	Ajivy aa remẽ, Papa o'Ãg omuutà pepy'a pè penerekoarà rõmõ toiko. Eayvu rupi tè omuutà, e'i. A'e tè pemoja'arokatà pirujẽ eayvukwerà rè, tapeja'a jẽ ee, e'i.
JHN.14.27	– Poropy'amopiryvypy katutà tè peneity aa, e'i. Nererovijai mãe kõ ãmẽ nokuwa'ãi poropy'amopiryvypya, e'i. Ije tè ãmẽ akuwa ãwĩvoa, e'i. Ajawyi tapejimopirai e'ã ikõ eoa rã rè nẽ. Tapekyje e'ã teve ikõ nẽ, e'i. 
JHN.14.28	Kee a'epa itõkõ pejẽ: “Ke'ĩ Papa kyty aatà”, a'epa itõkõ pejẽ. “Ajaire ajo tarà mijẽ pekoty”, a'epa itõkõ pejẽ. Erauvay pekupa remẽ, penory kuwa Papa kyty aa tarà mẽ, a'e ywesõ ikasiay ewyi rewarà mõ. 
JHN.14.29	Aepo a'epa amãtejẽ pejẽ, najivyive aa remeve. Ajawyi a'evo aiko remẽ, “Aje ywete aepo e'i Jesu oporegeta”, pejẽtà ije, e'i oreupe.
JHN.14.30	– Naporegeta puku'ãi pejẽ ky'y, ãjãgai rõvijã ovãerĩ ky'y rewarà mõ. A'e nikasi ije ajamã'ẽ, e'i. 
JHN.14.31	Papa aauvay. Ajawyi ijayvu rupi tè aatà ajimomorijauoka, e'i. Ãwitõ pirujẽ e'i mã'ẽ rupi aiko ipi, ãwĩvo jẽtà aiko. Pepõ'ã! Ja'e jẽsi ike wyi! e'i oreupe ãmẽ ky'y.
JHN.15.1	Ajaire Jesu e'i:
JHN.15.1	– Ajivy aa remẽ, tapeja'a jẽ ikõ ere ipi nẽ. Tapejimokasioka Papa pè, ereve jẽ tapeiko, e'i. Moma'eyva'y rè tè ajimosã'ãgatà tapekuwa. Moma'eyva'y vo tè ije, e'i. Papa ãmẽ oposiko ee mã'ẽ vo, e'i. 
JHN.15.2	Ãwitõ moma'eyva rãkã kõ o'y rè ekoi, ãwĩvo ve ereve peiko, e'i. Ãwitõ moma'eyva'y rè oposiko mã'ẽ omopai ãkã ni'ai mã'ẽ eraa ity ipi, ãwĩvotà Papa wetatà ereve ekoi rã'ãga mãe kõ ipi.
JHN.15.3	Perovija ywete eayvu ipi rewarà mõ, Janejare'e pepy'aky'a'opa ky'y, e'i. 
JHN.15.4	Ãwitõ moma'eyva rãkã nuvei o'y rè remẽ, ni'a'ãi ky'y. Osinĩma kõrijõtà tè omãnõ. A'evotà ereity ywe'e tite mãe kõ. Ajawyi tapejimo'yjẽ ere, a'e pejẽ. Ije ãmẽ pe'y rõmõ aiko karuarutà aiko. Ãmẽ tè penoryvaytà peiko, e'i Jesu oreupe.
JHN.15.5	– Moma'eyva'y vo mã'ẽ tè ije, e'i. Pejẽ ãmẽ erãkã kõ rõmõ tè, e'i. Ãwitõ i'y omokasi wãkã ti'a katu ipi, ãwĩvo ve poromokasi eayvu rupi tapeiko. Ajawyi tè ivo peiko, e'i. 
JHN.15.6	Ereity ywe'e tite sõ pekupa remẽ, ãkã osinĩ mã'ẽ votà tè pejẽ peiko ãmẽ. Ajawyi ãwitõ oposiko mã'ẽ weta osinĩma mã'ẽ eraa imomo, ãwĩvotà Papa penereko, ereity ywe'e tite sõ pekupa remẽ. 
JHN.15.7	Tapejimo'yvay ikõ ere ãmẽ nẽ. Eayvukwerà rupi katu ikõ tapeiko nẽ. Ãmẽ si moma'e rè peporijau remẽ Papa ome'ẽtà pejẽ ipi, peokwai ijupe remẽ. 
JHN.15.8	Ãmẽ sõsi pejikuwatà eremimo'ekwerà kõ rõmõ peiko. Ãmẽ tè, “Janejare'e ikatuay wete!” e'ità jane kõ pene omãjã, e'i oreupe.
JHN.15.9	– Poroauvay. Ãwitõ Papa erauvay, ãwĩvo ve poroauvay, e'i. Ajawyi pe'ĩypyte rõmõ tapeiko jẽ eremiau kõ rõmõ, a'e pejẽ. 
JHN.15.10	Papa ayvu rupi aiko rewarà mõ erauvay ipi. Ãwĩvo ve eayvu rupi peiko remẽ, poroauvay teve ipi. 
JHN.15.11	Aepo a'e pejẽ pemorya rõmõ, e'i. Napotai penory a'u kõrijõ tè. Apota penoryvay peiko, evo. 
JHN.15.12	Tapejiauvay ikõ peiko nẽ. Ãwitõ ije poroauvay penereko, ãwĩvo ikõ peiko nẽ, a'e pejẽ, e'i.
JHN.15.13	E'i Jesu oreupe:
JHN.15.13	– Aje poroauvay penereko. Ajawyi amãnõtà penekovijarerà rõmõ. Ava mõ sõ ojimorypa kõ rekovijarerà rõmõ remẽ, ojikuwa a'e ywesõ ojimorypa kõ wauvay mã'ẽ rõmõ, e'i. 
JHN.15.14	Ejimorypa kõ rõmõ tè pejẽ, eayvu rupi peiko remẽ, e'i. 
JHN.15.15	“Eremĩgwai kõ” na'ei pejẽ. Temĩgwai rõvijã nomome'ui manyvo ekoi mã'ẽ wemĩgwai kõ pè ipi, e'i. Ije ãmẽ pirujẽ amome'u pejẽ ipi, e'i. Pirujẽ Papa omome'upa eupe maekwerà tè amome'upa pejẽ, ejimorypa kõ tè pejẽ rewarà mõ. 
JHN.15.16	Ãmõ, kee a'e pejẽ. Penemipyteporokwerà rõwã ije, e'i. Ije tè poropyteporo ejimorypa kõ rõmõ tapeiko, e'i. Poromonotà eayvu mojenuarà kõ rõmõ, ãmẽ erewarà tapemojenu ãmõ kõ pè, e'i. Mãerã tè ojirovijatà ere ãmẽ kupa. Nereity'ãi ãmẽ kupa ky'y. Eayvu rupi peokwai Papa pè remẽ, penemikwaiwerà ome'ẽtà pejẽ. 
JHN.15.17	Ajawyi tè kee a'epa itõkõ pejẽ: Tapejiauvay ikõ peiko nẽ, a'epa itõkõ pejẽ.
JHN.15.18	E'i Jesu oreupe:
JHN.15.18	– Pekuwapa ere ypy ojikõ'õ kupa, e'i. Ajawyi a'evoa rè tapeja'a, ojikõ'õ pene kupa remẽ, e'i. 
JHN.15.19	A'e kõ ojee kõrijõ tè nojikõ'õi kupa ipi. Ajawyi ivo kõ jẽ sõ pejẽ remẽ, nojikõ'õ'ãi kuwa pene kupa mijã, e'i. Pepota katu kuwa kupa mijã, e'i. Ivo kõ jẽ rõwã peiko ajamã'ẽ ky'y, poropyteporopa poropy'amoteepa rewarà mõ. Ajawyi tè ojikõ'õ pene kupa, e'i. 
JHN.15.20	Kee a'epa itõkõ pejẽ maekwerà rè tapeja'a jẽ: “Temĩgwai noapyrasai oõvijã ipi”, a'epa itõkõ pejẽ. Penõvijã tè ije. Ajawyi emomorijau mãe kõ evo jẽ pemomorijautà. Eayvu werovija mãe kõ ãmẽ peayvu werovijatà, ekoty rewarà kõ tè pejẽ rewarà mõ, e'i.
JHN.15.21	Erewarà mõ nererovijai mãe kõ nivoi penerekotà, Emuuarerà nokuwai kupa rewarà mõ, e'i. 
JHN.15.22	Ajawyi Papa “nivoi mãe kõ” e'ità ijupe kõ. Najori sõ imotekokuwa kõ remẽ, aepo ne'i'ãi kuwa ijupe kõ mijã, e'i. Ajopa ike ajamã'ẽ. Amotekokuwa kõ ipe. [Ajamã'ẽ ojimoape kõrijõ eayvu renu tare'ã kupa.] Ajawyi tè “nivoi mãe kõ” e'ità Papa ijupe kõ. “Nakuwai rewarà mõ a'evo aiko tite mijã”, ne'i'ãi kupa. 
JHN.15.23	Ojikõ'õ ere mãe kõ a'evo ve Papa reve ojikõ'õ, e'i. 
JHN.15.24	Ekasia namojisaokai sõ ovake kõ remẽ, Papa nomo'y'ãi kuwa nivoi mã'ẽ ee kõ mijã. Ajamã'ẽ ãwĩ kõ ywete omã'ẽ ere, manyvo aiko mã'ẽ rè. Ekasia rè omã'ẽ ipe kupa remẽ, ojikõ'õ ywete kõrijõ ere kupa, e'i. Papa rè ve ojikõ'õ kupa ãwĩvo aiko remẽ, e'i. 
JHN.15.25	A'evoa rã Papa omojenu amãtejẽ karamoe remeve. 
JHN.15.26	– Ke'ĩma ajivytà aa Papa kyty, a'epa pejẽ. Papa pè, “Ne'Ãg emono ere ojirovija mãe kõ pè”, a'età avãe Papa pè. Ãmẽ tè omuutà, penerekoarà rõmõ. Ãmẽ sõsi aje ywete mã'ẽ rè pemotekokuwatà, e'i. Erekoa rè pemotekokuwatà imojikuwa, e'i. 
JHN.15.27	Ãmẽ pejẽ tè erewarà pemojenutà erokwa, e'i. Pejẽ ypy eremimo'ekwerà kõ rõmõ peiko. Ajawyi a'evotà peiko, e'i.
JHN.16.1	E'i Jesu oreupe:
JHN.16.1	– Aepo amome'upa eayvu pejẽ, ãwisõ tapejimokasi jẽ ere pejirovija. Tapenearai e'ã ewyi, e'i. 
JHN.16.2	Keetà kãramõ penereko kupa rewarà mõ aepo a'e. Iwasuaytà pejẽ. Ere ojikõ'õ mãe kõ pemoisyrytà Janejare'e ayvu rè jimo'ea retã kõ pe wyi, e'i. Pemomijarĩtà pejuka kupa. A'evo penereko mãe kõ, “Janejare'e orytà sijuka kõ remẽ”, e'i titetà ikuwa e'ã ojiupe kupa. 
JHN.16.3	Papa nokuwai kupa rewarà mõ tè a'evotà penereko kupa, e'i. Ãmõ, nekuwai kupa rewarà mõ teve a'evotà ekoi kupa, e'i Jesu.
JHN.16.4	– Age'e a'evotà mã'ẽ amome'upa amãtejẽ pejẽ, tapekuwa. Ajawyi a'evo peiko remẽ, “Ãwĩ pè tè sipõkõ e'i janerõvijã?” pejẽtà ije peja'a ere, e'i. Namome'uive aepo jaa pejẽ mijã, peneve aiko jẽ rewarà mõ, e'i. 
JHN.16.5	Age'e tè katu aepo amome'u pejẽ. Emuuarerà kyty ajivytà aa. Ajawyi tè amome'u pejẽ age'e ky'y. “Maty põ neotà?” napejẽive ije ajamã'ẽ.
JHN.16.6	– Age'e peãgyoay aepo a'e mã'ẽ rè. 
JHN.16.7	Ajamã'ẽ ikatutà peupe ajivy aa remẽ. Avãema Papa pyri remẽ tè o'Ãg tẽ tesõ omuutà pekoty penerekoarà rõmõ ky'y, e'i. Naa'ãi remẽ, nonu'ãi i'Ãg pekoty mijã, e'i. Ajivy aa remẽ tè, ije tè amurokatà pekoty ãmẽ ky'y, e'i. Aje ywete aepo a'e pejẽ, e'i Jesu oreupe.
JHN.16.8	– Ike yvy pewarà kõ nokuwai aje ywete mã'ẽ. “Janejare'e nijanemomorijau'ãi kãramõ”, e'i tite kupa. “Jesu nivoi janemo'e ivo tekoua rè”, e'i tite teve kupa. Ãmõ, “Ivo aiko teãmã”, e'i tite teve kupa. Ajamã'ẽ Janejare'e 'Ãg uu remẽ, poromotekokuwavaytà aje ywete mã'ẽ rè. “Ivo aiko ipi”, e'i tite mãe kõ pè ijaiwererà kõ omojikuwaokatà, ãwisõ “Aje ywete, nivoi aiko”, te'i kupa ky'y. Ivo tekoua ve omojikuwatà ijupe kõ. Ãmõ, kãramõ Janejare'e poromosã'ãgatà poromoe'yi mã'ẽ Janejare'e 'Ãg omojikuwaokatà jane kõ pè, “Aje ywete a'evotà”, te'i kupa. 
JHN.16.9	Kee jaa rewarà mõ a'evo werekotà. Ere nojirovijai mãe kõ nekuwa'ãi. Ajawyi ivo mã'ẽ Janejare'e nomo'y'ãi ee kõ, ãwisõ “Ivo aiko”, e'i epetà kupa remẽ. 
JHN.16.10	Janejare'e rekoa rupi katu poromo'e aiko ipi. Najavy ekojẽi ijayvu momewa ipi. Age'e Papa kyty ajivytà aa ky'y. Napemã'ẽ'ãi ere ky'y. A'evo remẽ kee e'ità Janejare'e 'Ãg imojikuwaoka pejẽ: “Aje ywete Jesu Janejare'e rekoa rupi katu poromo'e iko ipi, ãwisõ a'e tè Janejare'e pyri ekoi”, e'ità. 
JHN.16.11	Kee jaa rè teve Janejare'e 'Ãg poromotekokuwatà. Ãwitõ karamoe remẽ ãjãgai rõvijã Janejare'e omokuipe'e owyi imomorijauoka, ãwĩvotà pirujẽ nivoi ekoi mãe kõ werekotà. A'evo 'evoa rè Janejare'e 'Ãg poromotekokuwatà, ãwisõ “aje ywete aepo” te'i enu kupa ky'y, e'i Jesu.
JHN.16.12	– Apota ipe pemotekokuwavay jẽ. Iteetejẽ mã'ẽ rè apota pemotekokuwa. Ajamã'ẽ napeenu'ãi kuwa. 
JHN.16.13	Ajamã'ẽ Janejare'e 'Ãg uu pekoty remẽ, a'e pemotekokuwa jẽtà penereko, ãwisõ pirujẽ aje ywete mã'ẽ tapekuwa ky'y. Aje ywete mã'ẽ e'i teãmã mã'ẽ tè a'e. Wayvu rõwã omome'utà pejẽ. Papa ayvu tè omome'utà. Wenu mã'ẽ tè omome'utà, Papa e'i mã'ẽ tè. Ãmõ, ije a'e mã'ẽ teve omome'utà pejẽ. Kãramõwarà rã ve omome'utà amãtejẽ pejẽ, a'evo e'ãve, e'i. 
JHN.16.14	Eayvu tè omome'utà pejẽ, tapekuwa, e'i. Ãmẽ sõsi ekatuaya omojisaokatà jane kõ pè, e'i. 
JHN.16.15	Papa ayvu vo jẽ ve eayvu. Ajawyi i'Ãg okuwatà eayvu pirujẽ peupewarà imome'u pejẽ, a'e pejẽ, e'i Jesu.
JHN.16.16	E'i Jesu oreupe, wemimo'ekwerà kõ pè:
JHN.16.16	– Ajaire sa'u napemã'ẽ'ãi rã'ĩ ere, e'i. Ajamã'ẽ a'evo paire pemã'ẽ tarà mijẽ ere, e'i.
JHN.16.17	Ãmẽ aepo renu kee oro'e ojiupe:
JHN.16.17	– Iteetejẽ e'i janeupe. “Ajaire sa'u napemã'ẽ'ãi rã'ĩ ere”, e'i. Ãmõ, “A'evo paire pemã'ẽ tarà mijẽ ere”, e'i. Ãmõ, “Papa kyty ajivytà aa rewarà mõ a'evotà”, e'i teve. Manyvo jaa pè põ aepo e'i mã'ẽ? 
JHN.16.18	Manyvo jaa pè põ, “Ajaire sa'u napemã'ẽ'ãi ere”, e'i? oro'e tite. Nisikuwai aepo e'i remẽ, oro'e ojiupe.
JHN.16.19	Ãmẽ Jesu okuwapa teãmã oroporanutà ijupe remẽ. Ajawyi e'i mijẽ:
JHN.16.19	– Akuwa kee pejẽ pejimogeta: “Manyvo jaa pè põ aepo e'i Jesu jane?” pejẽ mã'ẽ. Aje ywete aepo a'e pejẽ. Napemã'ẽ'ãi rã'ĩ ere. A'evo paire tè pemã'ẽ tarà mijẽ ere, a'e pejẽ. 
JHN.16.20	Pejapyaka rã'ĩ. Akuwa peja'o ywetetà rã'ĩ emãnõa rè, e'i. Nererovijai mãe kõ ãmẽ noja'o'ãi ere. Oryvaytà kõrijõ kupa ãmẽ. Peãgyo ywetetà rã'ĩ peiko. Ajamã'ẽ ajaire penoryvaytà ere pemã'ẽ mijẽ remẽ ky'y. Aje ywete aepo a'e, e'i oreupe.
JHN.16.21	– Ãwitõ wãivĩ imemy taray remẽ, naoryi 'ete iko ipi, ayay imemyry ijupe rewarà mõ. Ãmẽ ajaire imemy sakytà ky'y. Ãmẽ sõsi oryvaytà ky'y. Earaipatà ayay maekwerà wyi ky'y, e'i. Oryvaytà kõrijõ ky'y, e'i. 
JHN.16.22	A'evo 'ejẽtà pejẽ. Age'e ãmẽ peãgyotà rã'ĩ. Ajamã'ẽ ajaire penoryvaytà, pemã'ẽ mijẽ ere remẽ. Awyje mãerã tè penoryvaytà ky'y. Ava jẽ rõwã omomità penorya ãmẽ pewyi ky'y, e'i.
JHN.16.23	– Ãmẽ tè katu, “Emotekokuwa rejupa”, napejẽ'ãi peporanu eupe ky'y. Papa pè peporanutà. Aje ywete kee a'e pejẽ. Peporijau ee mã'ẽ rè peporanu eayvu rupi Papa pè remẽ, “hoõ” e'ità. Ome'ẽtà pejẽ ãmẽ. Nokãte'ã'ãi pejẽ. 
JHN.16.24	Age'e napeporanuive eayvu rupi Papa pè, e'i. Age'e si peporanu ijupe ky'y, e'i. Peporijau ee mã'ẽ ome'ẽtà pejẽ ãmẽ, e'i. Ãmẽ ywesõ penoryvaytà peiko ky'y, e'i Jesu oreupe.
JHN.16.25	– Poromotekokuwa remẽ, moma'e ma'e kõ rè tè poromosã'ãga poromotekokuwa ipi. Kãramõ na'evo'ãi aiko ky'y, e'i. Oterẽ jẽtà amome'utà Papa rekoa pejẽ ky'y. 
JHN.16.26	A'evo remẽ pevote peporanutà Papa pè eayvu rupi. Ije rõwã a'età ijupe ky'y. Pejẽ tè pejẽtà ijupe. 
JHN.16.27	Emã'ẽ. Papa penauvay. Erauvay pekupa rewarà mõ penauvay ipi. Ãmõ, kee pejẽ rewarà mõ penauvay. “Aje ywete Janejare'e pyri wyi tè Jesu uu”, pejẽ ije rewarà mõ. 
JHN.16.28	Aje ywete Papa pyri wyi tè ajo rã'ĩ ike pepyterà rupi aiko. Age'e Papa rena kyty ajivytà aa, e'i Jesu oreupe.
JHN.16.29	Aepo e'i remẽ, kee oro'e ijupe:
JHN.16.29	– Haa! Oterẽ jẽ aepo ere oreupe ky'y! Moma'e rè tè noremosã'ãgai oremotekokuwa rõmõ rejupa ky'y. 
JHN.16.30	Age'e si orokuwa pirujẽ nekuwapa mã'ẽ tè ene. Oroenu ywete neremikuwarerà nemovyvy oreupe remẽ. Ava mõ sõ oporanutà neupe remẽ, nekuwapa amãtejẽ ijayvu rã! Ãwĩvo neiko rewarà mõ orokuwa aje ywete Janejare'e pyri wyi tè nejo, oro'e ijupe.
JHN.16.31	Aepo oro'e remẽ, Jesu e'i oreupe:
JHN.16.31	– Age'e tè tite sipõ “aje” pejẽ eupe ky'y? 
JHN.16.32	Age'e ywe'e pejavapatà rã'ĩ peo ewyi! Pejimosãsãimatà rã'ĩ peo peo penetã gyty, pejãvijõ jẽ. Ije rõmõ'ĩte apytatà rã'ĩ ajupa ky'y. A'evo ipe aiko remẽ, Papa epyri ekoi jẽtà ajamã'ẽ, e'i. 
JHN.16.33	Apota tapepy'a piryvypy katu jẽ erevejẽ peiko mãe kõ rõmõ. Ajawyi a'evoa a'epa amãtejẽ pejẽ ajupa. Ike rupi yvy rupi pejimomorijau 'atà tè rã'ĩ. A'evo ipe remẽ, tapejimokasi jẽ ikõ penory rõmõ peiko nẽ. Ije ywesõ ekasiay aiwea wyi, e'i Jesu oreupe.
JHN.17.1	Ãmẽ Jesu aepo e'i oreupe paire, oyvatesa oporegeta Uu pè. [Oupewarà mõ rã'ĩ oporegeta omãnõa rã rè.] Kee e'i:
JHN.17.1	– Ovãema emãnõa 'arà ky'y, Papa.
JHN.17.2	Pirujẽ jane kõ 'arà kyty ereinõokapa rejupa. Eayvumokasipa rejupa, pirujẽ tamoigo karuaruoka nemojirovijaoka ere mãe kõ. 
JHN.17.3	Kee oiko karuaru mãe kõ ekoi. Nekuwa katu kupa. “Janejarywe'e tè” e'i neupe kupa. Ãmõ, ekuwa katu teve kupa. “Janejare'e Remimuurerà ywe'e tè Jesu Kiristu”, e'i eupe kupa. Aepo e'i oiko karuarutà mãe kõ. 
JHN.17.4	Amojisaoka nekasiay wetea ike jane kõ pè yvy pè, tanemoe'e nemomojy kupa. Neayvu rupi a'evo aiko. Nekatuaya ve amojisaoka ijupe kõ ipi. Eposikoa neme'ẽ eupe maekwerà amoawyjepa age'e ky'y, e'i. 
JHN.17.5	Ajawyi ajivytà aa nerena kyty ky'y, e'i. Emoe'eoka mijẽ nerena pè rejupa, Papa, e'i. Ãwitõ yvy jinõ e'ãve emoe'eoka rejupa, ta'evo mijẽ, e'i Jesu Uu pè.
JHN.17.6+JHN.17.7+JHN.17.8	Kee e'i teve Jesu oporegeta Uu pè:
JHN.17.6+JHN.17.7+JHN.17.8	– [Ereko katu ekoty rewarà kõ, Papa, e'i.] Neremipyteporokwerà kõ tè a'e kõ, e'i. Nojirovijai nere mãe kõ pytery pe wyi nepyteporo kõ ekoty rewarà kõ rõmõ toiko kupa, e'i. Oromojikuwaokapa ijupe kõ, Papa, e'i. Nekoty rewarà kõ rõmõ ekoi kupa ky'y, e'i. Neayvukwerà ere ije maekwerà amojenupa ijupe kõ. “Aje ywete” e'i amojenu ijupe kõ maekwerà pè kupa ãmẽ. “Aje ywete Jesu kõrijõ tè uu Janejare'e rena pe wyi”, e'i teve kupa. “Aje ywete Janejare'e Remimuurerà tè ãwĩ”, e'i eupewarà mõ kupa.
JHN.17.9	– Ajawyi a'e kõ pewarà mõ aporegeta neupe ajupa, terereko katu kõ, e'i. Pirujẽ jane kõ pè rõwã aepo a'e ajamã'ẽ, e'i. Ererovijaoka ijupe kõ rejupa mãe kõ pè tè a'e, neremĩgwai kõ tè kupa rewarà mõ, e'i. 
JHN.17.10	Ekoty rewarà kõ rõmõ ekoi kupa wyi nekoty rewarà kõ rõmõ ekoi teve kupa. Emojikuwaokapa ijupe kõ Nera'yry rõmõ rejupa, ãwisõ temojikuwaoka jane kõ pè kupa ipi. 
JHN.17.11	Age'e naiko puku'ãi ipyri kõ ky'y. Ajivytà aa nekoty ky'y, e'i. Ekoty rewarà kõ opyta jẽtà ãmẽ ike rupi iko, e'i. Ereko katu kõ jẽ ikõ ajawyi nẽ, Papa, e'i.
JHN.17.11	– Ivo katu teãmã mã'ẽ tè ene, Papa! Neayvukasia neme'ẽma eupe. Emã'ẽ jẽ ikõ nekoty rewarà kõ rè neayvukasia rupi nẽ, ãwisõ pe'ĩypyte rõmõ toiko kupa. Ãwitõ pe'ĩypyte rõmõ jaiko, tãwĩvo ve ikõ kupa nẽ, e'i. 
JHN.17.12	Ike ipyterà kõ rupi aiko jẽ aiko remẽ, areko katu kõ ipi. Amã'ẽ jẽ ee kõ aiko ipi, neayvu rupi. Ajawyi ojirovija jẽ ere kupa, e'i. Nerekoa rupi oiko jẽ kupa, pirujẽ, e'i. Pe'ĩgà kõrijõ tè ereity ywe'e tite oo mã'ẽ. A'e ootà jimomorijau wasua rena kyty. Nekusiwaoka amãtejẽ maekwerà rupi katu tè a'evo ekoi ajamã'ẽ, e'i. Ãmõ kõ ãmẽ erevejẽ ekoi, e'i.
JHN.17.13	Age'e ajivytà aa nekoty ky'y, Papa. Ajawyi emokasi kõ tojirovija jẽ nere kupa, Papa. Ike aju remeve aepo a'e ene. Epy'amoryoka kõ jẽ ereko kõ. Ãwitõ ije eroryvay, tãwĩvo kupa, e'i.
JHN.17.14	– Neayvukwerà amojenupa ijupe kõ. Pirujẽ ere ije tamojenu maekwerà rupi katu amojenu ijupe kõ. Nerekoa rupi ekoi ãmẽ kupa. Ãwitõ ije nerekoa rupi aiko, ãwĩvo ve ekoty rewarà kõ ekoi. Nekuwai mãe kõ remisa tare'ã rõmõ tè ekoi ãmẽ kupa. A'e kõ kee e'i ekoty rewarà kõ pè ipi: “Orevo rõwã pejẽ. Ajawyi noromã'ẽ tari pene”, e'i ekoty rewarà kõ pè kupa, e'i. 
JHN.17.15	A'evo ipe remẽ: “Eekyi kõ nivoi mãe kõ pytery pe wyi”, na'ei ajamã'ẽ ene, e'i. Emokasi kõ tojimo'yjẽ ere, a'e ene. Ereko katu kõ kõrijõ nivoi mã'ẽ rõvijã wyi, a'e tè ene, e'i. 
JHN.17.16	Ãwitõ ije evo rupi teve aiko, nijanererovijai mãe kõ wyi, ãwĩvo ve ekoty rewarà kõ ekoi ky'y, e'i. 
JHN.17.17	Aje ywete mã'ẽ tè neayvu ipi. A'e rupi ikõ ereko katu kõ neupewarà kõ rõmõ nẽ, oterẽ jẽ neremimota rupi toiko kupa ky'y, e'i. 
JHN.17.18	Neayvu rupi tè ajo jane kõ pyterà rupi aiko. Ãwitõ emuu nivoi mãe kõ pyterà rupi rejupa, ãwĩvo ve amono ekoty rewarà kõ nivoi mãe kõ pyterà rupi toiko kupa, e'i. 
JHN.17.19	Aauvay ekoty rewarà kõ, e'i. Ajawyi ajime'ẽma nepo pè. Neremimota rupi'ĩte aa aiko, ãwisõ ekoty rewarà kõ ve nepo pè toiko, e'i.
JHN.17.20	– Ekoty rewarà kõ neayvu mojenuarà mõ ekoità, ãmõ kõ toenu, e'i. Ãmẽ a'e kõ ve ojirovijatà ere. Ekoty rewarà kõ rõmõ tè ekoità ãmẽ kupa, e'i. Ajawyi ereko katu ekoty rewarà rã kõ, a'e ene, Papa, e'i. 
JHN.17.21	Emokasi kõ pe'ĩypyte rõmõ toiko kupa, neremimota rupi toiko kupa ipi, e'i. Ãwitõ ije nereve pe'ĩypyte rõmõ aiko, tãwĩvo ekoi kupa, a'e ene, Papa. Ãmẽ nojirovijai ere mãe kõ omã'ẽ ee kõ remẽ, ojirovijatà ere kupa ky'y. “Aje ywete Janejare'e Remimuurerà tè Jesu”, e'ità ije kupa ky'y. 
JHN.17.22	Ãwitõ tekou katua neme'ẽ ije, ãwĩvo ve tekou katua ame'ẽ ekoty rewarà kõ pè, pe'ĩypyte rõmõ toiko kupa, janevo, e'i. 
JHN.17.23	Ekoty rewarà kõ erevejẽ ekoi. Ãwitõ ije nerevejẽ aiko, ãwĩvo erevejẽ ekoi kupa. A'evoa rupi pe'ĩypyte rõmõ toiko kupa. A'evo ekoi kupa remẽ, ãmõ kõ ojirovijatà ere, ee kõ omã'ẽ kupa remẽ. “Aje ywete Janejare'e Remimuurerà tè Jesu”, e'ità ãmẽ kupa. “Aje ywete Janejare'e wauvay Jesu koty rewarà kõ. Ãwitõ Janejare'e remiau rõmõ Jesu, ãwĩvo ve emiau kõ rõmõ Jesu koty rewarà kõ ekoi”, e'ità teve kupa.
JHN.17.24	– Aje ywete, erauvay wete rejupa, Papa. Yvy jinõ e'ãve a'evo erauvay rejupa. Emokasiokapa teve rejupa. Emoe'eokapa neremĩgwai yvapewarà kõ pè rejupa. Emã'ẽ jẽ eremĩgwai kõ rè, Papa. Nepyteporo kõ eremĩgwai kõ rõmõ toiko kupa. Apota erupi araa kõ nerena kyty, ereve toiko kupa, e'i. A'evo ekoi kupa remẽ, emoe'ea rè omã'ẽtà kupa, neremĩgwai yvapewarà kõ emoe'e remẽ, e'i.
JHN.17.25	– Ivo teãmã mã'ẽ tè ene, Papa, e'i. Nererovijai mãe kõ nanekuwai. Ije ãmẽ orokuwa katu. Ãmõ, ekoty rewarà kõ ekuwa katu Neremimuurerà rõmõ. 
JHN.17.26	Age'e si awyjepa oromojikuwaokapa ijupe kõ. Ajamã'ẽ oromojikuwaoka jẽtà aiko, ãwisõ neremiau kõ rõmõ toiko kupa. Ãwitõ neremiau rõmõ aiko, tãwĩvo ekoi kupa. Pe'ĩypyte rõmõ ereve toiko teve kupa, e'i Jesu.
JHN.17.26	Awyjepa rã'ĩ Jesu oporegeta Uu pè.
JHN.18.1	Ãmẽ Jesu oporegeta Uu pè paire, ojisyry oo orereve, wemimo'ekwerà kõ reve. Yy miti ovae kyty oroo. Setorõnà eu a'e yy pè. Uve temitãgwerà ty a'e pè
JHN.18.2	[Jutasi Sikarioti kõrijõ tè nooi orerupi. Ojisyrypa amãtejẽ orojimi'u remeve.] Ajamã'ẽ okuwa a'e pè orojimoaty. A'e pè tè jẽ Jesu oremoaty oremogeta ipi.
JHN.18.3	A'e pè oroiko ãmẽ. Ãmẽ Jutasi weru sota kõ orekoty, [Romã yvy pewarà sota kõ]. Ãmõ kõ ve Jutasi weru, Janejare'e moe'ea retã rãrõarà kõ. A'e kõ oõvijã kõ ayvu rupi uu, Janejare'e pè oporegeta mãe kõ rõvijã kõ ayvu rupi. Ãmõ, Pariseu kõ ayvu rupi ve uu kupa. Mokopejõ uu Jutasi Sikarioti rupi mãe kõ. Marija poko pawete weru opo pè. Turi jijõvãgwerà sota kõ weru teve oyapea mõ. Ãmõ, raparina kõ ve weru kupa.
JHN.18.4	Ãmẽ Jesu okuwapa amãtejẽ weewarà mãrãnaitarà. Ajawyi wenone'apa amãtejẽ weewarà rã. Oo amãtejẽ õvaisĩ kõ.
JHN.18.4	– Ava ywe'e sipõ peeka peiko? e'i ijupe kõ.
JHN.18.5	– Jesu, Nasare taa wãnà, e'i ãmẽ kupa.
JHN.18.5	– Ije tè a'e, e'i.
JHN.18.6	Aepo e'i Jesu remeve, py'awarà mõ o'a ãmẽ wapekwerà kyty kupa.
JHN.18.7	– Ava ywe'e sipõ peeka peiko? e'i mijẽ ijupe kõ.
JHN.18.7	– Jesu, Nasare taa wãnà, e'i mijẽ kupa.
JHN.18.8	– Ije tè a'e, a'epa rõwã sipõ pejẽ! Ereka tè sipõkõ pejo ãmẽ! e'i. Ije tè ereka pekupa remẽ, tojisyry rã'ĩ ereve ekoi mãe kõ ajawyi, e'i ijupe kõ.
JHN.18.8	“Hoõ” e'i sota kõ ãmẽ.
JHN.18.9	Ji'ite Jesu Uu pè oporegeta upa remẽ, kee e'ipa: “Papa. Ererovijaoka ijupe kõ rejupa mãe kõ, erevejẽ ekoi kupa. Pe'ĩ namokãjãoka'ãi ãmõ”, e'ipa. Aekwerà rupi katu tè, “Tojisyrypa rã'ĩ ereve ekoi mãe kõ”, e'i sota kõ pè.
JHN.18.10	Ameve Simão Peturu marija poko wekyi. A'e pupe kwaima'e mõ onamimopai. Mauku eu ijupe mã'ẽ onamimopai. Janejare'e pè oporegeta mãe kõ rõvijã wasu remĩgwai tè a'e.
JHN.18.11	A'evo remẽ Jesu e'i Peturu pè:
JHN.18.11	– Teene. Nemarija poko emokatu! e'i. Akuwa Papa ayvu rupi tè ajimomorijau 'atà tè amãnõ, e'i. Ajawyi najirokyjei, e'i Jesu ijupe.
JHN.18.12	Ãmẽ sota kõ Jesu opyy ky'y, oõvijã miti ayvu rupi. Janejare'e moe'ea retã rãrõarà kõ reve opyy Jesu kupa. Opokwa eraa kupa. 
JHN.18.13	Anasi eu ijupe mã'ẽ retã gyty rã'ĩ weraa Jesu kupa. A'e Janejare'e pè oporegeta mãe kõ rõvijã wasu ratyu tè, Kaipasi eu mã'ẽ ratyu tè. 
JHN.18.14	Kõitokõ Juteu rõvijã kõ atyry pè Jesu mãnõa rã rè rewarà mõ ojimoaty remẽ, a'e Kaipasi tè kee e'i jõvijãgwerà pè: “Ikatu pe'ĩte jane mõ omãnõ amãtejẽ, pirujẽ jane kõ pewarà mõ. [Ãmẽ tè nijaneapisi'ãi kupa”,] e'i maekwerà. Aepo e'i maekwerà ratyu retã gyty weraa Jesu kupa.
JHN.18.15	Ãmẽ Simão Peturu oo Jesu rapyky rupi iko. Ije ve aa apyky rupi.
JHN.18.16	Ajamã'ẽ Peturu noikei. Opyta ikatu pè, ovaokenapa ypy upa. Ãmẽ ajivy rã'ĩ wãivĩ pè aporegeta, ovaokena rãrõarà pè. A'e wãivĩ pè kee a'e:
JHN.18.16	– Ejimorypa toike, a'e ijupe.
JHN.18.16	“Hoõ” e'i ãmẽ. 
JHN.18.17	Ãmẽ Peturu oike remẽ, a'e wãivĩ e'i ijupe:
JHN.18.17	– Wãi kwaima'e remimo'earà rõwã sipõkõ ene! e'i ijupe.
JHN.18.17	– Ãnĩ! A'e rõwã ije! e'i rã'ãga owari rõmõ.
JHN.18.18	Ãmẽ irõwã wete rewarà mõ temĩgwai kõ tata omoipota. A'e ypy pè ojipe'e kupa upa. Ãmõ sota kõ ve a'e pè tui. A'e kõ pyri Peturu oo opõ'ã ojipe'e upa.
JHN.18.19	Ãmẽ Janejare'e pè oporegeta mãe kõ rõvijã wasu oporanu Jesu pè, a'e tetã wyry pè.
JHN.18.19	– Ava põ neremimo'earerà kõ? e'i. Manyvo ere põ imotekokuwa kõ ipi? e'i Jesu pè.
JHN.18.20	Ãmẽ Jesu e'i ijupe:
JHN.18.20	– Ije poromotekokuwa aiko remẽ, jovake tè poromotekokuwa ipi, tijaenu. Tyvija rupi rõwã poromotekokuwa. Juteu kõ ojimoaty mãe kõ rovake tè a'evo aiko. Janejare'e moe'ea retã ypy pè amotekokuwa kõ ipi. Ãmõ, Janejare'e ayvu rè jimo'ea retã kõ rupi teve. 
JHN.18.21	Ajawyi eupe rõwã kuwa aepo ere! e'i ijupe. Eayvu wenu maekwerà kõ pè tè kuwa aepo ere. Ere ajawyi esa! A'e kõ okuwa eporegetakwerà, wenupa kupa rewarà mõ, e'i.
JHN.18.22	Ãmẽ aepo e'i oporegeta Jesu remẽ, ãmẽ sota mõ wetoapepete Jesu.
JHN.18.22	– Aepo ere sõ Janejare'e pè oporegeta mãe kõ rõvijã wasu pè! e'i. Ajawyi ejimomeme ikõ ee kõ imogeta nẽ! e'i.
JHN.18.23	Ãmẽ Jesu e'i ijupe:
JHN.18.23	– Newari ije ajamã'ẽ. Aje ywete aporegeta ipi! Ajawyi moma'e rewarà mõ põ eretoapepete pekupa, ãwisõ aje ywete aporegeta remẽ? e'i.
JHN.18.24	Ãmẽ Anasi nokuwaive manyvotà wereko. Ajawyi Jesu omojivy mijẽ Kaipasi kyty imonooka, Janejare'e pè oporegeta mãe kõ rõvijã wasu pè. Ipoapy ãpasĩa revejẽ omojivy imono.
JHN.18.25	Ãmẽ jakatu Simão Peturu ojipe'e jẽ tata ypy pè upa. Ãmẽ ãmõ kõ e'i mijẽ ijupe:
JHN.18.25	– Wãi kwaima'e remimo'ekwerà mõ rõwã põkõ ene? e'i.
JHN.18.25	– Ãnĩ! A'e rõwã ije! e'i rã'ãga.
JHN.18.26	Ãmẽ temĩgwai mõ e'i:
JHN.18.26	– Nere itõkõ amã'ẽ ka'a miti pè, eeve neiko remẽ! e'i ijupe.
JHN.18.26	Peturu onamimopai maekwerà retãrã tè sikaepo aepo e'i. Janejare'e pè oporegeta mãe kõ rõvijã wasu remĩgwai mõ a'e. Aepo e'i remẽ, Peturu ojimonyi. Ajawyi kee e'i:
JHN.18.27	– Ãnĩ! A'e rõwã ije! e'i mijẽ.
JHN.18.27	Ãmẽ aepo e'i remeve masakara oje'ẽ.
JHN.18.28	Kõ'ẽ tarà mẽ weraa mijẽ Jesu kupa, Kaipasi retã pe wyi. Romã yvy pewarà kovenatu posikoa rena kyty weraa kupa. [Piratu eu kovenatu pè.] A'e retã gyty weraa Jesu kupa. A'e tetã pè Juteu rõvijã kõ noikei ipi. Juteu rõwã mã'ẽ retã tè rewarà mõ noikei kupa. Ekoa kõ teãmã a'evo, kee e'i kupa rewarà mõ: “Jaike sõ remẽ, janeky'a kuwa Janejare'e kyty. Ni'e'ãi tãmõ kõ jisyryawerà rè jaja'a remẽ ãmẽ”, e'i kupa. Aepo e'i kupa rewarà mõ, noikei kovenatu retã wyry pè kupa. Tetã ypy pè tè wãrõ kupa.
JHN.18.29	Ajare kovenatu Piratu oẽ oo õvaisĩ kõ, Jesu weru kupa remẽ.
JHN.18.29	– Manyvo rewarà mõ põ aã kwaima'e peeru erovake? e'i ijupe kõ.
JHN.18.30	Ãmẽ Juteu rõvijãgwerà kõ e'i ijupe:
JHN.18.30	– Nivoi ekoi rewarà mõ! Nekuwa nãwĩvoi sõ remẽ, noroeru kuwa'ãi nekoty! e'i ywe'e tite kupa.
JHN.18.31	Ãmẽ Piratu e'i ijupe kõ:
JHN.18.31	– Pevote tapekuwa penekoa rupi, e'i.
JHN.18.31	Ãmẽ Juteu kõ e'i:
JHN.18.31	– [Manyvo toroereko e'ã oreremikuwa rupi, Romã pewarà jõvijã wasu omoteepa tekoua rewarà mõ, e'i. Ãwĩ rapijarà tãmõ kõ ojapi japi takuru pupe ijuka ipi, Janejare'e werõarõ mã'ẽ tè rewarà mõ. A'evo kuwasi oroereko mijã.] Ajamã'ẽ Romã pewarà jõvijã wasu ayvu rupi nijajuka'ãi. [Ene kõrijõ tè neayvukasi ijukaa rè.] Ajawyi tè oroeru nekoty, e'i kupa.
JHN.18.32	Ajawyi Romã pewarà jõvijã ayvu rupi tè Jesu omãnõtà ky'y. Yvyra jipokana rè omõ'ãtà ijuka kupa ky'y. Ajamã'ẽ, “Emõ'ã 'atà tè ejuka”, e'i Jesu maekwerà rupi katu tè a'evotà wereko ãmẽ kupa.
JHN.18.33	Ãmẽ Piratu oike rã'ĩ mijẽ oo posikoa rena wyry kyty. Aja paire Jesu omuroka mijẽ imogeta.
JHN.18.33	– Aje ywete põ Juteu kõ rõvijã tè si ene? e'i ijupe.
JHN.18.34	Ajawyi Jesu e'i ijupe:
JHN.18.34	– Nevote põ aepo ere? Ãmõ kõ ayvu rupi tè rõwã põkõ aepo ere ije? e'i Jesu ijupe.
JHN.18.35	Ãmẽ Piratu e'i:
JHN.18.35	– “Juteu teipõ ãwĩ” ere tite sipõ ije? e'i. Neretãrã Juteu kõ tè nereru ike neme'ẽ epo pè. Janejare'e pè oporegeta mãe kõ rõvijã kõ reve. A'e kõ manyvo jẽ neiko rewarà mõ nereru ekoty. Ajawyi ejimome'u ije, takuwa nerewarà, e'i.
JHN.18.36	Ãmẽ Jesu e'i:
JHN.18.36	– Ãwitõ pejẽ jõvijã ikewarà rõmõ tè, ãwĩvo rõwã ije, e'i. Evo rupi teve ije, jõvijã rõmõ, ikewarà rõwã ije rewarà mõ. Pevowary vo sõ ije remẽ, eremĩgwai kõ ojiapisi kuwa erereko katu Juteu rõvijã kõ po pe wyi mijã. Pejẽ, napemã'ẽ kuwa'ãi ajimojõvijã remẽ ere, e'i Jesu.
JHN.18.37	Ãmẽ Piratu e'i ijupe ky'y:
JHN.18.37	– Jõvijã wasu tè sipõ ene? e'i.
JHN.18.37	– Õ'õ! e'i Jesu. Ene tè aepo erepa ije. Jõvijã tè ije. A'e rõmõ tè ajo esaky mõ ike yvy pè pepytery pè. Ayvu aje ywete mã'ẽ mojenuarà rõmõ ajo, e'i. Ava mõ sõ ayvu aje ywete mã'ẽ opota remẽ, eayvu wenutà ipi, e'i. Eayvu rupi ekoità ãmẽ ipi, e'i.
JHN.18.38	Ãmẽ kovenatu Piratu e'i:
JHN.18.38	– Ava nokuwa kuwa'ãi kuwa ayvu aje ywete mã'ẽ! e'i tite ikuwa e'ã.
JHN.18.38	Aepo e'i paire, oẽ mijẽ oo javo Juteu kõ pè:
JHN.18.38	– Naesai pe'ĩ nivoi mã'ẽ mõ tijamo'y ee, e'i. 
JHN.18.39	Pepota põ amoẽoka? Ãwitõ penãmõi kõ jisyryawerà rè peja'a remẽ upi upi, pe'ĩ temimopã'ãgwerà amoẽoka ipi, ãwĩvo? e'i. “Juteu kõ rõvijã wasu” eu mã'ẽ põ pepota tamoẽ? e'i.
JHN.18.40	– Ãnĩ! Ãnĩ! Ãwĩ rõwã! e'i e'i kõrijõ wapukai rõmõ kupa. Parapa tè oropota nemoẽ! e'i e'i wapukai rõmõ kupa.
JHN.18.40	Pirujẽ aepo e'i wapuka pukai rõmõ kupa. Aepo e'i kupa rewarà mõ, “hoõ” e'i Piratu ãmẽ ky'y. Parapa tè omoẽoka ãmẽ ky'y, ojimijajuka maekwerà teipe Parapa remẽ.
JHN.19.1	Ãmẽ kovenatu Piratu e'i sota kõ pè:
JHN.19.1	– Peraa aã kwaima'e inõpã nõpã! e'i Jesu pewarà mõ.
JHN.19.1	A'evo wereko ãmẽ kupa. Weraa inõpã nõpã kupa. 
JHN.19.2	Ojimorarai wete ee kupa. Wãkãnytanõ joõ asĩasĩ mã'ẽ pupe kupa. Jõvijã ãkãnytarà rã'ãga rõmõ a'evo wereko kupa. Jõvijã yru poko karary vo mã'ẽ pè oyrunõ rã'ãga rã'ĩ kupa.
JHN.19.3	Ãmẽ oo ipyri kupa remẽ,
JHN.19.3	– Age'e si tereiko puku Juteu kõ rõvijã rõmõ! e'i rã'ãga ijai kupa.
JHN.19.3	Oovapete pete teve kupa. A'evo ojimorarai wete ee kupa.
JHN.19.4	Ãmẽ kovenatu Piratu oẽ mijẽ oo javo aty wasu kõ pè:
JHN.19.4	– Peenu rã'ĩ si eayvu! e'i. Aã kwaima'e peeru maekwerà ivo katu mã'ẽ tè. Ajawyi namojaiwe'ãi. Ajawyi aeruoka tarà mijẽ aã ike, e'i. Pemã'ẽtà tè ee ky'y, e'i.
JHN.19.5	Ãmẽ sota kõ weru Jesu ikatukwery pè, kovenatu Piratu ayvu rupi. Ãkãnytarà rã'ãga irõromõ ve weru kupa. Jõvijã ryru poko rã'ãga irõromõ ve weru kupa. Weru kupa remẽ, kovenatu Piratu e'i Juteu kõ pè:
JHN.19.5	– Wãi penemierukwerà! e'i.
JHN.19.6	Ãmẽ Janejare'e pè oporegeta mãe kõ rõvijã kõ omã'ẽ mijẽ Jesu rè remẽ, wapuka pukai mijẽ kupa. Janejare'e moe'ea retã rãrõarà kõ ve wapuka pukai.
JHN.19.6	– Emoputuputurioka ãwĩ yvyra jipokana rè ijukaoka! e'i e'i kupa.
JHN.19.6	Ajaate kovenatu Piratu “hoõ” e'i ijayvu kõ rupi ky'y.
JHN.19.6	– Peraa ajawyi ijuka ky'y, e'i. Ije ajamã'ẽ nivoi mã'ẽ na'e teywete'ãi ijupe, e'i.
JHN.19.7	Ãmẽ Juteu atyry kõ kee e'i:
JHN.19.7	– Emã'ẽ. Oropota orerãmõi kõ remikusiwarerà rupi orojuka, “Janejare'e Ra'yry tè ije”, e'i teywete rewarà mõ, e'i kupa.
JHN.19.8	Ãmẽ kovenatu Piratu aepo jaa wenu remẽ, ojimonyi.
JHN.19.8	[– 'O! Aje rõwã põkõ ãwĩ Janejare'e Ra'yry tè? e'i oupe.]
JHN.19.9	Ajawyi weroike mijẽ Jesu eraa javo ijupe:
JHN.19.9	– Ava ywe'e põ ene? e'i. Mape kytywarà põ ene? e'i Jesu pè.
JHN.19.9	Ajamã'ẽ Jesu nipui ijupe.
JHN.19.10	Ãmẽ Piratu e'i:
JHN.19.10	– Nanepui ywe'e tite põ eupe? e'i. Eayvukasiay wete mã'ẽ tè ije! e'i. Napotai nejukaoka remẽ, oromoẽ kuwa. Apota nejukaoka remẽ, noromoẽ'ãi. Orojukaoka kõrijõtà ãmẽ yvyra jipokana rè! e'i ijupe.
JHN.19.11	Ãmẽ Jesu e'i ijupe:
JHN.19.11	– “Evote ipõ eayvukasi” ere tite. Ãnĩ! Janejare'e tè neayvumokasioka. Ijayvu rupi kõrijõ tè ejukaokatà rejupa. Ajawyi ereru nepo pè eme'ẽ mãe kõ ywesõ nivoiay Janejare'e pè ekoi, e'i.
JHN.19.12	Ãmẽ aepo jaa wenu remeve, kovenatu Piratu opota Jesu omoẽoka mijã. Ajamã'ẽ atyry wapuka pukai jẽ tesõ javo:
JHN.19.12	– Jõvijã wasu Sesa ãpã tè Jesu, “Jõvijã tè ije”, e'i rewarà mõ! Ajawyi a'e nemoẽoka sõ remẽ, nerõvijã wasu ojikõ'õtà ãmẽ nere ky'y! e'i ijupe kupa.
JHN.19.13	Ãmẽ Piratu aepo jaa wenu remẽ, weruoka mijẽ Jesu oka wyry pe wyi ikatu pè. Jõvijã ayvukasia rena kyty weraa. Nivoi tekoua mojenua rena tè a'e.
JHN.19.14	Jane 'aryvo kwaray paire a'evo ekoi.
JHN.19.14	Ãmẽ jakatu Juteu kõ wãparõ ypytà wãmõi kõ jisyryawerà rè ja'aa.
JHN.19.14	– Aã penõvijã! e'i.
JHN.19.15	Ajamã'ẽ kee e'i jẽ wapuka pukai kupa:
JHN.19.15	– Pejuka ikenẽ! Emoputuputurioka jẽsi yvyra jipokana rè ijuka! e'i kupa.
JHN.19.15	Ãmẽ Piratu e'i ijupe kõ:
JHN.19.15	– Pepota katu põ penõvijã yvyra jipokana rè jamoputuputuri ijuka? e'i ijupe kõ.
JHN.19.15	Ãmẽ Janejare'e pè oporegeta mãe kõ rõvijã kõ kee e'i:
JHN.19.15	– Orerõvijã rõwã ãwĩ! e'i. Pe'ĩte orerõvijã! Romã yvy pewarà jõvijã wasu rõmõ'ĩte! e'i ywe'e tite kupa.
JHN.19.16	Ajawyi Piratu ojimoane'e jẽ sota kõ pè javo ky'y:
JHN.19.16	– Pepyy awi eraa! e'i. Pemoputuputuri awi yvyra jipokana rè ijuka! e'i ijupe kõ.
JHN.19.16	Weraa ãmẽ kupa.
JHN.19.17	Ãmẽ sota kõ omono Jesu yvyra jipokana tomovy eraa. Imirai mã'ẽ jukaa rena kyty omovy eraa ãmẽ. “Joãkãgwerà” eu a'e tena pè. (Kokota e'i Juteu kõ wayvu rupi ãmẽ.)
JHN.19.18	A'e pè omoputuputuri ãmẽ imõ'ã kupa. Ãmẽ mõrijõ kwaima'e kõ omoputuputuri ijuvuri imõ'ã kupa. Omojeovai kupa.
JHN.19.19	Ãmẽ kee jaa okusiwaoka amãtejẽ kovenatu Piratu pè Jesu rewarà: 
JHN.19.20	Juteu kõ ayvu rupi ojikusiwa. Ãmõ, Romã pewarà kõ ayvu rupi teve. Ãmõ, Kereku kõ ayvu rupi teve. Pee atyi tè a'evo Jesu wereko kupa. Ãmẽ ijatyray Juteu kõ omogeta emikusiwarerà, a'e rupi okwa kupa remẽ, Jerusarẽ taa pyri'ĩje'ẽ ojuka kupa rewarà mõ.
JHN.19.21	Ãmẽ Janejare'e pè oporegeta mãe kõ rõvijã kõ omã'ẽ a'e jikusiwarerà rè remẽ, kee e'i kupa:
JHN.19.21	– Ãnĩ, “Juteu kõ rõvijã wasu”, jaa tè ere sõ ikusiwaoka! e'i. Kee jaa ekusiwaoka: “Aã kwaima'e, ‘Juteu kõ rõvijã tè ije’, e'i mã'ẽ”, jaa tè jẽsi ekusiwaoka, e'i epe Piratu pè kupa.
JHN.19.22	Ajamã'ẽ kovenatu Piratu e'i:
JHN.19.22	– Awyjepa akusiwa. Namotee'ãi ky'y, e'i ijupe kõ.
JHN.19.23	Ãmẽ ajaire, Jesu omoputuputuri kupa paire, sota kõ omosãi Jesu yrukwerà ojiupe kupa. Wãvasĩ vãsĩ imosãi ojiupe kupa, irõte rõmõ. Ãmõ, yru poko ikatuay mã'ẽ, a'e jareve ipõ ojinõ tyru poko rõmõ mã'ẽ. Ajawyi nuvei emiasakwerà. 
JHN.19.24	Ajare sota kõ e'i ojiupe:
JHN.19.24	– Nisimokei'ãi aã ãmẽ imosãi. Ejo jajimarai kõrijõ tè ee, ava põ opyytà, e'i ojiupe kupa.
JHN.19.24	Janejare'e kareta rè ojikusiwapa amãtejẽ a'evoa rã karamoe remẽve. Kee ojikusiwa Jesu ayvu rã mõ:
JHN.19.24	“Eyrukwerà omosãità ojiupe kupa.
JHN.19.24	Ãmõ, eyru poko rè ojimaraità rã'ĩ kupa.
JHN.19.24	‘Ava ywesõ põ opyytà?’ e'ità kupa.
JHN.19.24	Ãmõ, ojeã'ã ã'ãtà eewarà mõ kupa”, e'i ojikusiwa amãtejẽ maekwerà.
JHN.19.24	Aekwerà rupi katu tè sota kõ a'evo wereko ajaire.
JHN.19.25	A'evo remẽ Jesu y ipyri'ĩje'ẽ tui, Maria. Ãmõ, ikypy'yry ipyri tui. Maria eu teve ikypy'yry pè. Koropasi rerekwarà tè a'e. Ãmõ, Maria Matarena ipyri kõ tui. Mokopejõ a'e pè tui kupa. [Ije ve a'e pè aju. Juwão, Jesu remiau.]
JHN.19.26	Ãmẽ Jesu oy rè omã'ẽ. Ãmõ, ere teve omã'ẽ. E'i ãmẽ oy pè eupewarà mõ:
JHN.19.26	– Ãwĩ tè nememyry rõmõtà ky'y, e'i.
JHN.19.27	Aepo e'i teve ije:
JHN.19.27	– Ãwĩ tè ney rõmõtà ky'y, e'i.
JHN.19.27	Ajawyi araa eretã gyty, awyje toiko epyri ky'y.
JHN.19.28	Aepo e'ipa Jesu remẽ, okuwa oposikoa omoawyjepa ike yvy pè ky'y. Ãmẽ kee e'i:
JHN.19.28	– E'ywa, e'i.
JHN.19.28	Aepo jaa ojikusiwapa amãtejẽ ijayvu rã rõmõ karamoe remeve.
JHN.19.29	Ãmẽ a'e pè uve kui mõ. Uvary ai mã'ẽ
JHN.19.30	Ãmẽ omosu paire, e'i Jesu:
JHN.19.30	– Papa, awyjepa eposikoa ky'y, e'i.
JHN.19.30	Ameve ojayvy ojikyi oo ky'y.
JHN.19.31	Ãmẽ Juteu rõvijã kõ nokuwaive Jesu omãnõma sikaepo. Ajawyi, “Tomãnõ jimoava 'arà e'ãve”, e'i kupa. “Tijatypa amãtejẽ kuise'ẽ, timanyvo e'ã Janejare'e pè jimoava 'arà pè”, e'i tite ikuwa e'ã kupa.
JHN.19.31	– Emono sota kõ toetãmãaka'a ka'a tomãnõ kuise'ẽ, jimoava 'arà e'ãve, e'i kupa. Tijaekyi amãtejẽ ãmẽ teãgwerà kõ yvyra jipokana re wyi imokatupa pãtõma e'ãve, e'i kupa.
JHN.19.32	“Hoõ” e'i Piratu ãmẽ. Ãmẽ sota kõ uu Jesu uvuriwarà retãmã aka'a. Ãmõ, ijuvuriwarà a'evo wereko kupa. 
JHN.19.33	Ajaire Jesu teve a'evo werekotà kupa mijã. Ajamã'ẽ omã'ẽ ee kupa remẽ, omãnõma sikaepo. Ajawyi noetãmãaka'ai kupa. 
JHN.19.34	Ajamã'ẽ eãgwerà oturuso imomu kurumuri rã'ãga pupe kupa. A'evo wereko kupa remẽ, wyy tesõ oẽ iwyi. Ãmõ, yy oẽ teve iwyi. 
JHN.19.35+JHN.19.36+JHN.19.37	Ajare kee e'i amãtejẽ Janejare'e ayvukwerà ojikusiwa karamoe remeve: 
JHN.19.38	Ãmẽ oiko kwaima'e mõ a'e pè, Juse Arimateja taa wãnà eu ijupe mã'ẽ. Jesu remimo'earà tè sikaepo a'e. Ajamã'ẽ tyvija rupi tè a'evo ekoi, Juteu rõvijãgwerà kõ tokuwa e'ã. Okyje iwyi kõ rewarà mõ tyvija rupi ekoi. Jesu mãnõa ojenu ijupe remẽ, oo Piratu pè oporanu. Kee e'i:
JHN.19.38	– Apota Jesu reãgwerà araa imokatu mijã, e'i.
JHN.19.38	– Hoõ, eraa ajawyi, e'i Piratu ijupe.
JHN.19.38	Ajawyi ojivy oo eãgwerà kyty ekyi eraa imokatu, omokatutà mã'ẽ pè.
JHN.19.39	Ãmẽ Nikotemu ve oo upi. Kõi oo pya Jesu resa maekwerà. Ipije katu mã'ẽ weraa eãgwerà rè imogy kupa. Miha ysykwerà eu ipije mã'ẽ mõ pè. Ãmõ pè, aroe ysykwerà eu. A'e jimonãgwerà miturakwerà weraa kupa. Kejavu tesõ weraa kupa. 35 kiru tesõ ipowyijay.
JHN.19.40	A'e kõ ovãe Jesu reãgwerà pyri remẽ, wekyi ijõvã teãgwerà jõvãa pupe kupa. Kamisa e'eay “rijõ” eu mã'ẽ pupe ojõvã kupa. Ipije katu mã'ẽ revejẽ ojõvã kupa. A'evo tè Juteu kõ wereko teãgwerà imokatu ipi.
JHN.19.41	A'evo wereko paire, weraa imokatu kupa ky'y. Ãmẽ uve ka'a miti mõ Jesu jukaawerà pyri'ĩje'ẽ. A'e pè uve teãgwerà rena, pareti kwarà. Ipyau mã'ẽ a'e, nomokatuytyive teãgwerà mõ ipupe mã'ẽ pupe. 
JHN.19.42	A'e kwarà pupe Jesu reãgwerà omokatu kupa, nikuipei rewarà mõ. Pãtõmatà. Ajawyi ojikõtevẽjẽ imokatu jimoava 'arà e'ãve kupa.
JHN.20.1	Ãmẽ jimoava 'arà paire ipõ Maria Matarena oo tite Jesu reãgwerà rena resa mijã. Nikõ'ẽi ve remeve oo tite esa. Ãmẽ ipõ oo ovãe, soõ, pareti kwarà ojiovapyjavo 'ejẽ upa.
JHN.20.2	Ameve ojirova ojã oo javo Simão Peturu pè. Eupe teve. Kee e'i oreupe:
JHN.20.2	– Janerõvijã reãgwerà wekyi ena pe wyi kupa! e'i tite ikuwa e'ã. Norokuwai mape kyty weraa inõ kupa, e'i tite.
JHN.20.3	Ãmẽ aepo oroenu remẽ, oroo esa, ije, Peturu reve. 
JHN.20.4	Orojã oroo. Ãmẽ ije ypy aa avãe iwyi.
JHN.20.5	Ãmẽ ajayvy amãjã ikwarà rè remẽ, soõ, kamisa rè kõrijõ amã'ẽ. Jesu reãgwerà jõvãnawerà rè amã'ẽ. Ajamã'ẽ naikei ikwarà kyty aa. 
JHN.20.6	Ãmẽ Simão Peturu uu ovãe a'e pè remẽ, oike ikwarà pupe oo. A'e ve omã'ẽ Jesu reãgwerà jõvãnawerà rè. 
JHN.20.7	Ijãkãg jõvãnawerà rè teve omã'ẽ. Ijõvãnawerà reve rõwã ijãkãg jõvãnawerà tui. Waite tui upa. Waite ojapakwa upa. 
JHN.20.8	Ije ve aike ikwarà pupe aa ky'y. Amã'ẽ erokwa remẽ akuwapa. “Aje ywete” a'e ky'y.
JHN.20.9	(Ajamã'ẽ noroja'aive Janejare'e ayvukwerà rè a'evoa rewarà rè, okusiwaokapa amãtejẽ maekwerà rè. Norokuwaive Janejare'e omojenuoka amãtejẽ ipoeraa rã rewarà.) 
JHN.20.10	Ãmẽ aja paire orojivy oroo.
JHN.20.11	Ãmẽ ipõ Maria Matarena opyta jẽ Jesu reãgwerà renawerà pyri'ĩje'ẽ. Noikei ajamã'ẽ. Ikatu pè Jesu wãpirõ upa. A'evo remẽ ojayvy omãjã eãgwerà renawerà kwarà rè omãjã imono.
JHN.20.12	Ãmẽ, soõ, Janejare'e remĩgwai yvapewarà kõ rè omã'ẽ. Mõrijõ ipõ a'e pè tui. Isuky katu jome yru kõ. A'e pè Jesu reãgwerà renawerà pè katu ipõ wapy kupa upa, ikupykwerà renawerà kytyre. Ãmõ, ijãkãg renawerà kytyre wapy omãjã kupa upa. 
JHN.20.13	A'e kõ e'i Maria pè:
JHN.20.13	– Manyvo rewarà mõ põ neja'o rejupa? e'i kupa.
JHN.20.13	Ãmẽ Maria Matarena e'i:
JHN.20.13	– Erõvijã reãgwerà weraa kupa rewarà mõ, e'i tite. Nakuwai maty põ weraa inõ kupa, e'i tite ijupe kõ.
JHN.20.14	Aepo e'i paire ojirova rã'ĩ omãjã Jesu rè. Opõ'ã ijuvuri upa. Maria nokuwai ajamã'ẽ Jesu tè, [nomoa'ui rewarà mõ].
JHN.20.15	Ãmẽ Jesu e'i ijupe:
JHN.20.15	– Manyvo rewarà mõ põ neja'o rejupa? Ava rè põ neãgyo rejupa? e'i Jesu ijupe.
JHN.20.15	Ãmẽ Maria, “Ka'a miti rè oposiko mã'ẽ teipõ”, e'i tite ijupewarà mõ. Ajawyi kee e'i kõrijõ ijupe:
JHN.20.15	– Ene põ erõvijã reãgwerà neekyi eraa ike wyi? e'i tite ijupe. Emome'u ije mape põ tui. Mape põ teãgwerà neinõ, taa ipijarà mõ? e'i tite ikuwa e'ã.
JHN.20.16	Ãmẽ si Jesu ojimojikuwaoka ijupe ky'y.
JHN.20.16	– Maria! e'i.
JHN.20.16	Ameve Maria ojirova Jesu rè omãjã ky'y.
JHN.20.16	– 
JHN.20.16	(Juteu kõ ayvu pè aepo e'i. “Poromo'earà” jaa tè aepo e'i.)
JHN.20.17	Ãmẽ Jesu e'i:
JHN.20.17	– Napotari emomyta rejupa, naẽive aa Papa kyty rewarà mõ. Aatà rã'ĩ ikoty, e'i. Penuu rõmõ ve Papa ekoi, e'i. Janejare'e tè a'e, e'i. A'e kyty tè aatà. Ekwa awi aepo mojenu emõmirĩ kõ pè, e'i.
JHN.20.18	Ameve Maria Matarena uu javo oreupe, Jesu remimo'ekwerà kõ pè.
JHN.20.18	– Janerõvijã ywete rè amã'ẽ! e'i.
JHN.20.18	Ãmẽ omome'u Jesu ayvukwerà oreupe.
JHN.20.19	Ãmẽ karumẽ orojimoaty aty tetã wyry pè orokupa, Jesu remimo'ekwerà kõ rõmõ. Jimoava 'arà okwa paire. Ajamã'ẽ tetã oroovapy Juteu jõvijãgwerà kõ wyi, orokyje iwyi kõ rewarà mõ. Ãmẽ Jesu keve ywete ojisaoka orepytery pè oreupe. Kee e'i oreupe:
JHN.20.19	– Tapepy'a piryvypy katu ikõ peiko nẽ! e'i.
JHN.20.20	Aepo e'i paire, ojipomomojai toromã'ẽ gatu putuputuri kwarerà rè. Ãmõ, oturu momuawerà rè teve omome'u toromã'ẽ. Oreroryvay ãmẽ orerõvijã rè oromãjã. 
JHN.20.21	Ãmẽ Jesu oporegeta mijẽ oreupe:
JHN.20.21	– Tapepy'a piryvypy katu ikõ peiko nẽ! Ãwitõ Papa emuroka ike, ãwĩvo ve ije tè poromonookatà erekoa mojenuarà kõ rõmõ tapeiko ky'y, e'i oreupe.
JHN.20.22	Aepo e'i paire, opeju imuu orekoty. Kee e'i oreupe:
JHN.20.22	– Aã Janejare'e 'Ãg peneve toiko, e'i. 
JHN.20.23	Ajawyi eayvu rupi “awyjepa” pejẽ jane kõ aiwererà pè remẽ, Janejare'e tè aepo e'i tary ve ãmẽ ky'y. Nomo'y'ãi ijaiwererà kõ ãmẽ ee kõ ky'y. Ãwĩvo ve “awyjepa” napejẽi jane kõ aiwererà pè remẽ, Janejare'e ve “awyjepa” ne'i'ãi. Ojimo'y jẽtà ijaiwererà ee kõ iko, e'i.
JHN.20.24	Jesu ojisaoka oreupe remẽ, pe'ĩgà sikaepo natui orepyri, Tome eu ijupe mã'ẽ. Ojipupewarà tè a'e. 
JHN.20.25	Ajawyi ajaire tè aepo oromome'u ijupe.
JHN.20.25	– Janerõvijã ywete! oro'e ijupe. Ore ywete oromã'ẽ ee! oro'e ipe ijupe.
JHN.20.25	Ajamã'ẽ “aje” ne'i oreayvu pè. Kee e'i kõrijõ tè oreupe:
JHN.20.25	– Amã'ẽ ee remẽ tè katu kuwa “aje ywete sipõ” a'e kuwa ãmẽ, e'i. Opomoputuputuri maekwerà rè omome'u tamã'ẽ remẽ “aje ywete sipõ”, a'e kuwa ãmẽ! Apoko iputuputuri kwarerà pupe remẽ tè katu kuwa arovija. Ãmõ, ituru kwarà rè apoko remẽ tè katu kuwa ve arovija, e'i kõrijõ Tome.
JHN.20.26	Ajaire pe'ĩ semana paire, orojimoaty mijẽ sikaepo orokupa, tetã mõ wyry pè. Oroovapy mijẽ tetã. Tome ve orepyri tui ky'y. Ãmẽ Jesu ojisaoka mijẽ oreupe. Oporegeta mijẽ oreupe.
JHN.20.26	– Tapepy'a piryvypy katu ikõ peiko nẽ! e'i oreupe.
JHN.20.27	Ameve e'i Tome pè:
JHN.20.27	– Emã'ẽ putuputuri kwarerà rè. Emoige nepo ipupe esa, e'i. Eturu rè ve jẽ emoige nepo esa, e'i. “Aje rõwã ipõ” tere tite e'ã apoera mã'ẽ pè ky'y. “Aje ywete” tere ije ky'y, e'i Jesu Tome pè.
JHN.20.28	Ãmẽ tè tite Tome e'i:
JHN.20.28	– Haa! Aje ywete sipõ erõvijã ywete tè ene! e'i ky'y. Aje ywete sipõ Janejare'e tè ene! e'i Jesu pè.
JHN.20.29	Ãmẽ Jesu e'i ijupe:
JHN.20.29	– Ere nemã'ẽ wyi tè nejirovija ere ky'y, e'i. Ãmõ kõ, ãwisõ nomã'ẽi epe ere remẽ, ojirovija jẽ ere kupa, e'i. A'e kõ ywesõ Janejare'e remimory kõ rõmõ ekoità, e'i Jesu ijupe ky'y.
JHN.20.30	Jesu wyi tè mõa'ãrõwã mãrãnà jikuwa e'ãa ipojy mã'ẽ omojisaoka orerovake okasia rupi. Pe'ĩpe'ĩ akusiwa aã kareta rè ajupa. Nakusiwapai pirujẽ. 
JHN.20.31	Ãmõ ãmõgwerà tè akusiwapa tapekuwa, “Aje ywete Janejare'e Remimuurerà tè Jesu Janerõvijã rõmõ”, tapejẽ. Ãmõ, “Aje ywete Janejare'e Ra'yry tè Jesu”, tapejẽ. Ãmẽ sõsi mãerã peikotà ikasia rupi peiko. Ijayvu rupi tè a'evotà ãmẽ peiko.
JHN.21.1	Ãmẽ aja paire Jesu ojisaoka mijẽ oreupe, wemimo'ekwerà kõ rõmõ. Karireja pãranã reme pè ojisaoka oreupe.
JHN.21.2	Kejõ a'e pè oroku. Simão Peturu. Ãmõ, Tome. Ojipupewarà eu ijupe mã'ẽ a'e. Ãmõ, Natanaeu. A'e Kana taa wãnà tè, Karireja yvy wãnà. Ore tè ky'y, Semeneu ra'yry kõ rõmõ. Ãmõ mõrijõ emimo'ekwerà kõ ve a'e pè tui. Mokopejõ.
JHN.21.3	Ãmẽ kee e'i Simão Peturu oreupe:
JHN.21.3	– Aatà pira rè, e'i.
JHN.21.3	Ajawyi oro'e ijupe:
JHN.21.3	– Ore ve orootà nerupi, oro'e ijupe.
JHN.21.3	Oroopa katu upi ãmẽ. Oroo yarà pè oropopo. A'e rupi oroo ãmẽ. Orekõ'ẽ tesõ ipe pira rè. Ajamã'ẽ orepãnẽmusu.
JHN.21.4	Ãmẽ kõ'ẽsĩmapa iko remẽ, Jesu tè sikaepo yy reme pè tui, ysĩ 'aryvo. Ajamã'ẽ “Jesu ipõ” noro'ei. Norokuwai, ajawyi. 
JHN.21.5	Kee e'i imuu oreupe:
JHN.21.5	– Peekyi põ pira mõ? e'i.
JHN.21.5	– Ãnĩ, oro'e.
JHN.21.6	– Peraa awi pira mo'auta wãime inõ, e'i Jesu. Pe'ekatu kytyre ikõ peinõ nẽ, e'i. A'e pè pira peekyità, e'i.
JHN.21.6	A'evo oroereko ijayvu rupi ãmẽ. Oroeraa pira mo'auta inõ yy pè. Oroinõ remẽ, py'awarà mõ pira mo'auta rè tãnẽ 'ete pira. Noromovy'ãi tesõ yarà pupe inõ.
JHN.21.7	Ãmẽ tè tite a'e Peturu pè:
JHN.21.7	– Janerõvijã Jesu tè ãwĩvooka janerereko! a'e.
JHN.21.7	Aepo a'e remeve Simão Peturu opypy oyru poko eropo eraa yy pè, Jesu koty. A'e oyru poko omopyso oposikoarà mõ mijã.
JHN.21.8	Ore ãmẽ yarà rupi tè oroo ikoty. Pira mo'auta oromõtã ereko. Yy reme kuipe'e sa'u tè orewyi. 100 meturu rõmõ kõrijõ tè. 
JHN.21.9	Ajaate orovãema yy reme pè. Ãmẽ oroẽ roẽ yarà pe wyi. Ãmẽ oromã'ẽ imono remẽ, tata ojimoipotapa upa. Pira ojimii ipupe upa. Meju ve ipyri tui.
JHN.21.10	Ãmẽ Jesu e'i oreupe:
JHN.21.10	– Eeru pira mõ age'e pepyy mã'ẽ mõ ike, e'i oreupe.
JHN.21.11	Ameve Simão Peturu oo pira pijarà mõ.
JHN.21.12	– Pejo pejimiwa, e'i Jesu oreupe.
JHN.21.12	Aepo e'i remẽ, “Ava põ ene?” noro'ei ijupe, ipojy tesõ oreupe rewarà mõ. Orokuwapa Janerõvijã tè ajamã'ẽ. 
JHN.21.13	Ãmẽ Jesu uu orepyri remẽ, meju opyy ime'ẽ oreupe, pira jimiirerà revejẽ.
JHN.21.14	A'evo moapy 'arà tesõ ojisaoka Jesu ãmẽ oreupe ky'y, omãnõ maire, opoera paire.
JHN.21.15	Ajaire orojimi'u paire, e'i Jesu Simão Peturu pè:
JHN.21.15	– Simão, Juwão ra'yry. Aã nereirõarà kõ erauvay. Ene pa'e? Ene ywesõ põ erauvay rejupa iwyi kõ? e'i Peturu pè.
JHN.21.15	– Õ'õ. Nekuwa oroauvay, e'i Peturu ijupe.
JHN.21.15	Ajare Jesu e'i:
JHN.21.15	– Ajawyi erima kaneiru ra'yry vo mãe kõ ikõ tereko katu ajawyi nẽ, e'i ijupe.
JHN.21.16	E'i jẽ Jesu ijupe:
JHN.21.16	– Simão, Juwão ra'yry, “Aje ywete oroau”, ere ãmãtè põ ije? e'i mijẽ Peturu pè.
JHN.21.16	– Õ'õ. Nekuwapa aje ywete oroau, e'i ijupe.
JHN.21.16	– Erima kaneiru kõ awi ereko katu, e'i mijẽ ijupe.
JHN.21.17	Ajaire e'i mijẽ Jesu Peturu pè:
JHN.21.17	– Simão, Juwão ra'yry, aje ywete põ erauvay rejupa? e'i ijupe.
JHN.21.17	Moapy rõmõ tesõ e'i ijupe ky'y. Ajawyi Simão Peturu ijãgyoay ky'y, moapy rõmõ tesõ Jesu aepo e'i ijupe rewarà mõ. Ãmẽ e'i Jesu pè:
JHN.21.17	– Õ'õ, pirujẽ nekuwa mã'ẽ tè ene. Ajawyi nekuwapa oroauvay, jõvijã, e'i ijupe.
JHN.21.17	E'i jẽ Jesu ijupe:
JHN.21.17	– Erima kaneiru vo mãe kõ ereko katu ajawyi, e'i mijẽ Jesu ijupe.
JHN.21.18	Aepo e'i paire, Jesu kãramõwarà rã omojikuwa Peturu pè. Kee e'i ijupe:
JHN.21.18	– Kekejẽ nererekotà kupa. Nekõnomĩokyry remẽ, nejimokatupa mã gyty neotà ipi mijã, e'i. Ajamã'ẽ neka'akuwapa ky'y remẽ, neremimotarà rupi rõwã nereraatà kupa ky'y. Nepokwa 'atà tè nereraa kupa ky'y, e'i. Aje ywete aepo a'e ene, e'i Jesu ijupe.
JHN.21.19	Imãnõa rã tè Jesu omosã'ãga ijupe. Omome'u ijupe, manyvo e'ità tè omãnõ kãramõ. Omãnõa pe'ĩ tesõ Jesu rè ojirovija jẽtà. Nojipirau'ãi ee. A'evo ipe remẽ omoe'e jẽtà Janejare'e, jaa tè aepo e'i ijupe.
JHN.21.19	Aepo e'i paire,
JHN.21.19	– Ejo erupi, e'i Jesu Peturu pè ky'y.
JHN.21.20	Ãmẽ Peturu ojirova rã'ĩ wapekwerà kyty ere omãjã. Jesu remiau rè omãjã. (Ije tè tãmõ kõ jisyryawerà rè oroja'a remẽ, Jesu pyri'ĩje'ẽ aju maekwerà. Ije teve, “Ava põ neme'ẽtà jõvijã kõ po pè?” a'e Jesu pè maekwerà.)
JHN.21.21	Ãmẽ Peturu ojirova ere omãjã remẽ, e'i Jesu pè eupewarà mõ:
JHN.21.21	– Wãi pa'e? Manyvotà kãramõ ãmẽ ekoi? e'i.
JHN.21.22	Ajawyi Jesu e'i ijupe:
JHN.21.22	– Neja'a sõ ãwĩ rè. Nere kõrijõ tè eja'a, e'i. Apota sõ ãwĩ oiko jẽ remẽ, evãea pe'ĩ oiko jẽ kuwa iko. Neayvu rupi rõwã kuwa a'evo ekoità. Ejo jẽsi erupi ajawyi! e'i kõrijõ tè Jesu ijupe.
JHN.21.23	Ãmẽ Jesu remimo'earà kõ aepo wenu remẽ,
JHN.21.23	– Nomãnõ'ãi teipõ Juwão! e'i tite eupewarà mõ kupa.
JHN.21.23	Aepo jaa omojenu jenu ipe erokwa ãmẽ kupa. Ajamã'ẽ aepo ne'i Jesu. Kee e'i kõrijõ tè: “Apota sõ oiko jẽ remẽ, evãea pe'ĩ oiko jẽ kuwa iko. Neayvu rupi rõwã kuwa a'evo ekoi”, e'i kõrijõ tè Jesu maekwerà.
JHN.21.24	Awyjepa Jesu rekoawerà akusiwa. Juwão eu ererà pè. Jesu remimo'earà rõmõ ije aepo akusiwa imomewa. [Amã'ẽ ee maekwerà tè akusiwa.] Aje ywete tè Jesu e'i ipi. Aje ywete tè ijayvukwerà.
JHN.21.25	Wãisõ iteetejẽ Jesu wereko. Pirujẽ sõ jakusiwapa remẽ, mape nijainõma'ãi kuwa kareta jikusiwarerà kõ ky'y! [Awyjepa ãmẽ eremikusiwarerà ky'y.]
ACT.1.1	[Rukasi remikusiwarerà.] Eremikusiwarerà tè aã kareta, ejimorypa Teopiru pewarà. Jypy remẽ itõkõ akusiwa imonooka Jesu rekoawerà neupe, terekuwa pirujẽ manyvo ekoi maekwerà. Eewarà akusiwapa neupe, “Aje sipõ?” tere ãmẽ ky'y. Ãmõ, ijayvukwerà poromotekokuwa ee maekwerà itõkõ akusiwapa teve. Pirujẽ oposiko ypy remẽwarà itõkõ akusiwapa neupe.
ACT.1.2	Ajaate Janejare'e weraa Jesu yva pupe oo remẽwarà ve itõkõ akusiwa. Ãmẽ Jesu noẽive oo remẽ, wayvu omome'u rã'ĩ wemimono rã kõ pè. Janejare'e 'Ãg kasia rupi omotekokuwa kõ. A'evo wereko imokasi kõ. 
ACT.1.3	A'e kõ pè teve ojisaoka mijẽ, ojimomorijau omãnõ maire, opoera opõ'ã mijẽ paire. Nomãnõi mã'ẽ vo jẽ ojimoikatu ijupe kõ tomã'ẽ mijẽ wee. Ajaate 40 'arà rõmõ tesõ werokwapa ojimoikatu tè jẽ ijupe kõ ipi. [Mãrãnà jikuwa e'ã kõ oinõ tè jẽ ovake kõ, tomã'ẽ ee kupa.] Ajawyi, “Aje ywete nomãnõi ky'y”, e'i kupa. Omogeta kõ teve, tokuwa katu manyvo tekoua Janejare'e Janerõvijã ywete rõmõ janerereko remẽwarà. 
ACT.1.4	Ãmẽ ãmõ 'ary pè ojimoaty mijẽ eeve kõ ojimi'u upa. Ãmẽ kee e'i ipõ oporegeta ijupe kõ:
ACT.1.4	– [Poropyteporopa eremimono rã kõ rõmõ, eayvu mojenuarà kõ rõmõ.] Pepyta rã'ĩ ikõ ike Jerusarẽ taa pè nẽ, ajaate Papa o'Ãg omuutà rã'ĩ peupe ike. A'e tapeãrõ rã'ĩ, e'i. A'e rè poromotekokuwa amãnõ e'ãve peupe, e'i.
ACT.1.5	[Ãwitõ Juwão erenone rupi uu, ãwĩvo ve Papa 'Ãg erakypy rupi ve uutà, e'i.] Aje Juwão poromojãmorĩ yy pupe tè, oitypypyipaoka waiwererà Janejare'e pè kupa remẽ. Ajamã'ẽ age'e sõsi Papa 'Ãg tẽ tesõ uutà oike pepy'a pupe penerekoarà rõmõ ky'y, e'i. Nipuku'ãi a'evotà, e'i.
ACT.1.6	Ãmẽ Jesu pyri ojimoaty mãe kõ e'i ijupe:
ACT.1.6	– Jõvijã, age'eve sipõ nejikuwatà Isaeu kõ rõvijã wasu rõmõ neiko ky'y? Ãwitõ tãmõ Tavi jõvijã wasu rõmõ ekoi karamoe remẽ, ãwĩvotà põ neiko? e'i kupa.
ACT.1.7	E'i ãmẽ Jesu ijupe kõ:
ACT.1.7	– Aje aepo jaa napekuwai, napekuwa kuwa'ãi rewarà mõ, e'i. Papa kõrijõ tè okuwa manyvo remẽ a'evotà aiko, e'i. Wemikuwa rupi e'ipa a'evoa rã. Pejẽ napekuwa amãtejẽ'ãi ajamã'ẽ a'evo eikoa rã, e'i. Napekuwa'ãi mã jay rè avãetà mã'ẽ, manyvo 'arà remẽ avãetà mã'ẽ, e'i.
ACT.1.8	Ajamã'ẽ, aje o'Ãg omurokatà pejẽ. A'e sõsi pemokasiokatà ky'y. Ãmẽ si pirujẽ erekoawerà pemojenutà erokwa ikasia rupi ãmẽ ky'y, e'i. Pemojenu jenutà erokwa jane kõ pè, e'i. Jerusarẽ taa wãnà kõ pè ypy pemojenutà. Ãmõ, Juteja yvy rupiwarà kõ pè ve pemojenutà, e'i. Ãmõ, Samaria yvy rupiwarà kõ pè ve, e'i. Pirujẽ taa maipewarà kõ pè pemojenutà, e'i. A'e kõ ve tesõ pemotekokuwatà, e'i. Erekoawerà rè pemotekokuwa kõtà eremimonokwerà kõ rõmõ, e'i Jesu ijupe kõ.
ACT.1.8	[– Hoõ, a'evotà ãmẽ! e'i kupa.]
ACT.1.9	Ãmẽ aepo e'i paire Jesu oẽ oo yva pupe ky'y. Wemimono kõ rovake oẽ oo. Yva rãtasĩ pupe oike oo. Ojõvãma yva rãtasĩ ãmẽ. Ajaate emĩgwai kõ nomã'ẽi tesõ ee imono ky'y.
ACT.1.10	Ãmẽ emimonokwerà kõ omã'ẽ jẽ ipe yvate kyty upa. Ameve Janejare'e remĩgwai yvapewarà kõ py'awarà mõ ojimoikatu ijupe kõ. Yva kyty wyi owyjy ojimoikatu ijupe kõ. Mõrijõ rõmõ ojimoikatu ovake kõ kupa. Ijyru sĩ gatu tesõ kupa. 
ACT.1.11	Kee e'i ijupe kõ kupa:
ACT.1.11	– Karireja yvy wãnà kõ! Peyvatesa jẽ sõ pemãjã pekupa! e'i. Awyjepa Jesu oẽma oo! Peneve ekoi mijã! Age'e ojivy oo ky'y. Kãramõ uu tarà mijẽ ajamã'ẽ, e'i. Ãwitõ oẽ oo, ãwĩvotà kãramõ owyjy tarà mijẽ uu, ike yvy pè, e'i ijupe kõ.
ACT.1.11	[– Haa! A'evotà si! e'i ãmẽ kupa.]
ACT.1.12	Ãmẽ ajaire Jesu remimonokwerà kõ ojivy oo ky'y. Oriveiraty yvytyry pe wyi ojivy oo kupa, Jerusarẽ taa kyty. Nikuipei Oriveiraty Jerusarẽ mè wyi. Jimoava 'arà remẽ nou a'e kyty remẽ, jajivy jẽ kuwa a'e kyty wyi aja 'ary peve ipi, nikuipei rewarà mõ. 
ACT.1.13	Ãmẽ ovãema kupa remẽ, tetã gea'ypa pè oike kupa, jura pè. Ma'e kõ ojiupi mãe kõ: Peturu. Juwão. Tiaku. Aãtere. Piripi. Tome. Patoromeu. Mateusi. Tiaku, a'e Aupeu ra'yrerà. Ãmõ, Simão. Juteu kõ yvy rè okãte'ã mã'ẽ a'e. Ãmõ, Juta, a'e Tiaku ra'yry. Mokopejõ ojiupi jura pè mãe kõ. A'e pè tui rã'ĩ kupa upa.
ACT.1.14	Ãmẽ a'e kõ watyry revejẽ ojimoaty Janejare'e pè oporegeta ipi. Wãivĩgwerà kõ reve. Jesu y ve ipyri kõ tui, Maria. Imõmirĩ kõ ve ipyri kõ tui. A'e a'e kõ ojeeve ojimoaty Janejare'e pè oporegeta ipi. Kõ'ẽ jawe jawe a'evo ekoi kupa ipi.
ACT.1.15	Ãmẽ ãmõ 'ary pè Jesu koty rewarà kõ pirujẽ ojimoaty mijẽ, Jesu remimonokwerà kõ pyri. Aty wasu tesõ ojimoaty ky'y. 120 rõmõ tesõ ojimoaty kupa upa. Ãmẽ Peturu opõ'ã imogeta kõ. [Jutasi rekovijarà rã rè oporegetatà ijupe kõ.] 
ACT.1.16+ACT.1.17	Kee e'i ijupe kõ:
ACT.1.16+ACT.1.17	– Eretãrã kõ, pejapyaka eayvu rè aporegeta peupe remẽ. Sipyteporo Jutasi amyry rekovijarà rã, orereve toposiko mãe rã. A'e itõkõ janerõvijã ome'ẽ ãpã kõ po pè tojuka kupa. A'e Jutasi mãnõawerà rewarerà Janejare'e 'Ãg e'ipa amãtejẽ tãmõ Tavi pè tokusiwa. Aekwerà rupi katu tè age'e, e'i.
ACT.1.18	(Kee e'i itõkõ ojijuka omãnõ. Jesu ome'ẽtà ãpã kõ po pè rewarà mõ itõkõ, ãpã kõ karakuri ome'ẽ ijupe, mãrãnai rã repy rõmõ mijã. A'e karakurikwerà rè itõkõ ajaire kãramõ Juteu rõvijã kõ yvy opyy tetã rena rã mijã. A'e pè itõkõ ojimomarama omãnõ Jutasi ky'y. O'a ojeykwero omãnõ, wãgyoay rewarà mõ. Wyy opei tesõ okwa a'e pè. A'evo Jutasi ojijuka omãnõ. 
ACT.1.19	Ãmẽ ajaire itõkõ a'evoa ojenu jenupa Juteu kõ pè ky'y. Jerusarẽ taa rupi ojenu jenu okwa. Ajawyi “Tuwy peiawerà” omo'y a'e pè kupa. “Aseutãma” e'i a'e pè wayvu rupi kupa.)
ACT.1.20	E'i jẽ Peturu ijupe kõ:
ACT.1.20	– Kee ojikusiwa amãtejẽ Jutasi rewarà: 
ACT.1.21+ACT.1.22	E'i jẽ Peturu:
ACT.1.21+ACT.1.22	– Ajawyi ekovijarà rã oropyteporotà toposiko mijẽ orereve. [Kõitokõ Jutasi amyry oposiko orereve iko ipi mijã, ta'evo, e'i.] Kee e'i mã'ẽ tè ikõ toropyteporo nẽ. Pirujẽ Jesu rekoawerà wesa esapa iko maekwerà tè. Juwão amyry omojãmorĩ Jesu remẽ omã'ẽ ee maekwerà tè, e'i. Pirujẽ Jesu manyvo ekoia rè omã'ẽ maekwerà teve oroesatà, e'i. Okuwa Jesu rupi jaa jaa ipi remẽwarà, a'e kuwaparà teve, e'i. Ajaate opoera oẽ oo yva pè remẽ omã'ẽ maekwerà tè, e'i. A'evo mã'ẽ toposiko orereve. “Aje ywete Jesu opoera omãnõ maire”, te'i orereve iko, e'i Peturu jane kõ pè.
ACT.1.21+ACT.1.22	[– Õ'õ aje ywete. A'evo remẽ ikatu, e'i kupa.]
ACT.1.23	Ajawyi mõkõi rõmõ rã'ĩ kwaima'ekwerà wesa kupa, aekwerà resakarerà kõ. Kejõ wesa kupa. Juse Jutu eu erà pè mã'ẽ. Pasapa eu teve ijupe. Ãmõ, Matia eu erà pè mã'ẽ. Mokopejõ wesa rã'ĩ kupa. [Ajamã'ẽ pe'ĩte wesatà kupa, Jutasi rekovijarerà rõmõ. Ajawyi mõkõi revejẽ rõwã wekyità kupa.] 
ACT.1.24	Ajawyi oporegeta rã'ĩ Janejare'e pè kupa, tomotekokuwa kõ. Kee e'i ijupe kupa:
ACT.1.24	– Janerõvijã! Norokuwai orepy'a ipi. Ene kõrijõ tè pirujẽ nekuwa orepy'a ipi, e'i kupa. Ajawyi ere oreupe mã põ nepyteporotà aã kwaima'e mõkõi wyi, e'i kupa. Mã põ nepota toposiko neupe neayvu rupi, poromotekokuwa mã'ẽ rõmõ? A'e emojikuwaoka oreupe torokuwa. 
ACT.1.25	Oposikotà neremimono rõmõ Jutasi amyry rekovijarerà rõmõ, e'i kupa. A'e oposikoa wyive itõkõ opoi oo, nivoi ekoi neupe rewarà mõ. Ajawyi ajaire jimomorijaua rena kyty tè ekoi ky'y. Ajawyi manyvo ne'i'ãi iko ky'y. Ajawyi ekovijarerà rã emojikuwaoka oreupe, e'i Janejare'e pè kupa.
ACT.1.26	Aepo e'i kupa ire omomo momo rã'ĩ jimaraita mõ esa, tokuwa mã Janejare'e opyteporooka ijupe kõ, toposiko eeve kõ ky'y. A'e rupi mõkõi mãe kõ wyi Matia eu erà pè mã'ẽ opyteporo kupa. A'e toposiko, 11 rõmõ mãe kõ reve, Jesu remimonokwerà kõ reve ãmẽ. [A'evo 12 rõmõ oiko mijẽ kupa ky'y.]
ACT.2.1	Ãmẽ Juteu kõ ojimoaty Jerusarẽ mè Janejare'e moetea 'arà rerokwa. Pẽtekosi
ACT.2.2	Ãmẽ py'awarà mõ tyapu ojenu ijupe kõ. Yvytu wasu ryapu vo maevo sõ tite ojenu ijupe kõ. Yva kyty wyi tè ojenu. Py'awarà mõ tesõ tyapu oporakapa oka wyry. 
ACT.2.3	Ameve tata reny vo mã'ẽ rè omã'ẽ kupa. Pirujẽ a'e tetã wyry pewarà kõ omã'ẽ ee. Pirujẽ jane kõ pè ojimosãi, ijãvijõ kõ jẽ. Ijapyte kõ 'aryvo opyta a'e tata vo mã'ẽ. 
ACT.2.4	Ãmẽ Janejare'e 'Ãg oike ipy'a kõ pupe. [A'evo remẽ oẽma tetã wyry pe wyi] Janejare'e ayvu mojenu jenu kupa. Ãmõ ãmõ ayvu rupi tẽ tesõ oporegeta imojenu kupa, [wemikuwa e'ã rupi tesõ. Janejare'e 'Ãg tè a'evo werekooka kõ, toporegeta iteetejẽ ayvu rupi kupa.]
ACT.2.5	Ãmẽ jakatu jane kõ mõa'ãrõwã Jerusarẽ taa pè ekoi, Juteu kõ. Ãmõ yvy yvy pe wyi uu uu kupa maekwerà kõ. 
ACT.2.6	A'e kõ aepo jaa wenu remẽ, “haa!” e'i tesõ enu kupa. Ajawyi atyry ojimoaty omãjã ee, ãmõ ãmõ yvy wãnà kõ ayvu rupi tè Jesu koty rewarà kõ oporegeta remẽ. Ajawyi wayvu rupi tè wenu kupa, ojãvijõ kõ jẽ. Ojimonyi tesõ enu ãmẽ kupa. Ojapyaka sãtãmy tesõ ee kupa upa. 
ACT.2.7	Ajawyi e'i kupa:
ACT.2.7	– Haa! Manyvo sipõ janeayvu rupi tè e'i katu oporegeta kupa ky'y, ãwisõ Karireja yvy wãnà kõ teipe kupa mijã! e'i kupa. 
ACT.2.8	Ajamã'ẽ e'i katu janeayvu kõ rupi oporegeta tisienu katu, janejãvijõ jẽ! 
ACT.2.9	Ojevo jẽ rõwã jane kõ. Ãwĩvo ve iteetejẽ jane ayvu kõ. Kejõ tesõ rõwã ipe jane kõ mijã: Patia, Meja, Erã, Mesopotami, Juteja, Kapatosi, Põtu, Asia. 
ACT.2.10	Ãmõ, Pirija. Pãpiria. Ãmõ, Ejitu yvy wãnà kõ. Ãmõ, Sireni taa wasu pyri'ĩje'ẽ wãnà kõ. Ripia yvy pè Sireni taa wasu. A'e pyri'ĩje'ẽ wãnà kõ. Ãmõ, Romã taa wãnà kõ. 
ACT.2.11	Ãmõ, Kereta ypõ'õgwerà pe wyi uu maekwerà kõ. Ãmõ, Arapia yvy pe wyi uu maekwerà kõ. Ãwitõ Juteu kõ, ãwĩvo ve ojimojuteu mãe kõ tè, Juteu kõ vo Janejare'e omoe'e ipi mãe kõ tè. Mokopejõ tesõ jane kõ ike, iteetejẽ. Ãmõ ãmõ tè janeayvu kõ. Manyvo sipõ pirujẽ sienu janeayvu rupi oporegeta kupa remẽ? “Janejare'e okãte'ã janere”, e'i mã'ẽ rè oporegeta kupa remẽ, sienu katu! e'i kupa.
ACT.2.12	Ãmẽ manyvo ne'i kupa. Ãmẽ e'i e'i ojiupe kupa:
ACT.2.12	– Haa! [Manyvo sipõ janeayvu kõ rupi py'awarà mõ oporegeta kupa, ãwisõ janeayvu nokuwai epe remẽ? Noenui epe kupa remẽ?] Manyvo jaa tè ãwĩvoa? e'i e'i ojiupe kupa.
ACT.2.13	Ajamã'ẽ ãmõgwerà oojai kõrijõ.
ACT.2.13	– Oka'u teipõ ãwĩ kõ! e'i tite kupa, Jesu koty rewarà kõ pewarà mõ.
ACT.2.14	Ãmẽ Peturu opõ'ã oporegeta wayvukasi rõmõ aty wasu kõ pè. 12 rõmõ mãe kõ opõ'ã ojiuvuri kupa. Peturu kee e'i aty wasu kõ pè:
ACT.2.14	– Eretãrã Juteu kõ, pirujẽ Jerusarẽ taa wãnà kõ ve, tapejapyaka katu ikõ aporegeta pejẽ remẽ nẽ! e'i.
ACT.2.15	“Oka'u mãe kõ teipõ ãwĩ kõ”, pejẽ tite põ ore? Ãnĩ! Oroka'u mã'ẽ rõwã ore, e'i. Ava jẽ rõwã kwaray oẽmokopa uu remẽ oka'u ipi! e'i.
ACT.2.16	E'i jẽ Peturu:
ACT.2.16	– Janejare'e ayvukwerà rupi katu tè oroporegeta peayvu kõ rupi. Aã aje ywete mã'ẽ rè okusiwaokapa amãtejẽ karamoe remẽ, wayvu mojenuarà pè, Joeu eu ijupe mã'ẽ pè. Kee e'i Janejare'e ikusiwaokapa amãtejẽ maekwerà rupi tè:
ACT.2.17	“Keetà arekotà mãrãnà jikuwa e'ã, Penõvijã ywete 'arà renone.
ACT.2.17	Amosãità e'Ãg jane kõ pè erokwa, pirujẽ [ere oja'a mãe kõ pè,] e'i.
ACT.2.17	A'evo remẽ pejeapyry rã kõ eayvu omojenu jenutà erokwa. Keetà ajikuwa ijupe kõ.
ACT.2.17	Kõnomĩokyrerà kõ pè ajimoikatutà tomã'ẽ ere kupa.
ACT.2.17	Ka'akuwarerà kõ pè ãmẽ ikery pè tè ajisaokatà teve.
ACT.2.17	Ikery pè tè aporegetatà ijupe kõ. A'evo opouvaità ere kupa.
ACT.2.18	Eremĩgwai kõ pè tè amosãità e'Ãg a'evo remẽ.
ACT.2.18	Ãwitõ kwaima'e kõ pè e'Ãg ame'ẽtà, ãwĩvo vetà wãivĩgwerà pè.
ACT.2.18	A'evo remẽ sõsi eayvu omojenu jenutà erokwa kupa, e'Ãg kasia rupi ky'y.
ACT.2.19	Ãmẽ amoteetà 'arà. Poromonyi mã'ẽ amojisaokatà.
ACT.2.19	Yvag pè amojisaokatà. Yvy pè ve ipojy mãe kõ ainõokatà.
ACT.2.19	Oikotà tuwy. Ãmõ, tata. Ãmõ, tata rãtasĩ wasu.
ACT.2.20	Kwaray ijãpatõnusutà. Jay ipirãtà, tuwy vo.
ACT.2.20	Ãmẽ sõsi Penõvijã ywete 'arà okwatà ky'y. Ipojy wete mã'ẽ rõmõ okwatà.
ACT.2.20	Jõvijã wasu rõmõ ojikuwatà uu. Owaraytà ovãe remẽ. Ikatuaytà.
ACT.2.21	Ãmẽ jane kõ ojiporijauesaokatà ijupe ky'y. ‘Erõvijã wasu, eporijauesa rejupa, taa e'ã jimomorijau wasua rena kyty aiko karuaru’, e'ità.
ACT.2.21	Pirujẽ aepo e'i mãe kõ oporijauesa kõtà ereko katu kõ ãmẽ”, e'i Janejare'e ikusiwaokapa amãtejẽ [Joeu pè] maekwerà.
ACT.2.21	[Aepo e'i maekwerà rupi katu oroiko age'e, e'i Peturu.]
ACT.2.22	– Isaeu kõ, pejapyaka katu ikõ Jesu rewarà amojenu peupe remẽ nẽ. Temirovija tè Jesu Nasare wãnà. Janejare'e tè omokasi mãrãnà jikuwa e'ã poromonyi mãe kõ toinõ penovake, itekorã mãe kõ tomokatu teve ipi. Ãwĩ rapijarà. A'evo itõkõ Janejare'e omojikuwaoka ipe Wemimuurerà peupe mijã. Pepytery pè itõkõ a'evo ekoi, Juteu kõ pytery pè. 
ACT.2.23	Ajamã'ẽ janerõvijã kõ ome'ẽ Jesu pepo pè, tapejẽ manyvotà pereko. “Pemoputuputuri yvyra jipokana rè ijuka!” pejẽ kõrijõ itõkõ. Nivoi mãe kõ pè pejukaoka. A'evoa Janejare'e okusiwaokapa amãtejẽ. Ajawyi ijayvu rupi tè sikaepo a'evo pereko.
ACT.2.24	Ajamã'ẽ pejuka paire Janejare'e omomoera imopõ'ã mijẽ, awyje mãerã rõmõ toiko mijẽ, nomãnõ'ãi mãerã rõmõ. Mãnõa kasia pupe wyi wenõe. Ajawyi mãnõa nikasi Jesu pè ky'y.
ACT.2.25	A'evoa rã rè kee e'i amãtejẽ tãmõ Tavi ikusiwa karamoe remẽ, [Jesu ayvu rõmõ]:
ACT.2.25	“Kõ'ẽ jawe jawe amã'ẽ nere ipi, Erõvijã ywete rè.
ACT.2.25	Epyri neiko ipi, e'ekatu kytyre.
ACT.2.25	Nepy'a pirai aiko ipi, emokasi rejupa ipi rewarà mõ.
ACT.2.26	Ajawyi eroryvay nere aiko ipi,
ACT.2.26	nekãte'ã ere rewarà mõ.
ACT.2.26	Erorya amojenu ipi.
ACT.2.26	Akuwa nereity'ãi rejupa amãnõ remẽ.
ACT.2.26	Nepyri aiko karuarutà.
ACT.2.26	Ajawyi epy'a katutà amãnõ.
ACT.2.27	Nereity'ãi omãnõ mãe kõ rena pè rejupa.
ACT.2.27	Ereãgwerà neremonẽoka'ãi tyvy pè, neupewarà tè ije rewarà mõ.
ACT.2.28	Nerekoa nemojikuwaoka ije, a'e rupi taiko.
ACT.2.28	Erorya neinõtà ije ãmẽ, terory mãerã tè aiko ky'y,
ACT.2.28	nepyri taiko karuaru mã'ẽ rõmõ taiko”, e'i Tavi ikusiwa maekwerà.
ACT.2.28	Jesu ayvu rõmõ aepo e'i maekwerà, e'i Peturu. 
ACT.2.29	Tapejapyaka katu ikõ aepo jaa rè poromotekokuwa remẽ nẽ, eretãrãgwerà kõ. A'e Tavi itõkõ janerãmõi kõ rõvijã wasu rõmõ ekoi mijã. A'e itõkõ okãjã tè. [Ajaire itõkõ waty tè kupa.] A'e ryvy itõkõ ojikuwa jẽ upa age'e remẽ janerena pyri. 
ACT.2.30	Ajamã'ẽ tãmõ Tavi oiko jẽ remẽ itõkõ, Janejare'e ayvu mojenuarà rõmõ ekoi mijã. Kee e'i teve itõkõ Janejare'e ijupe:
ACT.2.30	“Ãwitõ oromojõvijã wasuoka, ãwĩvo vetà nejeapyry e'eay rã amuutà Jõvijã wasu rõmõ toiko kãramõ nevo iko”, e'i. “Aje ywete a'evo arekotà”, e'i.
ACT.2.30	Aepo tãmõ Tavi amyry omojenu. Okuwa wyi omojenu. 
ACT.2.31	Okuwapa amãtejẽ manyvotà Janejare'e Remimuurerà Janerõvijã rõmõ ekoi remẽ. Janejare'e omomoera tarà mijẽ toiko omãnõ maire. Kee e'i imojenu maekwerà rupi katu: 
ACT.2.32	Aepo e'i maekwerà rupi katu tè Janejare'e omomoera Jesu. Ore ywete oromã'ẽ ee, oiko mijẽ iko remẽ. Ajawyi aepo jaa rè poromotekokuwa orokupa tapeenu, e'i. 
ACT.2.33	Ajawyi age'e remẽ Jõvijã wasu rõmõ tè Jesu ekoi ky'y, jane kõ Rõvijã wasu rõmõ. Tuu Janejare'e tè omojõvijã wasuoka weevejẽ toiko. Karamoe remẽ Janejare'e kee e'ipa ijupe: “E'Ãg ame'ẽtà neupe”, e'ipa. Ajawyi age'e o'Ãg ome'ẽma Jesu pè, wayvu rupi katu. O'Ãg kasia rupi si oremomoregetaoka peayvu rupi, toroporegeta age'e ky'y, ijayvu tapeenu ky'y, e'i. 
ACT.2.34	Janejare'e omomoera paire, ekõve reve weraa wena kyty, yva pè. [Tãmõ Tavi rõwã weraa. Jesu tè weraa. Tãmõ Tavi amyry ãmẽ omãnõ e'e kõrijõ tè.] Kee e'i tãmõ Tavi amyry ikusiwa amãtejẽ Jesu rewarà rã rè:
ACT.2.34	“Janejare'e e'i Erõvijã ywete pè:
ACT.2.34	‘Ejo e'ekatu kytyre tereapy, erevejẽ, Jõvijã wasu tè ene rewarà mõ’, e'i.
ACT.2.35	‘Neãpã kõ newyry kyty ainõtà.
ACT.2.35	I'arà kõ gyty ãmẽ oromoẽokatà’”, e'i tãmõ Tavi ikusiwa amãtejẽ Janejare'e ayvu rõmõ maekwerà.
ACT.2.36	Jesu pewarà mõ aepo e'i amãtejẽ. Janejare'e Remimuurerà tè ãwĩ, Janerõvijã ywete rõmõ. Isaeu kõ pejẽ. Ajawyi pekuwapa kuwasi aepo jaa mijã. Ajamã'ẽ “aje” napejẽi ijupe peiko. Pemoputuputurioka kõrijõ yvyra jipokana rè ijukaoka, e'i Peturu ijupe kõ. Opi rã'ĩ oporegeta upa.
ACT.2.37	Ãmẽ aty wasu aepo jaa wenu remẽ, ojimopirai tesõ enu kupa. Ajawyi e'i e'i Peturu pè, ãmõ Jesu remimonokwerà kõ pè ve:
ACT.2.37	– Oreretãrã kõ, aje ywete aepo pejẽ! Manyvotà põkõ jaiko aepo e'i remẽ ajawyi? e'i kupa.
ACT.2.38	Ãmẽ Peturu e'i ijupe kõ:
ACT.2.38	– “Manyvotà põkõ?” pejẽ peiko. Kee a'e pejẽ. Tapejipy'amogeta ikõ peneko rè nẽ. Tapejimosĩoka peaiwererà rè. Tapejimome'u Janejare'e pè peaiwererà reitypypyipaoka. Jesu Kiristu remĩgwai kõ rõmõ pejimojãmorĩoka, pejãvijõ jẽ. “Awyjepa” e'ità Janejare'e peaiwererà pè. O'Ãg omuutà pepy'a pupe toike ãmẽ, e'i. 
ACT.2.39	Karamoe remẽ itõkõ Janejare'e o'Ãg me'ẽa rã omome'u amãtejẽ. Opota o'Ãg ome'ẽ peupe, pejeapyrerà rã kõ pè ve. Janejare'e nokuwaive mãe kõ pè ve opota ome'ẽ. Pirujẽ opyteporo wemĩgwai kõ rõmõ mãe kõ pè opota ome'ẽ, e'i Peturu.
ACT.2.40	Ãmẽ Peturu omogeta kõ remẽ, ijayvukasiay wete jẽ aty wasu pè iko:
ACT.2.40	– Janejare'e omomorijauoka kõ ywetetà age'ewarà kõ ijaiwererà kõ rewarà mõ, e'i. Ajawyi ikõ tapeitypypyipaoka peaiwererà Janejare'e pè ky'y nẽ! e'i imogeta kõ.
ACT.2.41	Peturu aepo e'i remeve, mõa'ãrõwã werovija ijayvu mãe kõ kupa ky'y. Jesu koty rewarà kõ rõmõ ekoi kupa ky'y, aja 'arà peve. Ãmẽ Peturu kõ omojãmorĩ kõ imoaty kõ ãmẽ ky'y. Mõa'ãrõwã tesõ a'evo ekoi mãe kõ ãmẽ ky'y. 3.000 rõmõ tesõ a'evo mãe kõ, Jesu rè oja'a ypy mãe kõ.
ACT.2.42	A'evo paireve kõ'ẽ jawe jawe ojimoaty Jesu ayvu renu kupa ky'y. Ojapyaka katu jome emimonokwerà kõ ayvu rè kupa, poromotekokuwa ekoa rè kupa remẽ. Ojeeve ojimory kupa ky'y. Ojimi'u teve ojipyri kupa ipi. Oporegeta teve Janejare'e pè ojeeve kupa ipi. A'evo Jesu koty rewarà kõ rõmõ ekoi kupa ky'y.
ACT.2.43	Janejare'e omomojy wete kupa ipi. Ikasia rupi Jesu remimonokwerà kõ mãrãnà jikuwa e'ã oinõ ywete iko. 
ACT.2.44	Ojee jeeve Jesu koty rewarà kõ rõmõ ekoi kupa ipi ky'y, pirujẽ. Nimoma'ei mãe kõ pè teve oovajaro oma'e kõ ime'ẽ kupa, ãmõ Jesu koty rewarà kõ pè.
ACT.2.45	Nokãte'ãi oma'e kõ rè kupa ipi. Oma'e kõ ome'ẽ teve karakuri repy rõmõ kupa ipi. Aekwerà karakuri oovajaro kupa ime'ẽ ipi, pirujẽ tiporijau e'ã moma'e repy rã rè kupa. 
ACT.2.46	Kõ'ẽ jawe jawe ojimoaty Janejare'e moe'ea retã ypy pè imoe'e kupa ipi. Ojipyri ojimi'u wetã wyry pè ve kupa ipi. Oryvay ojee ojimi'u kupa remẽ. Oiko tepe'yte iko kupa.
ACT.2.47	Janejare'e omoe'e ywete kupa ipi. Oryvay kupa, pirujẽ a'e wãnà kõ opota katu kõ rewarà mõ. Ãmẽ ywesõ ijatyray Jesu rè oja'a ypy mãe kõ rõmõ ãmẽ ky'y. Janerõvijã ywete kasia rupi a'evo ekoi kupa.
ACT.3.1	Ãmõ 'ary pè Peturu oo Juwão reve Janejare'e moe'ea retã gyty oporegeta Janejare'e pè. Kwaray ijãpẽma remẽ tè oo kupa. 
ACT.3.2	Pari rovapyka rupi oiketà kupa, ovapyka ikatuay mã'ẽ rupi. Ãmẽ jakatu a'e pari rovapyka ypy pè kwaima'e mõ tui, isaky remeve noatai mã'ẽ. Etãmã kone kone mã'ẽ a'e. Karakuri wãrõ a'e pè ipi. Kõ'ẽ jawe jawe a'e pari rovapyka ypy pè tui upa ipi. Oiketà mãe kõ pè ojiporijauesaoka ipi. 
ACT.3.3	Ajawyi Peturu kõ rè omã'ẽ, ovãe oiketà kupa remẽ.
ACT.3.3	– Emuu karakuri mõ ije! e'i ijupe kõ.
ACT.3.4	Aepo e'i ijupe kõ remẽ, uu ipyri omã'ẽ gatu tesõ ee kupa.
ACT.3.4	– Emã'ẽ gatu orere, e'i Peturu ijupe.
ACT.3.5	Omã'ẽ gatu noatai mã'ẽ ee kõ ãmẽ.
ACT.3.5	– Karakuri teipõ ome'ẽtà ije, e'i tite oupe.
ACT.3.6	Ajamã'ẽ Peturu e'i:
ACT.3.6	– Moma'e noroerekoi! Norekarakuri oroiko! e'i. Norekarakuri sĩ teve oroiko! Ajamã'ẽ orokuwa manyvotà oroereko age'e, e'i. Jesu Kiristu Nasare wãnà ayvu rupi tanekatupa! a'e. Epõ'ã awi eata! e'i. 
ACT.3.7	Aepo e'i remẽ opopyy imopõ'ã. Ameve iperẽnã kasi ky'y. Ipy kasipa katu teve. 
ACT.3.8	Opo opõ'ã ory iko ky'y. Wata ky'y. Ajaire oike Janejare'e moe'ea retã ypy pè Peturu kõ rupi. Opo opo ory iko. Wata ojivy jivy. A'evoa rè omoe'e ywete Janejare'e iko. 
ACT.3.9	Ãmẽ jane kõ omã'ẽ ee wata remẽ, Janejare'e omoe'e ywete iko remẽ. 
ACT.3.10	Ajare e'i kupa:
ACT.3.10	– Haa, emã'ẽ! Noatai rõwã si kãwĩ mijã! e'i kupa.
ACT.3.10	Okuwa pari rovapyka ypy pè wapy karakuri rãrõ upa mã'ẽ tè mijã. Ajawyi ojimonyi ee omãjã kupa, nomã'ẽi ãwĩ rapijarà rè kupa ipi mijã rewarà mõ.
ACT.3.10	– Haa! Emã'ẽ! Manyvo põ ãwĩ wata ky'y? e'i kupa.
ACT.3.11	Ãmẽ noatai maekwerà oike Janejare'e moe'ea retã ypy pè, Peturu kõ rupi. Ãmẽ pirujẽ omã'ẽ ee mãe kõ ovaiteay uu uu ikoty kõ, ojimonyi kupa rewarà mõ. Saromão rena eu erà pè mã'ẽ pè uu uu kupa.
ACT.3.11	[– Haa! Emã'ẽ rã'ĩ si! Manyvo pãwĩ wata ky'y? e'i kupa.]
ACT.3.12	Ãmẽ Peturu omã'ẽ aty wasu rè remẽ, kee e'i ijupe kõ:
ACT.3.12	– Eretãrã Isaeu kõ. Manyvore põ pejimonyi tesõ pemãjã ee! Orere pemã'ẽ tesõ teve! e'i. Orekasia rupi rõwã oromoataoka ãwĩ kwaima'e, e'i. Orevote rõwã teve! 
ACT.3.13+ACT.3.14	Janejare'e tè omokatupaoka! Tãmõ kõ Rõvijã wasu tè! Aparão Rõvijã ywete. Isaki Rõvijã ywete. Jako Rõvijã ywete. Janejare'e tè omuroka Wemĩgwai Jesu, ãwisõ tijamoe'e. Ajamã'ẽ “aje ywete” napejẽi ijupe peiko! “Sijukaoka!” pejẽ kõrijõ tè ijupewarà mõ! Ajawyi peme'ẽ kovenatu Piratu po pè! e'i. “Orerõvijã rõwã Jesu!” pejẽ ywe'e tite Piratu pè peiko, e'i. “Amoẽokatà”, e'i Piratu remẽ itõkõ, kee pejẽ kõrijõ itõkõ: “Ãnĩ! A'e rõwã! Porojuka mã'ẽ tè emoẽoka! Jesu ãmẽ eraaoka ijukaoka!” pejẽ kõrijõ itõkõ, e'i. A'evo itõkõ perekooka Jesu ijukaoka.
ACT.3.15	Janereinõgarerà teipe ãwĩ mijã! Jane'ãg oinõ janeupe janemoigooka mã'ẽ teipe mijã. Ajamã'ẽ pejukaoka jẽ tesõ! e'i. Ajamã'ẽ Janejare'e omomoera ajaire omãnõ mãe kõ pytery pè toiko e'ã ky'y. Aje ywete, ore ywete oromã'ẽ ee! e'i. 
ACT.3.16	Jesu tè wetãmãmokasioka aã kwaima'e toata ky'y! e'i. “Aje ywete Jesu ikasi emokatua rè”, e'i rewarà mõ tè Jesu omokatu. Ajawyi aã kwaima'e pemã'ẽ ee mã'ẽ ikatupa ky'y, e'i. Pemã'ẽma ee. Ajawyi pekuwa noatai maekwerà ikatupa, e'i. Age'e wata ky'y! e'i Peturu Juteu kõ pè.
ACT.3.17	E'i jẽ:
ACT.3.17	– Eretãrã kõ, akuwa napetekokuwai rewarà mõ pejukaoka Jesu, penõvijãgwerà kõ reve, e'i. 
ACT.3.18	Ajamã'ẽ Janejare'e ayvu mojenuarerà kõ ayvu rupi katu tè a'evo pereko. “Janejare'e Remimuu rã omomorijautà ijuka kupa”, e'i kupa maekwerà rupi katu tè, e'i. Pirujẽ a'evoa omojenu amãtejẽ karamoe remẽ. 
ACT.3.19	Ajawyi kee a'e pejẽ: Tapejipy'amogeta ikõ peneko rè age'e nẽ. Tapejimosĩoka peaiwererà rè. Tapejimome'u Janejare'e pè peaiwererà reitypypyipaoka. Janejare'e kyty tapejirova ky'y! e'i. Peaiwererà omoje'otà ãmẽ, e'i. 
ACT.3.20	A'evo peiko remẽ, Janejare'e pemo'ãgatutà ãmẽ ky'y, e'i. Penõvijã ywete omuutà pekoty ky'y, wemiekyi e'e, a'e Jesu eu erà pè mã'ẽ, e'i. 
ACT.3.21	A'e Janejare'e rena pè opytatà, ajaate uu mijẽtà, e'i. Karamoe remẽ Janejare'e kee e'i imojenuoka wayvu mojenuarà mõ pè a'e rè: “Kãramõ amomyautà pirujẽ ereminõgwerà kõ”, e'i maekwerà. Ijayvukwerà rupi katu tè a'evotà. Ãmẽ teve Jesu uu tarà mijẽ ky'y, e'i.
ACT.3.22	Karamoe remẽ itõkõ tãmõ Moisesi kee e'i amãtejẽ ijupewarà mõ:
ACT.3.22	“Janerõvijã Janejare'e wayvu mojenuarà tè wekyità peupe, evo mãe rã.
ACT.3.22	Pepytery pe wyi wekyità ijayvumokasi.
ACT.3.22	A'e omojenu ijayvu remẽ, tapejapyaka katu ikõ pirujẽ e'i mã'ẽ rè nẽ.
ACT.3.23	Ava mõ nojapyaka katui sõ ee remẽ, Janejare'e ope'atà okoty rewarà kõ pytery pe wyi”, e'i amãtejẽ tãmõ Moisesi maekwerà.
ACT.3.23	Aekwerà rupi katu tè a'evo age'e. 
ACT.3.24	[Tãmõ Moisesi kõrijõ tè rõwã age'ewarà rã omojenu.] Pirujẽ Janejare'e ayvu mojenuarerà kõ omojenu teve. [Jesu vãea rè oporegeta amãtejẽ kupa.] Tãmõ Samueu a'evo e'i Janejare'e ayvu mojenuarà rõmõ. Ekovijarerà omojenu teve. A'e rekovijarerà kõ ve omojenu. Pirujẽ a'evoa rã omojenu janerãmõi kõ pè kupa mijã. [Age'e remẽ tẽ tesõ aepo e'i kupa maekwerà kõ rè jamã'ẽ ky'y.] 
ACT.3.25	Karamoe remẽ itõkõ Janejare'e kee e'i tãmõ Aparão pè: 
ACT.3.26	A'evo Janejare'e omuu [Jesu] wemiekyi rõmõ remẽ, janeupe ypy omuu, Juteu kõ tè jane rewarà mõ. Uu janerereko katuarà rõmõ, ãwisõ janeaiwererà toitypypyioka janewyi, e'i.
ACT.3.26	Aepo e'i Peturu ijupe kõ.
ACT.4.1	Peturu kõ, Juwão reve, oporegeta jẽ atyry kõ pè kupa upa remẽ, Janejare'e pè oporegeta mãe kõ uu ikoty kõ, Janejare'e moe'ea retã rãrõarà rõvijã reve. Ãmõ, Satuseu kõ mõ reve. Mokopejõ uu kupa. 
ACT.4.2	A'e kõ ojikõ'õ Peturu rè, Juwão revejẽ, atyry kõ omotekokuwa kupa rewarà mõ. “Jesu opoerapa omãnõ maire ky'y”, e'i kupa rewarà mõ. “Ãwĩvo ve japoeratà jamãnõ remẽ, jaa tè Jesu poeraa”, e'i kupa rewarà mõ. [Ãmẽ Satuseu kõ kee e'i mã'ẽ tè: “Nijapoera mijẽ'ãi jamãnõ maire”, e'i mã'ẽ tè.] A'e a'e kõ tè ojikõ'õ Peturu kõ rè. 
ACT.4.3	Opyyoka kõtà eraa jõvijãgwerà kõ rovake kupa. Ajamã'ẽ karumẽ rewarà mõ jimopã'ãga pè rã'ĩ weraa kõ ity, tikõ'ẽ a'e pè kupa. Kõ'ẽme tè weraa kõtà jõvijã kõ rovake kupa.
ACT.4.4	Aty wasu ãmẽ, “Aje, Jesu opoera”, e'i Peturu kõ ayvu wenu remẽ. Jesu koty rewarà kõ rõmõ ekoi ãmẽ kupa ky'y. Kwaima'e kõ kõrijõ tè jamoirõ irõ remẽ, werywete 5.000 rõmõ tesõ a'evo ekoi mãe kõ.
ACT.4.5	Ãmẽ kõ'ẽmeve jõvijãgwerà kõ ojimoaty Jerusarẽ taa pè, Juteu rõvijãgwerà kõ. Kejõ: Tãmõ Moisesi remikusiwarerà rè poromo'e mãe kõ ve. 
ACT.4.6	Ãmõ, Janejare'e pè oporegeta mãe kõ rõvijã wasu teve, Anasi eu erà pè mã'ẽ. Ãmõ, Kaipasi eu mã'ẽ. Ãmõ, Juwão eu mã'ẽ. Ãmõ, Aresãtiri. Ãmõ kõ, Janejare'e pè oporegeta mãe kõ rõvijã wasu retãrã kõ ve ojimoaty eeve kõ. Mokopejõ ojimoaty Juteu kõ rõvijãgwerà kõ rõmõ. 
ACT.4.7	A'e kõ omuroka Peturu kõ ovake kõ javo:
ACT.4.7	– [Manyvo ywe'e põ pereko noatai maekwerà imokatu? e'i kupa.] Ava ayvu rupi ywe'e põkõ pemokatu? e'i. Ava kasia rupi põ? e'i kupa.
ACT.4.8+ACT.4.9	Ajamã'ẽ Janejare'e 'Ãg Peturu py'a pupe ekoi. Ajawyi ikasia rupi tè wayvuapi kõ. Kee e'i ijupe kõ:
ACT.4.8+ACT.4.9	– Jõvijã kõ, pejapyaka eayvu rè aporegeta pejẽ remẽ. Noatai maekwerà oromokatu rewarà mõ orereru penovake age'e pekupa. Aje ywete, napekuwai manyvo e'i okatupa rõmõ, e'i. 
ACT.4.10	Tapekuwa awi amome'u pejẽ remẽ. Pirujẽ Isaeu kõ rõmõ tapekuwa. Jesu Kiristu, Nasare taa wãnà ayvu rupi tè ãwĩ opõ'ã wata ky'y, e'i. Kõitokõ yvyra jipokana rè pemoputuputurioka ijukaoka. Aekwerà kasia rupi tè ikatupa! e'i. Janejare'e omomoera maekwerà kasia rupi tè! e'i. 
ACT.4.11	A'e napeesa tari maekwerà kasia rupi tè! A'e ywesõ ikatuay wete, e'i. Ãwĩ Jesu! Kõitokõ karamoe remẽ Janejare'e ayvu mojenuarà kee e'i oporegeta ikusiwa ee:
ACT.4.11	“‘Aã takuru nikatui’, e'i ywe'e titetà tetã reinõgarà kõ oinõ ypy takuru tetã mõ remẽ.
ACT.4.11	Ajamã'ẽ a'e ywesõ sikaepo ikatuay wete tetã mokasiarà rõmõ”, e'i maekwerà.
ACT.4.12	Aekwerà rupi katu tè Jesu ekoi. Ãwĩvo ve Jesu rõmõ'ĩte poroeraa poromoigooka karuaru mã'ẽ rõmõ ekoi! [“Nivoi”, pejẽ ywe'e tite ijupe mã'ẽ rõmõ'ĩte!] A'e rõmõ'ĩte janeaiwererà oitypypyioka kuwa janewyi mã'ẽ! Janejare'e Remimuurerà tè rewarà mõ tè ãwĩvo ekoi! Nuvei ãwĩvo poroereko mã'ẽ ipi! Jesu rõmõ'ĩte a'evo ekoi mã'ẽ! e'i Peturu ijupe kõ.
ACT.4.13	Ãmẽ Juteu rõvijãgwerà kõ ojimonyi aepo renu, nojipiraui tesõ Peturu kõ ovake kõ rewarà mõ.
ACT.4.13	– Haa! Ãwĩvo si! Manyvo põ ãwĩ kõ ijayvukasi tesõ! e'i kupa. Ajamã'ẽ oiko tepe'yte mãe kõ teipe kupa. Nojimotekokuwai mãe kõ teipe kupa mijã. Jesu reve ekoi maekwerà kõ tè si mijã! e'i ojiupe kupa.
ACT.4.14	Ajamã'ẽ noatai maekwerà Peturu kõ uvuri tui upa, jõvijãgwerà kõ rovake. Ajawyi manyvo ne'i'ãi Peturu ayvuapi kupa. 
ACT.4.15	Ajawyi kee e'i kõrijõ tè kupa:
ACT.4.15	– Peẽ rã'ĩ orepytery pe wyi, orevote torojimogeta, e'i kupa.
ACT.4.15	Ojisyry rã'ĩ ãmẽ kupa. Ãmẽ jõvijãgwerà kõ ovote ojimogeta rã'ĩ, kee javo:
ACT.4.16	– Manyvo tary we'e põkõ ãwĩ kwaima'e kõ sireko? Emã'ẽ! Jane noatai mã'ẽ omokatupa maekwerà tè ãwĩ kõ. Aã ike Jerusarẽ taa wãnà kõ pirujẽ okuwa ãwĩvoa. Ajawyi, “Ãnĩ. Iwari tè!” nija'e'ãi ijupe kõ, e'i kupa. 
ACT.4.17	Ajawyi kee sirekotà. Janeayvukasità kõrijõ tè ijupe kõ. Siayvumomi kõtà, Jesu rekoa tomojenu e'ã erokwa kupa ky'y. Mõa'ãrõwã jane kõ okuwatà Jesu rekoa ãmẽ, e'i kupa. Ikoty rewarà kõ rõmõ ekoità teve kupa, nisiayvumomi kõ sõ remẽ, e'i ojiupe kupa.
ACT.4.18	Aepo e'i kupa ire omuu mijẽ Peturu Juwão reve oovake kõ kupa. Kee e'i ijupe kõ kupa:
ACT.4.18	– Awyje ikõ tapeporegeta e'ã Jesu rè ky'y nẽ! Tapemo'e e'ã mirà mõ pe'ĩ ikõ ijayvu rupi nẽ. Aepo oro'epa pejẽ! e'i epe kupa.
ACT.4.19	Ajamã'ẽ Peturu kõ wayvuapi kõ:
ACT.4.19	– Jõvijã kõ, kee a'e pejẽ. Mã rapijarà ywesõ põkõ Janejare'e opota toroiko? Peayvu rupi tè põ? Ijayvu rupi tè põ? e'i. 
ACT.4.20	Oromã'ẽ Jesu rè! Oroenu teve! [Emimo'ekwerà kõ tè ore!] Ajawyi orokuwa katuay Janejare'e Remimuurerà tè Jesu, e'i. Ajawyi noropoi kuwa'ãi oreremikuwa mojenua wyi! e'i kupa.
ACT.4.21	Aepo e'i paire, jõvijãgwerà kõ ijayvukasiay ipe Peturu kõ pè ky'y.
ACT.4.21	– Tapeporegeta e'ã ikõ Jesu rè peiko ky'y nẽ! Pepi iwyi! e'i epe kupa.
ACT.4.21	Aja paire omono toẽ oo kupa. Opota ipe omomorijau kõ kupa mijã. Ajamã'ẽ atyry kõ omoe'e ywete Janejare'e noatai maekwerà mokatuawerà rewarà mõ. 
ACT.4.22	A'e noatai maekwerà 40 kwaray rõmõ tesõ a'evo ekoi. [Ovote manyvo ne'i'ãi okatupa rõmõ mijã.]
ACT.4.23	A'evo paire Peturu, Juwão reve, ojivy oo ovoarà kõ gyty kupa. A'e kõ pè pirujẽ manyvo jõvijãgwerà kõ ijayvukasi epe ijupe kõ maekwerà ayvukwerà kõ omome'u kupa. Ãmõ, Janejare'e pè oporegeta mãe kõ rõvijã kõ ayvukwerà. 
ACT.4.24	Ãmẽ aepo omome'u kupa ire, Jesu koty rewarà kõ ojeeve omoe'e ywete Janejare'e kupa. Kee e'i imoe'e kupa:
ACT.4.24	– Orerõvijã wasu tè ene! Yva reinõgarerà tè ene! Yvy reinõgarerà teve ene! Pãranã reinõgarerà teve! Pirujẽ ipupewarà kõ reinõgarerà teve ene!
ACT.4.25	Karamoe remẽ neporegeta neremĩgwai Tavi pè, orerãmõi pè. Ne'Ãg rupi neporegeta ijupe. Ãmẽ a'e ajaire omojenu orerãmõi kõ pè. Kee e'i maekwerà:
ACT.4.25	“Ãmõ mirà kõ ojikõ'õ ai tite! Juteu rõwã mãe kõ!
ACT.4.25	Janerõvijã ywete rè ojikõ'õ ai tite kupa.
ACT.4.25	Ajawyi ojimogeta ywe'e tite Janejare'e ayvu renu tare'ã kupa.
ACT.4.26	Ãmẽ jõvijã kõ ojimoaty ywe'e tite owãninĩ rõmõ Janerõvijã ywete reve.
ACT.4.26	Ãmõ, Emimuurerà reve, Emiekyiarerà reve”, e'i tãmõ Tavi imojenu maekwerà.
ACT.4.27	– Aje ywete, aekwerà rupi katu wereko age'e ike kupa ky'y, Jerusarẽ mè. Oreyvy pewarà kovenatu Eroti kõ ojimoaty kupa, Neremimuurerà Jesu moai. A'e ivo katu teãmã mã'ẽ. Neremimota rupi ekoi. Ãmõ, kovenatu Põsiu Piratu ve a'evo ve. Ojimoaty imoai kupa. Ãmõ, Juteu rõwã mãe kõ reve. Ãmõ, Isaeu kõ reve. Omojaiwe kupa.
ACT.4.28	Tãmõ Tavi ayvu rupi katu tè a'evo ojimoaty imoai kupa. Neayvu rupi katu tè, neremimota rupi tè sikaepo a'evo ekoi kupa. Erepa amãtejẽ maekwerà rupi katu tè sikaepo. Ene nekasiay rewarà mõ, moko kõrijõ tè wereko kupa. Neayvu rupi tè ãwĩvo wereko kupa. 
ACT.4.29	Ajawyi age'e orepãtavõ rejupa, oro'e neupe. [Ãwitõ Jesu omoai kupa, ãwĩvo ve] oremoai teve orereko kupa, ikoty rewarà kõ rõmõ. “Tapeporegeta e'ã ikõ Jesu rè peiko ky'y nẽ”, e'i epe wayvukasi rõmõ oreupe kupa. Ajawyi oremokasi rejupa, torojimonyi e'ã neayvu mojenua rè! oro'e ene. 
ACT.4.30	Oremokasioka rejupa neremĩgwai kõ rõmõ! Itekorã mãe kõ emokatuoka oreupe teve, e'i. Mãrãnà jikuwa e'ã kõ einõoka oreupe nekasia rupi. Neremimuurerà tè Jesu, a'e ivo katu teãmã ekoi mã'ẽ tè. Neremimota rupi a'evo orerereko rejupa [ãwisõ ãmõ kõ tanemoe'e ãmẽ,] e'i kupa.
ACT.4.30	Aepo e'i Janejare'e pè kupa. 
ACT.4.31	Ãmẽ oporegeta kupa ire, Janejare'e omokasiay kõ o'Ãg rupi. Ikasiaya oporakapa tesõ tetã ojimoaty iwyry pè kupa mã'ẽ. Omonãrã nãrã tesõ tetã ikasia upa. Omokasiay kõ tomojenu jenu Jesu rekoa kupa. Tojimonyi e'ã imojenua rè kupa ky'y.
ACT.4.32	Ãmẽ pirujẽ Jesu koty rewarà kõ ojevo jẽ ojipy'amogeta kupa ipi. Ojevo jẽ ve poroporijauesa kupa ipi. Nokãte'ãi oma'e kõ rè kupa, iporijau mãe kõ oporijauesa remẽ. [Ajawyi kee e'i kupa: “Nema'e rõmõ teve ema'e kõ”, e'i kupa. Pirujẽ oma'e kõ oovajaro ojiupe kupa ipi.]
ACT.4.33	A'evo ekoi kupa remẽ, Janejare'e omokasiay Jesu remimonokwerà kõ Jesu poeraawerà tomome'u me'u mirà kõ pè erokwa remẽ, “aje ywete” te'i kupa ky'y. A'evo Janejare'e wereko katu kõ, pirujẽ. 
ACT.4.34	Ajawyi naiko ekojẽi iporijau mã'ẽ mõ ky'y. Ãmõ ãmõ remẽ jane kõ mõ oyvy ome'ẽ teve karakuri repy rõmõ ipi. Ãmõ, tetã ve ome'ẽ ve kupa. 
ACT.4.35	A'e repykwerà weru Jesu remimonokwerà kõ pè ime'ẽ ipi, tomosãi iporijau mãe kõ pè kupa, ãwisõ tojimomorijau e'ã kupa. Ajamã'ẽ emiporu rã kõ repy rõmõ'ĩte ome'ẽ kupa ajamã'ẽ.
ACT.4.36	Ajawyi Juse eu ijupe mã'ẽ a'evo wereko. Revi jeapyry mõ Juse. Sipiri ypõ'õgwerà wãnerà mõ a'e. A'e rerà Jesu remimonokwerà kõ omotee. Panape e'i tè erà pè kupa ky'y. “Poromokasi wayvu rupi mã'ẽ” jaa tè aepo e'i kupa, a'evo ekoi teãmã rewarà mõ. 
ACT.4.37	Ãmẽ a'e ipõ oyvy ome'ẽ karakuri repy rõmõ. A'e repykwerà ajaire ome'ẽ Jesu remimonokwerà kõ pè, tomosãi iporijau mãe kõ pè kupa. [Nokãte'ãi okarakuri rè mã'ẽ tè Panape.]
ACT.5.1+ACT.5.2	Na'evoi ãmõ kwaima'e mõ, Anania eu erà pè mã'ẽ. A'e rerekwarà pè Sapira eu. A'e kõ okãte'ã oma'e kõ rè. Nokãte'ãi maevo sõ tite kupa ajamã'ẽ. Kee e'i kupa. Wereko yvy tetã rena rã kupa mijã. A'e ome'ẽ karakuri repy rõmõ kupa. Ajaire weraatà karakuri ime'ẽ Jesu remimonokwerà kõ pè. Aje ipe sõ kee e'i kupa mijã:
ACT.5.1+ACT.5.2	– Pirujẽ ame'ẽmatà ekarakurikwerà peupe, ema'e repykwerà kõ, e'i titetà Jesu remimonokwerà kõ pè tomoe'e kupa.
ACT.5.1+ACT.5.2	Ajamã'ẽ iwari tè. Opota ipe omoripe kõ mijã. Ope'o imomyta ajamã'ẽ oupewarà kupa. Nome'ẽma 'ejẽ'ãi. A'evo remẽ erekwarà Sapira okuwa a'evotà omẽnà remẽ. Ajamã'ẽ Janejare'e okuwapa ipy'a pewarà kõ.
ACT.5.1+ACT.5.2	Ãmẽ Anania weraa karakuri pẽ ime'ẽ. Peturu pè weraa, Jesu koty rewarà kõ rõvijã pè. Ovãe ipyri karakuri me'ẽma rã'ãga ãmẽ. Ajamã'ẽ Janejare'e 'Ãg omojikuwaoka sikaepo a'evoa Peturu pè. 
ACT.5.3+ACT.5.4	Ajawyi Peturu ijayvukasi ijupe:
ACT.5.3+ACT.5.4	– Aã kõrijõ tè rõwã nekarakuri! e'i. “Amoripe kõtà ipõ!” ere ywe'e tite ore! Janejare'e 'Ãg nijamoripe kuwa'ãi ipi! Nivoi neiko ãwĩvo remẽ, e'i. Nejimokasioka ywe'e tite Satanasi pè neiko! e'i. Ene tè nema'e jarà rõmõ neiko mijã. Ajawyi nepota sõ ime'ẽma remẽ, neme'ẽma kuwa! e'i. Nerepotai sõ remẽ, nereme'ẽ'ãi kuwasi ãmẽ mijã. Nimanyvo'ãi kuwa ãmẽ mijã! e'i. Ajamã'ẽ, “Ame'ẽmatà ekarakuri”, ere paire, neme'ẽma kuwa mijã! e'i. Nejimoane'e jẽ ãjãgai rõvijã toike nepy'a pupe, e'i. Ajamã'ẽ Janejare'e nijamoripe'ãi kuwa, janepy'a pewarà okuwapa rewarà mõ, e'i. Ajamã'ẽ nepota tite emoripe rejupa mijã! e'i Peturu Anania pè.
ACT.5.5+ACT.5.6	Ãmẽ aepo wenu remeve, Anania omãnõ o'a. Ãmẽ oiko kõnomĩokyry kõ mõ a'e pè. A'e kõ eãgwerà ojõvã jõvã eraa. Ajaire wenõe eraa ijaty kupa. A'evoa Jesu koty rewarà kõ wenu remẽ, ojimonyijay enu kupa.
ACT.5.7	Ajaire sa'u ovãe erekwarerà Sapira iko. [Uu oporegeta Peturu pè.] Ajamã'ẽ nokuwaive omẽnà mãnõa. 
ACT.5.8	Ãmẽ ovãe Peturu pyri remẽ, Peturu e'i ijupe:
ACT.5.8	– Aje põ aã rõmõ'ĩte nemẽnà karakuri moma'e repykwerà? e'i ijupe.
ACT.5.8	Ãmẽ erekwarerà e'i:
ACT.5.8	– Õ'õ, a'e rõmõ'ĩte, e'i teywete teve owari rõmõ.
ACT.5.9	Ajawyi Peturu e'i ijupe:
ACT.5.9	– Pemoripe ywe'e titetà Janejare'e 'Ãg! e'i. Ajawyi nemẽnà omãnõ ji'ite. A'evo tary ve ene ky'y, e'i. Nemãnõtà newari rewarà mõ, nemẽnà vove, e'i amãtejẽ ijupe. “Tamoripe!” ere ywe'e tite oreupe mijã! e'i. Ajamã'ẽ nijamoripe kuwa'ãi Janejare'e, e'i. Wãitõ kõnomĩokyrerà kõ nerãrõ upa. Ãwitõ nemẽnà reãgwerà ji'ite weraapa ijaty kupa. Ãwĩvotà nereraa tary ve neraty kupa, e'i.
ACT.5.10	Ameve Sapira omãnõ mijẽ o'a. Peturu rovake omãnõ o'a. Kõnomĩokyrerà kõ oike remẽ, eãgwerà rè omã'ẽ kupa. Weraa mijẽ eãgwerà ijaty kupa.
ACT.5.11	A'evoa ojenu jenu pirujẽ Jesu koty rewarà kõ pè. Ojimonyijay enu ãmẽ kupa. Ãmẽ ywesõ omomojy wete Janejare'e kupa. Ajawyi nopotai 'eteay Janejare'e ayvu ojavy kupa.
ACT.5.12	Ãmẽ Janejare'e omokasi Jesu remimonokwerà kõ, jane kõ pyterà rupi toposiko kupa. Iteetejẽ mãrãnà jikuwa e'ã kõ oinõ Janejare'e kasia rupi kupa ipi. Poromokatu kupa. Ãwĩ rapijarà. A'evoa rè jane kõ omã'ẽ remẽ, okuwa Janejare'e tè omokasi kõ a'evo toiko kupa. Kõ'ẽ jawe jawe Jesu koty rewarà kõ ojimoaty ipi, emimonokwerà kõ reve. Janejare'e moe'ea retã ypy pè a'evo ekoi kupa, Saromão rena eu erà pè mã'ẽ ypy pè. 
ACT.5.13	Temimoe'e rõmõ ipe Jesu koty rewarà kõ ekoi. Ajamã'ẽ ãmõ kõ Jesu koty rewarà rõwã mãe kõ nojimokasi oo ojimoaty ipyri kõ ipi, okyje kupa rewarà mõ. 
ACT.5.14	Ajamã'ẽ ãmẽ ywesõ mõa'ãrõwã tesõ jane kõ “aje” e'i Janerõvijã ywete pè wemireko katuarà rõmõ ky'y. Kwaima'e kõ. Wãivĩ kõ wyive. Ijatyray tesõ kupa ky'y. 
ACT.5.15	Mãrãnà jikuwa e'ã Jesu remimonokwerà kõ oinõ Janejare'e kasia rupi ipi. Ajawyi jane kõ weraa itekorã mãe kõ ikoty kõ tomokatu kõ kupa ipi. Ikea kõ pupe weraa kõ kupa ipi, pee reme pè tatui.
ACT.5.16	Ãmõ taa taa nikuipei mãe kõ pe wyi weru eru itekorã mãe kõ kupa ipi, Jerusarẽ taa kyty. Ãmõ, ãjãgaiwerà ojimoemija ee mãe kõ ve weru eru kupa ipi. Aty wasu tè ky'y. A'e kõ Jesu remimonokwerà kõ omokatupa ipi, pirujẽ.
ACT.5.17	A'evo ekoi kupa rewarà mõ, Juteu kõ rõvijãgwerà kõ ojikõ'õ tesõ Jesu remimonokwerà kõ rè. Janejare'e pè oporegeta mãe kõ rõvijã wasu a'evo ekoi, ovoarà kõ reve. Satuseu kõ mõ a'e kõ. A'e kõ ojimõarõ.
ACT.5.18	Ajawyi opyy ipe Jesu remimonokwerà kõ imopã'ã jimopã'ãga pè kupa. 
ACT.5.19	Ajamã'ẽ Janerõvijã ywete oovapyjavooka jẽ sikaepo wemĩgwai yvapewarà pè toenõe kõ jimopã'ãga pupe wyi eraa ikatu pè. Pya sikaepo a'evo wereko. 
ACT.5.20	Ãmẽ kee e'i yvapewarà weminoẽgwerà kõ pè:
ACT.5.20	– Pekwa Janejare'e moe'ea retã ypy pè. Jesu rekoa rupi tekoua tapemome'u jẽ jane kõ pè, tokuwa katu kupa, e'i ijupe kõ ity oo.
ACT.5.21	A'evo ãmẽ ijayvu rupi ekoi kupa. Ji'iveay oo Janejare'e moe'ea retã ypy pè jane kõ motekokuwa kupa. A'evo remẽ, jõvijãgwerà kõ: “Jimopã'ãga pè tui kupa”, e'i jẽ tite. Janejare'e pè oporegeta mãe kõ rõvijã wasu aepo e'i, wemĩgwai kõ reve. A'e kõ ajaire ovãe ojimoaty, jimoatya rena pè. Ãmõ, Juteu rõvijã kõ ve ovãe. Pirujẽ. A'e kõ ojimoaty remẽ, omono ipe Janejare'e moe'ea retã rãrõarà kõ too wemimopã'ãgwerà kõ pijarà mõ. 
ACT.5.22	Ajamã'ẽ a'e emimonokwerà kõ ovãe jimopã'ãga pè remẽ, soõ, naikoi jimopã'ãga pupe upa! Ajawyi ojivy oo omuuarerà kõ gyty kupa, jõvijã kõ gyty. 
ACT.5.23	Kee e'i ijupe kupa:
ACT.5.23	– Naikoi kupa ky'y! Oroo ipe jimopã'ãga kyty esa. Ojiovapykãtã jẽ upa. Ãrõarà kõ teve wãrõ jẽ upa, okenapa pè. Ajamã'ẽ oroovapyjavo remẽ, soõ, naikoi! e'i kupa.
ACT.5.24	Aepo Janejare'e pè oporegeta mãe kõ rõvijã kõ wenu remẽ, manyvo ne'i tesõ ojipy'amogeta rõmõ kupa ãmẽ. Ojimonyi kõrijõ kupa. Janejare'e moe'ea retã rãrõarà kõ rõvijã ve a'evo ekoi.
ACT.5.24	– Haa! Ava põ omoẽ imono kõ? e'i kupa. Maty põ oo kupa? e'i tite kupa.
ACT.5.25	Ameve ava mõ ovãe a'e pè, kee javo:
ACT.5.25	– Pejapyaka rã'ĩ si eayvu rè! Koiwerà kwaima'ekwerà kõ, penemimopã'ãgwerà kõ, ike tui, Janejare'e moe'ea retã ypy pè! Poromotekokuwa mijẽ kupa upa! e'i ijupe kõ.
ACT.5.26	Ameve ãrõarà kõ rõvijã weraa wemĩgwai kõ, Jesu remimonokwerà kõ pijarà mõ mijẽ. Weru mijẽ kupa. Ajamã'ẽ nojimorarai ee kõ, atyry wyi okyje kupa rewarà mõ. Kee e'i kupa: “Atyry kõ takuru pè janejapi japità janejuka, opota katu Jesu remimonokwerà kõ kupa rewarà mõ”, e'i kupa. 
ACT.5.27	Weraa kõ jõvijãgwerà kõ rovake mijẽ ãmẽ, Jesu remimonokwerà kõ. Pirujẽ weraa kupa ky'y. A'e kõ Janejare'e pè oporegeta mãe kõ rõvijã wasu waka ipe.
ACT.5.28	– Kee oro'epa itõkõ pejẽ: “Jesu rekoa tapemojenu e'ã jane kõ pè imo'e kõ ky'y!” oro'epa itõkõ pejẽ! Emã'ẽ. Aepo oro'e ipe remẽ, pemojenu jenu jẽ erokwa Jerusarẽ taa rupi! Ãwisõ pirujẽ jane kõ tojikõ'õ orere ky'y, “Peayvu rupi tè Jesu ojuka kupa!” te'i oreupe kupa, e'i epe ijupe kõ.
ACT.5.29	Ajamã'ẽ Peturu wayvuapi kõ, ãmõ Jesu remimonokwerà kõ reve. Kee e'i ijupe kõ:
ACT.5.29	– Janejare'e tè oromomojytà erovija ipi! Mirà kõ rõwã oromomojytà ipi! e'i kupa. 
ACT.5.30	Janerãmõi kõ rõvijã tè Janejare'e. A'e tè omomoera Jesu, yvyra jipokana rè pejukaoka remẽ. 
ACT.5.31	Aekwerà Janejare'e omojõvijã wasu weeve ereko ky'y, tomosĩoka Isaeu kõ ijaiwererà kõ rè toitypypyipaoka. Ojiporijauesaoka ijupe mãe kõ aiwererà pè “awyjepa” e'i. Janerereko katuarà rõmõ tè aepo e'i! Ajawyi Janejare'e noja'a'ãi ijaiwererà kõ rè ãmẽ ky'y. 
ACT.5.32	Ore ywete oromã'ẽ Jesu jukaa rè! Opoera paire oromã'ẽ mijẽ ee! Ajawyi oromã'ẽ ee maekwerà tè oromojenu ipi. Janejare'e 'Ãg remikuwa rupi tè a'evo oroiko ipi! A'e o'Ãg omoige werovija mãe kõ py'a pupe ipi, e'i Peturu kõ.
ACT.5.33	Aepo jõvijãgwerà kõ wenu remeve, ojikõ'õ wete kupa ky'y.
ACT.5.33	– Ejo sijukaoka kõ! e'i Peturu kõ pewarà mõ kupa ky'y.
ACT.5.34	Ajamã'ẽ aepo e'i kupa remẽ, jõvijã mõ opõ'ã javo ipyterà kõ pe wyi. Pariseu mõ a'e, tãmõ Moisesi remikusiwarerà rè poromo'e mã'ẽ mõ. A'e pè Kamarieu eu. Temimoe'e tè a'e. Otekokuwavay mã'ẽ tè. A'e omoisyryoka rã'ĩ Peturu kõ ikatu pè. 
ACT.5.35	Ajaire ovo mãe kõ pè kee e'i:
ACT.5.35	– Isaeu kõ. Tapejiapy'a e'ã ikenẽ! Tapetekokuwa rã'ĩ manyvotà pereko ãwĩ kõ! e'i. 
ACT.5.36	Kee rewarà mõ. Oiko jane mõ karamoe remẽ, a'e Teuta eu erà pè mã'ẽ. A'e erãkwẽ ywete jõvijã rõmõ mijã. Ajawyi omoaty wete jane kõ opyri. 400 rõmõ tesõ oo emĩgwai kõ rõmõ kupa mijã. Ajaire omãnõ a'e Teuta ky'y. Ajaire emĩgwaiwerà kõ ojimosãsãima oo oo pirujẽ ky'y. A'e werovija maekwerà kõ. “Jõvijã wasu tè”, ne'i ijupewarà mõ kupa ky'y, omãnõ rewarà mõ.
ACT.5.37	– Ajaire ãmõ tè a'evo ve ekoi, Juta eu erà pè mã'ẽ. Karireja yvy wãnà tè Juta. Romã pewarà jõvijã wasu omoirõ irõoka wemĩgwai kõ remẽ jakatu, Juta ojikuwa. A'e ve omoaty wete jane kõ opyri mijã. Ajaire a'e omãnõ teve. Ajaire emĩgwaiwerà kõ ojimosãsãima teve oo oo kupa wena kõ gyty ky'y. Noja'ai oõvijãgwerà rè kupa ky'y. 
ACT.5.38	Ajawyi kee a'e pejẽ. Aã kõ ve maevo ojimosãsãità ajaire, a'e. Ajawyi tijaposiko e'ã ee kõ, a'e. Tijajimopirai e'ã teve ee kõ jaiko. Simono kõ kõrijõ tè too kupa. Maevo kãramõ nomovyvy'ãi Jesu rewarà kupa ky'y. Ovote a'evotà ekoi kupa. Opità ijayvu kõ. Jane kõ ayvu rupi tè sõ remẽ, ke'ĩatutà tè. 
ACT.5.39	Ajamã'ẽ Janejare'e ayvu rupi tè sõ oporegeta kupa remẽ, awyje a'evotà ãmẽ. Nijamoma kõ kuwa'ãi ãmẽ. Ãmẽ moko sõ sireko ãwĩ kõ remẽ, Janejare'e tè a'evotà ãmẽ sireko ywe'e titetà ãmẽ! e'i Kamarieu oporegeta.
ACT.5.39	Aepo e'i remeve tite jõvijã kõ:
ACT.5.39	– Õ'õ aje, e'i ky'y. A'evo sireko ãmẽ, e'i kupa.
ACT.5.40	Omuroka mijẽ Jesu remimonokwerà kõ kupa. Onõpã nõpãoka kõ rã'ĩ kupa. Ajaire ijayvukasi epe kõrijõ tè ijupe kõ:
ACT.5.40	– Jesu rekoa rè ikõ tapeporegeta e'ã ky'y! e'i epe ijupe kõ.
ACT.5.40	[Aepo e'i paire omoẽ too kupa ky'y. Nojuka kõi kupa ajamã'ẽ, Kamarieu ayvu rupi.]
ACT.5.41	Ãmẽ jõvijãgwerà kõ jimoatya pe wyi oẽ oo kupa remẽ, oryvay tè oo kupa.
ACT.5.41	– Jesu remimonokwerà tè jane rewarà mõ tè, janenõpã nõpã kupa! e'i kupa. Ajawyi janeroryvay jẽtà jaiko ky'y, Jesu rewarà mõ ãwĩvo janerereko kupa rewarà mõ, e'i kõrijõ tè kupa. Janejare'e okuwa amãtejẽ nijapi'ãi ijayvu mojenua wyi mã'ẽ janemomorijau ipe kupa remẽ, e'i e'i kupa.
ACT.5.41	Ajawyi ory jẽ kupa. 
ACT.5.42	A'evo paire poromotekokuwa jẽ Jesu rè kupa. Kõ'ẽ jawe jawe a'evo ekoi kupa. Omojenu jẽ Jesu rekoa jane kõ pè erokwa kupa ipi.
ACT.5.42	– Aje ywete, Janejare'e Remimuurerà tè Jesu, Janerõvijã ywete rõmõ! e'i jẽ.
ACT.5.42	Ãwitõ Janejare'e moe'ea retã ypy pè a'evo ekoi kupa, ãwĩvo ve joetã wyry rupi ekoi kupa.
ACT.6.1	Kãramõ sa'u remẽ, Jesu koty rewarà kõ mõa'ãrõwã tesõ ekoi ky'y. Aty wasu rõmõ tesõ ãmẽ kupa ky'y. Py'awarà mõ ipõ ijatyray tesõ kupa. [A'e kõ Jesu remimonokwerà kõ poromotekokuwa jẽ tesõ Jesu rekoa rè iko. Iporijau mãe kõ opãtavõ jẽ teve iko kupa. Ajaire noyi tesõ mosikoa ee kupa ky'y, ijatyray Jesu koty rewarà kõ ky'y rewarà mõ.] Juteu e'ekwerà pawete Jesu koty rewarà kõ rõmõ ekoi a'evo remẽ. Ajamã'ẽ oiko ojipytery pè Kereku kõ ayvu rupi oporegeta mãe kõ, Juteu kõ teipe remẽ. Waiteve Juteu kõ wayvu e'e rupi oporegeta mãe kõ. Epereu eu ijayvu kõ pè. Ãmẽ Kereku ayvu rupi oporegeta mãe kõ ojimõarõ a'e kõ rè ky'y. Kee e'i kupa:
ACT.6.1	– Jesu remimonokwerà kõ noporijauesa ywe'ei oreretãrãgwerà kõ terekwarerà kõ ãmẽ ipi, e'i kupa. Epereu ayvu rupi oporegeta mãe kõ pè ywesõ ome'ẽ karakuri wemi'õ rã topyy kupa ipi, e'i kupa. Nikatui a'evo ekoi kupa remẽ, e'i kupa.
ACT.6.2	A'e rewarà mõ ojimõarõ kupa. Aepo jaa ojenu Jesu remimonokwerà kõ pè, 12 rõmõ mãe kõ pè. Ajawyi omoaty Jesu koty rewarà kõ pirujẽ imogeta kõ kupa ky'y. Kee e'i imogeta kõ kupa:
ACT.6.2	– Nivoi Janejare'e ayvu rè poromotekokuwaa wyi oropoi rã'ĩ remẽ, ãwisõ karakuri mosãia rè ywesõ toroja'a. A'e rè ywesõ oroposiko puku remẽ, manyvo noporoereko'ãi poromotekokuwa. [Ajawyi mosikoa oromosãità erokwa ky'y. Ore ãmẽ poromotekokuwaa rè kõrijõ tè oroikotà ky'y. Ikatutà a'evo oroiko remẽ.] 
ACT.6.3	Ajawyi kee sirekotà ky'y. Tapepyteporo kwaima'e kõ mõ iporijau mãe kõ pãtavõarà kõ rõmõ toiko kupa ky'y, e'i. Kee mãe kõ tè ikõ pepyteporo nẽ. Temirovija kõ tè. Otekokuwa mãe kõ tè. Janejare'e 'Ãg kasia rupi ekoi mãe kõ tè. 7 rõmõ tapepyteporo, e'i. A'e kõ oreayvu rupi topãtavõ iporijau mãe kõ, terekwarerà kõ. 
ACT.6.4	A'evo remẽ, ore Janejare'e ayvu rè poromotekokuwaa wyi noropoi'ãi. Ãmõ, Janejare'e pè moregetaa wyi noropoi'ãi ve, e'i kupa.
ACT.6.5	Aepo e'i kupa remẽ, pirujẽ jane kõ kee e'i:
ACT.6.5	– Hoõ, e'i. Ikatuay wetetà a'evo sireko remẽ, e'i kupa.
ACT.6.5	A'evo wereko ãmẽ kupa ky'y. Jesu koty rewarà kõ mõ opyteporo poropãtavõarà kõ rõmõ kupa. 7 rõmõ opyteporo kupa. Ma'e kõ: Esitevão. Janejare'e rè eako'iay mã'ẽ tè Esitevão. Janejare'e 'Ãg kasia rupi ekoi ipi mã'ẽ tè. Ãmõ, Piripi. Ãmõ, Porokoru. Ãmõ, Nikano. Ãmõ, Timõ. Ãmõ, Pamena. Ãmõ, Nikorau. Mokopejõ opyteporo kupa. A'e Nikorau Ãtiokia taa wãnerà tè. A'e Juteu kõ rekoa rupi tè ekoi mã'ẽ. Juteu e'e rõwã ajamã'ẽ Nikorau. Ojimojuteu mã'ẽ tè. Ãwitõ Juteu kõ omoe'e Janejare'e ipi, ãwĩvo mã'ẽ tè. 
ACT.6.6	Wemipyteporokwerà kõ weraa ajaire imojisaoka Jesu remimonokwerà kõ pè kupa ky'y, “i'ete” te'i kupa. A'e kõ pewarà mõ Jesu remimonokwerà kõ oporegeta Janejare'e pè. Wãkãmyy kõ oporegeta Janejare'e pè kupa.
ACT.6.6	– Emotekokuwa kõ, ivo toposiko kupa, e'i Janejare'e pè kupa.
ACT.6.7	Ãmẽ Janejare'e ayvu mojenua ojimosãi okwa. Mõa'ãrõwã Jesu koty rewarà kõ Jerusarẽ taa rupi ekoi ky'y. A'e pè ywesõ mõa'ãrõwã ekoi. Janejare'e pè oporegeta mãe kõ ãmõ ãmõgwerà ojirovija Jesu rè ky'y. Ijatyray a'evo ekoi mãe kõ.
ACT.6.8	Janejare'e remireko katu ywete Esitevão. Janejare'e kasia rupi ekoi ipi mã'ẽ tè. Ikasia rupi marama tè ekoi. Mãrãnà jikuwa e'ã poromonyi mã'ẽ Janejare'e oinõoka ijupe ipi, Juteu kõ rovake, ãwisõ, “Aje ywete Janejare'e kasia rupi ekoi”, te'i kupa.
ACT.6.9	Ãmẽ ajaire Juteu kõ mõ nivoi Esitevão wereko. Noesa tari kupa. Oporegeta ai tè ee kupa. Juteu kõ teipe a'e kõ. Ajamã'ẽ ãmõ yvy wãnerà kõ tè. A'e kõ Janejare'e ayvu rè jimo'ea tetã mõ pè ojimoaty ipi. “Temĩgwaiwerà kõ jimoatya” eu a'e tetã pè. Ãmõgwerà Sireni taa wãnerà kõ tè. Ãmõgwerà Aresãtiria taa wãnerà kõ. Ãmõ, Sirisi yvy wãnerà kõ. Ãmõ, Asia yvy wãnerà kõ. A'e kõ ojimoaty Esitevão ayvuvaja vaja. 
ACT.6.10	Ajamã'ẽ Esitevão ywesõ i'arà kõ gyty ekoi ipi, Janejare'e 'Ãg tè omotekokuwa rewarà mõ.
ACT.6.11	Ajawyi ava kõ mõ wesa epyme'ẽ Esitevão rè nivoi mã'ẽ tomo'y teywete, kee te'i kupa: “Ore oroenu ãwĩ kwaima'e oporegeta ai iko remẽ”, te'i kupa. “Tãmõ Moisesi remikusiwarerà rè oporegeta ai ipi. Upi tekoua rè oporegeta ai ipi”, te'i kupa. “Janejare'e rè tesõ oporegeta ai teve ipi”, te'i owari rõmõ kupa.
ACT.6.12	Ãmẽ aepo e'i kupa remẽ, jane kõ mõ werovija tite. Ojikõ'õ Esitevão rè ãmẽ kupa ky'y, iwaria kõ rupi. Juteu rõvijã kõ ve a'evo. Ãmõ, tãmõ Moisesi remikusiwarerà rè poromo'e mãe kõ. Ajaire a'e kõ oo Esitevão pyy eraa Juteu rõvijãgwerà kõ atyry rovake. 
ACT.6.13	Iwari mãe kõ ve weraa tiwari mijẽ kupa. A'e kõ oporegeta teitete ee ãmẽ. Kee e'i kupa:
ACT.6.13	– Ãwĩ kwaima'e oporegeta ai Janejare'e moe'ea retã rè ipi, e'i teywete kupa. Ãmõ, tãmõ Moisesi remikusiwarerà ivo tekoua rewarà rè oporegeta ai ipi. Kõ'ẽ jawe jawe a'evo ekoi ipi, e'i owari rõmõ kupa.
ACT.6.14	E'i jẽ kupa:
ACT.6.14	– Ore oroenu oporegeta ai ipi remẽ, kee e'i remẽ: “Jesu Nasare taa wãnà omomatà Janejare'e moe'ea retã”, e'i sõ ipi remẽ! Ãmõ, “Jesu omotee janerekoa ky'y, tãmõ Moisesi remikusiwarerà rupi tijaiko e'ã ky'y”, e'i Esitevão remẽ oroenu, e'i owari rõmõ kupa.
ACT.6.15	Ãmẽ Juteu rõvijãgwerà kõ atyry rõmõ wapy upa mãe kõ omã'ẽ Esitevão rè a'evo remẽ. Pirujẽ omã'ẽ ywete ee kupa. Ameve Janejare'e remĩgwai yvapewarà rova vo tesõ Esitevão rova tui ky'y.
ACT.7.1	Ãmẽ Janejare'e pè oporegeta mãe kõ rõvijã wasu e'i Esitevão pè:
ACT.7.1	– Aje põ aepo ere si neporegeta neiko ipi? e'i.
ACT.7.2	Ãmẽ Esitevão e'i ijupe kõ:
ACT.7.2	– Eretãrã kõ, pejapyaka ikõ eayvu rè nẽ, e'i. Ãmõ, erõvijã kõ ve, tapeenu rã'ĩ si aporegeta peupe remẽ, e'i. Karamoe remẽ itõkõ Janejare'e ojimoikatu janerãmõi Aparão amyry pè, e'i. Ikasia reny revejẽ itõkõ ojimoikatu ijupe. Mesopotami yvy rupi ojimoena iko remẽ itõkõ a'evo ekoi. Nojimoenaive Arã taa pè remẽ itõkõ a'evo ekoi, e'i. 
ACT.7.3	Ãmẽ itõkõ Janejare'e e'i tãmõ Aparão pè: “Ejisyry ike wyi neyvy pe wyi eo, e'i. Neretãrãgwerà kõ pytery pe wyi ejisyry eo. Neyvy rã gyty ejisyry eo eayvu rupi, amojisaokatà neupe mã'ẽ gyty, e'i. A'e kyty ejisyry eo”, e'i ijupe.
ACT.7.4	A'evo tè itõkõ karamoe remẽ janerãmõi Aparão ojisyry oyvy pe wyi oo, e'i. Kauteija yvy pe wyi ojisyry oo, [Mesopotami yvy pe wyi,] e'i. Janejare'e ayvu rupi ojisyry oo, e'i. Ãmẽ itõkõ oo Arã taa kyty ojimoena ky'y, e'i. A'e pè itõkõ ajaire tuu omãnõ ky'y. Aja paire Janejare'e weruoka janerãmõi Aparão ky'y. Aã yvy jajimoena age'e mã'ẽ pè weruoka ky'y, e'i.
ACT.7.5	Nome'ẽive ajamã'ẽ yvy ijupe. Kãramõ ome'ẽtà, ijeapyrerà rã kõ pè. Kee e'i itõkõ Janejare'e Aparão pè maekwerà: “Kãramõ remẽ aã yvy pirujẽ ame'ẽtà neupe. Ãmẽ ajaire nejeapyrerà rã kõ pewarà mõtà teve nerekoawerà”, e'ipa amãtejẽ karamoe remẽ maekwerà, mãerã tè aepo e'i.
ACT.7.6	E'i jẽ Janejare'e Aparão pè: “Kãramõ nejeapyry rã kõ ãmõ yvy rupi tè rã'ĩ ekoità. Temĩgwai ai rõmõtà tè rã'ĩ ekoi kupa”, e'i. “Temimomorijauarà rõmõtà tè rã'ĩ ekoi kupa kãramõ. Temimokasi e'ã rõmõtà tè ekoi kupa. 400 kwaray rõmõtà tesõ werokwapatà, temĩgwai ai kõ rõmõ kupa”, e'i. 
ACT.7.7	“Ajamã'ẽ imomorijauarerà kõ amomorijau kõtà. Ajimorara ai ywetetà a'e kõ rè. Aja paire pejeapyrerà rã kõ ojivytà uu a'e yvy kyty wyi ky'y”, e'i. “Kyvo kyty uu tarà mijẽ kupa. Penena rã gyty uu tarà mijẽ iko kupa. Ike emoe'età emory kupa ky'y”, e'i Janejare'e tãmõ Aparão amyry pè maekwerà.
ACT.7.8	Ãmẽ itõkõ Janejare'e e'i tãmõ Aparão pè manyvotà wa'yry wereko, Janejare'e ayvu kuwaparà rõmõ. Kee e'i: “Awyje penõvijã rõmõ tè aikotà ky'y. Pejẽ ãmẽ ekoty rewarà kõ rõmõtà peiko. Ajawyi nera'yry tereemosĩpire'o ity eremĩgwai rõmõ ekoia jikuwaparà rõmõ toiko”, e'i itõkõ Janejare'e ijupe. A'evo itõkõ tãmõ Aparão wereko wa'yry Isaki ãmẽ. 8 'arà remẽ tè o'a paire itõkõ, wemosĩpire'o imojikuwaoka. Janejare'e ayvu rupi tè a'evo wereko. Ãmẽ itõkõ tãmõ Isaki ojimovijapa remẽ, ijãkarã Jako rõmõ. Aja paire tãmõ Jako 12 rõmõ ijãkarã. A'e 12 rõmõ mãe kõ, janerãmõi rã itõkõ kupa.
ACT.7.9	E'i jẽ Esitevão:
ACT.7.9	– A'e kõ ojimovijapa remẽ itõkõ, tãmõ Juse reke'yry kõ ojimõarõ tãmõ Juse kytyre. Ajawyi itõkõ teke'yry kõ ome'ẽ omõmirĩ temĩgwai ai rõmõ too ky'y. Karakuri repy rõmõ itõkõ ome'ẽ kupa, ãwisõ ipyyarerà kõ toeraa Ejitu yvy kyty oupi, e'i. Ajamã'ẽ Janejare'e tãmõ Juse reve ekoi a'evo remẽ.
ACT.7.10	Wereko katu ereko, oo Ejitu wãnà rõvijã pyri remẽ, e'i. Ijãgyoa wekyi iwyi. Omotekokuwaoka teve ereko. A'evo wereko jõvijã wasu Parao rova rupi katuwarà rõmõ toiko, ãwisõ kee te'i ijupe: “Oromonotà jõvijã miti rõmõ. Eretã wyry pewarà rõmõ nejimojõvijãtà ky'y. Ãmõ, pirujẽ eremĩgwai kõ rè nejimojõvijãtà ky'y. Ike yvy rupi pirujẽ nejimojõvijãtà”, e'i itõkõ jõvijã Parao ijupe. A'evo itõkõ Janejare'e wereko katu tãmõ Juse ipi, e'i jẽ ijupe kõ.
ACT.7.11	E'i jẽ Esitevão:
ACT.7.11	– Ãmẽ itõkõ kãramõ sa'u tyavorusu ojinõ. Ikerõwã itõkõ tyavorà ojinõ. Ejitu yvy popy kyty tè ojinõ. Ojimomorijauvay itõkõ ãmẽ kupa. Nuvei 'eteay itõkõ emi'õ rã kõ a'e rupi ãmẽ ky'y. Ãmõ, Kanaã yvy rupi ve itõkõ nuvei temi'õ janerãmõi kõ pè, Juse ruu rena pè, tãmõ Jako rena pè. Moma'e no'u'ãi kupa ky'y. Ejitu yvy pè uve jẽ sikaepo temi'õ ãmẽ, temitã rã'ãigwerà,
ACT.7.12	Ajaire kee jaa ojenu tãmõ Jako pè: “Ejitu yvy pè uve jẽ temitã rã'ãigwerà”, jaa. Ajawyi itõkõ omono wa'yry kõ too rã'ĩ a'e kyty wemi'õ rã pyy. Oo ipyy eru ãmẽ kupa. [Omõmirĩ gyty tè sikaepo oo ipyy kupa.]
ACT.7.13	A'e ajaire o'upa kupa. Ajawyi oo mijẽ ipyy mijẽ eru kupa, e'i. Ãmẽ tè itõkõ Juse ojikuwaoka ijupe kõ ky'y, weke'yry kõ pè: “Pemõmirĩ tè ije”, e'i itõkõ ijupe kõ. Jõvijã Parao rovake weraa kõ, Parao tokuwa kõ. Tokuwa tãmõ Juse retãrãgwerà kõ. A'e tãmõ kõ tè.
ACT.7.14	“Pekwa Papa pijarà mõ”, e'i itõkõ tãmõ Juse weke'yry kõ pè ãmẽ ky'y. “Pirujẽ eretãrãgwerà kõ totuu”, e'i. 75 rõmõ tesõ itõkõ ãmẽ oo kupa.
ACT.7.15	A'evo itõkõ tãmõ Jako oo Ejitu kyty, wa'yry kõ reve. [A'e rupi tè itõkõ ojikwa ywete kupa ky'y, Ejitu yvy rupi.] A'e pè teve itõkõ tãmõ Jako okãjã ky'y. Janerãmõi kõ ve okãjãma a'e pè.
ACT.7.16	Ajaire ijãkarãgwerà werojivy oõvijãgwerà reãgwerà Kanaã yvy kyty kupa. Sikẽ taa pè. Pareti kwarà pupe weraa eãgwerà kõ ijaty kupa. Kõitokõ tãmõ Aparão opyy Emorà ra'yry kõ wyi maekwerà, e'i jẽ ijupe kõ.
ACT.7.17+ACT.7.18	E'i jẽ Esitevão:
ACT.7.17+ACT.7.18	– Ãmẽ itõkõ tãmõ kõ opyta puku tesõ Ejitu yvy pè upa. Ojikwa ywete itõkõ a'e pè kupa. Ijatyray itõkõ ãmẽ kupa ky'y. Ãmẽ ajaire itõkõ ãmõ Parao ojimojõvijã wasu ky'y, Ejitu yvy pè. A'e itõkõ nokuwai tãmõ Juse amyry opãtavõ ywete Ejitu wãnà kõ tyavorà remẽ karamoe remẽ. Ajawyi ojikõ'õ teãmã Isaeu kõ rè iko ky'y. Temĩgwai ai kõ rõmõ oinõ kõ ky'y, Janejare'e e'ipa amãtejẽ tãmõ Aparão pè maekwerà rupi katu. 
ACT.7.19	Ãmẽ itõkõ a'e jõvijã wasu omomorijauvay ereko kõ ipi, e'i. Wereko ai kõ ereko ipi. Noesa tari kõ ereko ipi, e'i. Ãmẽ itõkõ jõvijã Parao e'i tãmõ kõ pè: “Taa kupei kyty ikõ peraa pena'yry sakykyrerà kõ itypypyi tomãnõ ipi nẽ, tapejikwa e'ã”, e'i itõkõ tãmõ kõ pè. A'evo itõkõ ta'yry kõ werekooka ijapisioka kõ tãmõ kõ pè, e'i jẽ Esitevão.
ACT.7.20	– Ãmẽ jakatu itõkõ Isaeu jeapyrerà mõ wãivĩ mõ imemy, e'i. Ja'yre'e rõmõ itõkõ imemy. Moisesi eu itõkõ erà pè, e'i. Tyvija rupi tè rã'ĩ omovija ijy ereko. Moapy jay rõmõ itõkõ a'evo ekoi.
ACT.7.21	Ajaire manyvo noereko'ãi remẽ, wenanõ eraa imono yy pè ky'y. Jõvijã Parao rajyry tè itõkõ wesa eraa imovija omemyry rõmõ ãmẽ ky'y. [A'e tè weenõ. Moisesi e'i ijupe.] Wemikuwa pupe tè omovija omemyry rõmõ, e'i. 
ACT.7.22	A'evo pirujẽ Ejitu yvy wãnà rekoa kõ rupi ojimovija ojimotekokuwa. Okuwapa itõkõ Ejitu wãnà kõ rekoa ky'y. Ajaate itõkõ ijayvukasiay mã'ẽ rõmõ ãmẽ ky'y, e'i Esitevão ijupe kõ.
ACT.7.23	E'i jẽ ijupe kõ:
ACT.7.23	– 40 kwaray rõmõ tãmõ Moisesi werokwapa ky'y remẽ itõkõ ojipy'amogeta wetãrãgwerà kõ rè, Isaeu kõ rè. 
ACT.7.24	Oo omãjã ee kõ ãmẽ. Ãmẽ a'e pè oo remẽ, Ejitu wãnà mõ rè omã'ẽ, onõpã nõpã teywete Isaeu jeapyrerà mõ upa remẽ. Ajare oo wetãrã pãtavõ mijã. Wepy itõkõ ãmẽ. Ojuka itõkõ wetãrã onõpã maekwerà ãmẽ, Ejitu yvy wãnà. [Tyvija rupi teipe itõkõ a'evo ekoi remẽ.]
ACT.7.25	Kee e'i tite tãmõ Moisesi oupe a'evo remẽ: “Eretãrã kõ okuwa kuwasi Janejare'e tè epyteporo taekyi kõ jimomorijaua wyi”, e'i tite oupe. Ajamã'ẽ nokuwai a'evoa kupa.
ACT.7.26	– Ãmõ 'ary pè, Moisesi omã'ẽ mijẽ Isaeu kõ rè, mõrijõ rõmõ, ovote ojimonupi kupa upa remẽ, ajaave ojikõ'õ ojee kupa. Ãmẽ itõkõ Moisesi omomoi kõ tarepe ojiwyi mijã. Kee e'i epe ijupe kõ: “Kwaima'e kõ, peenu rã'ĩ si eayvu! Pejiapisi sõ pekupa, ojetãrã tè pejẽ remẽ”, e'i epe. 
ACT.7.27	Ajamã'ẽ noenui kupa. Poromoai mã'ẽ omoãjã kõrijõ Moisesi imono. Kee e'i kõrijõ tè ijupe: “Ava põ orerõvijã rã'ãga rõmõ nemuroka ike orepyri aepo tere ore! Orerõvijã rõwã ene!” e'i ijupe. “Ivoa kuwaparà rõwã teve ene! 
ACT.7.28	Ãwitõ kwee nejuka Ejitu yvy wãnà mõ, a'evo rõwã age'e ererekotà rejupa!” e'i kõrijõ Moisesi pè. 
ACT.7.29	Aepo e'i remẽ itõkõ tãmõ Moisesi ojimonyi tesõ ky'y. Ojava itõkõ oo Ejitu pe wyi ãmẽ ky'y. Mijiã yvy kyty oo ojimoena ãmẽ ky'y. A'e wãnà wãivĩ mõ wereko. Ajaire itõkõ ijãkarã a'e pupe mõrijõ rõmõ, e'i Esitevão.
ACT.7.30	E'i jẽ Esitevão ijupe kõ:
ACT.7.30	– 40 kwaray rõmõ tesõ itõkõ tãmõ Moisesi werokwapa Mijiã yvy rupi iko. Ãmẽ ajaire yvapewarà ojimoikatu ijupe ky'y. Tekoe'ãma pè tè. Sinai yvytyry pyri'ĩje'ẽ ekoi a'evo remẽ. Ka'a ojãmurutu mã'ẽ pytery pè tui upa. A'e pupe itõkõ tata vo sõ tite okai upa. A'e pè yvapewarà ojimoikatu ijupe. 
ACT.7.31	A'e rè tãmõ Moisesi omã'ẽ remẽ, ojimonyi tesõ. “Moma'e si pãwĩ?” e'i oupe. Ajawyi oo eko omãjã ee. Omã'ẽ gatu ee upa. 
ACT.7.32	“Janejare'e tè ije, nerãmõi kõ Rõvijã wasu tè! e'i. Aparão Rõvijã wasu tè! Ãmõ, Isaki Rõvijã wasu tè! Ãmõ, Jako Rõvijã wasu tè”, e'i tãmõ Moisesi pè oporegeta upa.
ACT.7.33	Ãmẽ e'i jẽ Janerõvijã ywete ijupe: “Eekyi ãwĩ nesãtaja nepy re wyi, ije Janejare'e ike rupi aiko rewarà mõ. Nesãtaja reve terepãrõ e'ã eyvy 'aryvo. 
ACT.7.34	Akuwa eãkarãgwerà kõ Ejitu yvy wãnà kõ remimomorijau kõ rõmõ ekoi. Amã'ẽ ee kõ ipi. Aenu teve eamaia kõ ipi. Ajawyi awyjy ajo ekyioka kõ jimomorijaua pe wyi ky'y, tõvijã ai po pe wyi ky'y. Age'e oromojivytà Ejitu yvy kyty”, e'i itõkõ tãmõ Moisesi pè. [Ekwa ãmẽ, tererojisyry kõ eraa kõ,] e'i Janejare'e tãmõ Moisesi pè.
ACT.7.35	– Oo ãmẽ tãmõ Moisesi. Ajamã'ẽ etãrãgwerà kõ “aje” ne'i ijupe. Kee e'i kõrijõ tè kupa: “Ava põ nemuroka ike orepyri orerõvijã rõmõ aepo tere! Ivo e'ãa kuwaparà rõwã teve ene!” e'i ywe'e tite ijupe maekwerà teipe. Ajamã'ẽ jõvijã rõmõ teãmã Janejare'e omuroka, ãwisõ age'e remẽ toekyi jimomorijaua pe wyi. A'e rõmõ Janejare'e wemĩgwai yvapewarà mõ omuu, tata vo sõ tite ka'a jãmurutua pupe wyi toporegeta ijupe.
ACT.7.36	– [Oo itõkõ tãmõ Moisesi ãmẽ Ejitu yvy kyty.] Marama tè itõkõ ekoi jane kõ rovake Janejare'e kasia rupi, Ejitu yvy rupi ekoi remẽ. Ajaire werojisyry kõ Ejitu yvy pe wyi remẽ itõkõ, Janejare'e kasia rupi a'evo ekoi teve. Ãmõ, Pãranãpirã rupi o'yasa kupa remẽ, ikasia rupi a'evo jẽ ekoi. Ajaire tekoe'ãma rupi ekoi kupa remẽ, ikasia rupi teve a'evo jẽ ekoi kupa. 40 kwaray rõmõ tesõ itõkõ a'evo ekoi kupa, Janejare'e kasia rupi, e'i jẽ Esitevão.
ACT.7.37	E'i jẽ:
ACT.7.37	– Ãmẽ tãmõ Moisesi yveve itõkõ e'i Isaeu kõ pè karamoe remẽ: “Janejare'e omurokatà wayvu mojenuarà peupewarà mõ. Ãwitõ ije emuroka peupewarà mõ, ãwĩvo tary ve kãramõ. Janejeapyrerà mõ tè a'evotà ekoi”, e'i itõkõ karamoe remẽ Moisesi.
ACT.7.38	A'e tãmõ Moisesi yveve teve itõkõ ojimoaty Isaeu kõ reve tekoe'ãma rupi ekoi kupa remẽ. Sinai yvytyry ypy rè ojimoaty kupa remẽ. A'e pè itõkõ yvapewarà oporegeta mijẽ ijupe, yvytyrapyte 'aryvo wyi. Tãmõ Moisesi pè teve itõkõ Janejare'e wayvu manyvo tijaiko mã'ẽ okusiwa ime'ẽ, ãwisõ tomogeta imojenu ajaire janerãmõi kõ pè.
ACT.7.39	– Ajamã'ẽ ãwĩvo ipe remẽ itõkõ janerãmõi kõ noerovijai Moisesi ayvu kupa. Kee e'i kõrijõ tè kupa: “Oropota orojivy Ejitu yvy kyty oroo”, e'i kõrijõ tè kupa. 
ACT.7.40	Sinai yvytyry rè Moisesi ojiupi oo remẽ itõkõ kee e'i teke'yry pè ãmẽ kupa, Arão pè: “Arão, moma'e jimoãtãgwerà tereinõ janerõvijã kõ rõmõ, janererekoarà rõmõ. Joãkãmorà rõmõ a'e reikatu rupi tijaa”, e'i ywe'e tite kõrijõ kupa. “Emã'ẽ, Moisesi janereru maekwerà, nojikuwai tesõ upa. Ejitu yvy pe wyi janereru teywete. Okãjã maevo janewyi ky'y”, e'i ywe'e tite kupa, e'i Esitevão.
ACT.7.41	E'i jẽ ijupe kõ:
ACT.7.41	– Oinõ ywe'e tite itõkõ ãmẽ ojarà rã'ãga kupa. Pui ra'yry rã'ãga jimoãtãgwerà itõkõ oinõ kupa, ojarà rã'ãga rõmõ. A'e pè ojuka rã'ãga weima kõ mõ ime'ẽ rã'ãga ijupe kupa ipi, ojarà rã'ãga pè. A'e rè oja'a ywe'e tite imojõvijã. A'evo weminõgwerà yveve omoe'e rã'ãga kupa.
ACT.7.42	– Ajamã'ẽ a'evo ekoi kupa remẽ sitõ Janejare'e werekoiva kõ ky'y, Isaeu kõ. Oity kõ rã'ĩ. “Ta'evo rã'ĩ jẽsi awi ekoi kupa!” e'i. Ajawyi: “Janejarà teipõ wãi”, e'i ywe'e tite teve jaytata kõ pè kupa. Jaytata rã'ãga jimoãtãgwerà oinõ ywe'e tite imoe'e rã'ãga ãmẽ kupa. Ãmõ, jay rã'ãga jimoãtãgwerà. Ãmõ, kwaray rã'ãga jimoãtãgwerà. A'e kõ rè kõrijõ tè itõkõ omoe'e ywe'e tite kupa ipi. A'e kõ pewarà mõ kee e'i Janejare'e wayvu mojenuarà kõ pè, tokusiwa kupa:
ACT.7.42	“Isaeu kõ, eupe rõwã penima pejuka ime'ẽ ipi, 40 kwaray rõmõ tekoe'ãma rupi peiko remẽ.
ACT.7.42	[Penõvijã rã'ãga pè kõrijõ tè peme'ẽ ywe'e tite.
ACT.7.42	A'e pè kõrijõ tè: ‘Oroerovijatà orerõvijã rõmõ ky'y’, pejẽ tite.]
ACT.7.43	Moroki eu itõkõ penõvijã rã'ãga mõ pè. A'e moe'ea retã rã'ãga itõkõ pemovy penupi eraa ipi.
ACT.7.43	Ãmõ, jaytata rã'ãga jimoãtãgwerà ve oinõ imoe'e kupa,
ACT.7.43	Rẽpã pejẽ ijupe mã'ẽ.
ACT.7.43	A'e jimoãtãgwerà rã'ãga teve itõkõ peinõ ywe'e tite imojõvijã rã'ãga. A'evo peiko rewarà mõ poromomorijautà ky'y.
ACT.7.43	Poromoisyrytà ike wyi ky'y. Ãmõ yvy kyty poromonotà.
ACT.7.43	Papironi taa kupei kyty poromonotà pemomorijauoka rõmõ ky'y”, e'i itõkõ Janejare'e tãmõ kõ pè.
ACT.7.44	Kareta rè aepo okusiwaoka wayvu mojenuarà kõ pè, janerãmõi kõ tokuwa. Janejare'e tè itõkõ omotekokuwa tãmõ Moisesi omoe'ea retã rã reinõa rè, tekoe'ãma rupi ekoi kupa remẽ. Omojisaoka ijupe manyvo toereko. A'e rupi katu itõkõ Moisesi oinõoka ãmẽ, e'i. Tetã ropa oinõoka. [Teima pirerà pupe ve oinõoka.] A'e weraa oupi kupa, tekoe'ãma rupi oo kupa remẽ. Janejare'e ipyri kõ ekoia mojikuwaparà rõmõ a'e tetã.
ACT.7.45	A'e tetã tè ajaire tãmõ kõ ome'ẽ wãkarã kõ pè toereko jẽ kupa. Okãjã remẽ itõkõ oity ijupe kõ. [Ãmẽ itõkõ tãmõ Moisesi okãjã ky'y.] Ãmẽ tãmõ Josue ojimojõvijã ky'y. A'evo remẽ Janejare'e moe'ea retã weraa jẽ kupa, tekoe'ãma kyty wyi Kanaã yvy kyty. Ãpã kõ rena kyty oike kupa remẽ, weraa jẽ kupa. Ãmẽ itõkõ Janejare'e omoisyryoka Kanaã yvy pewarà Isaeu kõ renone, e'i. Ãmẽ itõkõ janerãmõi kõ wereko jẽ. A'e pè Janejare'e moe'ea retã ropa weropyta kupa ky'y, Kanaã yvy pè, e'i. A'e pè opyta puku ky'y, ajaate tãmõ Tavi ojimojõvijã, e'i jẽ Esitevão.
ACT.7.46	– Ãmẽ sitõ Janejare'e oryvay jõvijã Tavi rè, opy'a rupi katuay tè ekoi mã'ẽ Tavi rewarà mõ. Ãmẽ itõkõ tãmõ Tavi e'i Janejare'e pè: “Tãmõ Jako Rõvijã ywete ene. Erõvijã ywete teve ene”, e'i. “Nemoe'ea retã e'e ainõtà ky'y, awyje ike tatui”, e'i epe Janejare'e pè.
ACT.7.47	[Ajamã'ẽ: “Ene rõwã neinõtà”, e'i Janejare'e ijupe. “Nera'yry tè oinõtà”, e'i itõkõ ijupe ãmẽ.] A'evo ãmẽ Tavi ra'yry tè oinõ Janejare'e moe'ea retã rã ãmẽ ky'y. Saromão eu tãmõ Tavi ra'yry rerà pè. A'e tè itõkõ oinõ ãmẽ. [Ojimojõvijã uu renawery pè iko paire tè oinõoka.]
ACT.7.48	– A'evo ipe Janejare'e retã. Ajamã'ẽ janevo rõwã Janejare'e. Jo'arà kytywarà tè. Tetã wyry pè rõwã tui. Tetã mirà kõ oinõ mã'ẽ wyry pè rõwã tui ipi, Janejare'e e'e tè rewarà mõ. Kõitokõ karamoe remẽ Janejare'e wayvu okusiwaoka wayvu mojenuarà mõ pè:
ACT.7.49+ACT.7.50	“Yva ekasia rena tè. Yvy ekasia rena teve.
ACT.7.49+ACT.7.50	Ajawyi manyvo napeinõ'ãi kuwa eretã eupe, tajimoena iwyry pè!
ACT.7.49+ACT.7.50	Ije tè pirujẽ ainõ mã'ẽ!” e'i maekwerà.
ACT.7.49+ACT.7.50	Aekwerà rupi katu a'evo ekoi.
ACT.7.51	E'i jẽ Esitevão ijupe kõ:
ACT.7.51	– Eretãrãgwerà kõ, naperovijai ywe'e tite sipõ Janejare'e ayvu ipi! Napeapyai maevo sõ tite peiko! Janejare'e aepo e'i jẽ oporegeta pejẽ remẽ, napeenu tari! e'i. Ãwitõ penãmõi kõ ojirova kõrijõ Janejare'e 'Ãg wyi karamoe remẽ, a'evo ekoi maekwerà kõ vo ywete peiko ywe'e tite! e'i.
ACT.7.52	Ijayvu mojenuarà kõ itõkõ penãmõi kõ omomorijau ywete, ijãvijõ kõ jẽ. Naikoi pe'ĩ nomomorijaui kupa mã'ẽ! “Janejare'e Remimuu rã ivo e'e teãmã mã'ẽ uutà”, e'i epe sõ imojenu kupa mijã. Ajamã'ẽ aepo e'i rire katu noenu tari ijayvu kupa. Ojuka kõrijõ itõkõ kupa. A'e kõ vo ywete pejẽ peiko! Janejare'e Remimuurerà tẽ tesõ pemoãkwa'ã ijukaoka! e'i. 
ACT.7.53	Ãwisõ Janejare'e ayvu ivo tekoua rewarà pereko ipe, wemĩgwai yvapewarà rupi ome'ẽma janerãmõi kõ pè maekwerà, e'i. Ajamã'ẽ upi napeikoi ipi! e'i Esitevão ijupe kõ. [Awyjepa oporegeta ãmẽ ky'y.]
ACT.7.54	Ameve Juteu rõvijãgwerà kõ atyry aepo wenu remeve, ojikõ'õ tesõ kupa ky'y. Ãi jikyty kyty tesõ ojikõ'õ iko kupa.
ACT.7.55	Ajamã'ẽ Janejare'e 'Ãg omokasiay Esitevão a'evo remẽ. Eevejẽ ekoi. Ãmẽ oyvatesa imono remẽ, Janejare'e kasia reny rè tẽ tesõ omã'ẽ. Ameve yva ojiovapyjavo. Jesu rè tẽ tesõ omã'ẽ teve, Janejare'e 'ekatu kytyre opõ'ã upa remẽ.
ACT.7.56	A'e rè omã'ẽ remẽ, kee e'i:
ACT.7.56	– Pemã'ẽ rã'ĩ si! Yva ojiovapyjavo upa! Janejare'e Remimuurerà ajimojane mã'ẽ rè amã'ẽ ajupa! A'e Jesu rè! Janejare'e pyri opõ'ã upa, i'ekatu kytyre! e'i Esitevão ijupe kõ.
ACT.7.56	[Janejare'e 'Ãg tè a'e rè omomã'ẽoka ijupe. Nojisaokari ãmõ kõ pè ajamã'ẽ. Nomã'ẽ kuwa'ãi ee kupa.] 
ACT.7.57	Ajawyi aepo e'i Esitevão remẽ, ojiapyakwapyy kõrijõ ijayvu renu tare'ã kupa. Wayvo tesõ wapuka pukai kupa, ojikõ'õ iko kupa. Ojã oo ipyy kupa, pirujẽ. 
ACT.7.58	Opyy imotyryry eraa taa kupe kyty kupa. A'e kyty ojapi japi takuru pupe ijuka kupa.
ACT.7.58	Ãmẽ a'evotà remẽ jõvijãgwerà kõ ojiyrumopysoso rã'ĩ kupa. Oyru poko omopyso rã'ĩ kupa. Kõnomĩokyry mõ pè omono rã'ĩ oyru poko topyy rã'ĩ, a'evo ekoi kupa remẽ. Sauru eu erà pè mã'ẽ pè omono rã'ĩ kupa. A'evo paire tè takuru pupe ojapi japi ijuka kupa.
ACT.7.59	A'evo remẽ, Esitevão e'i Jesu pè imono:
ACT.7.59	– Erõvijã Jesu! Eraa e'ãg age'e nepyri ky'y! e'i.
ACT.7.60	Aepo e'i paire ojimoenãpa'ã yvy pè. Wayvo tesõ wapukai, kee javo:
ACT.7.60	– Erõvijã! Teremomorijauoka e'ã ikõ ejukaarerà kõ nẽ! e'i.
ACT.7.60	Aepo e'i kõrijõ omãnõ ky'y.
ACT.8.1+ACT.8.2	Ãmẽ Sauru a'evoa rè omã'ẽ remẽ, “Tojuka ikenẽ”, e'i kõrijõ tè.
ACT.8.1+ACT.8.2	Ajaire Jesu koty rewarà kõ waty Esitevão reãgwerà. Wãpirõ ywete eãgwerà omokatu kupa remẽ.
ACT.8.1+ACT.8.2	Esitevão ojuka kupa ire yveve, Jesu noerovijai mãe kõ weka ypy ikoty rewarà kõ Jerusarẽ taa rupi kupa. Omomorijau kõ e'e tè ãmẽ kupa ky'y. Opota tite ijapisia e'e kupa mijã. Ajawyi ojimosãsãima oo Jesu koty rewarà kõ Jerusarẽ taa pe wyi ky'y. Jesu remimonokwerà kõ kõrijõ tè Jerusarẽ mè opyta jẽ, 12 rõmõ mãe kõ. Ãmõ kõ ojisyrypa oo. Juteja yvy taa taa rupi opyta kupa. Ãmõ, Samaria yvy taa taa kõ rupi.
ACT.8.3	Ãmẽ Sauru ve opota tite ijapisia kõ mijã. Ajawyi oo oo ãmõ tetã tetã wyry rupi eka kõ. Wesa kõ remẽ, opyy enõe eru tetã wyry pe wyi eraa imopã'ã jimopã'ãga pupe ipi. Wãivĩ kõ ve tesõ a'evo wereko. A'evoa wyi tè ojimosãsãima ojiwyi oo oo kupa.
ACT.8.4	Ojimosãi oo mãe kõ, pirujẽ taa taa rupi Janejare'e ayvu omojenu jenu erokwa ipi. 
ACT.8.5	Ãmẽ Piripi oo Samaria yvy taa mõ kyty. A'e rupi omojenu jenu ywete jane kõ pè.
ACT.8.5	– Janejare'e Remimuurerà tè Jesu Janerõvijã ywete rõmõ, e'i imojenu.
ACT.8.6	Ãmẽ Samaria wãnà kõ Piripi ayvu wenu takatu, Jesu ayvu rè omo'e kõ remẽ. Werovija katu ijayvu kupa ipi. Omã'ẽ teve ee, Janejare'e kasia rupi poromokatu remẽ ipi. Aty wasu omã'ẽ ywete ee a'evo ekoi remẽ. 
ACT.8.7	Ma'e rè omã'ẽ kupa. Ãjãgaiwerà kõ omoisyry mirà kõ pupe wyi imono mã'ẽ rè omã'ẽ kupa. Ãjãg kõ wapuka pukai tesõ mirà kõ pupe wyi oẽ oo mã'ẽ rè omã'ẽ kupa. Ãmõ, etãmã nomãrãkuwai mãe kõ mokatua rè omã'ẽ kupa. Ãmõ, ojapu'apa mã'ẽ mokatua rè omã'ẽ teve kupa. A'e a'e rè omã'ẽ kupa. Mõa'ãrõwã emimokatukwerà kõ rè omã'ẽ kupa. 
ACT.8.8	A'evo Piripi ekoi remẽ, oryvay tesõ Samaria wãnà kõ ee omãjã ky'y.
ACT.8.9	Ãmẽ jakatu oiko a'e pè jane mõ, Simão eu erà pè mã'ẽ. Paje vo mã'ẽ tè a'e. Ipojy mãe kõ omojisaoka ipi mã'ẽ. Ajawyi Samaria wãnà kõ omã'ẽ takatu ee ipi. Omomojy wete kupa ipi, a'e ywesõ a'evo ekoi ipi rewarà mõ. Ovote ojimoe'e teve Samaria wãnà kõ rovake iko ipi.
ACT.8.9	– Ije ywesõ ekasiay aiko mã'ẽ tè! e'i oupe ipi.
ACT.8.10	Samaria wãnà kõ aepo e'i remẽ werovija ipi. Kee e'i tite kupa:
ACT.8.10	– Haa! Ãwĩ kwaima'e ywesõ Janejare'e kasia tè wereko! Janejare'e teipõ mãrãnà jikuwa e'ã werekooka ijupe ipi! e'i tite kupa ipi.
ACT.8.11	Ãmẽ Simão wã'ã ipojy mã'ẽ joe ipi remẽ, Samaria wãnà kõ kee e'i:
ACT.8.11	– Haa! Manyvo ywete sipõ e'i katuay ee? e'i ee omãjã kupa ipi.
ACT.8.11	Ijaty kwaray tesõ a'evo Simão ekoi. Ajawyi omã'ẽ ywete ee kupa ipi, erãkwẽ rewarà mõ. 
ACT.8.12	Ajamã'ẽ ajaire Piripi ovãe. Jesu rekoa omojenu a'e taa wãnà kõ pè.
ACT.8.12	– Janejare'e opota Janerõvijã ywete rõmõ janerereko. A'evoa rõmõ Jesu Kiristu omuu Wemimuurerà rõmõ. A'e rè janerako'i remẽ, Janejare'e wãkarãgwerà rõmõ janerereko, e'i imojenu.
ACT.8.12	Aepo omojenu remẽ, jane kõ werovija katu ijayvu.
ACT.8.12	– Aje ywete oporegeta! e'i kupa.
ACT.8.12	Oja'a ypy Janejare'e rè ãmẽ kupa ky'y. A'evo mãe kõ Piripi omojãmorĩ, Jesu Kiristu koty rewarà kõ rõmõ. Kwaima'ekwerà. Ãmõ, wãivĩgwerà kõ ve.
ACT.8.13	A'evo remẽ Simão ve oja'a ypy Jesu rè. Ojimojãmorĩoka Piripi pè ãmẽ. Ajaire Piripi rupi oo ky'y, maipe kyty oo remẽ. Ajawyi omã'ẽ Piripi rè, mãrãnà jikuwa e'ã wereko Janejare'e kasia rupi remẽ. Iteetejẽ mã'ẽ rè omã'ẽ ky'y.
ACT.8.13	– Haa! Manyvo ywete sipõ ãwĩ! e'i ee omãjã.
ACT.8.14	Ãmẽ Jesu remimonokwerà kõ mõ pè a'evoa ojenu, Jerusarẽ taa pè tui kupa remẽ. “Samaria wãnà kõ ‘aje’ e'i Janejare'e ayvu pè ky'y”, e'i mã'ẽ ojenu ijupe kõ. Ajawyi mõrijõ omono Samaria yvy kyty. Kejõ oo kupa. Peturu. Ãmõ, Juwão. Mokopejõ oo kupa. 
ACT.8.15	Ãmẽ Samaria taa pè ovãe kupa remẽ, oporegeta Janejare'e pè Samaria wãnà kõ pewarà mõ kupa, Jesu rè oja'a ypy mãe kõ pewarà mõ. Kee e'i kupa:
ACT.8.15	– Janejare'e, ne'Ãg kasia emuu imokasia kõ rõmõ, e'i kupa.
ACT.8.16	Janejare'e 'Ãg nonurive ijupe kõ rewarà mõ aepo e'i ijupe kupa. Ojimojãmorĩoka kõrijõ tè Janerõvijã Jesu ayvu rupi kupa. Ajamã'ẽ Janejare'e 'Ãg noikeive ipy'a kõ pupe ajamã'ẽ. 
ACT.8.17	Ãmẽ Peturu kõ wãkãmyy kõ remẽ, ãmẽ si Janejare'e 'Ãg oike ipy'a kõ pupe ky'y. 
ACT.8.18	A'evoa rè Simão omã'ẽ ãmẽ.
ACT.8.18	– Haa! Moko tè sõsi wereko! e'i opy'a pupe. Ijãkãg kõ opyy remẽ, Janejare'e 'Ãg tẽ tesõ oike ipy'a kõ pupe ky'y! Ije ve kuwasi moko areko kõ! e'i oupe.
ACT.8.18	Ajawyi opota tite karakuri ome'ẽ Jesu remimonokwerà kõ pè, Peturu kõ pè. E'i epe ijupe kõ:
ACT.8.19	– Moko a'e ve kuwa mijã. Ãmẽ tè ãwĩvo aãkãmyy kõ remẽ, Janejare'e 'Ãg oiketà ipy'a kõ pupe, e'i epe ijupe kõ.
ACT.8.20+ACT.8.21	Ajamã'ẽ aepo e'i remẽ, Peturu noenu tari. Ajawyi kee e'i:
ACT.8.20+ACT.8.21	– Haa! “Apyy kuwa sipõ Janejare'e kasia karakuri repy rõmõ?”, ere tite sipõ! e'i. Nijaepyme'ẽ'ãi Janejare'e kasia ipi! e'i. Tepy e'ãte ome'ẽ janeupe ipi, e'i. Nepy'a nivoi Janejare'e pè rewarà mõ tè aepo ere tite! e'i. Ajawyi ni'e'ãi neposiko orevo Janejare'e pè, e'i. Janejare'e ikõ tanemono tata wasu pupe nẽ, nekarakuri revejẽ, aepo ere jẽ remẽ, e'i. 
ACT.8.22	Terejimosĩoka neaiwererà rè. Nejipy'amogeta ai reity! e'i. Janerõvijã ywete pè terejiporijauesaoka. Maevo “awyjepa” e'i jẽtà nejipy'amogeta aiwerà pè, e'i. 
ACT.8.23	Akuwa, “Ije tè kuwasi ãwĩvo aiko mijã”, ere nejimõarõ iko mõ. Nejimoane'e jẽ nejimõarõ neiko nẽ. Nanekasi nejimõarõa reitya rè. [Janejare'e kõrijõ tè okasia rupi oityoka kuwa neupe,] e'i Peturu ijupe.
ACT.8.24	Ameve tite Simão e'i Peturu pè, Juwão pè teve:
ACT.8.24	– Aje pejẽ. Peporegeta awi Janerõvijã ywete pè eupewarà mõ, temomorijau e'ã peayvu rupi, e'i.
ACT.8.24	[– Hoõ, e'i Peturu kõ ãmẽ.
ACT.8.24	A'evo wereko ãmẽ kupa ky'y.]
ACT.8.25	Aja paire Peturu kõ opyta rã'ĩ Janerõvijã ywete ayvu omojenua rè. Ajaire ojivy oo Jerusarẽ taa kyty kupa. Janejare'e ayvu omojenu jenu jẽ iko kupa, Samaria pijarà rupi oo iko kupa remẽ. Samaria taa taa rupi oo iko kupa remẽ omojenu erokwa kupa. Ijatyray jane kõ pè omojenu erokwa kupa, ajaate Jerusarẽ taa pè ovãe kupa.
ACT.8.26	Ãmẽ ãmõ 'ary pè Janerõvijã ywete remĩgwai yvapewarà ojimoikatu Piripi pè, Jerusarẽ taa pè tui remẽ. A'e kee e'i ijupe:
ACT.8.26	– Piripi, ejimokatu ekwa kwaray yke kytyre katu ekwa, pee rupi. Gasa kyty oo mã'ẽ rupi ekwa. A'e tekoe'ãma rupi okwa mã'ẽ rupi, e'i.
ACT.8.27	Ojimokatu ãmẽ oo Piripi. Ãmẽ a'e pee rupi oo iko remẽ, kwaima'e mõ oõvaisĩ, Euna eu ijupe mã'ẽ. Etiopia yvy wãnà kõ rõvijã miti tè sikaepo a'e. Jõvijã wasu wãivĩ pè oposiko karakuri rè mã'ẽ tè a'e. Kãtasi eu tõvijã wãivĩ pè. A'e jõvijã miti Piripi oõvaisĩ mã'ẽ Janejare'e moe'e oo Jerusarẽ taa pè mijã. 
ACT.8.28	A'e pe wyi ojivy oo wena kyty iko. Kavaru kahu omõtã eraa mã'ẽ rupi ojivy oo iko. Kareta omogeta iko, Janejare'e ayvu mojenuarà Isajasi remikusiwarerà.
ACT.8.29	Ãmẽ Janejare'e 'Ãg e'i Piripi pè:
ACT.8.29	– Ekwa ãwĩ kwaima'e pyri'ĩje'ẽ sa'u. Ãwĩ kavaru kahu omõtã eraa mã'ẽ rupi oo iko mã'ẽ pyri'ĩje'ẽ. Ekwa upi, e'i.
ACT.8.30	A'evo Piripi ekoi ãmẽ. Oo ipyri'ĩje'ẽ remẽ, wenu Isajasi remikusiwarerà omogeta remẽ. Ajawyi e'i ijupe:
ACT.8.30	– Emãrãnà! e'i. Neenu põkõ ãwĩ nemogeta remẽ, manyvo jaa tè? e'i.
ACT.8.31	– Ãnĩ! Manyvo kuwa põkõ areko enu, ava mõ nemotekokuwai ee remẽ! e'i. Ije rõmõ'ĩte manyvo nareko'ãi ikuwa, e'i. Ejiupi awi epyri eapy teremome'u ije, e'i.
ACT.8.31	“Hoõ” e'i ãmẽ Piripi. Ojiupi oo Etiopia wãnà rupi ãmẽ. 
ACT.8.32+ACT.8.33	Kee e'i tè sikaepo kareta jikusiwarerà, a'e omogeta ereko mã'ẽ:
ACT.8.32+ACT.8.33	“Ãwitõ kaneiru jaraa ijuka remẽ, ãwĩvotà jaraatà ijuka mãerã.
ACT.8.32+ACT.8.33	Nipu'ãi kõrijõ tè ãwĩvo jareko remẽ.
ACT.8.32+ACT.8.33	Ãwitõ kaneiru ra'yry nipui kõrijõ tè jaavo remẽ.
ACT.8.32+ACT.8.33	Ãwĩvo ve nipu'ãi a'e jaraa ijuka remẽ.
ACT.8.32+ACT.8.33	Ivo katu ekoi epe. Jamomorijau ywe'e titetà.
ACT.8.32+ACT.8.33	Nivoi ywe'e titetà jareko. Omãnõtà ãmẽ.
ACT.8.32+ACT.8.33	Ajawyi nojeapy'ãi, omãnõtà amãtejẽ rewarà mõ”, e'i tè sikaepo kareta jikusiwarerà.
ACT.8.34	A'e rè Etiopia wãnà kee e'i Piripi pè:
ACT.8.34	– Emome'u rã'ĩ si ije, manyvo jaa sikaepo aã? Ava upewarà mõ ywesõ põ Janejare'e ayvu mojenuarà aepo e'i amãtejẽ? Oupewarà mõ põ? Ãmõ kõ pè sipõ? e'i. Emotekokuwa rejupa, ava pewarà mõ põ aepo e'i? e'i Piripi pè.
ACT.8.35	Ajawyi Piripi omotekokuwa ky'y, Janejare'e ayvu jikusiwarerà rè.
ACT.8.36	Ãmẽ oo jẽ iko kupa remẽ, yy miti mõ pè ovãe kupa. Ãmẽ Etiopia wãnà e'i:
ACT.8.36	– Emã'ẽ yy rè, e'i. Emojãmorĩ ajawyi rejupa! e'i.
ACT.8.37	Piripi e'i ijupe:
ACT.8.37	– Nejirovija Jesu rè nepy'a pupe remẽ, oromojãmorĩ kuwa, e'i.
ACT.8.37	– Õ'õ, aje ywete Janejare'e Ra'yry tè Jesu, a'e kuwa ky'y. Janejare'e Remimuurerà tè Janerõvijã ywete rõmõ, a'e ijupe ky'y, e'i Piripi pè.
ACT.8.38	Ajawyi Etiopia wãnà weropyta rã'ĩ kavaru yy reme pè. Mõrijõ revejẽ opo yy pupe kupa. A'e pè Piripi omojãmorĩ.
ACT.8.39	Aja paire oẽ yy pupe wyi iko kupa. Ameve Janerõvijã 'Ãg py'awarà mõ weraa amãtejẽ Piripi iwyi. Nomã'ẽi Etiopia wãnà ee ky'y. Ajamã'ẽ oo jẽ wena kyty. Ory tesõ oo iko.
ACT.8.40	Ameve Piripi py'awarà mõ ãmõ taa pè ekoipa, Asutu taa pè. A'e pe wyi oo jẽ Sesareja taa pijarà rupi. Oo iko remẽ Janejare'e ayvu omojenu jẽ erokwa. Pirujẽ taa taa rupi a'evo ekoi. Ajaate Sesareja taa pè ovãema.
ACT.9.1	Ãmẽ Sauru nopi'ãi Janerõvijã Jesu koty rewarà kõ apisia rè mijã. Ajawyi oo Janejare'e pè oporegeta mãe kõ rõvijã wasu pè javo.
ACT.9.2	– Tamasiku taa kyty aatà Jesu koty rewarà kõ tapokwa eru, e'i. Nepota sipõ kareta nekusiwa taraa? e'i. A'e taraa ime'ẽ Janejare'e ayvu rè jimo'ea retã pewarà rõvijã kõ pè. Neayvukasia rupi tè Jesu koty rewarà kõ tapokwa eru ike Jerusarẽ taa pè, e'i. Pirujẽ apokwa kõtà eru ãmẽ. Kwaima'e kõ. Wãivĩgwerà kõ ve, e'i tite.
ACT.9.2	“Hoõ” e'i ãmẽ jõvijã wasu. Ajawyi okusiwa kareta ime'ẽ ijupe toeraa.
ACT.9.3	Ajaire oo Sauru Tamasiku taa kyty iko, wemĩgwai kõ reve. Pee rupi tè oo kupa. Ãmẽ ovãerĩ iko kupa remẽ, apy'awarà mõ kwaray vo sõ tite mã'ẽ owyjy ovake ijãrimã. Weakwaso kõ tesõ. 
ACT.9.4	Ameve Sauru o'a yvyu. Ãmẽ Jesu sikaepo oporegeta ijupe, yva pe wyi. Kee e'i ijupe:
ACT.9.4	– Sauru, epy'amopirai sõ erereko rejupa! e'i.
ACT.9.5	Ãmẽ Sauru wayvuapi:
ACT.9.5	– Ava põ ene, Jõvijã? e'i.
ACT.9.5	Ãmẽ Jesu e'i ijupe:
ACT.9.5	– Ije, Jesu! Ene itõkõ epy'amopirai tè erereko rejupa! e'i.
ACT.9.6	E'i jẽ Jesu ijupe:
ACT.9.6	– Epõ'ã jẽsi tereo Tamasiku taa kyty, e'i. [A'e pè jane mõ poromotekokuwa mã'ẽ mõ tui upa, e'i.] A'e nemotekokuwatà nevãema a'e pè remẽ, manyvo tereiko, e'i ijupe.
ACT.9.7	Oo upi mãe kõ manyvo ne'i ãmẽ, ojimonyijay kupa rewarà mõ. Ijayvukwerà kõrijõ tè wenu kupa. Ajamã'ẽ nomã'ẽi ee kupa, ava mõ oporegeta remẽ. 
ACT.9.8	Ãmẽ Sauru opõ'ã yvy pe wyi remẽ, omã'ẽ ipe. Ajamã'ẽ naeapyoi ky'y. Ajawyi emĩgwai kõ tè opopyy eraa Tamasiku taa kyty. 
ACT.9.9	Ãmẽ a'e pè tui remẽ, moapy 'arà rõmõ tesõ nomã'ẽi 'eteay. Nojimi'ui rupi teve. Noy'ui teve. [Omotekokuwaarà rã wãrõ jẽ upa.]
ACT.9.10	Ãmẽ jakatu oiko kwaima'e mõ a'e taa pè, Anania eu erà pè mã'ẽ. Jesu koty rewarà tè a'e. A'e pè Janerõvijã ywete ojimoikatu oporegeta.
ACT.9.10	– Anania! e'i ijupe.
ACT.9.10	– Moma'e põ, Jõvijã? e'i.
ACT.9.11	Ãmẽ Janerõvijã ywete e'i ijupe:
ACT.9.11	– Ejimokatu. Ekwa pee oterẽ gatu mã'ẽ rupi. A'e pè eeka Juta eu ijupe mã'ẽ retã. A'e tetã pè eremĩgwai rã neesatà ãmẽ, Sauru eu erà pè mã'ẽ. Taasu taa wãnerà tè a'e, e'i. Oporegeta ije upa. 
ACT.9.12	A'e oporegeta jẽ ije remẽ, omã'ẽ maevo sõ tite ne'ãg rè upa. Oike maevo sõ tite ne'ãg tetã wyry pè uu ikoty. Ãmõ, nepo maevo sõ tite neinõ ijapyte 'aryvo tomã'ẽ mijẽ ky'y. A'evo maevo sõ tite nejimoikatu ijupe remẽ. [Ajawyi age'e nerãrõ upa. Ekwa awi teremoeapyooka mijẽ tomã'ẽ, e'i.]
ACT.9.13	Ajamã'ẽ Anania kee e'i:
ACT.9.13	– Ipojy tè ãwĩ! e'i. Nekoty rewarà kõ Jerusarẽ taa wãnà kõ omomorijauvay maekwerà tè ãwĩ! e'i. A'evo 'evo ojenu erãkwẽ ipi! Ajawyi akyje jẽ aa ikoty, e'i. 
ACT.9.14	Emã'ẽ! Age'e ovãema ike, Tamasiku taa pè. Janejare'e pè oporegeta mãe kõ rõvijã kõ ayvu kasia rupi tẽ tesõ uu. Orepokwa rõmõ tè uu. Nekoty rewarà kõ tè ore rewarà mõ a'evotà orerereko kupa, e'i epe Anania Jesu pè.
ACT.9.15	Ajamã'ẽ kee e'i jẽ Janerõvijã ywete ijupe:
ACT.9.15	– Ekwa jẽsi! Eremipyteporo tè ãwĩ, eayvu mojenuarà rõmõ. A'e Juteu rõwã mãe kõ pè amonotà eayvukwerà tomojenu, e'i. Ãmõ, waite e'yiwarà kõ jõvijã wasu kõ pè ve omojenutà, e'i. Ãmõ, Isaeu wãnà kõ pè ve, e'i. 
ACT.9.16	Ojimomorijauvaytà erewarà mõ ajamã'ẽ, eremĩgwai rõmõ ekoi remẽ, e'i. Ije ywete pirujẽ a'evoa rã amojikuwaokatà ijupe. Ajawyi, “Ekwa jẽsi!” a'e ene, e'i Janerõvijã ywete Anania pè.
ACT.9.17	“Hoõ” e'i ãmẽ Anania ky'y. Oo esa ãmẽ, Juta retã gyty. Ovãe remẽ, oike Sauru resa. Opo oinõ ijapyte 'aryvo. Kee e'i opo oinõ remẽ:
ACT.9.17	– Sauru, eretãrã votà tè ene ky'y, e'i. Janerõvijã ywete ayvu rupi tè ajo neresa, Jesu ayvu rupi. Kõitokõ pee rupi nejo neiko remẽ, ojimoikatu neupe. A'e tè emuroka ike nekoty toromoeapyooka mijẽ, e'i. Janejare'e o'Ãg oinõtà teve nepy'a pupe, e'i ãmẽ Anania Sauru pè.
ACT.9.18	Ameve pira pirerà vo sõ tite mã'ẽ otoro o'a ea pe wyi. Aekwery vo eapyo katu mijẽ iko ky'y. Opõ'ã ojimojãmorĩoka, [Jesu koty rewarà rõmõ ky'y. Ameve Janejare'e 'Ãg oike ipy'a pupe ky'y.] 
ACT.9.19	Aja paire ojimi'u ky'y. Ikasi katupa ãmẽ ky'y.
ACT.9.19	Ãmẽ ajaire ijaty sa'u oke Jesu koty rewarà kõ reve, Tamasiku taa pè ekoi remẽ.
ACT.9.20	Ameve Sauru oo Janejare'e ayvu rè jimo'ea retã kõ pè. A'e pè jane kõ omotekokuwa ypy.
ACT.9.20	– Aje ywete Janejare'e Ra'yry tè Jesu, e'i imogeta kõ upa.
ACT.9.21	Ãmẽ pirujẽ ijayvu wenu mãe kõ ojimonyi tesõ ijayvu renu ãmẽ kupa.
ACT.9.21	– Haa! e'i enu kupa ãmẽ. Poromomorijauvay maekwerà rõwã põkõ ãwĩ? e'i kupa. Ãwĩ rõwã põkõ Jerusarẽ taa pè Jesu koty rewarà kõ wapisi maekwerà? A'e rõmõ rõwã põkõ uu mijẽ ike kyty! Jesu koty rewarà kõ weraa ime'ẽ Janejare'e pè oporegeta mãe kõ rõvijã po pè tomopã'ã kupa ipi mijã! e'i kupa. Manyvo e'i ywete ojimotee ky'y! e'i kupa.
ACT.9.22	Ajamã'ẽ ãmẽ ywesõ Sauru oporegeta kasiay Jesu rekoa mojenua rè upa ky'y, ãwisõ wenu mãe kõ: “Aje ywete Janejare'e Remimuurerà tè Jesu, Janerõvijã ywete rõmõ”, te'i kupa.
ACT.9.22	Ãmẽ Juteu kõ, Tamasiku taa wãnà kõ, manyvo ne'i Sauru tekokuwaa rè omãjã ky'y. Nipui kupa upa, Sauru ijayvukasiay wete oporegeta Jesu rè remẽ. Kõ'ẽ jawe jawe a'evo ekoi.
ACT.9.23+ACT.9.24	Ajaire sa'u a'evoa ojenu Juteu rõvijãgwerà kõ pè ky'y. Naoryi aepo jaa renu ãmẽ kupa ky'y. Ajawyi a'evoa rè ojimoaty kupa.
ACT.9.23+ACT.9.24	– Manotà põkõ Sauru sireko ijuka! e'i kupa. [Keetà. Pee ypy pè siãrõtà ijuka! e'i kupa.]
ACT.9.23+ACT.9.24	A'evo ipe ãmẽ kupa. Pya rupi wãrõ ipe kupa. 'Aryvo rupi ve. Ajamã'ẽ a'evoa ojenupa amãtejẽ sikaepo Sauru pè. Ajawyi nokwai a'e rupi. 
ACT.9.25	Ajawyi kee e'i ojava tarà mõ. Oka kwarà rupi tè sikaepo oẽ oo. Yvate kyty wyi rykyry wasu pupe Jesu koty rewarà kõ omowyjy vija imono tojava oo. Pya tè a'evo ekoi. Emimo'earerà kõ tè a'evo werekooka Sauru.
ACT.9.26	A'evo paire Sauru ojivy oo Jerusarẽ taa kyty. A'e pè ovãema remẽ,
ACT.9.26	– Torojimoaty Jesu koty rewarà kõ reve, e'i epe.
ACT.9.26	Ajamã'ẽ ojirokyje tite iwyi kupa, erãkwẽ mã'ẽ tè Sauru rewarà mõ. Ajawyi imoteea ojenu ijupe kõ remẽ, “aje ipõ” ne'ive enu kupa.
ACT.9.27	Ajamã'ẽ Panape weraa Sauru, Jesu remimonokwerà kõ gyty. Opãtavõ Sauru, ãwisõ Peturu kõ “aje” te'i ijupe ky'y. “Sauru ojirovija Jesu rè ky'y”, e'i imomewa ijupe kõ. Kee e'i ijupe kõ:
ACT.9.27	– Janerõvijã ywete ojimoikatu ijupe Tamasiku pijarà rupi oo iko remẽ. A'e ywete oporegeta ijupe, e'i. A'evo paire, oo oo Tamasiku taa rupi Jesu rekoa mojenu jenu tesõ jane kõ pè ky'y, e'i. Nojipiraui tesõ jõvijã kõ wyi, noerovija tari mãe kõ wyi, Jesu ayvu omojenu remẽ, e'i Panape imojenu ijupe kõ.
ACT.9.27	– Hoõ, aje ipõ, e'i ãmẽ kupa ky'y.
ACT.9.28	A'e kõ reve Sauru opyta rã'ĩ ãmẽ ky'y. Jerusarẽ taa rupi oiko ikopa Jesu rekoa mojenua rè iko. Nojipiraui tesõ a'evoa rè iko. 
ACT.9.29	A'e pè teve Juteu kõ mõ wesa, Kereku kõ ayvu rupi oporegeta mãe kõ mõ. Omotekokuwa kõ tarepe Jesu rekoa rè ereko kõ. Wayvuvaja vaja ipe, “aje” te'i kupa. Noerovijari kupa ajamã'ẽ. Ojikõ'õ jẽ ãmẽ ee kupa. Ojuka kõrijõtà kupa mijã. 
ACT.9.30	Ajamã'ẽ a'evoa ojenupa Jesu koty rewarà kõ pè. Ajawyi weraa Sauru Sesareja taa kyty kupa. A'e pe wyi omojeapy mijẽ imono Taasu taa kyty kupa. [Aja paire ojivy uu wena kyty kupa ky'y.]
ACT.9.31	Ãmẽ Jesu koty rewarà kõ ipy'a katu puku sa'u rã'ĩ ky'y. Juteja yvy rupi a'evo ekoi kupa. Karireja yvy rupi ve. Ãmõ, Samaria yvy rupi ve. Ãmẽ ywesõ ojimokasiay wete ojimotekokuwa Janejare'e ayvu rè kupa ky'y. Ojirovija katu Janerõvijã ywete rè imomojy wete kupa. Janejare'e 'Ãg remimokasiarà kõ rõmõ ekoi kupa. Ãmẽ ywesõ ijatyray kupa ky'y.
ACT.9.32	Ãmẽ Peturu oo oo taa taa rupi, Jesu koty rewarà kõ resa ipi. Ãmõ 'ary pè Rita taa wãnà kõ resa oo. 
ACT.9.33	A'e pè oiko kwaima'e mõ etãmã nomãrãkuwai mã'ẽ. A'e kwaima'e rerà pè Eneja eu. 8 kwaray rõmõ tesõ ipõ noatai iko. Okea rupi kõrijõ tè ekoi ipi. 
ACT.9.34	A'e rè Peturu omã'ẽ remẽ, kee e'i:
ACT.9.34	– Age'e si Jesu Kiristu tanemokatupa ky'y! e'i. Ewyjy awi nekea pe wyi epõ'ã. Nekea teremokatu eraa, e'i.
ACT.9.34	Ameve ikatupa opõ'ã ky'y.
ACT.9.35	Ãmẽ pirujẽ Rita taa wãnà kõ a'evoa rè omã'ẽ. Awyje Janerõvijã ywete koty rewarà kõ rõmõ ekoipa kupa ky'y. Sarõ wãnà kõ a'evo ve ekoi.
ACT.9.36	Ãmẽ oiko wãivĩ mõ ãmõ taa pè. Jopi eu a'e taa pè. Rita taa pyri'ĩje'ẽ a'e taa. A'e wãivĩ pè Tamita eu Juteu kõ ayvu pè. (Kereku kõ ayvu pè ãmẽ Tokasi eu.) Jesu koty rewarà tè Tamita. Mira katuay wete a'e wãivĩ ipi. Ojikuwa katu poroporijauesa mã'ẽ rõmõ iko. Iporijau mãe kõ rè oja'a katu ipi. [Tyru kõ oinõ ime'ẽ ijupe kõ ipi.]
ACT.9.37	Ãmẽ Peturu Rita taa pè tui remẽ jakatu, a'e wãivĩ itekorã okãjã. Okãjã maire, ipyriwarà kõ weraa eãgwerà imojau jura pè inõ. A'e pè oinõ rã'ĩ kama 'aryvo kupa. 
ACT.9.38	Ãmẽ, “Peturu ike'ĩje'ẽ Rita taa pè ekoi”, e'i mã'ẽ ojenu ijupe kõ. Tamita jimorypakwerà kõ pè ojenu. Ajawyi kwaima'e kõ mõ omono Peturu pijarà mõ kupa. Mõrijõ rõmõ omono kupa. A'e kõ ovãe Peturu pyri remẽ, Tamita kãjãa omojenu ijupe kupa.
ACT.9.38	– “Totuu rã'ĩ”, e'i ene kupa! e'i kupa. Ejo kuise'ẽ orerupi! e'i ijupe kupa.
ACT.9.39	Ãmẽ Peturu ojimokatu oo upi kõ, Jopi taa kyty. A'e pè ovãe kupa remẽ, weraa Peturu jura pè kupa, Tamita reãgwerà resa. A'evo ekoi remẽ, terekwarerà kõ wãrimã tesõ Peturu upa. Oja'o okãjã mã'ẽ rè kupa upa. Omojisa jisa tyru kõ Peturu rovake kupa. Tamita amyry remiasa asakwerà kõ, uve jẽ remẽ oinõ imosãi maekwerà kõ. 
ACT.9.40	Ãmẽ Peturu e'i ijupe kõ:
ACT.9.40	– Hoõ! Pejisyry rã'ĩ ike wyi! e'i.
ACT.9.40	Ojisyrypa kupa ire, Peturu ojimoenãpa'ã oporegeta Janejare'e pè. Ajaire ojirova eãgwerà kyty javo:
ACT.9.40	– Tamita, epõ'ã! e'i ijupe.
ACT.9.40	Ameve Tamita opoera ky'y. Peturu rè omã'ẽ remeve, ojãrapo'ã wapy. 
ACT.9.41	Ãmẽ Peturu opopyy imopõ'ã ky'y. Ajaire kee e'i ijimorypa kõ pè:
ACT.9.41	– Peike pejo ky'y!
ACT.9.41	Jesu koty rewarà kõ pè aepo e'i. Terekwarerà kõ pè aepo e'i teve. Oike kupa remẽ, Peturu kee e'i ijupe kõ:
ACT.9.41	– Aã opoerapa pejimorypa ky'y! e'i.
ACT.9.42	Ameve a'evoa ojenu jenupa katu a'e taa rupi ky'y. Ãmẽ ywesõ Janerõvijã ywete rè oja'a kupa ky'y. Mõa'ãrõwã oja'a ee mãe kõ. 
ACT.9.43	Aja paire, Peturu opyta puku sa'u rã'ĩ a'e taa pè. Simão eu erà pè mã'ẽ pyri opyta rã'ĩ. A'e oposiko moma'e pirerà rè imosikã ipi mã'ẽ tè a'e.
ACT.10.1	Ãmẽ oiko kwaima'e mõ ãmõ taa pè, Sesareja eu taa pè mã'ẽ pè. Koneri eu a'e kwaima'e pè. Juteu rõwã a'e ajamã'ẽ. Romã pewarà sota atyry rõvijã rõmõ tè a'e. 100 rõmõ tesõ emĩgwai kõ sota kõ. Itaria yvy wãnerà kõ tè sota kõ. 
ACT.10.2	Janejare'e werovija katu imomojy mã'ẽ tè Koneri ajamã'ẽ. Pirujẽ etã wyry pewarà kõ a'evo ve. Kõ'ẽ jawe jawe oporegeta Janejare'e pè mã'ẽ tè Koneri. Okarakuri rè nokãte'ãi mã'ẽ teve a'e. Iporijau mãe kõ pè omosãi okarakuri ipi mã'ẽ teve.
ACT.10.3	Ãmõ 'ary pè, kwaray ijãpẽ remẽ, Janejare'e remĩgwai yvapewarà ojimoikatu ijupe. A'e yveve omã'ẽ Janejare'e remĩgwai yvapewarà rè. Ipyri'ĩje'ẽ uu javo ijupe.
ACT.10.3	– Koneri! e'i ijupe.
ACT.10.4	Ãmẽ Koneri ojimonyi tesõ ee omãjã.
ACT.10.4	– Jõvijã, moma'e põ? e'i.
ACT.10.4	Ãmẽ Janejare'e remĩgwai e'i ijupe:
ACT.10.4	– Janejare'e wenu neporegeta ijupe remẽ ipi, e'i. Omã'ẽ teve nere, nimoma'ei mãe kõ neporijauesa ipi remẽ. Oryvay nere a'evo neiko remẽ ipi, e'i. [Ajawyi wayvu mojenuarà mõ omuutà nekoty tanemotekokuwa wekoa rè ky'y, e'i.] 
ACT.10.5	Ajawyi kee tereiko. Age'e emono neremĩgwai kõ mõ too Jopi taa kyty, Simão Peturu eu mã'ẽ pijarà mõ. 
ACT.10.6	Simão eu ve ijupe mã'ẽ retã mè tui. A'e moma'e pirerà rè oposiko ipi mã'ẽ. Pãranã wasu reme pè ojeetãnõ upa, e'i. A'e pè too ipijarà mõ ãmẽ kupa, e'i Janejare'e remĩgwai Koneri pè.
ACT.10.6	“Hoõ” e'i ãmẽ Koneri. 
ACT.10.7	Ameve Janejare'e remĩgwai yvapewarà ojimopi ky'y, oporegeta paire. Ãmẽ Koneri omuu mõrijõ wemĩgwai kõ, etã wyry pè oposiko mãe kõ. Sota mõ ve pe'ĩ, opãtavõarà mõ, omuu teve. Janejare'e omoe'e ipi mã'ẽ teve a'e sota ajamã'ẽ. 
ACT.10.8	A'e kõ pè pirujẽ omome'u a'evoa. Omome'u paire,
ACT.10.8	– Pekwa awi Jopi taa kyty Simão Peturu pijarà mõ, e'i ijupe kõ.
ACT.10.9	Oo ãmẽ ijayvu rupi kupa. Pe'ĩ oke pee rupi oo kupa. A'e pe wyi nikuipei Jopi taa ky'y.
ACT.10.9	Ãmẽ jakatu sikaepo Peturu ojiupi jura pè oporegeta Janejare'e pè upa, okape 'aryvo. Jane 'aryvo katu kwaray remẽ a'evo ekoi. 
ACT.10.10	Ãmẽ ipõ Peturu ijamyay tesõ ky'y. Nojyive emi'õ rã ajamã'ẽ. Oporegeta jẽ Janejare'e pè upa ãmẽ. Ãmẽ si kee jaa Janejare'e omojisaoka ijupe, tomã'ẽ ee. 
ACT.10.11	Ma'e rè omã'ẽ upa. Yva ojeovajaro maevo sõ tite mã'ẽ rè omã'ẽ. A'e pe wyi kamisa pevu ojipopy siamyry ãpasĩ mã'ẽ owyjy maevo sõ tite uu ovake. 
ACT.10.12	Juteu kõ no'ui mã'ẽ iteetejẽ kamisa pupe tui, Janejare'e “Tape'u e'ã”, e'i ijupe maekwerà kõ. Aã kõ no'ui kupa ipi. Yvy rupi osyryry mãe kõ. Ãmõ, wyra kõ mõ. Ãmõ, Juteu kõ remijarà rõwã mãe kõ.
ACT.10.13	A'evoa rè omã'ẽ upa remẽ, moregeta ojenu ijupe, kee e'i mã'ẽ:
ACT.10.13	– Peturu, epõ'ã jẽsi! Ãwĩ kõ terejuka iwa! e'i ijupe mã'ẽ.
ACT.10.14	– Ãnĩ, erõvijã! e'i ijupe Peturu. Eremi'õ'y rõwã ãwĩ kõ! e'i. Ãwĩ kõ pè Janejare'e, “Tape'u e'ã”, e'i ore ipi. A'u sõ remẽ, eky'atà Janejare'e pè ãmẽ. Nija'ui mãe kõ tè ãwĩ kõ! e'i.
ACT.10.15	Ãmẽ ayvu ojenu mijẽ ijupe:
ACT.10.15	– Aepo ere sõ Janejare'e ome'ẽ tere'u mã'ẽ pè. Ikatuay mã'ẽ rõmõpa ome'ẽ. “Hoõ” ere jẽsi iwa ajawyi! e'i ijupe.
ACT.10.16	Moapy rõmõ tesõ a'evoa rè omã'ẽ maevo sõ tite. Ameve kamisa pevu ojiãpasĩ isiamyry rè mã'ẽ oẽ oo ky'y, ipupewarà kõ revejẽ. Kõitokõ owyjy uu, a'evo ve oẽ oo yva pupe. Awyje.
ACT.10.16	[Ãwitõ Juteu kõ no'ui wemi'õ'y rõwã, a'e kõ wemimory e'ã kõ rè nojimoryi kupa, Juteu rõwã mãe kõ rè. Ojireko katu kõrijõ iwyi kõ kupa ipi. Ajawyi kee jaa tè sikaepo Peturu pè Janejare'e remimojisaoka: “Juteu rõwã mãe kõ ve eremĩgwai kõ rõmõ toiko. Ajawyi amonooka kõ nekoty remẽ, terejimory ee kõ nẽ”, jaa tè aepo e'i.]
ACT.10.17	Ajamã'ẽ Peturu nokuwaive manyvo jaa tè sikaepo a'e. Ajawyi ojipy'amogeta ywete jẽ upa wemisakwerà rè.
ACT.10.17	– Manyvo jaa põ? e'i oupe.
ACT.10.17	Ãmẽ jakatu Koneri remimuurerà kõ weka sikaepo Simão retã iko. [Juteu rõwã mãe kõ a'e kõ.] Wesa kupa remẽ, oka rovapyka pè rã'ĩ opyta kupa. E'i kupa:
ACT.10.18	– Ike põ Simão Peturu eu erà pè mã'ẽ tui? e'i kupa.
ACT.10.19	Ãmẽ Simão Peturu ojipy'amogeta jẽ wemisakwerà rè upa. Ameve ipõ Janejare'e 'Ãg oporegeta ijupe:
ACT.10.19	– Ejapyaka rã'ĩ si! Ãwĩ jane kõ uu nereka iko, e'i. Moapy rõmõ kupa, e'i. 
ACT.10.20	Ejimokatu jẽsi ewyjy ekwa upi kõ. “Aatà sipõ upi kõ?” tere e'ã rã'ĩ. Ekwa te'ĩte! e'i. Eremimuu kõ tè nekoty, e'i Janejare'e 'Ãg ijupe, Peturu pè.
ACT.10.21	Aepo e'i Janejare'e 'Ãg ijupe remeve, owyjy Peturu oo Koneri remimuurerà kõ mogeta. E'i ijupe kõ:
ACT.10.21	– Ije tè ereka pekupa! Manyvore põ pejo eresa? e'i.
ACT.10.22	A'e kõ e'i ijupe:
ACT.10.22	– Orerõvijã tè oremuu nekoty, Koneri eu orerõvijã rerà pè. Sota atyry rõvijã tè a'e, e'i. A'e ivo katu mã'ẽ tè, e'i. Janejare'e werovija katu ipi mã'ẽ teve, e'i. Pirujẽ Juteu kõ remimoe'e teve. Janejare'e remĩgwai yvapewarà ojimoikatu ijupe etã wyry pè. “Neayvu emono Peturu eu erà pè mã'ẽ pè totuu nekoty, tanemotekokuwa”, e'i ene mã'ẽ, e'i Peturu pè kupa.
ACT.10.23	Ãmẽ Peturu e'i:
ACT.10.23	– Peike ajawyi, e'i. Peke rã'ĩ epyri, e'i ijupe kõ.
ACT.10.23	A'e pè oke rã'ĩ ãmẽ kupa. Kõ'ẽme Peturu ojimokatu ootà, Juteu rõwã mãe kõ rupi. Juteu kõ mõ ve oo Peturu rupi, Jesu koty rewarà kõ mõ. A'e Jopi taa wãnà kõ. 
ACT.10.24	Pe'ĩ oke oo kupa. Kõ'ẽme ovãe Sesareja taa pè kupa. Ãmẽ jakatu sikaepo Koneri wãrõ kõ upa, wetãrã kõ reve, ojimorypa kõ reve. [Ji'ite omuu kõ opyri Peturu vãea rãrõ.] 
ACT.10.25	Ãmẽ Peturu ovãe tetã wyry pè remẽ, Koneri uu amãtejẽ õvaisĩ. Ojimoenãpa'ã Peturu rovake imoe'ea rõmõ.
ACT.10.26	Ajamã'ẽ Peturu omopõ'ãoka jẽ.
ACT.10.26	– Temimoe'e rõwã ije! e'i. Jane tè ije. Nevo mã'ẽ teve ije, e'i. Epõ'ã awi! e'i ijupe.
ACT.10.27	Ãmẽ Peturu oike tetã wyry pè Koneri reve. Oike oporegeta kupa. A'e pè mõa'ãrõwã jane kõ wãrõ upa.
ACT.10.28	A'e kõ pè Peturu e'i:
ACT.10.28	– Pekuwa Juteu tè ije. Oreretãrã kõ rè kõrijõ tè orojimory ipi. Norojimoryi ãmõ kõ rè ipi. Ãmõ, noroikei teve etã wyry kõ pè ipi, e'i. “Aike sõ remẽ, eky'atà Janejare'e pè”, oro'e ipi. Orerãmõi amyry kõ ayvukwerà rupi a'evo oroiko ipi. Ije ve aepo a'e mã'ẽ teve mijã. Ajamã'ẽ Janejare'e emotee age'e ky'y, ãwisõ, “Janejare'e remimotarà rõwã ãwĩ”, ta'e e'ã jane kõ pè ky'y. Ãmõ, “Nivoi mã'ẽ tè ãwĩ”, ta'e e'ã teve, e'i. [Ãwitõ eremi'õgwerà nemoai kuwa'ãi Janejare'e pè, ãwĩvo ve] ãmõ kõ rè ajimory remẽ nemoai'ãi sikaepo Janejare'e pè, e'i. 
ACT.10.29	Ajawyi neremĩgwai kõ uu epijarà mõ remẽ, “hoõ” a'e te'ĩte. Ajo te'ĩte nekoty. Ere ajawyi ije. Moma'e rõmõ põ emuu ike kyty rejupa? e'i Peturu.
ACT.10.30	E'i ãmẽ Koneri ijupe:
ACT.10.30	– Wãi kwee aporegeta ajupa Janejare'e pè eretã wyry pè, ijãpẽ kwaray remẽ. Ãmẽ kwaima'e vo maevo sõ tite ojimoikatu ije. Ijyru suky katu mã'ẽ a'e. 
ACT.10.31	A'e kee e'i ije: “Koneri, Janejare'e wenu neporegeta ijupe remẽ ipi”, e'i. “Omã'ẽ teve nere, nimoma'ei mãe kõ neporijauesa ipi remẽ. Oryvay nere ãmẽ”, e'i ije. [“Wayvu mojenuarà mõ omuutà nekoty tanemotekokuwa wekoa rè”, e'i ije.] 
ACT.10.32	“Ajawyi emono neremĩgwai kõ mõ too Jopi taa kyty Simão Peturu eu mã'ẽ pijarà mõ”, e'i. “Ãmõ Simão eu teve ijupe mã'ẽ retã mè tui. A'e moma'e pirerà rè oposiko imosikã mã'ẽ. Pãranã wasu reme pè etã tui. A'e pè too ipijarà mõ ãmẽ kupa”, e'i maevo sõ tite ije ojimoikatu remẽ. 
ACT.10.33	Ajawyi amonooka eremĩgwai kõ mõ too nepijarà mõ. Ajawyi eroryvay nevãea rè. Age'e orojimoatypa neayvu renu orokupa. Janejare'e ve janepytery pè ike ekoi. Ajawyi pirujẽ Janerõvijã ywete e'i teremojenu oreupe mã'ẽ, emojenu ore ãmẽ, e'i Koneri Peturu pè.
ACT.10.34	Ãmẽ Peturu omotekokuwa kõ ky'y. Kee e'i imotekokuwa kõ:
ACT.10.34	– Age'e si akuwa aje ywete Janejare'e Juteu rõwã mãe kõ ve wauvay wete ipi. Ojevo jẽ sikaepo janerauvay, Juteu kõ vo jẽ, e'i.
ACT.10.35	“Ãmõ ãmõ kõ yvy wãnà kõ wyi tè terepota e'ã”, ne'i janeupe ky'y, e'i. Ãmẽ Janejare'e pirujẽ werovija katu imomojy mãe kõ opota ipi. Pirujẽ ivo ekoi mãe kõ opota, e'i. A'evoa akuwapa ky'y, e'i.
ACT.10.36	– Jesu rerãkwẽa pekuwapa teve, e'i. “Janejare'e ojimory janere Jesu Kiristu rupi ky'y”, e'i mã'ẽ. A'e Janejare'e omojikuwaoka Isaeu kõ pè ky'y. “Pirujẽ jane kõ Rõvijã ywete rõmõ Jesu ekoi”, e'i mã'ẽ. 
ACT.10.37	Pirujẽ Jesu rewarà pekuwapa, ojenupa peupe rewarà mõ, e'i. Karireja yvy pe wyi ojiãparõ remẽwarà ojenupa. Juteja yvy rupi ekoi remẽwarà ve. Jesu ojimojãmorĩoka Juwão pè paire itõkõ, oposiko ypy jane kõ motekokuwaa rè.
ACT.10.38	– Kee pekuwa teve Jesu Nasare taa wãnà rewarà. Janejare'e o'Ãg tesõ oinõ itõkõ Jesu py'a pupe imokasioka. Wayvumokasioka teve. Ikasia rupi taa taa kõ rupi oo remẽ itõkõ, poromokatu poroereko ipi. Ãmõ, ãjãgai rõvijã kasia itõkõ omomoioka jane kõ wyi, pirujẽ. Janejare'e eeve ekoi ipi rewarà mõ a'evo ekoi.
ACT.10.39	– Ore ywete a'evoa rè oromã'ẽ, Juteu kõ yvy pè ekoi remẽ, Jerusarẽ taa pè. Ore yveve orokuwa Jesu rewarà, eeve oroiko ipi rewarà mõ. Age'e rõwã oroiko eeve. Pirujẽ taa taa kõ rupi oo remẽ, ore ve oroo teve upi ipi. Ajaate Jesu opyy ijuka kupa ky'y. Yvyra jipokana rè opomoputuputuri ijuka kupa.
ACT.10.40	E'i jẽ Peturu:
ACT.10.40	– A'evo tesõ ipe. Ajamã'ẽ Janejare'e tè omomoera. Moapy 'arà remẽ opoera mijẽ. Ajaire ojisaoka mijẽ oreupe, Janejare'e kasia rupi. 
ACT.10.41	Pirujẽ rõwã kõ Jesu ojisaoka joupe ajamã'ẽ. Janejare'e remipyteporokwerà kõ pè kõrijõ tè ojisaoka. Ajawyi tè a'evoa age'e oromojenu. Opoera paire yveve tesõ kõ ojimi'u orereve. Aja rewarà mõ ywesõ orokuwa aje ywete opoera mã'ẽ. 
ACT.10.42	A'evo remẽ Jesu kee e'i oreupe: “Janejare'e eayvumokasi pirujẽ jane kõ moe'yiarà rã mõ taiko. Ãwitõ omãnõ maekwerà kõ amoe'yità, ãwĩvo vetà uve jẽ mãe kõ amoe'yità”, e'i. “Pemojenu eayvu katu jane kõ pè erokwa, tokuwa kupa”, e'i kõ Jesu oreupe toromojenu, e'i.
ACT.10.43	E'i jẽ Peturu:
ACT.10.43	– A'evoa rewarà pirujẽ Janejare'e ayvu mojenuarà kõ omojenu amãtejẽ karamoe remẽ. Kee e'i amãtejẽ kupa. Ava mõ ojiporijauesaoka Janejare'e Remimuurerà rè remẽ, Janejare'e “awyjepa” e'ità ijaiwererà kõ pè ky'y. Jesu pewarà mõ tè aepo e'i amãtejẽ kupa, e'i Peturu ijupe kõ.
ACT.10.44+ACT.10.45+ACT.10.46	Aepo e'i Peturu oporegeta remeve, Janejare'e 'Ãg owyjy oike ojapyaka mãe kõ py'a pupe. Ameve iteetejẽ ijayvu kõ rupi oporegeta Janejare'e moe'e e'e kupa ky'y. Ayvu rè nojimo'ei mã'ẽ rupi tesõ oporegeta Janejare'e moe'e kupa.
ACT.10.44+ACT.10.45+ACT.10.46	– Ene ywesõ nekasiay! Ene ywesõ nekatuay wete! e'i e'i Janejare'e pè kupa.
ACT.10.44+ACT.10.45+ACT.10.46	Ãmẽ Juteu kõ, Jesu koty rewarà kõ Peturu rupi uu mãe kõ, omã'ẽ ãwĩvoa rè. A'e kõ itõkõ omã'ẽ Janejare'e o'Ãg omowyjy Juteu rõwã mãe kõ pè remẽ. Wenu teve ijayvu nokuwai mã'ẽ rupi oporegeta kupa remẽ. Wenu teve Janejare'e omoe'e kupa remẽ. Ajawyi e'i kupa:
ACT.10.44+ACT.10.45+ACT.10.46	– Haa! Juteu rõwã mãe kõ pè tesõ Janejare'e o'Ãg ome'ẽ! e'i kupa.
ACT.10.44+ACT.10.45+ACT.10.46	Ãmẽ Peturu e'i Juteu kõ pè:
ACT.10.47	– Ajawyi simojãmorĩ kõ kuwasi yy pupe, Jesu koty rewarà kõ rõmõ! Emã'ẽ! Janejare'e omuu o'Ãg ijupe kõ. Ãwitõ janeupe omuu, ãwĩvo ve, Juteu rõwã mãe kõ teipe remẽ, e'i Peturu ijupe kõ.
ACT.10.48	Omojãmorĩoka kõ ãmẽ, Jesu Kiristu ayvu rupi. A'evo paire a'e kõ,
ACT.10.48	– Epyta sa'u rã'ĩ orepyri, e'i kupa.
ACT.10.48	A'evo Juteu rõwã mãe kõ oja'a ypy Jesu oõvijã ywete rõmõ remẽ.
ACT.11.1	Ajaire, “Juteu rõwã mãe kõ ‘aje’ e'i Janejare'e ayvu pè”, e'i mã'ẽ ojenu Jesu remimonokwerà kõ pè. Pirujẽ Jesu koty rewarà kõ pè ojenu, Juteu kõ pè. Juteja yvy rupiwarà kõ pè. [Peturu renone kyty ojenu amãtejẽ.] 
ACT.11.2	A'evoa rè ãmõgwerà oryvay. Ãmõgwerà ajamã'ẽ naory ywe'ei. A'e kõ kee e'i:
ACT.11.2	– Ajawyi tojimojuteu rã'ĩ kupa. Tojiemosĩpire'ooka kupa, e'i epe kupa.
ACT.11.2	Ajaire Peturu ojiupi oo Jerusarẽ taa kyty Jesu koty rewarà kõ resa ky'y. Ãmẽ, “Tojimojuteu kupa”, e'i mãe kõ ijayvu teitete. Kee e'i kupa:
ACT.11.3	– Nojiemosĩpire'ookai mãe kõ rè sõ nejimory! e'i kupa. Nejimi'u teve sõ eeve kõ! e'i. Neke teve sõ etã kõ wyry pè! e'i Peturu pè kupa.
ACT.11.4	Ajawyi Peturu pirujẽ a'evoa omome'u katu ijupe kõ, manyvo ekoi maekwerà kõ. Kee e'i ijupe kõ:
ACT.11.5	– Ãmẽ Jopi taa pè aiko remẽ, Janejare'e moma'e rewarà omoikatu ije, aporegeta ijupe ajupa remẽ. Kamisa pevu rè amã'ẽ maevo sõ tite, e'i. Isiamyry kõ rè, ojiãpasĩ ojee mã'ẽ rè. Yva pupe wyi owyjy maevo sõ tite uu erovake opyta rã'ĩ, e'i. 
ACT.11.6	Ãmẽ kamisa pupewarà kõ rè amã'ẽ maevo sõ tite, janeremi'õ'y rõwã rè. Janejare'e “tape'u e'ã” e'i ijupe kõ maekwerà kõ rè amã'ẽ. Kejõ mã'ẽ rè. Janeremijarà rõwã rè amã'ẽ. Ãmõ, yvy rupi osyryry mãe kõ rè. Ãmõ, wyra nija'ui mãe kõ rè. A'e a'e kõ rè amã'ẽ maevo sõ tite kamisa pupe, e'i.
ACT.11.7	– A'evo remẽ moregeta ojenu ije. Kee e'i: “Peturu, epõ'ã jẽsi! Ãwĩ kõ ejuka iwa”, e'i ije, e'i. 
ACT.11.8	Ãmẽ kee a'e ijupe: “Ãnĩ, Jõvijã! Eremi'õ'y rõwã ãwĩ kõ. Ajawyi na'u'ãi! Janejare'e, ‘Tape'u e'ã’, e'i ijupe mãe kõ tè ãwĩ. A'u sõ remẽ, Janejare'e pè eky'atà”, a'e tite ijupe. 
ACT.11.9	Ãmẽ ayvu ojenu mijẽ ije yva pupe wyi. “Ãnĩ! Aepo ere sõ Janejare'e ome'ẽ tere'u mã'ẽ pè!” e'i ije. 
ACT.11.10	Moapy rõmõ tesõ a'evoa rè amã'ẽ maevo sõ tite. A'evo paire kamisa oẽ oo yva pupe. Awyje ky'y.
ACT.11.11	– Ameve moapy rõmõ kwaima'e kõ ovãe epyri a'e tetã wyry pè, Sesareja taa pe wyi uu mãe kõ. Juteu kõ rõwã a'e kõ. Ãmõ kõ tè. [Koneri remimuurerà kõ.] 
ACT.11.12	Ãmẽ Janejare'e 'Ãg kee e'i ije: “Ãwĩ kõ rupi ekwa. ‘Aatà põ upi kõ?’ tere e'ã rã'ĩ”, e'i ije. Ajawyi aa te'ĩte upi kõ, e'i. Ãmẽ aã erevewarà kõ mõ ve oo erupi, Jesu koty rewarà kõ mõ. Jopi taa wãnà kõ mõ. 6 rõmõ oo erupi mãe kõ. Koneri retã mè orovãema remẽ oroike, e'i.
ACT.11.13	– [Orovãe remẽ, Koneri orerãrõ upa.] Kee e'i oreupe: “Ike eretã wyry pè Janejare'e remĩgwai yvapewarà ojimoikatu oporegeta ije”, e'i. “A'e kee e'i ije: ‘Neremĩgwai kõ mõ emono Jopi taa kyty, Simão Peturu pijarà mõ’, e'i. 
ACT.11.14	‘A'e tè pemotekokuwatà, nepyriwarà kõ reve. Ijayvu perovija remẽ, Janejare'e penereko katutà, nepyriwarà kõ revejẽ’, e'i Janejare'e remĩgwai ije”, e'i Koneri ore. 
ACT.11.15	Ãmẽ amogeta kõ ajupa remeve, Janejare'e 'Ãg owyjy oike ipy'a kõ pupe. Ãwitõ janepy'a pupe oike remẽ, a'evo ve, e'i. 
ACT.11.16	A'evo remẽ Janerõvijã ywete ayvukwerà rè aja'a, kee e'i maekwerà rè: “Aje, Juwão poromojãmorĩ yy pupe tè. Ajamã'ẽ age'e sõsi aje Papa 'Ãg tẽ tesõ uutà oike pepy'a pupe pemokasiarà rõmõ ky'y”, e'i oreupe maekwerà rupi katu, e'i Peturu.
ACT.11.17	E'i jẽ Peturu:
ACT.11.17	– Ajawyi kee a'e. Juteu rõwã mãe kõ pè ve Janejare'e ome'ẽ o'Ãg, Janerõvijã Jesu Kiristu pè ojireko katuoka kupa remẽ. Janeupe ome'ẽ mã'ẽ vo ve ome'ẽ ijupe kõ. Ajawyi manyvo nareko'ãi, Janejare'e tepa opota kõ okoty rewarà kõ rõmõ rewarà mõ! e'i Peturu ijupe kõ.
ACT.11.18	Ãmẽ Jesu koty rewarà kõ aepo wenu remẽ, manyvo ne'i kupa ky'y. Nojiayvuvajai kupa ky'y. Oterẽ jẽ omoe'e Janejare'e kupa ky'y.
ACT.11.18	– Janejare'e ikatuay wete! Okãte'ãmai tè janere, Juteu rõwã mãe kõ teipe remẽ, ãwisõ tojimosĩoka waiwererà reitypypyipaoka ijupe kupa! Aje ywete janevo oiko karuarutà Janejare'e pyri kupa! e'i kupa.
ACT.11.19	Kõi remẽ itõkõ Esitevão jukaa paire jimomorijau wasua ojiãparõ. Ajawyi Jesu koty rewarà kõ ojavapa oo ojimosãsãi kupa. A'e kõ mõ Juteu rõwã mãe kõ rena kõ gyty oo ojimoena kupa ky'y. Ãmõ kõ rena kõ gyty tè oo ojimoena kupa. Ãmõgwerà Penisia yvy kyty oo. Ãmõgwerà Sipiri ypõ'õgwerà mitirõwã mã'ẽ gyty oo. Ãmõgwerà, Ãtiokia taa kyty oo. Jesu ayvu rè oo oo poromotekokuwa jẽ iko kupa ipi. Ajamã'ẽ wetãrã kõ kõrijõ tè omotekokuwa kupa ipi, Juteu kõ kõrijõ tè.
ACT.11.20	Ajamã'ẽ ãmõgwerà, “Juteu rõwã mãe kõ ve simotekokuwatà Jõvijã Jesu rekoa rè”, e'i. Sipiri ypõ'õgwerà wãnà kõ aepo e'i. Ãmõ, Sireni taa wãnà kõ aepo e'i. Ãmẽ a'e kõ oo Ãtiokia taa kyty. A'e pè Jõvijã Jesu ayvu katu omojenu kupa. Juteu rõwã mãe kõ pè omojenu kupa. Wetãrã kõ pè teve. 
ACT.11.21	A'evo remẽ Janejare'e tè omokasi kõ ipi, ãwisõ emimono kõ ayvu toerovija katu. A'e kõ waiwererà oitypypyipaoka Janejare'e pè. Janerõvijã ywete rè ojirovija kupa ky'y. Mõa'ãrõwã a'evo ekoi mãe kõ. 
ACT.11.22	Ajawyi, “Mõa'ãrõwã Juteu rõwã mãe kõ omojõvijã Jesu ky'y”, e'i mã'ẽ ojenu Jesu koty rewarà atyry kõ pè Jerusarẽ taa pè. A'e kõ kee e'i:
ACT.11.22	– Haa! A'evo si! e'i enu kupa. Ajawyi Panape simonookatà imokasiarà kõ rõmõ! e'i kupa.
ACT.11.23+ACT.11.24	Mira katuay wete Panape, Janejare'e 'Ãg omokasi mã'ẽ tè. Jesu rè eako'iay mã'ẽ teve. A'e tè omono ãmẽ kupa. Ãmẽ Panape ovãe a'e taa pè remẽ, Jesu koty rewarà kõ pyri ovãe. Oryvay ee kõ omãjã.
ACT.11.23+ACT.11.24	– Aje Janejare'e wereko katu kõ okatuaya rupi! e'i omãjã ee kõ.
ACT.11.23+ACT.11.24	Ajawyi omokasi kõ.
ACT.11.23+ACT.11.24	– Aje ywete Janerõvijã ywete rekoa rupi tapeiko jẽ peiko! e'i imokasi kõ.
ACT.11.23+ACT.11.24	A'evo remẽ ywesõ ojatyka sa'u jane kõ ojimotee e'età Janerõvijã koty rewarà kõ rõmõ.
ACT.11.25	A'evo paire Panape ojisyry oo Taasu taa kyty Sauru pijarà mõ. 
ACT.11.26	A'e werojivy eru opãtavõarà rõmõ Ãtiokia taa pè. Pe'ĩ kwaray a'e taa rupi ekoi kupa, a'e wãnà kõ motekokuwaarà rõmõ Jesu rekoa rè. Ijatyray wete emimo'ekwerà kõ ãmẽ. A'e taa pè tè ypy Kiristu koty rewarà kõ eu ijupe kõ. 
ACT.11.27	Ãmẽ a'evo remẽ, Janejare'e ayvu mojenuarà kõ mõ uu Jerusarẽ taa pe wyi, Ãtiokia taa kyty. 
ACT.11.28	Ojimoaty kupa remẽ, Akapu eu erà pè mã'ẽ opõ'ã oporegeta, Janejare'e 'Ãg kasia rupi. Kee e'i amãtejẽ:
ACT.11.28	– Nipuku'ãi tyavorusutà. Taa jãvijõ jẽ a'evotà. Yvy popy kyty ve tesõ a'evotà. Amyay wasu okwatà, e'i amãtejẽ jane kõ tokuwa.
ACT.11.28	Ijayvukwerà rupi katutà a'evo kãramõ. Karautiu Sesa jõvijã wasu rõmõ ekoi remẽ tè a'evotà.
ACT.11.29	Ajawyi Jesu koty rewarà kõ aepo wenu remẽ, kee e'i ojiupe kupa:
ACT.11.29	– Epy wetetà ja'umã'ẽ tyavo remẽ, e'i kupa. Ajawyi Jesu koty rewarà kõ Juteja yvy wãnà kõ sipãtavõtà, e'i kupa.
ACT.11.29	A'evoa renone kyty omoaty amãtejẽ okarakuri ãmẽ kupa. Ikarakuri ywete mãe kõ ome'ẽ ywete sa'u. Nikarakuri ywe'ei mãe kõ ãmẽ pe'ĩpe'ĩ tè ome'ẽ. A'evo ekoi ojipãtavõ kupa. 
ACT.11.30	Karakuri wemimoatyrerà omonooka Panape kõ rupi kupa. Jesu koty rewarà kõ rõvijã kõ pè omonooka kupa, Juteja yvy kyty. Oo ãmẽ Panape kõ Sauru reve weraa. A'e weraa ijupe kõ.
ACT.12.1	Ãmẽ jakatu kovenatu Eroti Juteu kõ kovenatu rõmõ ekoi jẽ. A'e 'ary pè remẽ omomorijauoka ypy Jesu koty rewarà kõ mõ. 
ACT.12.2	A'e ipõ ojukaoka tesõ Tiaku marija poko pupe. A'e Juwão reke'yry. 
ACT.12.3	Ãmẽ Juteu kõ ory tesõ ijukaa rè omãjã, Jesu koty rewarà kõ ãpã kõ. Ory tesõ kupa remẽ, kovenatu Eroti omã'ẽ ee kõ. Ajare:
ACT.12.3	– Haa! Amoryoka kõ tarà mijẽ, temoe'e kupa! e'i oupe.
ACT.12.3	Ajawyi Peturu opyyoka mijẽ imopã'ã. Meju vororo e'ã wa remeve ipõ a'evo ekoi. 
ACT.12.4	Opyyoka paire, omonooka jimopã'ãga pupe. Wãrõoka jẽ sota kõ pè. Irõ irõte tesõ ãrõarà kõ oinõoka. A'e tè ojeapykyro kyro tesõ kupa. Juteu kõ wãmõi kõ jisyryawerà 'arà omoete
ACT.12.5	A'evo Peturu ojimopã'ãoka remẽ, sota kõ wãrõ.
ACT.12.5	Ajamã'ẽ Jesu koty rewarà kõ ojimoaty oporegeta Janejare'e pè ijupewarà mõ, tomoẽoka mijẽ. A'evoa rè ojimokasiay wete kupa.
ACT.12.6	Kõ'ẽme tè kovenatu Eroti wenõetà Peturu jane kõ rovake mijã. Ãmẽ Peturu pya oke jimopã'ãga pupe upa. Sota kõ pytery pè tè oke upa. Jipokwa ãtãay mã'ẽ weroke upa, sota ijuvuri tui mãe kõ reve. Mõrijõ. Ãmõ sota kõ jimopã'ãga rovapyka ypy pè wãrõ jẽ upa.
ACT.12.7	Ãmẽ py'awarà mõ Janerõvijã ywete remĩgwai yvapewarà ojisaoka jimopã'ãga pupe. Oyape tesõ a'e pè upa. Ãmẽ Peturu omõtã ijasi'y rè imoma, oke upa remẽ.
ACT.12.7	– Epõ'ã kuise'ẽ! e'i.
ACT.12.7	Ameve ipokwawerà kõ otararaipa ipoapy kõ wyi o'a.
ACT.12.8	– Nekõ'ã emokãrãgãtã, e'i ve ijupe. Ãmõ, nesãtaja nepyrokape rewarà emokãrãgãtã, e'i teve.
ACT.12.8	A'evo Peturu ekoi ãmẽ.
ACT.12.8	– Ejiyrunõ ejo erupi, e'i teve ijupe.
ACT.12.8	A'evo wereko teve. 
ACT.12.9	Ãmẽ Peturu oẽ oo jimopã'ãga pupe wyi upi ky'y, yvapewarà rupi.
ACT.12.9	– Apouvai teipõ ajupa, e'i tite Peturu oupe.
ACT.12.9	Nokuwai aje ywete. 
ACT.12.10	Ãmẽ ijaty sota kõ jimopã'ãga rãrõarà kõ upa mijã. Ãmẽ Peturu oẽ oo yvapewarà rupi. Sota kõ pyryvo okwa kupa. Ipyri'ĩje'ẽ sa'u mãe kõ pyryvo ypy okwa kupa. Ajaire kuipe'e sa'uwarà kõ pyryvo okwa kupa. Ãmẽ si oo ovãe jimopã'ãga rovapyka pyriwarà kõ pyryvo kupa. Ajaate pari rovapyka mitirõwã mã'ẽ pè ovãe kupa. A'e separari jimoãtãgwerà tè ovapyka rõmõ.
ACT.12.11	Ãmẽ tè Peturu:
ACT.12.11	– Aje ywete si! e'i ky'y. Age'e si akuwa aje ywete Janerõvijã ywete tè omuu wemĩgwai temoẽ, kovenatu Eroti tejuka e'ã. Pirujẽ Juteu kõ wyive emoẽ, manyvo jẽtà erereko kupa remẽ, e'i Peturu oupe.
ACT.12.12	Aja paire oo Maria eu mã'ẽ retã gyty. A'e wãivĩ Juwão Maku y tè. A'e retã wyry pè mõa'ãrõwã Jesu koty rewarà kõ ojimoatypa upa. Peturu pewarà mõ tè sikaepo oporegeta kupa upa, Janejare'e pè. 
ACT.12.13	Ãmẽ Peturu tetã rovapyka omotãtã. Ãmẽ emĩgwai mõ uu esa. Kõjãmuku tè a'e. Roti eu ijupe.
ACT.12.13	– Ava põ ene? e'i Roti.
ACT.12.13	– Ije tè! e'i Peturu ijupe.
ACT.12.14	Iporegeta rupi Roti okuwa Peturu tè ovãe mã'ẽ. Oryvay ãmẽ. Noovapyjavo tuvei tetã ajamã'ẽ. Ojirojivy kõrijõ tè rã'ĩ oo javo jane kõ pè.
ACT.12.14	– Peturu tetã ypy pè tui upa! e'i oory rõmõ.
ACT.12.15	[Ajamã'ẽ, “Aje ipõ”, ne'i kupa, noikeive tetã wyry pè uu rewarà mõ.]
ACT.12.15	– Newari tè aepo ere! Nereawyry sipõ? e'i tite ijupe kupa.
ACT.12.15	– Ãnĩ! Ewari rõwã a'e! e'i kõjãmuku.
ACT.12.15	Ãmẽ ãmõ kõ e'i:
ACT.12.15	– A'e rãrõarà yvapewarà teipõ! e'i kõrijõ kupa.
ACT.12.16	Ãmẽ omotãtã jẽ Peturu tetã rovapyka upa. Ãmẽ tè oovapyjavo ijupe kupa ky'y. Aje ywete Peturu tè sikaepo tui upa. Ojimonyi tesõ ee omãjã kupa.
ACT.12.17	Ãmẽ Peturu ojipomomojai tokuwa kupa, tipu e'ã kupa. Ãmẽ tè omome'u omoẽawerà ijupe kõ, Janerõvijã ywete omoẽoka maekwerà.
ACT.12.17	– Erekoawerà tapemome'u Tiaku pè, e'i. Ãmõ, Jesu koty rewarà kõ pè ve tapemome'u, e'i.
ACT.12.17	[Tiaku amyry rerà vo mã'ẽ pewarà mõ aepo e'i.] Aepo e'i paire ojisyry te'ĩte oo ãmõ taa kyty ãmẽ ky'y, pyave.
ACT.12.18	[Ãmẽ jakatu sota kõ ãrõarerà kõ oke jẽ upa, jimopã'ãga pupe. Nokuwaive manyvo e'i oẽ mã'ẽ kupa.] Kõ'ẽma mẽ omã'ẽ remẽ tè okuwapa kupa. Ojipy'amopirai tesõ ãmẽ kupa. Otytypa tesõ ojimonyi iko kupa.
ACT.12.18	– Manyvo'i ywete põ oẽ Peturu jimopã'ãga pe wyi oo? e'i kupa.
ACT.12.19	Ãmẽ kovenatu Eroti wekaoka ipe. Ajamã'ẽ noesai kupa. Ajawyi e'i jimopã'ãga rãrõarà kõ pè:
ACT.12.19	– Manyvo põ pereko imoẽ toẽ oo? e'i. Mape põ tui upa? e'i.
ACT.12.19	[Nokuwai kupa ajamã'ẽ. Ãmẽ kovenatu Eroti e'i jẽ:
ACT.12.19	– Pejẽ rõwã põkõ pemoẽ vija imono? e'i.]
ACT.12.19	Ajaire wapisioka ãrõarerà kõ ky'y.
ACT.12.19	Aja paire kovenatu ojisyry rã'ĩ oo Juteja yvy pe wyi ky'y. Sesareja taa pè ojimoena rã'ĩ.
ACT.12.20	Ãmẽ ajaire kovenatu Eroti omãnõ ky'y. Kee e'i omãnõ. Ojikõ'õ tite Tiru taa wãnà kõ rè, Sitõ taa wãnà kõ rè ve. Noesa tari kõ. Ajawyi nomonookari temi'õ rã ijupe kõ ipi. Ajare ojimoaty oo oporegeta kovenatu Eroti pè kupa. Kovenatu pãtavõarà mõ rè ypy ojimory kupa ajamã'ẽ, Parasitu eu mã'ẽ rè. A'e pè kee e'i kupa:
ACT.12.20	– Orepãtavõ rejupa, kovenatu Eroti tojimory mijẽ orere, e'i kupa.
ACT.12.20	“Hoõ” e'i ãmẽ Parasitu. A'e rupi kovenatu Eroti rè ojimory mijẽ kupa ãmẽ.
ACT.12.20	– Terejimory mijẽ orere, e'i kupa.
ACT.12.21	– Ãmõ 'ary pè teipõ taporegeta a'evoa rè, e'i ijupe kõ.
ACT.12.21	Ãmẽ ãmõ 'ary pè, kovenatu oporegetatà ijupe kõ ky'y remẽ, oyru e'eay opypy rã'ĩ enõe, epy wete mã'ẽ. Ajaire oẽ wapy jõvijã apyka 'aryvo oporegeta atyry kõ pè. A'e ojimoaty mãe kõ pè. Omogeta kõ, ayvu katu rupi.
ACT.12.22	Ãmẽ jane kõ ijayvu wenu remẽ, wenu takatu kupa. Ajawyi wapuka pukai tesõ kee javo kupa:
ACT.12.22	– Haa! Jane rõwã ãwĩ oporegeta upa! e'i e'i kupa. Janejarà tè ãwĩ! e'i ywe'e tite imoe'e kupa mijã.
ACT.12.23	Ameve Janejare'e naoryi kovenatu Eroti rè, ojimoe'eoka pãnẽ jane kõ pè rewarà mõ. “Ãnĩ, aepo pejẽ sõ”, ne'i rewarà mõ. “Janejare'e rõmõ'ĩte ikasiay mã'ẽ rõmõ ekoi”, ne'i rewarà mõ. Jane kõ omoe'e tite remẽ, ne'i rewarà mõ. Ãmẽ sõsi Janerõvijã ywete wemĩgwai yvapewarà mõ py'awarà mõ omuroka Eroti pè tomotekorã ky'y. Tapuru pè o'upaoka tomãnõ.
ACT.12.24	Ãmẽ Janejare'e ayvu ke'ĩrõwãwarà kõ pè ojenu jenupa ky'y.
ACT.12.25	Ãmẽ Panape kõ ojivy oo wena kyty ky'y, Ãtiokia taa kyty. Sauru reve ojivy oo kupa. Karakuri Ãtiokia taa wãnà kõ remimuurerà ome'ẽma Jesu koty rewarà rõvijã kõ pè kupa, Jerusarẽ taa wãnà kõ pè. Aja paire ojivy oo kupa. Juwão Maku ve weraa oupi kupa.
ACT.13.1	Ãmẽ Ãtiokia taa pè Jesu koty rewarà kõ Janejare'e ayvu rè tui kupa upa ipi. Ãmõgwerà poromotekokuwa Janejare'e ayvu rè mãe kõ. Ãmõgwerà ijayvu mojenuarà kõ. Kejõ kupa. Panape. Ãmõ, Simeão. Mira pijõnà eu teve Simeão pè. Ãmõ, Rusiu. A'e Sireni taa wãnerà tè. Ãmõ, Manãe. Kovenatu Eroti reve ojimovija maekwerà tè a'e. Ãmõ, Sauru tè ky'y. Mokopejõ kupa. 
ACT.13.2	Ãmõ remẽ a'e kõ ojimoaty Janejare'e moe'e kupa upa. Nojimi'ui rã'ĩ tesõ iko kupa, oporegeta ijupe kupa upa remẽ. Ãmẽ Janejare'e 'Ãg oporegeta ijupe kõ. Kee e'i ijupe kõ:
ACT.13.2	– Aã kõ tapemonooka eayvu mojenuarà kõ rõmõ. Panape. Ãmõ, Sauru. Mokopejõ, e'i.
ACT.13.3	A'evo ekoi ãmẽ kupa. Janejare'e pè oporegeta wemimono rã kõ rè kupa. Nojimi'ui rã'ĩ tesõ iko kupa a'evo ekoia rã mẽ. Ojipoinõ wemimonoarà rã kõ ãkãg 'aryvo kupa, Janejare'e tomokasi kõ. Sauru. Ãmõ, Panape. A'evo wereko kõ imono kupa.
ACT.13.4	Ãmẽ Janejare'e 'Ãg omono Panape kõ remẽ, Sereusi taa kyty rã'ĩ oo kupa, pee rupi. A'e pe wyi Sipiri ypõ'õ wasu kyty oo kupa, nawiu rupi. 
ACT.13.5	Ãmẽ Saramina eu jãemijarà mõ pè. A'e pè rã'ĩ ovãe kupa. A'e wãnà kõ pè ypy Janejare'e ayvu omojenu kupa, [Jesu rekoa]. Janejare'e ayvu rè jimo'ea retã kõ wyry pè omojenu kupa. Juwão Maku ve eeve kõ ekoi, ipãtavõarà kõ rõmõ. 
ACT.13.6	Ajaire ypõ'õgwerà wasa oo kupa. [Pee rupi tè ky'y. Janejare'e ayvu omojenu jenu erokwa iko kupa.] Ypõ'õgwerà wasapa kupa ky'y remẽ, a'e pe wyi Papu taa pè ovãe kupa. A'e pè paje vo mã'ẽ wesa kupa. Juteu mõ tè a'e. Pajesu eu erà pè, Juteu kõ ayvu pè. Kereku wãnà kõ ayvu rupi ãmẽ Erimasi eu. “Janejare'e ayvu mojenuarà tè ije”, e'i rã'ãga sõ owari rõmõ mã'ẽ a'e. 
ACT.13.7	A'e ypõ'õgwerà pewarà rõvijã jimorypa tè a'e. Seju Pauru eu a'e jõvijã pè. Otekokuwavay mã'ẽ tè Seju Pauru. A'e Panape omuu okoty, Sauru reve, opota Janejare'e ayvu wenu rewarà mõ. 
ACT.13.8	Ajamã'ẽ paje vo mã'ẽ nopotai jõvijã toenu. Ajawyi Panape kõ omotekokuwa ipe remẽ, a'e wayvu wenone'a ne'a jẽ, “Janejare'e ayvu pè toenu e'ã”, e'i rewarà mõ. 
ACT.13.9	Ajamã'ẽ Sauru Janejare'e 'Ãg kasia rupi ekoi. Mõrijõ Sauru rerà. Pauru eu teve ijupe. Ãmẽ paje vo mã'ẽ rè omã'ẽ Pauru remẽ, ovajikõ'õ tesõ Pauru ee omãjã. 
ACT.13.10	Ajawyi kee e'i Pauru ijupe:
ACT.13.10	– Manyvore põ poromoripe sõ ene! Ãjãgai rõvijã ra'yry tè ene! Pirujẽ ivo ekoi mãe kõ ãpã tè ene! Ivo e'ãa tè nepota! Manyvore põ? Aje ywete mã'ẽ tè orerõvijã ywete ayvu! Ajamã'ẽ iwari mã'ẽ tè ene rewarà mõ nemotee ijayvu! 
ACT.13.11	Ajawyi age'e Janerõvijã ywete nemomorijautà, tanereapyo e'ã rã'ĩ neiko. Neremã'ẽ'ãi rã'ĩ kwaray reny rè. Awyje rõwã ipe ajamã'ẽ a'evotà, e'i Pauru ijupe.
ACT.13.11	Ameve py'awarà mõ aje paje vo mã'ẽ naeapyoi ky'y. Pãtõnusu omã'ẽ ky'y. Ajawyi oiko iko tite ky'y.
ACT.13.11	– Epopyy ereraa pekupa! e'i tite.
ACT.13.12	Ãmẽ jõvijã a'evoa rè omã'ẽ remẽ,
ACT.13.12	– Haa! Aje ywete si Janerõvijã ywete ayvu! e'i ojimotekokuwa.
ACT.13.12	Ãmẽ ywesõ ojimotekokuwa Jesu ayvu renutà iko.
ACT.13.13	Ajaire Pauru kõ ojisyry oo Papu taa pe wyi, oo upi mãe kõ reve. Nawiu rupi oo mijẽ kupa, Peji taa kyty. A'e Pãpiria yvy pewarà. A'e pè Juwão Maku oity kõ ojivy oo Jerusarẽ taa kyty ky'y. 
ACT.13.14	Ajamã'ẽ Pauru kõ oo jẽ Ãtiokia taa kyty. A'e Pisija yvy pewarà.
ACT.13.15	Ãmẽ ava mõ tãmõ Moisesi remikusiwarerà pẽ rã'ĩ omogeta atyry kõ rovake, toenu kupa. Janejare'e ayvu mojenuarà kõ remikusiwarerà kõ pẽ ve omogeta. Aja paire Janejare'e ayvu rè jimo'ea retã rõvijã kõ kee e'i Pauru kõ pè.
ACT.13.15	– Oreretãrã kõ, pepota peporegeta oremokasia rõmõ remẽ, tapeporegeta ãmẽ, e'i ijupe kõ.
ACT.13.16	Oporegeta Pauru ãmẽ. Opõ'ã ojipomomojai rã'ĩ moregetaa momi rã'ĩ toenu kupa. E'i ijupe kõ:
ACT.13.16	– Isaeu kõ. Ãmõ, Juteu rõwã mãe kõ. Pirujẽ Janejare'e omoe'e mãe kõ. Tapejapyaka katu ikõ eayvu rè nẽ. 
ACT.13.17	Isaeu kõ tè jane ike. Ajawyi Janerõvijã wasu tè Janejare'e. A'e tè itõkõ janerãmõi amyry kõ opyteporo oupe wemĩgwai kõ rõmõ maekwerà, e'i. Ajawyi itõkõ omojikwaoka kõ ywete Ejitu yvy pè. [Kãramõ temĩgwai ai kõ rõmõ a'e pè ekoi kupa. Ãmõ waite e'yiwarà rõmõ ekoi kupa.] Ãmẽ a'evo ekoi kupa remẽ itõkõ Janejare'e werojisyry kõ Ejitu yvy pe wyi eru kõ. Okasia kõ omojisaoka ijupe kõ, werojisyry kõ remẽ.
ACT.13.18	A'e kõ 40 kwaray rõmõ tesõ werokasi, tekoe'ãma rupi ekoi kupa remẽ. A'evo remẽ itõkõ omojaiwe tesõ Janejare'e ereko kupa ipi. Ijayvu ai iko kupa remẽ, Janejare'e ojimomãatã kõrijõ tè.
ACT.13.19	– Ajaire itõkõ Kanaã yvy opãsarõoka ijupe kõ, ena kõ rõmõ. 7 atyry kõ omomaoka. A'e kõ tapererà kõ opãsarõoka tãmõ kõ pè. A'e pè itõkõ ojimoena kupa. Ajaate ijarà kõ rõmõ ekoi ãmẽ kupa ky'y. Janejare'e tè a'evo werekooka kõ.
ACT.13.20	[Janejare'e rõmõ'ĩte rã'ĩ tõvijã kõ rõmõ ekoi.] 450 kwaray rõmõ tesõ itõkõ a'evo ekoi.
ACT.13.20	– Ajaire tekoua kuwaparà kõ Janejare'e oinõ tãmõ kõ rõvijã kõ rõmõ. Wekovija vijanõ jẽ itõkõ ipi, ajaate Janejare'e ayvu mojenuarà Samueu tõvijã kõ rõmõ ekoi ky'y.
ACT.13.21	Ãmẽ kee e'i jane kõ: “Noropotai tekoua kuwaparà kõ kõrijõ orerõvijã rõmõ”, e'i kupa. “Jõvijã e'e tè oropota. Jõvijã wasu tè. [Ãwitõ ãmõ yvy wãnà kõ rõvijã wasu kõ, ãwĩvo mã'ẽ oropota,]” e'i itõkõ kupa. “Hoõ” e'i itõkõ Janejare'e ijupe kõ ãmẽ.
ACT.13.21	– Ãmẽ itõkõ opyteporo jõvijã mõ ijupe kõ ky'y. Sau eu erà pè mã'ẽ opyteporo. Kisi ra'yry tè a'e. Pejãmĩ jeapyrerà tè. A'e oiko puku jõvijã wasu rõmõ iko. 40 kwaray rõmõ tesõ werokwapa jõvijã wasu rõmõ ekoi remẽ.
ACT.13.22	[Ajamã'ẽ noerovijai Janejare'e ayvu ipi. “Ije ywesõtà tè ajimokasi”, e'i ywe'e tite kõrijõ ipi.] Ajawyi ajaire Janejare'e nomojõvijãokari ky'y.
ACT.13.22	– Ekovijarà kõrijõ wesa mijẽ. Tãmõ Tavi tè itõkõ tõvijã kõ rõmõ ekoi ky'y. A'e pewarà mõ Janejare'e kee e'i: “Aesapa mã tè apota mã'ẽ. Tavi, Jese ra'yry tè a'e. A'e eayvu rupi katu ekoità”, e'i Janejare'e tãmõ Tavi pewarà mõ.
ACT.13.23	– A'e jeapyrerà tè Jesu. A'e tè Janejare'e omuroka Isaeu kõ rereko katuarà rõmõ toiko. Wayvu rupi katu tè a'evo ekoi. [“Kãramõ amuutà. Tavi jeapyry rõmõ amuutà”, e'ipa maekwerà rupi katu tè a'evo ekoi.] Aekwerà si Janejare'e omuu tomãnõ janeaiwererà repykarà mõ, ãwisõ janeaiwererà toitypypyioka janewyi. Janejare'e pyri tijaiko karuaru jaiko. Ijayvukwerà rupi katu tè a'evo ekoi. Jesu eu Emimuurerà pè.
ACT.13.24	– A'e uutà pyri'ĩ remẽ, Juwão [poromojãmorĩ mã'ẽ] ekoipa amãtejẽ yvy rupi iko. Isaeu kõ motekokuwaarà rõmõ ekoi mijã. Kee e'i imojenu: “Pejimosĩoka ikõ peaiwererà rè nẽ,” e'i. “Pejimome'u ikõ Janejare'e pè peaiwererà reitypypyipaoka nẽ”, e'i imojenu ijupe kõ. “A'evo pepota peiko remẽ, poromojãmorĩtà”, e'i imojenu pirujẽ Isaeu kõ pè.
ACT.13.25	Ãmẽ Juwão posikoa awyjepatà remẽ, kee e'i jane kõ pè: “‘Janejare'e Remimuurerà tè Juwão ekoi’, pejẽ sõ ije”, e'i. “A'e rõwã ije. Ije rõwã erãrõtà pekupa”, e'i. “Ajaire si a'e ywe'e uutà”, e'i. “A'e ywesõ e'arà kytywarà rõmõ ekoità!” e'i amãtejẽ Juwão Jesu pewarà mõ.
ACT.13.26	E'i jẽ Pauru:
ACT.13.26	– Eretãrã kõ, kee a'e mã'ẽ rè tapejapyaka teve. Janeupe tè Janejare'e wayvu omuu, tãmõ Aparão jeapyrerà kõ rõmõ, e'i. Omãnõ janeaiwererà repykarà mõ mã'ẽ omuu. A'e si Jesu. Ãmõ, janeupewarà mõ rõmõ'ĩte rõwã omuu. Juteu rõwã mãe kõ pè teve omuroka, Janejare'e omomojy wete kupa remẽ. Pirujẽ janereve ijayvu werovija mãe kõ pè ve wayvu omuu, janerereko katuarà rewarà. 
ACT.13.27	Ajamã'ẽ Jerusarẽ taa wãnà kõ nokuwai poroereko katuarà tè sikaepo Jesu. Ãmõ, Juteu rõvijãgwerà kõ ve nokuwai. Okuwa kuwasi kupa mijã! Jimoava 'arà mẽ upi upi omogeta ipe Janejare'e ayvu mojenuarà kõ remikusiwarerà kupa ipi mijã. Ajamã'ẽ nokuwai Jesu pewarà mõ tè aepo e'i kupa.
ACT.13.28	Noesai 'eteay ipe nivoi mã'ẽ Jesu rè kupa mijã, eewarà mõ tojuka kupa. Ajamã'ẽ omonooka jẽ tesõ kovenatu Piratu tojukaoka kupa ky'y.
ACT.13.29	Ajamã'ẽ Janejare'e ayvu rupi katu tè teve a'evo ekoi kupa. Pirujẽ Janejare'e e'ipa amãtejẽ Jesu jukaa rã rè maekwerà rupi katu tè ekoi kupa! A'evo paire eãgwerà wekyi eraa yvyra jipokana re wyi imokatu pareti kwarà pupe kupa.
ACT.13.30	– Ajamã'ẽ Janejare'e omomoera mijẽ. 
ACT.13.31	Aja paire ijaty 'arà tesõ ojisa mijẽ wemimonokwerà kõ pè. Jane kõ Karireja yvy wãnà kõ oo upi Jerusarẽ taa pè maekwerà kõ pè ve ojisa. A'e kõ tè age'e omojenu jenu Jesu rekoa erokwa, Isaeu kõ pè.
ACT.13.32	A'evoa mojenuarà teve ore! A'e rõmõ tè orojo pekoty, ãwisõ Janejare'e ayvu e'eay Jesu rewarà tapekuwa. 
ACT.13.33	Karamoe remẽ Janejare'e omome'upa amãtejẽ Jesu momoeraa rã tãmõ kõ pè. Kee e'i [tãmõ Tavi] ikusiwa Janejare'e ayvu rõmõ:
ACT.13.33	“Oromojikuwaokatà Era'yry rõmõ jane kõ rovake.
ACT.13.33	Ajikuwaoka tary ve Neruu rõmõ”, e'i maekwerà.
ACT.13.33	Aekwerà rupi katu tè age'e a'evo janerereko. 
ACT.13.34	A'evoa rè kee ojikusiwapa amãtejẽ tãmõ Tavi pè Jesu pewarà mõ:
ACT.13.34	[Awyje nomãnõ'ãi mãerã tè. A'e rã tè nejeapyry rã.
ACT.13.34	Jane kõ rõvijã rõmõ ainõtà, e'ipa amãtejẽ.]
ACT.13.34	Aekwerà rupi katu teve a'evo ekoi. 
ACT.13.35	Kee ãmõ ojikusiwa teve Jesu ayvu rã rõmõ:
ACT.13.35	[“Amãnõ remẽ aiko karuarutà nepyri.]
ACT.13.35	Ereãgwerà neremonẽoka'ãi mãnõa pè, eupewarà tè ije rewarà mõ”, e'i mã'ẽ ojikusiwapa.
ACT.13.36	E'i jẽ Pauru:
ACT.13.36	– Ãmẽ tãmõ Tavi Janejare'e werovija katu mã'ẽ teipe mijã. Ajamã'ẽ omãnõ remẽ itõkõ ojiaty tè wãmõi kõ pyri, omãnõ e'e kõrijõ tè rewarà mõ. Nopoerai itõkõ. Eãgwerà inẽma kõrijõ tè. Ajawyi jakuwa oupewarà mõ rõwã tãmõ Tavi aepo e'i ikusiwa. [Jesu pewarà mõ tè e'i amãtejẽ.] 
ACT.13.37	Aje Janejare'e remimomoerakwerà tè Jesu. Ajawyi tè ninẽi eãgwerà.
ACT.13.38	– Kee a'e teve, eretãrã kõ. Aje ywete Jesu rupi kõrijõ tè Janejare'e “awyjepa” e'i kuwa janeaiwererà pè. 
ACT.13.39	Jesu rè janerako'i mã'ẽ rupi kõrijõ tè janeaiwererà nikasi'ãi janeupe ky'y. “Ivo mã'ẽ tè ene”, e'i Janejare'e janeupewarà mõ ãmẽ ky'y. Tãmõ Moisesi remikusiwarerà ivo tekoua rewarà rè janerako'i remẽ, manyvo nija'e'ãi “ivo mã'ẽ” te'i janeupe. Ikasi jẽtà janeaiwererà janere. 
ACT.13.40+ACT.13.41	Ajawyi kee a'e pejẽ. Ikatu ikõ peiko Janejare'e rè jimoteitetea wyi nẽ, a'e pejẽ. Ãmẽ tè nimanyvo'ãi peupe. Kee e'i itõkõ Janejare'e ayvu mojenuarà kõ ikusiwa noerovija tari mãe kõ pewarà mõ:
ACT.13.40+ACT.13.41	“Pejapyaka rã'ĩ si Janejare'e rè, ojimoteitete mãe kõ!
ACT.13.40+ACT.13.41	Pejimonyi sa'u ekojẽ! Pemãnõ sa'u ekojẽ teve!
ACT.13.40+ACT.13.41	Age'e ainõtà marama naperovijari ywe'e tite mã'ẽ.
ACT.13.40+ACT.13.41	A'evoa ojenu ipe sõ peupe remẽ, ‘aje’ napejẽ'ãi kuwa”, e'i ikusiwa Janejare'e ayvu rõmõ noerovijai mãe kõ pewarà mõ.
ACT.13.40+ACT.13.41	Aekwery vo ikõ awi tapeiko e'ã nẽ! e'i Pauru ijupe kõ.
ACT.13.40+ACT.13.41	Awyjepa rã'ĩ Pauru ayvukwerà ãmẽ ky'y. Atyry kõ ory aepo renu.
ACT.13.42	Ãmẽ oẽ oo kupa remẽ, e'i Pauru kõ pè kupa:
ACT.13.42	– Ãmõ jimoava 'arà mẽ ikõ pejo mijẽ oremotekokuwavay nẽ. Ãwitõ age'e oremotekokuwa pekupa, ãwĩvo mijẽ, e'i kupa.
ACT.13.43	Aja paire mõa'ãrõwã jane kõ oo Pauru kõ rupi, Juteu kõ. Ojimojuteu mãe kõ teve. Janejare'e omoe'e mãe kõ tè a'e kõ. Ajawyi Pauru kõ omotekokuwa kõ ywete imokasi kõ.
ACT.13.43	– Janejare'e janerereko katu ipi, e'i kupa. Janeporijauesa teve ipi, e'i kupa. Ajawyi upi katu tapeiko jẽ ipi, e'i Pauru kõ.
ACT.13.44	Ãmẽ ãmõ jimoava 'arà mẽ, Pauru kõ oo mijẽ Juteu kõ jimoatya retã pè. Ãmẽ ywesõ aty wasu kõ uu ojapyaka ee. A'e taa wãnà kõ oporakapa tesõ jimoatya retã wyry pè ky'y. Werywete pirujẽ a'e taa wãnà kõ oike ojapyaka ee ky'y, opota ywete Janejare'e ayvu renu kupa rewarà mõ.
ACT.13.45	Ajamã'ẽ Juteu kõ noerovija tari mãe kõ a'evoa kõ rè omã'ẽ remẽ, ojimõarõ ãmẽ Pauru koty jẽ kupa.
ACT.13.45	– Pauru ayvu ywesõ wenu katu janeayvu wyi kupa! e'i oupe kupa.
ACT.13.45	Ajawyi ojimõarõ ikoty kupa. Ãmẽ oporegeta ai Pauru rè kupa, aty wasu reminu rõmõ.
ACT.13.45	– Pemoripetà tè Pauru kõ! e'i tite atyry kõ pè kupa.
ACT.13.46	Ãmẽ ywesõ Pauru kõ ojimokasi tesõ oporegeta ajamã'ẽ, Panape reve. Kee e'i Juteu kõ pè kupa:
ACT.13.46	– Peupe ypy Janejare'e ayvu Jesu rewarà oromojenu, Juteu kõ pejẽ orevo rewarà mõ, e'i. Ajamã'ẽ a'evo ipe remẽ, napepotai sire'e. “Nijaiko karuaru'ãi teipõ”, pejẽ ywe'e tite rewarà mõ. Ajawyi noromojenu'ãi pepytery pè ãmẽ ky'y. Juteu rõwã mãe kõ pytery pè tè oromojenutà ajawyi, 
ACT.13.47	kee e'ipa Janejare'e oreupe rewarà mõ:
ACT.13.47	“Poroyape mã'ẽ vo poroinõ,
ACT.13.47	ãwisõ poroereko katua tapemojenu jenu erokwa pirujẽ jane kõ pè,
ACT.13.47	pirujẽ yvy yvy wãnà kõ pè”, e'ipa rewarà mõ.
ACT.13.47	Aekwerà rupi katu tè oroikotà ãmẽ ky'y, e'i kupa.
ACT.13.48	Ãmẽ aepo jaa Juteu rõwã mãe kõ wenu remẽ, oryvay ãmẽ kupa ky'y.
ACT.13.48	– Haa! Ikatuay wete Janerõvijã ywete ayvu! e'i e'i ãmẽ kupa.
ACT.13.48	Jesu remipyteporokwerà kõ “aje ywete” e'i oiko karuarua rã pè ky'y. 
ACT.13.49	A'evo paire Janerõvijã ywete ayvu katu ojenu jenu ywete pirujẽ taa taa kõ rupi ky'y. 
ACT.13.50	Ajamã'ẽ Juteu rõvijã kõ noesa tari Pauru. Wakaoka Pauru kupa, a'e tena wãnà kõ rõvijã kõ pè, erekwarà kõ pè teve. A'e wãivĩ kõ Janejare'e omoe'e ipe mãe kõ pè teve. Omopiraioka Pauru ãmẽ kupa ky'y, Panape reve. Omomorijauoka kõ teve imoisyryoka kõ a'e yvy pe wyi kupa.
ACT.13.51	A'evo remẽ Pauru kõ ojipytyvyro vyro yvy ku'ikwerà reity. “Napeenu tari sire'e põ Janejare'e ayvu!” jaa tè a'evo ekoi. Aja paire Ikoniu taa kyty oo kupa ky'y.
ACT.13.52	Ajamã'ẽ a'evo ipe remẽ, Jesu koty rewarà kõ oryvay jẽ upa, Ãtiokia taa wãnà kõ, Janejare'e 'Ãg eeve kõ ekoi rewarà mõ.
ACT.14.1	Ãwitõ Ãtiokia taa pè Pauru kõ ekoi, ãwĩvo ve Ikoniu taa pè ekoi kupa. Janejare'e ayvu rè jimo'ea retã wyry pè oo rã'ĩ kupa. Ekoa tè a'evo Pauru ekoi, Panape reve. A'e pè poromotekokuwavay Jesu rekoa rè kupa ipi. Ajawyi mõa'ãrõwã Juteu kõ “aje” e'i Jesu rè imojõvijã. Juteu rõwã mãe kõ teve a'evo ekoi. 
ACT.14.2	Ajamã'ẽ Juteu kõ noerovija tari mãe kõ ojikõ'õ Pauru kõ rè. Ajawyi omogeta katu Juteu rõwã mãe kõ kupa, tojikõ'õ ve Jesu koty rewarà kõ rè kupa.
ACT.14.3	A'evo ekoi kupa remẽ, Pauru kõ oiko puku sa'u Ikoniu taa pè. Ojimokasi Janerõvijã ayvu tekoua rè poromotekokuwa rõmõ kupa. A'evo remẽ Janerõvijã omokasiay okoty rewarà kõ, marama tè toiko, ãwisõ ijayvu wenu mãe kõ, “Aje ywete, Janerõvijã janerereko katu ipi”, te'i. 
ACT.14.4	Ajawyi a'evo kupa rewarà mõ, a'e taa wãnà kõ ojimosãsãi ojimoe'yi waite kupa ky'y. Juteu rõwã mãe kõ. Ãmõgwerà “aje ipõ” e'i Jesu remimuu kõ ayvu renu kupa. Ãmõgwerà “aje ipõ” ne'i. Noerovija tari Jesu rekoa kupa, Juteu kõ vo.
ACT.14.5	Ãmẽ Jesu noerovija tari mãe kõ ojimoaty oõvijãgwerà kõ reve. Juteu kõ. Juteu rõwã mãe kõ teve. Pauru kõ moaia rã rè oporegeta kupa. A'e kõ:
ACT.14.5	– Sijuka Pauru kõ! e'i kupa. Sijapi japità takuru pupe! e'i kupa.
ACT.14.6	Ajamã'ẽ Pauru, Panape reve, okuwapa moko wereko kõtà. Ajawyi ojava oo Ikoniu taa pe wyi kupa. Risara taa kyty ojava oo kupa ky'y. Ãmõ, Teepi taa kyty ve. Rikonia yvy pè tè a'e taa kõ. A'e rupi ekoi ãmẽ kupa ky'y. 
ACT.14.7	A'e rupi ve Janejare'e ayvu e'eay Jesu rewarà omojenu kupa ipi.
ACT.14.8	Ãmẽ oiko kwaima'e mõ Risara taa pè. A'e wapy karuaru iko ipi mã'ẽ. Ipy ai tè mã'ẽ a'e. Noatai mã'ẽ. Isakyrĩ remeve ipõ a'evo ekoi. 
ACT.14.9	Ãmẽ a'e sikaepo wenu Pauru oporegeta remẽ,
ACT.14.9	– Janejare'e emokatu kuwa! e'i oupe ãmẽ.
ACT.14.9	Ãmẽ Pauru omã'ẽ ywete ee remẽ,
ACT.14.9	– “Aje” e'i Janejare'e kasia pè mã'ẽ tè ãwĩ! e'i oupe.
ACT.14.10	Ameve ijayvukasi noatai mã'ẽ pè.
ACT.14.10	– Terepõ'ã ikenẽ! e'i.
ACT.14.10	Ameve kwaima'e opo tesõ opõ'ã wata ky'y. 
ACT.14.11	Ãmẽ jane atyry kõ omã'ẽ ee, Pauru omokatupa ky'y remẽ. Ameve wapukai kupa. Kee e'i kupa:
ACT.14.11	– Janejarà kõ teipõ ãwĩ kõ. Ojimojane owyjy uu janepyri kupa! e'i tite kupa.
ACT.14.11	Wayvu kõ rupi aepo e'i tite Pauru kõ pewarà mõ kupa, Rikonia wãnà kõ ayvu rupi. Jupite eu a'e wãnà kõ jarà rã'ãga mõ pè. Eremesi eu ãmõ pè, ijarà rã'ãga mõ pè. Ajawyi:
ACT.14.12	– Janeremimoe'e kõ teipõ ãwĩ kõ! e'i tite kupa.
ACT.14.12	Panape pewarà mõ, “Jupite teipõ ãwĩ”, e'i tite kupa. Pauru pewarà mõ, “Eremesi teipõ”, e'i tite teve, a'e tè oporegeta kasi rewarà mõ.
ACT.14.13	Jupite moe'ea retã a'e tena rova reikatu kyty tui. Ajawyi Panape kõ omoe'e titetà a'e pè kupa. Omuroka tite pui kõ wemime'ẽ rã Pauru kõ pè imoe'ea kõ rõmõ kupa mijã. Ojuka titetà wemime'ẽ rã kõ ijapy imorya kõ rõmõ kupa. Ka'a potyry kõ ve omõjã ipe Pauru kõ ãkãnytarà rã'ãga rõmõ kupa. A'evo omoe'e titetà kupa mijã. Tena rovapyka ypy pè a'evotà kupa.
ACT.14.14	Ajamã'ẽ Pauru kõ okuwapa a'evoa remẽ, ojipy'amopirai tesõ kupa. Ajawyi ojiyruãvasĩsĩma iko kupa. Aty wasu kõ pyterà rupi ojã oo kupa. Kee e'i wapukai rõmõ ijupe kõ kupa:
ACT.14.15	– Jane kõ! Moko pejẽ sõ! Pui kõ sõ peapytà ime'ẽ oreupe! “Janejarà” pejẽ tite oreupe! Penapijarà kõ teve ore. Janejare'e ayvu e'eay mojenu tè orojo ike pepyri. Ajawyi pejarà rã'ãga kõ ikõ tapeitypypyipa ky'y nẽ! oro'e pejẽ. Janejare'e oiko jẽ iko mã'ẽ ayvu rupi rõmõ'ĩte tapeiko ky'y. A'e tè yva oinõ. Ãmõ, yvy. Ãmõ, pãranã. Ipupewarà kõ teve eminõgwerà kõ, ãwisõ pirujẽ, e'i Pauru.
ACT.14.16	– Karamoe remẽ jane kõ noja'a tari Janejare'e rè ipi mijã. Pirujẽ waite e'yiwarà kõ a'evo ekoi kupa. Ajawyi Janejare'e e'i ijupe kõ, “Toiko nẽ ovote rã'ĩ iko kupa”, e'i ijupewarà kõ rõmõ mijã. 
ACT.14.17	Ajamã'ẽ Janejare'e ojikuwaoka jẽ jane kõ pè okasia rupi. Pirujẽ weminõgwerà katua rupi ojikuwa teve. Ãmãnà omuu yva pe wyi ipi, temitã morypa rõmõ. Ãmõ, janeremi'õ oinõ teve. Janepy'amoryvay teve, tijaja'a ee, e'i Pauru Risara wãnà kõ pè wayvukasi rõmõ.
ACT.14.18	Aepo e'i epe remẽ, wenu mãe kõ opota ipe pui wapy ijupewarà kõ mõ mijã. Ajamã'ẽ Pauru kõ ijayvukasi jẽ iko ijupe kõ, toapy e'ã tite kupa. Ãpẽi nojimoe'eokari ijupe kõ kupa, “Janejarà kõ teipõ!” e'i tite jẽ kupa rewarà mõ. A'evo a'e wãnà kõ opota katu Pauru kõ. 
ACT.14.19	Ajaate Juteu kõ ojikõ'õ Pauru rè mãe kõ uu Ãtiokia taa pe wyi ky'y.
ACT.14.19	– Omãnõma ipõ, e'i tite kupa.
ACT.14.19	Ajawyi oity tepe'yte ojivy oo kupa. 
ACT.14.20	Ajamã'ẽ Jesu koty rewarà kõ ovãe ijãrimã. Ameve Pauru opõ'ã. Oo mijẽ oke a'e tena pè upa. Ãmẽ kõ'ẽme ojisyry mijẽ oo, Panape reve, Teepi taa kyty.
ACT.14.21	Pauru kõ Janejare'e ayvu e'eay omojenu jenu ywete iko Teepi wãnà kõ pè. Ãmẽ omotekokuwa kõ remẽ, mõa'ãrõwã jane kõ Jesu koty rewarà kõ rõmõ ekoipa ky'y. Aja paire Pauru kõ ojivy oo Risara taa kyty ky'y. A'e pe wyi oo Ikoniu taa kyty kupa. Ajaire Ãtiokia taa kyty oo kupa, a'e Pisija yvy pewarà. 
ACT.14.22	A'e pè ovãe kupa remẽ, Jesu koty rewarà kõ omotekokuwa imokasi kõ kupa. Omokasi kõ ywete kupa, awyje Jesu rè tojipykãtã jẽ iko kupa. Kee e'i imotekokuwa kõ kupa:
ACT.14.22	– Ike yvy pè jajimomorijau 'atà tè Jesu koty rewarà kõ rõmõ jaiko. Ajaate jaa Janejare'e rena kyty jaiko karuaru ky'y, e'i Pauru kõ.
ACT.14.23	A'e pè ekoi kupa remẽ, opyteporo Jesu koty rewarà kõ rõvijã kõ kupa. A'e kõ pewarà mõ Janerõvijã ywete pè oporegeta kupa.
ACT.14.23	– Ãwĩ neremipyteporokwerà kõ. Nere eako'i mãe kõ tè. Emokasi kõ, Papa, e'i kupa.
ACT.14.23	Nojimi'ui rã'ĩ tesõ iko kupa, Janerõvijã ywete pè oporegeta kupa remẽ. A'evo opyteporo Jesu koty rewarà kõ rõvijã kõ kupa remẽ. Taa taa rupi oo remẽ upi upi opyteporo kõ kupa.
ACT.14.24	Ajaire Pauru kõ Pisija yvy rupi ve okwa. Pãpiria yvy pè oo ovãe kupa. A'e yvy rupi rã'ĩ omojenu Jesu rekoa kupa. 
ACT.14.25	Peji eu tena mõ pè, Pãpiria yvy pewarà pè. A'e taa pè Jesu rekoa omojenu jenu rã'ĩ kupa. Aja paire Atarija taa kyty oo kupa. Jãemijarà tè a'e. 
ACT.14.26	Awyjepa rã'ĩ Janejare'e ayvu omojenu ãmẽ kupa. Ojivytà oo kupa ky'y, Ãtiokia taa kyty, Sirija yvy pè. Kõitokõ a'e pe wyi jypy remẽ Jesu koty rewarà kõ ome'ẽ Pauru kõ Janejare'e po pè imono kõ, ãwisõ tomojenu jenu erokwa ijayvu kupa mijã. A'e kyty ojivytà oo kupa, nawiu rupi. 
ACT.14.27	Ovãema a'e pè kupa remẽ, Pauru kõ Jesu koty rewarà kõ omoaty tojapyaka. Pirujẽ wekoawerà omome'u ijupe kõ kupa. Kee e'i kupa:
ACT.14.27	– Janejare'e oremokasi toromojenu ywete Jesu rekoa, e'i kupa. Ãmõ, itekorã mãe kõ oromokatu ikasia rupi teve. A'e rupi mõa'ãrõwã Juteu rõwã mãe kõ werovija katu Jesu oõvijã ywete rõmõ ky'y, e'i kupa.
ACT.14.28	A'evo paire oiko puku jẽ rã'ĩ a'e rupi iko kupa, Jesu koty rewarà kõ pyri.
ACT.15.1	Ãmẽ ajaire Jesu koty rewarà kõ mõ uu Juteja yvy pe wyi Ãtiokia taa kyty. Juteu kõ. A'e kõ uu Jesu koty rewarà kõ motekokuwa tãmõ Moisesi remikusiwarerà ivo tekoua rewarà rè. Kee e'i tite kupa:
ACT.15.1	– Janejare'e napenereko katu'ãi Jesu koty rewarà rõmõ, napejimojuteui sõ remẽ, e'i tite kupa. Ajawyi tapejiemosĩpire'ooka rã'ĩ tãmõ Moisesi remikusiwarerà rupi Janejare'e morya rõmõ. Ãmẽ tè ikatutà, e'i tite kupa.
ACT.15.2	Aepo e'i kupa remẽ, Pauru kõ,
ACT.15.2	– Ãnĩ! e'i. Nojimojuteui mãe kõ ve Jesu koty rewarà rõmõ ekoi! e'i Pauru, Panape reve.
ACT.15.2	Ajawyi aepo rè Juteu kõ Jesu koty rewarà kõ ojiayvuvaja vaja tesõ Pauru kõ reve. Ajawyi e'i Ãtiokia taa wãnà kõ:
ACT.15.2	– Pauru kõ simonookatà Jesu remimonokwerà kõ resa, Jerusarẽ taa pè. A'e kõ ywesõ okuwa, e'i kupa.
ACT.15.2	Ajare Peturu kõ resa ootà kupa, Jerusarẽ taa kyty. Ãmõ, Jesu koty rewarà rõvijã kõ resa ootà kupa. Ãtiokia taa wãnà kõ mõ ve ootà upi kõ.
ACT.15.3	Oo ãmẽ kupa, Ãtiokia taa wãnà kõ Jesu koty rewarà atyry kõ remimono kõ rõmõ. Penisia yvy rupi rã'ĩ okwa kupa. Ajaire, Samaria yvy rupi. Maipe oo kupa remẽ, wekoawerà kõ omome'u Jesu koty rewarà kõ pè kupa. Kee e'i imojenu kupa:
ACT.15.3	– Juteu rõwã mãe kõ ipe tesõ “aje” e'i Janejare'e ayvu Jesu rewarà pè ky'y! e'i kupa. Ajawyi ijayvu rupi ekoi kupa ky'y, e'i imojenu kupa.
ACT.15.3	Ãmẽ pirujẽ aepo jaa wenu mãe kõ oryvay enu.
ACT.15.4	Ãmẽ ajaire Pauru kõ ovãe Jerusarẽ taa pè remẽ, ovoarà kõ pyri tè ovãe kupa, Jesu koty rewarà kõ pyri. Jesu remimonokwerà kõ pyri. Ãmõ, jõvijãgwerà kõ pyri teve. A'e kõ pyri tè ovãe kupa. Oryvay ivãea kõ rè ãmẽ kupa. Ãmẽ Pauru kõ omome'u wekoawerà a'e wãnà kõ pè. Pirujẽ manyvo Janejare'e wereko okasia rupi, oo ijayvu mojenu Juteu rõwã mãe kõ pè kupa remẽwarà omome'u.
ACT.15.5	Ajamã'ẽ jane kõ mõ naoryi ayvu omome'u mãe kõ rè kupa. Jesu koty rewarà kõ teipe a'e kõ mijã. Ajamã'ẽ Pariseu kõ rõmõ teve ekoi kupa. Ajawyi a'e kõ Pauru kõ ayvu wenu remẽ, opõ'ã wayvu rõmõ javo ijupe kõ kupa.
ACT.15.5	– Tojiemosĩpire'ooka ikawi tãmõ Moisesi remikusiwarerà rupi iko kupa nẽ! e'i kupa.
ACT.15.6	– Ãnĩ! e'i ãmõ kõ. Manyvore põ ojiemosĩpire'ooka remẽ tẽ tesõ Jesu koty rewarà rõmõtà kupa? e'i kupa.
ACT.15.6	Ajawyi Jesu remimonokwerà kõ ojimoaty aepo jaa rè oporegeta kupa. Ãmõ, Jesu koty rewarà kõ rõvijãgwerà kõ ve ojimoaty eeve kõ.
ACT.15.7	A'e rè oporegeta ywete kupa. A'evo remẽ Peturu opõ'ã oporegeta jane kõ toenu. Kee e'i ijupe kõ:
ACT.15.7	– Eretãrã kõ, pejapyaka eayvu rè aporegeta peupe remẽ. Karamoe remeve itõkõ Janejare'e epyteporopa pepytery pe wyi emono, Juteu rõwã mãe kõ tamotekokuwa ijayvu e'eay Jesu rewarà rè. Wenu kupa remẽ, “aje ywete” e'i ijupe kupa. Pekuwa a'evoa, e'i.
ACT.15.8+ACT.15.9	Janejare'e pirujẽ jane kõ py'a pewarà okuwa ipi. Juteu rõwã mãe kõ py'a pewarà teve okuwa. Ajawyi Jesu rè eako'i kupa remẽ, o'Ãg ome'ẽ ijupe kõ. Ãwitõ janeupe ome'ẽ, ãwĩvo ve ome'ẽ ijupe kõ. Ajawyi sikuwa a'evo ve Janejare'e wereko kõ. Ãwĩvo ve ipy'a aiwererà kõ oky'a'opa ve iwyi kõ, Jesu rè eako'i kupa remẽ, e'i.
ACT.15.10	– Ajawyi ka'e pejẽ. Janerãmõi kõ itõkõ noerovijai sire'e tãmõ Moisesi remikusiwarerà ivo tekoua rewarà. Jane a'evo ve jaiko. Jajavy javy, ãwisõ Juteu kõ teipe jane remẽ. Tysi tõ Juteu rõwã mãe kõ ky'y! Ajawyi nisimowasu'ãi tekoua ijupe kõ mijã, Janejare'e werekopa kõ okoty rewarà kõ rõmõ wyi. Ajawyi simowasu sõ ijupe kõ remẽ, simõarõokatà Janejare'e ãmẽ! 
ACT.15.11	Nikatu kuwa'ãi a'evo remẽ. Kee rewarà mõ. Jõvijã Jesu katuaya rupi tè Janejare'e janerereko katu. Ãwĩvo ve okatuaya rupi teve Juteu rõwã mãe kõ wereko katu. Sikuwa a'evoa! e'i Peturu ijupe kõ.
ACT.15.11	[– Õ'õ aje, e'i ãmẽ kupa ky'y.]
ACT.15.12	Ajaire a'e pè tui mãe kõ ojapyaka katu, Pauru kõ wekoawerà kõ omovyvy remẽ. Pirujẽ Janejare'e okasia rupi werekooka ijupe kõ maekwerà omovyvy kupa. Mãrãnà jikuwa e'ã kõ. Jane kõ mokatua teve. Pirujẽ Juteu rõwã mãe kõ pyterà rupi ekoi kupa remẽwarà omovyvy kupa. 
ACT.15.13	Awyjepa oporegeta kupa remẽ, Jesu koty rewarà rõvijã Jerusarẽ taa wãnà oporegeta, Tiaku eu ijupe mã'ẽ. A'e e'i:
ACT.15.13	– Eretãrã kõ, tapejapyaka katu teve ikõ eayvu rè nẽ! 
ACT.15.14	Age'e sienu Simão ayvu ky'y, “Janejare'e wereko katu ãmõ kõ oupewarà rõmõ”, e'i remẽ. “A'e rupi kee omojikuwaoka janeupe. Ãwitõ janere oja'a, ãwĩvo ve Juteu rõwã mãe kõ rè oja'a”, e'i remẽ. 
ACT.15.15	Janejare'e ayvu mojenuarà kõ ayvukwerà rupi katu a'evo ekoi. Kee ojikusiwapa amãtejẽ Janejare'e ayvu rõmõ:
ACT.15.16	“Ajo mijẽ remẽ, Jõvijã wasu rõmõtà tè ajotà ky'y. Ãwitõ Tavi jõvijã wasu rõmõ, ãwĩvotà aiko.
ACT.15.16	A'evo remẽ Juteu kõ arojivy tarà mijẽ eremĩgwai rõmõ, Tavi remĩgwai kõ jeapyrerà kõ.
ACT.15.16	Ãwisõ pe'ĩypyte tõvijã mã'ẽ rõmõ toiko kupa.
ACT.15.17	A'evo remẽ ãmõ kõ ve uutà ekoty, pirujẽ yvy yvy wãnà kõ.
ACT.15.17	A'e kõ uutà ekoty rewarà kõ rõmõ, ere ojimory mãe kõ rõmõ”, e'i ojikusiwa maekwerà rupi katu.
ACT.15.18	Janerekoa rã pè tè aepo e'i amãtejẽ karamoe remẽ wayvu mojenuarà kõ rupi, e'i Tiaku.
ACT.15.19	E'i jẽ Tiaku:
ACT.15.19	– Ije kee ikatu eupe. Juteu rõwã mãe kõ opota Janejare'e koty rewarà kõ rõmõ ekoi kupa remẽ, nisimowasu'ãi janeayvu ijupe kõ ãmẽ. Simokasi kõ kõrijõtà ãmẽ. 
ACT.15.20	Ãmõ, kareta sikusiwa imonooka ijupe kõ tomã'ẽ ee, tokuwa kupa. Kee ja'età: “Teima ro'okwerà jane kõ jarà rã'ãga pè temime'ẽgwerà pe'u tite ne”, jakusiwatà ijupe kõ ime'ẽ. Ãmõ, kee tevetà: “Pejimomy'a tite ne”, ja'età. Ãmõ, “Temiarypypokakwerà ro'okwerà pe'u tite ne”, ja'età. Ãmõ, “Moma'e ruwykwerà pe'u tite ne”, ja'età. Aepo kõrijõ tè sikusiwatà tomã'ẽ ee kupa. 
ACT.15.21	A'evoa ojikuwapa tãmõ Moisesi remikusiwarerà rupi. Ajawyi nisikusiwa ywe'e'ãi ee, pirujẽ taa taa kõ rupi ojenupa aepo rewarà mõ. Ãwitõ jypy remẽ, ãwĩvo ve age'e. Jimoava 'arà remẽ upi upi omogeta teãmã tãmõ Moisesi remikusiwarerà kupa ipi, Janejare'e ayvu rè jimo'ea retã kõ wyry pè ojimoaty kupa remẽ. Ajawyi janekareta rè nisikusiwa'ãi, e'i Tiaku ijupe kõ.
ACT.15.21	[– Hoõ, e'i ãmẽ kupa.]
ACT.15.22	Ajaire Jesu koty rewarà kõ rõvijã kõ ojimoatypa, pirujẽ ikoty rewarà kõ reve. Ãmẽ opytery pewarà kõ mõ opyteporo imonooka Ãtiokia taa kyty, Pauru kõ rupi. Kejõ emipyteporo kõ. Juta Pasapa eu erà pè mã'ẽ. Ãmõ, Sirasi. Mokopejõ kõrijõ tè omonotà kupa. Temirovija kõ tè ãwĩ mõrijõ mãe kõ rõmõ ekoi, Jesu koty rewarà kõ pytery pewarà kõ. 
ACT.15.23	Ãmẽ kee e'i jõvijã kõ ikusiwa imonooka toeraa Ãtiokia taa wãnà kõ pè kupa:
ACT.15.23	Ãwĩ kareta oreremikusiwarerà. Ore Jesu remimonokwerà kõ tè. Penõvijã kõ tè ore. Penetãrã kõ teve ore. Janejare'e ayvu rè jane kõ oromotekokuwa mã'ẽ tè ore. Owate põ mokope rupi peiko ipi mijã? oro'e teve pejẽ, Jesu koty rewarà kõ pè. Juteu rõwã mãe kõ pè. Ãtiokia taa wãnà kõ pè. Ãmõ, Sirija yvy wãnà kõ pè. Ãmõ, Sirisi yvy wãnà kõ pè ve. Mokopejõ tè pejẽ, orokusiwa imono.
ACT.15.24	Orokuwa ãmõ kwaima'ekwerà kõ, oreretãrã kõ, oo ike wyi mãe kõ pepy'amopirai mokope. [Kee ayvu oroenu, “Juteu rõwã mãe kõ tojiemosĩpire'ooka Jesu koty rewarà rõmõ tojikuwa kupa”, e'i mã'ẽ oroenu.] Aepo rè pepy'amopirai kupa. Ajawyi kee oro'e pejẽ. A'e kõ oreayvu rupi rõwã oo. Ore rõwã oromono kõ pekoty. Ovote oo kupa. 
ACT.15.25+ACT.15.26	Ajawyi orojimoaty toromono oreayvu mojenuarà mõ moko kyty. Oreretãrã ivo katu mãe kõ oromonotà. Kejõ oromonotà Pauru kõ rupi. Juta. Sirasi. Mokopejõ. Orejimorypa katu kõ tè Pauru kõ ipi. A'e kõ nojipiraui 'ete Janerõvijã Jesu Kiristu ayvu momewa iko ipi, Jesu ayvu rè ojikõ'õ iko mãe kõ omotekokuwa iko kupa remẽ.
ACT.15.27+ACT.15.28+ACT.15.29	Janejare'e 'Ãg kasia rupi noropotai pemomorijaua. Ajawyi kee kõrijõ tè ikõ tapeiko nẽ. Teima ro'okwerà jane kõ jarà rã'ãga pè temime'ẽgwerà tape'u e'ã ikõ ipi nẽ, oro'e pejẽ. Ãmõ, temiarypypokakwerà ro'okwerà tape'u e'ã ikõ ipi nẽ, oro'e pejẽ. Ãmõ, moma'e ruwykwerà tape'u e'ã. Ãmõ, tapejimomy'a e'ã. Pejireko remẽ, penevewarà rè kõrijõ tè ikõ tapeiko ipi nẽ. Mokopejõ oro'e pejẽ. A'evo peiko remẽ, Janejare'e orytà ãmẽ pene ipi, ivo katu peiko rewarà mõ. Oromonotà Juta kõ, Sirasi reve, pekoty, “Aje ywete, aepo e'i kupa”, te'i pejẽ kupa, orekareta pemogeta remẽ. Awyjepa rã'ĩ oreremikusiwarerà ky'y.
ACT.15.27+ACT.15.28+ACT.15.29	A'evo Jerusarẽ taa wãnà kõ okusiwa imonooka Jesu koty rewarà kõ pè, Juteu rõwã mãe kõ pè.
ACT.15.30	Ãmẽ Sirasi kõ omono Ãtiokia taa kyty, kareta jikusiwarerà toeraa kupa. A'e pè ovãema kupa remẽ, Jesu koty rewarà kõ reve ojimoaty kupa. Kareta kusiwarerà ome'ẽ ijupe kõ kupa, Jerusarẽ taa wãnà kõ remikusiwarerà, a'e jane kõ tomã'ẽ ee.
ACT.15.31	Ãmẽ omogeta kareta kupa remẽ, ayvu poromo'ãgatu mã'ẽ tè omogeta enu kupa. Ajawyi oryvay ãmẽ kupa ky'y. 
ACT.15.32	Ãmẽ oporegeta ywete Juta kõ Jesu koty rewarà kõ reve. Janejare'e ayvu mojenuarà kõ tè Juta, Sirasi reve. A'e kõ omokasioka Jesu koty rewarà kõ ãmẽ. Omotekokuwa kõ teve kupa. 
ACT.15.33	Oiko puku sa'u rã'ĩ a'e rupi iko kupa. Ajaire:
ACT.15.33	– Orojivytà oroo ky'y, e'i kupa.
ACT.15.33	Ãmẽ a'e wãnà kõ e'i:
ACT.15.33	– Pejivytà si peo ky'y! Ikatu ikõ pejivy peo nẽ! e'i ijupe kõ imono kõ imuuarerà kõ gyty.
ACT.15.34	Ajamã'ẽ Sirasi nooi. A'e pè opyta jẽ.
ACT.15.35	Ãmẽ Pauru kõ, Panape reve, oiko puku sa'u jẽ a'e rupi iko, Ãtiokia taa pè. Omoatyoka Ãtiokia taa wãnà kõ imotekokuwa kõ jẽ kupa ipi, Janerõvijã ywete ayvu rè. Ãmẽ, mõa'ãrõwã tesõ Jesu koty rewarà kõ a'e pè ekoi, eeve kõ Janerõvijã ywete ayvu rè poromotekokuwa mãe kõ. Omojenu jenu ijayvukwerà erokwa ãmẽ kupa ipi.
ACT.15.36	Kãramõ sa'u ekoi a'e rupi paire, e'i Pauru Panape pè:
ACT.15.36	– Ja'e mijẽ Jesu koty rewarà kõ resa, Janerõvijã ywete ayvu simojenu ijupe maekwerà kõ resa. Owate põkõ ekoi kupa, e'i. Ãmõ taa taa rupi jaa tarà mijẽ, e'i.
ACT.15.37	– Hoõ, e'i ãmẽ Panape. Juwão Maku ve siraa tarà mijẽ ãmẽ janerupi, e'i.
ACT.15.38	Ajamã'ẽ Pauru:
ACT.15.38	– Ãnĩ, e'i. Jypy remẽ itõkõ Pãpiria yvy pe wyi jaa jaiko remẽ itõkõ Juwão Maku janereity ojivy oo. A'evo tarà mijẽ maevo janerereko siraa remẽ. Janereity tarà mijẽ ojivy uu, e'i Pauru.
ACT.15.39	Aepo rè ojiayvuvaja vaja kupa. Ajaire ojimowaite ojiwyi oo kupa ky'y. Ãmẽ Panape weraa Juwão Maku oupi. Sipiri ypõ'õgwerà kyty oo Janejare'e ayvu mojenu kupa. 
ACT.15.40	Pauru ãmẽ Sirasi opyteporo opãtavõarà rõmõ. Ãmẽ Jesu koty rewarà kõ oporegeta rã'ĩ Janerõvijã ywete pè toereko katu kõ oo kupa remẽ. 
ACT.15.41	Ãmẽ oo kupa remẽ, Sirija yvy rupi okwa kupa. Ãmõ, Sirisi yvy rupi. A'evo remẽ Jesu koty rewarà kõ omokasioka tesõ kupa, Janerõvijã ywete ayvu rè omotekokuwa kõ kupa remẽ.
ACT.16.1	Oo Pauru kõ ovãe ajaire Teepi taa pè, Sirasi reve. Ajaire Risara taa kyty oo kupa. A'e pè ovãe kupa remẽ, wesa Jesu koty rewarà mõ kupa, Timoteu eu erà pè mã'ẽ. Juteu tè ijy. Jesu koty rewarà rõmõ ekoi mã'ẽ tè ijy.
ACT.16.2	Jesu koty rewarà kõ remimoe'e Timoteu. Risara taa wãnà kõ remimoe'e. Ãmõ, Ikoniu taa wãnà kõ remimoe'e ve. 
ACT.16.3	Ajawyi Pauru opota weraa oupi. Ajamã'ẽ wemosĩpire'o rã'ĩ eraatà. Kee rewarà mõ. Juteu kõ pytery pè tè ekoità kupa. A'e kõ okuwapa Juteu rõwã Timoteu ruu. Ajawyi tè wemosĩpire'o rã'ĩ eraatà. 
ACT.16.4	Oo ãmẽ kupa. Taa taa rupi okwa kupa. A'evo ekoi kupa remẽ, Jesu remimonokwerà kõ ayvukwerà Pauru omojenu jenu ijupe kõ, Jesu koty rewarà rõvijã kõ reve okusiwa maekwerà. Jerusarẽ taa pewarà kõ.
ACT.16.5	Ijayvukwerà wenu kupa remeve, Jesu koty rewarà kõ ojimokasi tesõ ky'y, [niwasui ijupe kõ a'e ayvu rerovija ky'y rewarà mõ.] Ãmẽ ywesõ jane kõ ijatyray Jesu koty rewarà kõ rõmõ ky'y.
ACT.16.6	Ajaire Pauru kõ oo Karasia yvy rupi, pee rupi. Ãmõ, Pirija yvy rupi ve oo kupa. A'e wãnà kõ omotekokuwa Janejare'e ayvu rè, okwa kupa remẽ. Ajamã'ẽ Asia yvy kyty nooi kupa, Janejare'e 'Ãg nomonooka kõive a'e kyty rewarà mõ. Ajawyi nooi a'e kyty kupa. 
ACT.16.7	Ãmẽ Misia yvy pyri'ĩje'ẽ ekoi kupa remẽ, opota oo Pitijã yvy kyty kupa mijã. Ajamã'ẽ nooi kupa, a'e kyty teve Jesu 'Ãg nomonooka kõi rewarà mõ. 
ACT.16.8	Ajawyi wasa jẽ Misia yvy oo kupa. Oterẽ jẽ oo Toraji taa kyty kupa ky'y. [A'e pè aesa kõ ky'y. Rukasi tè ije.]
ACT.16.9	Ãmẽ pya kwaima'e 'ãg maevo sõ tite ojimo'ã Pauru pè. Masetonia yvy wãnà 'ãg maevo sõ tite mijã. Opõ'ã maevo sõ tite ovake upa:
ACT.16.9	– Ejo jẽsi kyvo kyty, Masetonia yvy kyty! e'i ijupe. Ejo orepãtavõ rejupa! e'i maevo sõ tite Pauru pè.
ACT.16.10	Ameve ajaire:
ACT.16.10	– Ja'e jẽsi ajawyi! oro'e.
ACT.16.10	Oroo ãmẽ Pauru rupi. [Kejõ. Ije. Sirasi. Timoteu. Mokopejõ.] Orokuwa Janejare'e tè oremonookatà a'e kyty, Janejare'e ayvu e'eay Jesu rewarà toromojenu.
ACT.16.11	Ajaire nawiu rupi orojisyry oroo Toraji taa pe wyi. Samotarasi ypõ'õgwerà kyty oroo rã'ĩ. Mitirõwã a'e ypõ'õgwerà. Ajaire kõ'ẽme oroo jẽ orovãe Neapori taa pè. 
ACT.16.12	A'e pe wyi [pee rupi tè] oroo ky'y, Piripu taa kyty. Masetonia yvy pewarà taa wasu tè a'e. Romã wane'e kõ rena a'e ajamã'ẽ. A'e pè oroiko puku sa'u rã'ĩ ky'y. 
ACT.16.13	Ãmõ 'ary pè, jimoava 'arà mẽ, oroo yy reme kyty oromãjã oroiko, a'e taa kupe kyty. Kee oro'e:
ACT.16.13	– Ma'e remẽ ipõ Juteu kõ Janejare'e omoe'e mãe kõ mõ yy reme pè siesatà, oro'e. Ma'e remẽ uve Janejare'e pè moregetaa retã a'e pè, oro'e teve orojimogeta.
ACT.16.13	Ajawyi oroo a'e kyty. Oroo remẽ, Juteu kõ mõ oroesa, a'e rupi ekoi kupa remẽ. Wãivĩgwerà kõ tè ajamã'ẽ kupa. A'e kõ ojimoaty oporegeta upa, Janejare'e pè mãe kõ. A'e kõ reve oroapy oroporegeta. 
ACT.16.14	A'e kõ mõ pè, Rijia eu. Tiatira taa wãnerà a'e. Kamisa katukwerà jarà tè a'e. Janejare'e omoe'e ipi mã'ẽ teve. A'e ojapyaka katu Pauru oporegeta remẽ, Janejare'e ayvu omovyvy remẽ. Ameve “aje” e'i weminuwerà pè, Janerõvijã ywete tè omotekokuwa rewarà mõ. 
ACT.16.15	A'e ajaire Pauru omojãmorĩ ky'y, awyje Jesu koty rewarà rõmõ toiko. Ipyriwarà kõ revejẽ a'evo wereko, pirujẽ. A'e ajaire e'i oreupe:
ACT.16.15	– “Aje ywete Janerõvijã koty rewarà tè ene”, pejẽ ije remẽ, pejo rã'ĩ tapepyta rã'ĩ epyri ãmẽ, [toremotekokuwavay rã'ĩ pekupa,] e'i oreupe.
ACT.16.15	Aepo e'i remẽ, oroo etã gyty oropyta rã'ĩ.
ACT.16.16	Ãmẽ ãmõ 'ary pè Janejare'e pè moregetaa retã gyty oroo mijẽ oroiko. Ãmẽ temĩgwai ai kõjãmuku mõ uu orerõvaisĩ. Ãjãg ojimoemija ee mã'ẽ tè sikaepo a'e. Ãjãg kõ kasia rupi omome'u kuwa manyvotà kãramõ jane kõ pè ipi. Ajawyi jane kõ uu oporanu ijupe ipi. Ãmẽ omoepy oporanu ijupe mãe kõ kõjãmuku rõvijã pè ipi. Ajawyi a'e rè tõvijã kõ opyy wete karakuri ipi. 
ACT.16.17	A'e kõjãmuku ojirova oo orerakypy rupi ky'y. Kee e'i wayvo wapuka pukai rõmõ:
ACT.16.17	– Janejare'e jo'arà kytywarà remĩgwai kõ tè ãwĩ kõ! e'i. Emã'ẽ ee kõ! Janejare'e ayvu rè poromotekokuwa iko kupa, ãwĩ tapenereko katu ky'y! e'i wapukai rõmõ.
ACT.16.17	Ajamã'ẽ ãjãg tè aepo omo'eoka. 
ACT.16.18	Kõ'ẽ jawe jawe a'evo ekoi. Ajawyi Pauru ojimopirai 'ete ky'y, nopotai ãjãg omojenu rewarà mõ. Ajaate ojirova ojimokasi ãjãg pè ky'y. Kee e'i ijupe:
ACT.16.18	– Age'eve terejisyry ãwĩ kõjãmuku py'a pe wyi! e'i. Jesu Kiristu ayvu rupi ejisyry eo! e'i ãjãg pè.
ACT.16.18	Ameve ãjãg oẽ oo ipy'a pe wyi.
ACT.16.19	Ãmẽ tõvijã ai kõ a'evoa rè omã'ẽ remẽ, okuwa kõjãmuku nomome'u kuwa'ãi kãramõwarà rã ky'y. Manyvo karakuri nopyy'ãi ãmẽ kupa ky'y. Ajawyi ojikõ'õ Pauru kõ rè ãmẽ kupa ky'y. Opyy kõ ãmẽ imotyryry eraa jimoatya pè kupa. Pauru. Sirasi. A'e taa wãnà rõvijã kõ po pè weraa kõ ime'ẽ kupa. 
ACT.16.20	Romã wãnà kõ po pè ome'ẽ kõ kupa, ijayvukasiay mãe kõ po pè. E'i ijupe kupa:
ACT.16.20	– Aã Juteu kõ, nivoi 'eteay tesõ! Poromo'eai ike rupi iko kupa! e'i kupa. 
ACT.16.21	Ãmõ rupi tè poromotekokuwa iko kupa, e'i. Janerekoa rupi rõwã, e'i. Ajawyi nisirovija kõ'ãi, e'i kupa. Romã wãnà kõ rekoa rupi tè jaiko! e'i. A'evo remẽ nisijavy'ãi, e'i ijupe kupa.
ACT.16.22	Ãmẽ aepo e'i kupa remẽ, omojikõ'õoka aty wasu kõ Pauru kõ rè, ãwisõ, “Ja'e awi sinõpã nõpã kõ!” te'i kupa.
ACT.16.22	Ãmẽ taa wãnà kõ rõvijã kõ aepo wenu remẽ, Pauru kõ oyruekyi ijãvasĩ vãsĩ kupa. Omono sota kõ tonõpã nõpã kõ. 
ACT.16.23	A'evo paire weraa kõ imopã'ã jimopã'ãga jarà pè. E'i kupa:
ACT.16.23	– Emãrãmoa'u katu ikenẽ, oro'e neupe, e'i jimopã'ãga jarà pè kupa.
ACT.16.23	“Hoõ” e'i ãmẽ jimopã'ãga jarà. 
ACT.16.24	Ãmẽ weraa Pauru kõ jimopã'ãga või gyty eja. Wetãmãmopã'ã kõ teve, yvyra ipowyi mã'ẽ pè. Ajaire ovapyka kõ teve omomãrãte ywe'e kõ ity oo. 
ACT.16.25	Ajaire, pyaikatu remẽ, Pauru, Sirasi reve, oporegeta Janejare'e pè upa. Ojĩga teve imoe'e kupa upa. A'evo remẽ temimopã'ãgwerà kõ ve wenu upa. 
ACT.16.26	Ameve py'awarà mõ yvy otyty. Jimopã'ãga kytaypy oku'e ku'e teve tesõ. Pari rovapyka kõ ve oovapyjavo oku'e ku'e remẽ. Jimopã'ãga pupewarà kõ ve jipokwa kõ otararaipa okui iwyi kõ. 
ACT.16.27	Ameve jimopã'ãga jarà omã'ẽ. Oke upa mijã. Jimopã'ãga rovapyka rè omã'ẽ remẽ, soõ, ikwarà 'ejẽ upa. Okyje ai tè a'evoa rè omãjã.
ACT.16.27	– Eeee! Temimopã'ãgwerà kõ ipõ oẽma ojava oo! e'i tite oupe mijã. [Erõvijã kõ ojikõ'õ ywetetà ere!] e'i oupe.
ACT.16.27	Ajawyi ojijukatà amãtejẽ marija poko pupe ovote mijã. 
ACT.16.28	Ajamã'ẽ Pauru sikaepo omã'ẽ ee ojijukatà mijã remẽ. Ajawyi wayvo wapukai ijupe.
ACT.16.28	– Ãnĩ! Nejijuka ne! Ike oroku jẽ orokupa, jimopã'ãga pupeve! e'i imuu ijupe.
ACT.16.28	Ameve nojijuka'ãi ky'y.
ACT.16.29	– Oreryapea mõ eeru, e'i kõrijõ wemĩgwai kõ pè.
ACT.16.29	Ãmẽ weru ereko remeve, py'awarà mõ ojã oo oike jimopã'ãga pupe esa. Otytypa tesõ ipõ okyje rõmõ iko. Oo ojimoenãpa'ã Pauru kõ rovake. 
ACT.16.30	Wenõe kõ ajaire jimopã'ãga pe wyi eraa kõ ky'y. E'i ijupe kõ:
ACT.16.30	– Jõvijã kõ, e'i. Manyvo a'età põ Janejare'e terereko katu opyri taiko karuaru? e'i ijupe kõ. 
ACT.16.31	Ãmẽ Pauru kõ e'i ijupe:
ACT.16.31	– Jõvijã Jesu rè terejirovija ky'y, e'i. A'e tè neaiwererà oitypypyipaokatà newyi. Ãmẽ tè Janejare'e nerereko katutà nerereko, pirujẽ nepyriwarà kõ reve, e'i Pauru kõ ijupe.
ACT.16.32	Ãmẽ omotekokuwavay Janejare'e ayvu rè kupa, pirujẽ ipyriwarà kõ revejẽ. 
ACT.16.33	Ameve okusu Pauru kõ nõpã nõpãawerà ipõanõ ky'y. Ajaire Pauru omojãmorĩ kõ ky'y, ipyriwarà kõ revejẽ. 
ACT.16.34	Aja paire jimopã'ãga jarà weraa kõ wetã gyty tojimi'u kupa. Oryvay, opyriwarà kõ revejẽ kupa, Janejare'e rè oja'a ypy kupa rewarà mõ. [A'e paire jimopã'ãga jarà werojivy kõ eraa jimopã'ãga kwarà pè pya eja.]
ACT.16.35	Ji'iveay, taa pewarà jõvijã kõ omono sota kõ too jimopã'ãga jarà kyty. “Pauru kõ teremoẽ”, e'i imono kupa. 
ACT.16.36	Aepo wenu remẽ, e'i jimopã'ãga jarà Pauru kõ pè:
ACT.16.36	– Jõvijã kõ ayvu rupi poromoẽtà, e'i. Ikatu ikõ pekwa ãmẽ nẽ, e'i.
ACT.16.36	[Tyvija rupi tè omoẽtà kupa mijã.] 
ACT.16.37	Ajamã'ẽ Pauru kee e'i sota kõ pè:
ACT.16.37	– Ãnĩ! Noropotai tyvija rupi oremoẽ! Atyry rovake tẽ tesõ orenõpã nõpã teywete kwee kupa, ãwisõ Romã wane'e kõ teve teipe ore remẽ! e'i. Ajaire oremopã'ã teywete teve kupa. Ãwĩvo nikatu miti! Ajawyi age'e tyvija rupi rõwã ikõ toremoẽoka oremono nẽ! e'i. Wayvu rupi kõrijõ tè rõwã! e'i. Ãwitõ atyry rovake tè orenõpã nõpã kwee, tãwĩvo ve ikõ oremoẽ ajawyi nẽ! e'i Pauru ijupe kõ.
ACT.16.38	Ameve sota kõ ojivy oo oõvijã kõ gyty Pauru ayvukwerà momewa ky'y.
ACT.16.38	– Haa! Romã wane'e kõ tè sikaepo a'e kõ! e'i ijupe kõ kupa.
ACT.16.38	Ameve jõvijã kõ ojimonyi aepo renu, [Romã wane'e kõ nijanõpãi teywete rewarà mõ]. 
ACT.16.39	Ameve tite oo jimopã'ãga kyty Pauru kõ moẽ kupa ky'y. Kee e'i ijupe kõ ojimomeme kupa:
ACT.16.39	[– Norokuwai Romã wãnà teve sikaepo pejẽ mijã! e'i kupa.]
ACT.16.39	Ajaire kee e'i ijupe kõ kupa:
ACT.16.39	– Pejisyry peo ike orerena pe wyi ky'y! e'i kupa.
ACT.16.40	Ãmẽ Pauru, Sirasi reve, oẽma jimopã'ãga pupe wyi ky'y. Ajaire oo rã'ĩ Rijia retã gyty kupa. A'e pè ovãe kupa remẽ, Jesu koty rewarà kõ a'e pè tui. A'e kõ oryvay Pauru kõ rè omãjã. Aja paire Pauru kõ ojisyry a'e taa pe wyi oo ky'y.
ACT.17.1	Ajaire Pauru kõ oo Tesaronika taa kyty. Ãpipori taa rupi rã'ĩ okwa kupa. Ajaire Aporonia taa rupi okwa kupa. Ajaire tè Tesaronika taa pè ovãe kupa. A'e pè oiko Juteu kõ jimoatya retã, Janejare'e ayvu rè jimo'ea retã. 
ACT.17.2	A'e kyty Pauru oo jimoava 'arà mẽ ipi. Wekoa rupi tè a'evo ekoi. A'e pè oo remẽ, omotekokuwa jane kõ Janejare'e ayvukwerà rè. Moapy jimoava 'arà rõmõ a'evo ekoi. 
ACT.17.3	Kee e'i imotekokuwa kõ:
ACT.17.3	– Janejare'e okusiwaokapa amãtejẽ Wemimuurerà Janerõvijã ywete rõmõ mã'ẽ rè: “Ojimomorijau mãe rã teãmã Janejare'e omuroka. Omãnõ mãe rã teãmã teve. Ãmõ, opoera mãe rã teve”, e'i amãtejẽ. Aekwerà rupi katu tè Jesu ekoi. Janejare'e Remimuurerà tè a'e. A'e rè tè poromotekokuwa ajupa, e'i ijupe kõ.
ACT.17.4	A'evo Pauru ekoi, Sirasi reve, ãwisõ jane kõ “aje” te'i Jesu pè weako'i rõmõ kupa. Ajawyi Jesu koty rewarà kõ rõmõ tè ekoi kupa ky'y, Pauru kõ vo. Oiko teve Juteu rõwã mãe kõ a'e pè, Janejare'e omoe'e mãe kõ. A'e kõ ve mõa'ãrõwã Jesu koty rewarà kõ rõmõ ojinõ. Ãmõ, jõvijã kõ rerekwarà kõ ve, ijatyray ekoi.
ACT.17.5	Ajamã'ẽ Juteu kõ mõ a'evo remẽ, ojimõarõ ikoty kõ. Ajawyi pee rupi oo ojikõ'õ mãe kõ moaty eru opãtavõarà kõ rõmõ kupa, Pauru kõ rè tojikõ'õ kupa. A'e kõ marama omoai tesõ a'e taa rupi. Poromojikõ'õoka Pauru kõ gyty kupa. Kee e'i kupa:
ACT.17.5	– Ja'e Pauru kõ sipyy Jasão retã mè wyi! A'e pè tui! e'i kupa.
ACT.17.5	Oo ãmẽ Jasão retã gyty kupa. Ovãe kupa remẽ, tetã rovapyka ooka oka oike oo kupa. Opyy tarepe atyry pytery pe wyi eraa kõ kupa mijã. 
ACT.17.6	Ajamã'ẽ oike kupa remẽ, soõ, noesa kõi kupa. Ajawyi tetã jarà jẽ opyy eraa kupa. Jasão. Ãmõ, Jesu koty rewarà kõ mõ ve opyy eraa. A'e tena pewarà jõvijã kõ po pè weraa imome'u katu rã'ãga kupa. Wapukai tesõ kupa. Kee e'i rã'ãga wapukai rõmõ kupa:
ACT.17.6	– Aã kwaima'e kõ, poromojimõarõoka iko ipi! Pirujẽ taa taa rupi a'evo ekoi kupa ipi. Age'e ovãema ike kupa. A'evo tarà mijẽ ike ekoi kupa! e'i kupa. 
ACT.17.7	Emã'ẽ, Romã pewarà rõvijã wasu Sesa ayvu noerovijai mãe kõ tè ãwĩ kõ! Kee e'i mãe kõ tè: “Ãmõ tè jõvijã wasu rõmõ ekoi ky'y. Jesu tè”, e'i mãe kõ tè. Manyvore põ aepo e'i kupa remẽ, Jasão sõ weru kõ wetã wyry pè topyta? e'i rã'ãga kupa.
ACT.17.7	Ajamã'ẽ iwari wari tè kupa.
ACT.17.8	Ajawyi aepo jaa wenu mãe kõ ipy'a pirai tesõ. Aty wasu a'evo ekoi. Tõvijã kõ ve a'evo ekoi. Ojevo jẽ ijayvu teitete kupa ky'y. 
ACT.17.9	Ãmẽ Jasão kõ tõvijã kõ pè ojiepyme'ẽ. Aja paire omojivy kõ imono kupa.
ACT.17.10	Ãmẽ pãtõma remeve Jesu koty rewarà kõ omono Pauru kõ tojisyry a'e taa pe wyi, [Tesaronika taa pe wyi.] Sirasi reve. Ojikõ'õ ee mãe kõ wyi. Pereja taa kyty omono kõ kupa. A'e taa pè ovãe kupa remẽ, Juteu kõ Janejare'e ayvu rè jimo'ea retã gyty oo mijẽ kupa. 
ACT.17.11	A'e wãnà kõ, mire'eay jome kupa. A'e kõ pè Pauru omojenu Jesu rekoa remẽ, opota katu wenu kupa, Tesaronika wãnà kõ vo rõwã kupa. Ajawyi wenu katu Pauru remimojenuwerà Jesu rekoa kupa. Ajaire omogeta jẽ Janejare'e ayvu jikusiwarerà esa kupa. Ajaire kee e'i ojiupe kupa:
ACT.17.11	– Aje ywete Pauru ivo katu omome'u jane, e'i ojiupe kupa.
ACT.17.11	Kõ'ẽ jawe jawe a'evo kupa. 
ACT.17.12	A'evo mõa'ãrõwã tesõ “aje” e'i mãe kõ. A'e kõ Jesu koty rewarà rõmõ ekoi ãmẽ ky'y. Juteu kõ a'evo ekoi. Juteu rõwã mãe kõ teve a'evo ekoi. Ijatyray kupa. Kwaima'e kõ. Wãivĩgwerà jo'arà kyty tesõ mãe kõ. Mokopejõ kupa. 
ACT.17.13	Ajamã'ẽ ajaire, “Pauru omojenu Janejare'e ayvu Pereja taa pè upa”, e'i mã'ẽ ojenu ajaire Tesaronika taa pè. Juteu kõ Jesu noerovija tari mãe kõ pè ojenu. Ajawyi a'e kõ oo Pereja taa kyty, imojaiwe kõ mijẽ. Atyry kõ omojikõ'õoka Pauru kõ rè. 
ACT.17.14	A'e kõ ovãe remeve, Jesu koty rewarà kõ omono Pauru too pãranã reme kyty, [nawiu rupi tojisyry oo iwyi kõ]. Ajamã'ẽ Sirasi opyta jẽ Pereja taa pè, Timoteu reve. 
ACT.17.15	Ãmẽ Pauru rereko katuarà kõ weevejẽ weraa, ajaate Atena taa pè ovãe kupa. Ajaire ojivy mijẽ wena kyty oo kupa. Ojivytà oo kupa remẽ, Pauru kee e'i imono upi kõ:
ACT.17.15	– “Ike ve aju remeve ikõ kuise'ẽ totuu Sirasi nẽ”, e'i imono.
ACT.17.16	Ãmẽ Pauru wãrõ jẽ Sirasi kõ upa, Atena taa pè. A'e taa rupi okwa remẽ, moma'e jimoãtãgwerà kõ rè omã'ẽ okwa, ijarà rã'ãga kõ rè. Ijatyray tui. Ajawyi ojipy'amopirai tesõ ee kõ omãjã. 
ACT.17.17	Maipe rupi oo remẽ, Jesu ayvu omojenu ipi. Janejare'e ayvu rè jimo'ea retã gyty oo poromo'e ipi. Juteu kõ. Ãmõ, Juteu rõwã mãe kõ, Janejare'e omoe'e mãe kõ. Moma'e japyy mã'ẽ rena rupi teve Jesu rekoa omojenu jane kõ pè erokwa. Kõ'ẽ jawe jawe a'evo Pauru ekoi. 
ACT.17.18	Janejare'e ayvu e'eay Jesu rewarà omovyvy ipi. Ãmõ, Jesu poeraawerà omovyvy ipi. A'evo remẽ poromo'e mãe kõ mõ ve oo ikoty ojimogetaoka, Juteu rõwã mãe kõ. Kereku kõ tè. A'e kõ pè Epikureu kõ eu. Ãmõ kõ pè Sitoiku kõ eu. A'e kõ kee e'i:
ACT.17.18	– Manyvo e'i si pãwĩ notekokuwai mã'ẽ oporegeta upa? e'i tite Pauru pewarà mõ kupa.
ACT.17.18	Kyty wyi ãmõ kõ kee e'i teve:
ACT.17.18	– Ãmõ kõ jarà rewarà rè tè rõwã ipõ oporegeta upa rõnõ! e'i kupa.
ACT.17.18	Aepo e'i kupa, Jesu rekoa Pauru omojenu upa remẽ. Ãmõ, jamãnõ paire janemomoeraa rã rewarà omojenu teve upa. 
ACT.17.19	Ajawyi Pauru weraa oõvijã kõ jimoatya kyty kupa. A'e jimoatya rena pè Areopaku eu. A'e pè jane kõ ojimoaty moregetaa renu ipi. Kee e'i Pauru pè ãmẽ kupa:
ACT.17.19	– Oropota oreremikuwa e'ã rè oremo'e rejupa, e'i kupa. 
ACT.17.20	Kee rewarà mõ. Ãmõ rupi tè maevo sõ tite poromo'e neiko. Noroenui aepo rapijarà ipi mijã, e'i. Ajawyi oropota oroenu, e'i Pauru pè kupa.
ACT.17.21	A'evo Atena taa wãnà kõ ekoi ipi. Opota ojimogeta ywete kupa ipi. Wemikuwa age'ewarà omojenu kupa ipi. Weminu e'ã rè teve ojapyaka katu iko kupa ipi. Kõ'ẽ jawe jawe a'evo ekoi kupa ipi. Ãwitõ Atena taa wane'e kõ, ãwĩvo ve ãmõ taa wãnerà kõ ekoi, a'e pè ojimoenapa mãe kõ. A'e rè ywesõ oja'a kupa ipi.
ACT.17.22+ACT.17.23	Ãmẽ Pauru opõ'ã jimoatya pè ovake kõ. Kee e'i ijupe kõ:
ACT.17.22+ACT.17.23	– Atena wãnà kõ! Penena rupi akwa remẽ, mõa'ãrõwã moma'e jimoãtãgwerà kõ rè amã'ẽ, pejarà rã'ãga kõ rè. Imoe'ea rena kõ rè ve amã'ẽ. Peja'a ywete maevo ee kõ ipi. Penemikuwa rõwã rè tẽ tesõ peja'a. Imoe'ea rena rè amã'ẽ rewarà mõ aepo a'e pejẽ. Kee jaa ojikusiwa mã'ẽ rè amã'ẽ: “Janejarà temikuwa e'ã moe'ea”, jaa ojikusiwa ee mã'ẽ rè. Ije si penemikuwa e'ã amojenutà pejẽ, tapeenu. 
ACT.17.24	Janejare'e tè a'e. Yvy reinõgarerà tè a'e. Pirujẽ i'arà rupiwarà kõ reinõgarerà tè. Janereinõgarerà teve. Ajawyi a'e yva jarà tè, yvy jarà teve. Janereminõgwerà wyry pè rõwã ekoi ipi. Omoe'ea retã wyry pè rõwã ekoi ipi. 
ACT.17.25	Ãmõ, janema'e rè ekoi mã'ẽ rõwã teve. Moma'e jẽ rõwã kuwa jainõ ijupe. A'e tè janeji'ãgekyia oinõ janeupe. Joe eako'i mã'ẽ rõwã a'e. Pirujẽ uvepa katu moma'e kõ ijupe. Ãwĩ tè pirujẽ janeremireko kõ ome'ẽ joupe ipi.
ACT.17.26	Janejare'e teve, pe'ĩ kwaima'e pe wyi poromojikwaoka, jane kõ rõmõ ike tijaiko yvy rupi ky'y. Iteetejẽ ãmõ ate'y te'y rõmõ tijaiko ky'y. A'e tè janerena oinõ. Nijanereinõi remeve e'ipa amãtejẽ mape rupi jaikotà. Janesakya 'arà e'ipa amãtejẽ. Janemãnõa 'arà e'ipa amãtejẽ teve. 
ACT.17.27	A'evo ojirekooka ojikuwaoka janeupe. Ajamã'ẽ kuipe'e rõwã ekoi janewyi. Janepyrive ekoi, janejãvijõ vijõ jẽ ekoi janere. 
ACT.17.28	Ajawyi tè kee eu: “Janejare'e kasia rupi tè jaiko”, eu. Ãmõ, kee pejẽ teve itõkõ pejĩgarà rupi: “Janejare'e ãkarãgwerà kõ teve jane, [a'e tè janereinõgarerà rewarà mõ,]” pejẽ.
ACT.17.29	– Aje, Janejare'e ãkarãgwerà kõ tè jane. Ajawyi kee tija'e e'ã ijupewarà mõ: “Teminõgwerà vo Janejare'e. Ãmõ, karakuri jimoãtãgwerà vo. Ãmõ, takuru jimoãtãgwerà vo”, tija'e e'ã ijupe. 
ACT.17.30	Aepo e'i tite karamoe remẽwarà kõ, Janejare'e rekoa nokuwai kupa rewarà mõ. Wãrõ jane kõ tojirova ikoty mijã. Ajamã'ẽ age'e remẽ kee e'i: “Pirujẽ jane kõ, pirujẽ taa wãnà kõ, tojimosĩoka waiwererà kõ rè itypypyipaoka eupe ky'y”, e'i. “Tojiporijauesaoka eupe ky'y”, e'i. 
ACT.17.31	Kãramõ Janejare'e poromoe'yiokatà ky'y. E'ipa amãtejẽ poromoe'yia 'arà. A'evo remẽ omoe'yiokatà pirujẽ nivoi mãe kõ ivo mãe kõ wyi. Emipyteporokwerà tè poromoe'yità. Jesu tè a'e. A'e ivo katu poromoe'yità. Nojavy'ãi poromoe'yia rè. Janejare'e omomoera imojikuwa maekwerà tè a'e, e'i Pauru Atena wãnà kõ motekokuwa.
ACT.17.32	Aepo jaa rè Pauru poromotekokuwa remẽ, ãmõ kõ oojai kõrijõ.
ACT.17.32	– Ava mõ ve noporomomoerai ipi! e'i kõrijõ kupa.
ACT.17.32	Ajamã'ẽ ãmõ kõ kee e'i:
ACT.17.32	– Ãmõ 'ary pè emovy mijẽ aepo toroenu, e'i kupa.
ACT.17.33	Ãmẽ a'e pe wyi Pauru ojisyry oo, jimoatya pe wyi. 
ACT.17.34	Ãmẽ kwaima'ekwerà kõ mõ wenu ijayvu remẽ, “aje” e'i enu kupa. Jesu koty rewarà kõ rõmõ ojinõ kupa ky'y, Pauru vo. Jõvijã mõ a'evo ekoi, Jõnisu eu erà pè mã'ẽ. Ãmõ, wãivĩ mõ ve a'evo ekoi, Tamarisi eu erà pè mã'ẽ. Ãmõ kõ ve a'evo ekoi.
ACT.18.1	Aja paire Pauru ojisyry oo Atena taa pe wyi ky'y. Korĩtu taa kyty oo. 
ACT.18.2	A'e pè Juteu mõ ekoi, Akira eu erà pè mã'ẽ. Põtu taa wãnerà tè a'e. Itaria yvy wãnerà. Noiko pukuive Korĩtu taa pè, werekwarà reve. Erekwarà rerà pè, Pirisira eu. Jypy remẽ Romã wãnà rõvijã Karautiu, “Juteu kõ tojisyry pirujẽ ike Romã taa pe wyi ikenẽ”, e'i maekwerà. Ajawyi tè Akira kõ Korĩtu taa pè oo ojimoena ky'y. A'e kõ resa Pauru oo ãmẽ. 
ACT.18.3	Ipyri kõ opyta rã'ĩ. Tetã ropa reinõgarà kõ a'e kõ. Pauru okuwa teve tetã ropa reinõa. Ajawyi oposiko eeve kõ.
ACT.18.4	Jimoava 'arà upi upi, oo Janejare'e ayvu rè jimo'ea retã wyry pè ipi. A'e pè Jesu rewarà omojenu ipi. Ojiayvuvaja vaja teve. Ajaate Juteu kõ “aje” e'i ijayvu renu. Juteu rõwã mãe kõ ve “aje” e'i enu.
ACT.18.5	Ajaate Sirasi kõ ovãema Masetonia yvy pe wyi, Timoteu reve. Aja paire Pauru noposikoi tetã ropa reinõa rè ky'y. Jesu rekoa kõrijõ tè omojenu erokwa ky'y.
ACT.18.5	– Janejare'e Remimuurerà tè Janerõvijã ywete rõmõ Jesu, e'i imojenu Juteu kõ pè erokwa.
ACT.18.6	Ajamã'ẽ ãmõgwerà ojikõ'õ Pauru rè. Ajawyi oporegeta teiteteay ee kupa. Ajawyi kee e'i ijupe kõ:
ACT.18.6	– Napepotai sire'e eayvu renu remẽ, pevote peiko karuarua rã peitytà. Ije rõwã a'evookatà poroereko. Ajawyi age'e paire Juteu rõwã mãe kõ motekokuwa tè aatà ky'y, e'i ijupe kõ.
ACT.18.6	Aepo e'i remẽ ojiyrumõpã mõpã iku'ikwerà reity. 
ACT.18.7	Ajaire ojisyry oo. Tisiujusitu retã mè oo ojimoena. Juteu rõwã Tisiujusitu. Janejare'e omoe'e mã'ẽ teve a'e. A'e retã Janejare'e ayvu rè jimo'ea retã pyri'ĩje'ẽ. 
ACT.18.8	Kiripu eu Janejare'e ayvu rè jimo'ea retã rõvijã pè. A'e Jesu rè ojirovija oõvijã ywete rõmõ mã'ẽ teve, opyriwarà kõ revejẽ. Ãmõ, mõa'ãrõwã Korĩtu taa wãnà kõ “aje” e'i Janejare'e ayvu pè, Pauru omovyvy remẽ. Ojimojãmorĩoka teve Jesu koty rewarà kõ rõmõ ãmẽ kupa ky'y.
ACT.18.9	Ãmẽ ãmõ okery pè Pauru opouvai mijẽ. Kee e'i Janerõvijã ywete ijupe ikery pè:
ACT.18.9	– Nekyje tite ne! Nepi eayvu mojenua wyi ne! e'i ijupe. Teremojenu jẽ ikõ eayvu neiko nẽ. 
ACT.18.10	Nerevejẽ aiko ipi. Ava nanemoai'ãi, aã taa pè oiko mõa'ãrõwã ekoty rewarà kõ rewarà mõ, e'i ijupe ikery pè.
ACT.18.11	Pauru oiko puku sa'u rã'ĩ a'e taa rupi iko. Werywete mõrijõ kwaray ekoi a'e pè. Janejare'e ayvu rè poromo'e rã'ĩ a'e rupi iko.
ACT.18.12	Ajaire Kariu eu erà pè mã'ẽ ojimojõvijã Akaja yvy pè. Kovenatu rõmõ ekoi. A'evo remẽ Juteu kõ ojikõ'õ mijẽ Pauru rè. Ojimoaty ojimokasi ee kupa. Ajaate opyy tesõ eraa tekoua kuwapa rena kyty kupa ky'y. 
ACT.18.13	A'e pè kee e'i kovenatu pè kupa:
ACT.18.13	– Aã kwaima'e ãmõ rupi tè poromo'e iko Janejare'e moe'ea rè, ãwisõ janerõvijã kõ ayvu rupi tijaiko e'ã ky'y, e'i tite kupa.
ACT.18.14	Ãmẽ Pauru oporegetatà remẽ, kovenatu Kariu jẽ wayvuenone'a javo Juteu kõ pè. Kee e'i ijupe kõ:
ACT.18.14	– Juteu kõ, kee a'età pejẽ. Ãwĩ nivoi ekoi remẽ tè kuwa ajapyaka peayvu rè! a'e pejẽ. 
ACT.18.15	Ajamã'ẽ ayvu e'e rewarà mõ kõrijõ tè aepo pejẽ ipe eupe. Penãmõi kõ ayvukwerà kõrijõ tè noerovijai kupa remẽ nimanyvoi. “Aepo e'i mãe kõ rè tajapyaka katu”, na'ei ajupa. Ajawyi pejẽ tè tapekuwa, pevote ãwĩvoa! e'i ijupe kõ.
ACT.18.16	Ajawyi:
ACT.18.16	– Pejisyry awi ike wyi! e'i kõrijõ ijupe kõ.
ACT.18.16	Ameve ojisyry oo ãmẽ kupa ky'y. 
ACT.18.17	Ojisyry kupa remẽ, Kereku kõ opyy Janejare'e ayvu rè jimo'ea retã jarà, Soteni eu erà pè mã'ẽ. A'e onõpã nõpã tekoua kuwapa retã rovake kupa. Ajamã'ẽ a'evo ekoi kupa remẽ, kovenatu Kariu manyvo ne'i.
ACT.18.18	Ãmẽ Pauru opyta puku rã'ĩ Korĩtu taa pè, Jesu koty rewarà kõ pyri. Aja paire:
ACT.18.18	– Ajivytà rã'ĩ aa ky'y, e'i ijupe kõ.
ACT.18.18	Aepo e'i paire, oo jãemijarà kyty. Sẽkereja eu a'e taa pè. A'e pè opo nawiu pupe oo Sirija yvy kyty. Pirisira ve oo upi, omẽnà Akira reve. Ajamã'ẽ nooive remeve, ojiapiraeta rã'ĩ Pauru, Juteu kõ tomã'ẽ ee. A'evo Janejare'e pè awyje ojiayvume'ẽma mã'ẽ mojikuwaparà rõmõ ekoi.
ACT.18.19	Ajaire Epesu taa pè ovãe kupa. A'e pè Pirisira kõ opyta awyje ky'y, omẽnà reve. Ãmẽ Pauru oo rã'ĩ oike Janejare'e ayvu rè jimo'ea retã mõ pupe Juteu kõ mo'e. A'e kõ:
ACT.18.20	– Epyta puku rã'ĩ ike orepyri, e'i epe Pauru pè mijã.
ACT.18.20	Ajamã'ẽ Pauru:
ACT.18.20	– Ãnĩ, e'i. 
ACT.18.21	Ajamã'ẽ Janejare'e opota remẽ, ajivy tarà mijẽ ajo ike kyty kãramõ, e'i oo.
ACT.18.21	Aepo e'i paire oo nawiu rupi ky'y, Epesu taa pe wyi. 
ACT.18.22	Ajaire Sesareja taa pè oo ovãe ky'y. A'e pe wyi oo jẽ Jerusarẽ taa kyty ky'y. [Pee rupi tè.] A'e pè ovãe remẽ, oo rã'ĩ Jesu koty rewarà kõ resa. A'e pe wyi oo jẽ, ajaate wena pè ovãe, Ãtiokia taa pè. A'e Sirija yvy pewarà.
ACT.18.23	Pauru oiko puku sa'u rã'ĩ wena pè, Ãtiokia taa pè. Aja paire oo mijẽ. Karasia yvy rupi oo Jesu koty rewarà kõ resa. Ãmõ, Pirija yvy rupi oo. Taa taa kõ rupi oo remẽ, Jesu koty rewarà kõ omoryoka imokasi kõ.
ACT.18.24	Ãmẽ jakatu oiko Juteu mõ, Aporu eu erà pè mã'ẽ. A'e kwaima'e Aresãtiria taa wasu pè isaky maekwerà tè. A'e oo Epesu taa kyty ojimoena. Mira katuay wete a'e. Oporegeta katuay wete mã'ẽ teve a'e. Janejare'e ayvu okuwa katu mã'ẽ teve. 
ACT.18.25	Janerõvijã ywete tekoua rè ojimotekokuwa teve. Ajawyi opota katu Jesu rekoa omojenu jane kõ pè imotekokuwa kõ ipi. Ivo katuay Jesu rekoa rè omotekokuwa jane kõ ipi. Ajamã'ẽ Juwão poromojãmorĩ maekwerà rè kõrijõ tè otekokuwa. Nokuwaive Jesu koty rewarà kõ py'a pupe Janejare'e 'Ãg oike mã'ẽ rewarà. 
ACT.18.26	Ãmẽ ojimokasi tesõ oporegeta Janejare'e ayvu rè jimo'ea retã wyry pè ipi. A'e pè poromo'e upa remẽ, Pirisira wenu upa, omẽnà reve, Akira reve. A'e kõ weraa Aporu wetã gyty imotekokuwavay Janejare'e rekoa rè ky'y.
ACT.18.27+ACT.18.28	Ãmẽ aja paire Aporu opota Akaja yvy kyty oo Janejare'e ayvu mojenu ky'y.
ACT.18.27+ACT.18.28	– Ãwĩ ikatu too opyta pepyri, e'i imonooka kupa.
ACT.18.27+ACT.18.28	Oo Aporu ãmẽ Epesu taa kyty. Jesu koty rewarà kõ wesa, Janejare'e remireko katu kõ. Omokasi kõ ywete. A'e kõ ojirokyje tite Jesu nopotai mãe kõ wyi mijã. Nokuwai ijayvuvaja kupa. Ajamã'ẽ Aporu uu remẽ, oporegeta kasi Juteu kõ Jesu nopotai mãe kõ reve. Janejare'e ayvu jikusiwarerà rupi omotekokuwa kõ, ãwisõ ijayvu rupi, “Aje ywete, Janejare'e Remimuurerà tè Jesu Janerõvijã ywete rõmõ”, te'i kupa.
ACT.18.27+ACT.18.28	Ovake kõ aepo e'i. A'e rupi omokasiay wete Jesu koty rewarà kõ a'e pè. Aja paire Aporu oo jẽ Korĩtu taa kyty.
ACT.19.1	Ajaire Korĩtu taa pè Aporu tui remeve, ãmẽ Pauru oo pee rupi Asia yvy rupi, ajaate ovãe Epesu taa pè. Aporu rakypyrerà pè ovãe. A'e pè Jesu koty rewarà kõ mõ wesa. 
ACT.19.2	A'e kõ pè e'i:
ACT.19.2	– Janejare'e omuroka põ o'Ãg peupe, Jesu rè peja'a ypy remẽ? e'i.
ACT.19.2	– Ãnĩ! e'i kupa. Norokuwai Janejare'e 'Ãg oiko, e'i kupa.
ACT.19.2	Ãmẽ Pauru e'i:
ACT.19.3	– Ava ayvu rupi põ pejimojãmorĩ ajawyi? e'i.
ACT.19.3	– Juwão poromojãmorĩ maekwerà ayvu rupi, e'i kupa.
ACT.19.4	Ajawyi Pauru e'i:
ACT.19.4	– Juwão poromojãmorĩ remẽ, jane kõ aiwererà reitypypyia mojikuwaparà rõmõ tè a'evo poroereko. Kee e'i teve Juwão atyry kõ pè, Isaeu kõ pè: “Ajaire erakypyrerà rupi, ãmõ tè uutà. [A'e tè Janejare'e Ra'yry tè.] A'e rè si tapenako'i penereko katuarà rõmõ”, e'i maekwerà. Jesu pewarà mõ aepo e'i, e'i Pauru ijupe kõ.
ACT.19.5	Ãmẽ aepo jaa wenu kupa remẽ, Jõvijã Jesu ayvu rupi tè ojimojãmorĩoka kupa ky'y. 
ACT.19.6	A'evo remẽ Pauru wapytepyy kõ. Ameve Janejare'e 'Ãg oike ipy'a kõ pupe ky'y. Ãmẽ ãmõ yvy yvy wãnà kõ ayvu rupi oporegeta Janejare'e moe'e kupa, Janejare'e 'Ãg kasia rupi. Wemikuwa e'ã rupi oporegeta kupa. Janejare'e ayvu omojenu teve jane kõ pè kupa ky'y, Janejare'e 'Ãg omojenuoka ijupe kõ maekwerà. 
ACT.19.7	Kwaima'e kõ 12 rõmõ a'evo ekoi mãe kõ.
ACT.19.8	Ãmẽ moapy jay rõmõ tesõ Pauru werokwapa a'e pè, jane kõ motekokuwa iko. Oo oo jane kõ motekokuwa Janejare'e ayvu rè jimo'ea retã wyry pè ipi. Manyvo Janejare'e janerereko Janerõvijã ywete rõmõ mã'ẽ rè omotekokuwa kõ ipi. Ojimokasi tesõ oporegeta jane kõ pè ipi, “aje ywete” te'i kupa.
ACT.19.9	Ajamã'ẽ ãmõgwerà “aje ipõ” ne'i Pauru ayvu pè. Noerovija tari kupa. Oporegeta ai kõrijõ tè atyry kõ rovake kupa ipi.
ACT.19.9	– Nikatui Jesu ayvu rupi tekoua, e'i e'i kupa.
ACT.19.9	Juteu kõ tè aepo e'i. Ajawyi Pauru ojisyry a'e tetã pe wyi, noenu tari kupa rewarà mõ. Jesu koty rewarà kõ ve weraa oupi. Nooi Juteu kõ jimoatya retã pè ky'y. Juteu rõwã mãe kõ tè omo'e ky'y. Tiranu eu poromo'earà mõ pè. A'e retã pè Pauru oo poromo'e ky'y. Kõ'ẽ jawe jawe a'e pè oo Jesu rekoa rè oporegeta jane kõ reve ipi ky'y.
ACT.19.10	Mõrijõ kwaray tesõ Pauru a'evo ekoi, ajaate Janerõvijã ywete ayvu ojenu katupa pirujẽ a'e yvy rupi ky'y. Asia yvy rupi. Ke'ĩrõwã ojenu. Ãwitõ Juteu kõ pè ojenu, ãwĩvo ve Juteu rõwã mãe kõ pè ojenu ve.
ACT.19.11	Ãmẽ Pauru Epesu taa pè ekoi remẽ, marama tè ekoi, Janejare'e 'Ãg kasia rupi ipi. [Poromokatu ipi. Ãmõ, ãjãg kõ omoisyry ojimoemija ee mãe kõ wyi ipi. Wãisõ ekoi.] 
ACT.19.12	Ajawyi jane kõ oo Pauru resa remẽ, kamisa rovajarerà
ACT.19.13+ACT.19.14	Ãmẽ oiko Juteu kõ mõ, a'e taa taa rupi oo oo iko ipi mãe kõ. A'e kõ ãjãg kõ moisyrya kuwaparà kõ tè. Pe'ĩte tuu kõ. Seva eu tuu kõ pè. Janejare'e pè oporegeta mãe kõ rõvijã tè a'e Seva. A'e ra'yry kõ 7 rõmõ ãjãg moisyrya kuwaparà kõ rõmõ ekoi. A'e kõ pè Pauru rewarà ojenu, Janerõvijã Jesu ayvu rupi ãjãg kõ moisyrya maekwerà. Ajawyi kee e'i epe kupa:
ACT.19.13+ACT.19.14	– A'evo tè kuwasi jane jaiko! Jesu ayvu rupi simoisyrytà ãjãg, e'i kupa.
ACT.19.13+ACT.19.14	A'evo tarepe Seva ra'yry kõ ãmẽ. Jõvijã Jesu ayvu rupi omoẽ tarepe ãmẽ kupa. Ikoty rewarà kõ rõwã ajamã'ẽ. Wã'ã tarepe tè Pauru kupa ajamã'ẽ. 
ACT.19.15	Ajamã'ẽ ãjãgai kõ noerovija kõi. Okuwa Jesu koty rewarà kõ rõwã kupa. Ajawyi noerovijai ãjãg kõ. Wayvuvaja kõ kõrijõ tè.
ACT.19.15	– Akuwa Jesu ije! e'i ãjãgai. Ãmõ, Pauru teve eremikuwa! e'i. Ava kõ pejẽ ãmẽ? Napeayvukasi oreupe! e'i kõrijõ ãjãgai ijupe kõ.
ACT.19.16	Ameve ãjãgai ojimoemija ee mã'ẽ ojimokasi oo te'ĩte ijapijuka kõ ojukasĩsĩ kõ tesõ iko. Ajawyi ojavapa a'e tetã wyry pe wyi oo kupa. Ijyru kekeipa teve tesõ oo kupa. A'evo Seva ra'yry kõ ojimoe'e tarepe Jesu ayvu rupi remẽ. 
ACT.19.17	A'evoa ojenupa pirujẽ Epesu wãnà kõ pè remẽ, okyje ai tè kupa. Juteu kõ. Juteu rõwã mãe kõ teve. Ajawyi kee e'i kupa:
ACT.19.17	– Haa! Aje ywete Jõvijã Jesu sirovija ajawyi! Nivoi sirovija rã'ãga kõrijõ tè remẽ! e'i kupa.
ACT.19.17	Ãmẽ ywesõ Jesu omomojy wete ãmẽ kupa. 
ACT.19.18	Oiko a'e pè ijatyray Jesu werovija ipe mãe kõ mijã. Ajamã'ẽ tyvija rupi nivoi jẽ tè ekoi kupa mijã. A'e kõ uu uu ojimomewa waiwererà reityoka ky'y,
ACT.19.18	– Aje ywete si Jesu rekoa rupi taiko ky'y! e'i kupa.
ACT.19.19	Oiko teve mõa'ãrõwã ãjãgai kasia rupi oposiko vija mãe kõ mijã. Kareta rupi ãjãgai rewarà kõ ojimo'e mãe kõ. A'e kõ okareta kõ omoatypa eru eru ijapypa jane kõ rovake ky'y, awyje a'evo toiko e'ã kupa ky'y. A'e remiapykwerà epy wete maekwerà kõ tè mijã, ijatyray rewarà mõ. Epykwerà jamoirõ irõ remẽ, 50.000 rõmõ tesõ kuwa karakuri sĩ moeta
ACT.19.20	A'evo Janejare'e kasia rupi Janerõvijã ywete ayvu erãkwẽ ywete ky'y. Ãmẽ ywesõ omojenu jenu tesõ erokwa kupa.
ACT.19.21	Aja paire kee e'i Pauru:
ACT.19.21	– Apota aa Jerusarẽ taa kyty, e'i. Aa remẽ, Masetonia yvy rupi rã'ĩ akwatà, e'i. Ajaire Akaja yvy rupi ve, ajaate Jerusarẽ taa pè aatà avãe, e'i. Ajaire Romã yvy kyty aatà, e'i.
ACT.19.22	Ãmẽ opãtavõarà kõ mõ omono wenone rupi Masetonia yvy kyty. Mõrijõ. Timoteu. Ãmõ, Erasitu eu mã'ẽ. Mokopejõ omono wenone rupi. Pauru ãmẽ opyta jẽ rã'ĩ Asia yvy pè, Epesu taa pè.
ACT.19.23	A'evo remẽ Epesu taa wãnà kõ ojimopirai tè Janerõvijã Jesu rupi tekoua rewarà mõ. 
ACT.19.24	Kee wereko Epesu taa pè ojarà rã'ãga kõ moe'ea retã wasu. Atemi eu ijarà rã'ãga kõ pè. Wãivĩ rã'ãga tè a'e Atemi. A'e moe'ea rè uu uu jane kõ Epesu taa pè ipi. Ajawyi kwaima'e kõ mõ ojarà rã'ãga moe'ea retã rã'ãga kõ oinõ. Yvy karakuri sĩ jimoãtãgwerà tetã miti kõ oinõ kupa, ãwĩvo uu Atemi moe'e mãe kõ topyy erojivy wena kyty. A'e tetã miti repykwerà rè inõgarerà kõ kejavu karakuri opyy ipi. Temetiriu eu a'evo ekoi mã'ẽ mõ pè. 
ACT.19.25	A'e omoaty pirujẽ ovo oposiko mãe kõ. Kee e'i ijupe kõ:
ACT.19.25	– Ejimorypa kõ, pekuwa aã janeposikoa rè tè janekarakuri ywete ipi. 
ACT.19.26	Ajamã'ẽ pejẽ ywete Pauru ayvu peenu, kee e'i janereminõgwerà kõ pè remẽ: “Aje mã'ẽ rõwã ãwĩ kõ”, e'i remẽ. “Mirà kõ opo pè tè oinõ maekwerà kõ tè ãwĩ”, e'i remẽ. Aepo e'i tesõ remẽ, jane kõ omomoioka tesõ janewyi. Janereminõgwerà kõ nopyy ywe'ei kupa ky'y. Pauru rewarà mõ tè a'evo ekoi kupa. Ijatyray ike wãnà kõ a'evo ekoi, ijayvu rupi. Ike wãnà kõ rõmõ'ĩte rõwã omomoioka. Werywete pirujẽ Asia yvy rupiwarà kõ ve, e'i. Pemã'ẽ a'evoa rè. 
ACT.19.27	A'evo ekoi jẽ remẽ, keetà maevo. Ijayvukwerà kõ rupi jane kõ “nikatui” e'ità janereminõgwerà kõ pè ãmẽ kupa ky'y. Opatà janeposikoa a'evo ekoi kupa remẽ. Keetà teve maevo ekoi kupa. Janejarà Atemi retã ikatuay wete mã'ẽ wyi opoità kupa ky'y. Nonu'ãi imoe'e kupa ky'y, a'e Atemi ywesõ ipe ikatuay remẽ. Pirujẽ Asia yvy wãnà kõ omoe'e ywete ipe mã'ẽ. Asia kupei kytywarà kõ ve omoe'e ywete ipe mã'ẽ a'e. A'evo rõwãtà ky'y! e'i Temetiriu ijupe kõ.
ACT.19.28	A'evo Temetiriu omogeta katu atyry kõ. Ãmẽ aepo jaa wenu kupa remeve, py'awarà mõ ojikõ'õ ywete Pauru rè kupa ky'y. Ajawyi wapukai kupa, kee javo:
ACT.19.28	– Atemi Epesu pewarà ywesõ temimoe'e rõmõ! e'i wapukai rõmõ kupa.
ACT.19.29	Aepo e'i mã'ẽ ojenu jenu pirujẽ a'e taa rupi. Py'awarà mõ a'e taa wãnà kõ ojimoaty ãmẽ. A'e kõ ve ojimõarõ ky'y. Ajawyi Pauru jimorypa kõ mõ opyy eraa kupa. Kaiju. Ãmõ, Aritaku. Omotyryry kõ tesõ eraa kupa, jane kõ jimoatya rena pè. Masetonia yvy wãnà kõ tè Kaiju kõ. Pauru reve oo kupa ipi mãe kõ tè.
ACT.19.30	A'evo remẽ Pauru ywete opota atyry kõ pè oporegeta mijã. Jimoatya rena kõ pè ootà mijã. Ajamã'ẽ eeve ekoi mãe kõ nomonookari, Jesu koty rewarà kõ. 
ACT.19.31	Ãmẽ a'e yvy pewarà jõvijã kõ mõ, Pauru jimorypa kõ tè. A'e kõ omono wayvu Pauru pè.
ACT.19.31	– Tereo e'ã ikõ jimoatya kõ rena pè nẽ! e'i imono ijupe kupa.
ACT.19.32	Ãmẽ jakatu a'e jimoatya rena pè tui mãe kõ, pirujẽ ojimokasi kasi tesõ wapuka pukai kupa upa. Ãmõgwerà, ãmõ ãmõ rupi tè wapuka pukai oporegeta kupa. Ãmõgwerà, ivo ve. Mõa'ãrõwã jane kõ nokuwai moma'e rõmõ tè sikaepo ojimoaty. Ojimoaty tepe'yte kupa.
ACT.19.33	A'evo remẽ Juteu kõ omoãjã tesõ Aresãtiri eu erà pè mã'ẽ eraa atyry kõ rovake. [Ajawyi omã'ẽ ee mãe kõ mõ kee e'i:
ACT.19.33	– Ãwĩ teipõ omoaioka kõ, e'i tite ikuwa e'ã.
ACT.19.33	Ãmẽ Aresãtiri oporegetatà ojireko katu.] Ojipomomojai epe atyry kõ gyty, “Topi rã'ĩ ekojẽ kupa, taporegeta ijupe kõ”, e'i tite mijã.
ACT.19.34	Ajamã'ẽ Epesu taa wãnà kõ omã'ẽ ee remẽ,
ACT.19.34	– Juteu mõ tè ãwĩ! e'i kõrijõ ãmẽ ijupe kupa. Janeretãrã rõwã! e'i kupa.
ACT.19.34	Ajawyi nojapyaka'ãi kupa. Wapuka pukai tesõ kõrijõ tè kupa, pirujẽ. Wapuka pukai puku tesõ kupa upa, mõrijõ ora
ACT.19.34	– Atemi ywesõ ikasiay Epesu taa pewarà rõmõ! e'i e'i kupa. Janejarà tè Atemi! e'i e'i ywe'e tite kupa.
ACT.19.35	Ãmẽ tena wasu pewarà jõvijã mõ wayvumomioka kõ jẽ sire'e ky'y. Ãmẽ tè tite opi kupa ky'y. Kareta rè oposiko mã'ẽ tè a'e jõvijã. Kee e'i imomi kõ:
ACT.19.35	– Jane kõ! Epesu taa wãnà kõ! Pejapyaka eayvu rè! Kee sikuwa. Atemi ywesõ ikasiay mã'ẽ. Imoe'ea retã rè jakãte'ã ipi, ike Epesu taa wãnà kõ tè jane rewarà mõ. Ãmõ, takuru jimoãtãgwerà yva pupe wyi o'a mã'ẽ rè ve jakãte'ã. A'evoa sikuwa, e'i. 
ACT.19.36	Ajawyi ava “warite” ne'i'ãi. Ajawyi tãwĩvo e'ã ky'y. Moko tapejẽ e'ã ky'y. Tapetekokuwa katu ky'y, e'i. 
ACT.19.37	Pejẽ ãwĩ kwaima'ekwerà kõ peeru kyvo kyty, e'i. Ajamã'ẽ nojimorarai Atemi moe'ea retã rè kupa. Nimonai teve ipupewarà kõ rè kupa. Noerõarõi ipupewarà kõ kupa, e'i. Atemi ve noerõarõi kupa, e'i. [Ãwĩ rupi rõwã sikuwa tekoua ipi, e'i.]
ACT.19.38	– Ajawyi kee a'e pejẽ. Temetiriu kõ nivoi mã'ẽ omo'ytà ee kõ remẽ, a'e kõ tè too jõvijã kõ rovake. A'evoa kuwaparà rõmõtà, tekoua kuwaparà kõ tè ãwĩ kõ rewarà mõ. 
ACT.19.39	Ajamã'ẽ pejẽ, pepota peporegeta remẽ, jõvijã kõ rena kyty tapeo. A'e pè kõrijõ tè sikuwa ãwĩ rapijarerà ipi. [Ikatu pè rõwã. Jimoaty teitetea rupi rõwã tesõ.] 
ACT.19.40	Ma'e remẽ peapuka pukai puku jẽ remẽ, jõvijã wasu Romã pewarà tè pemojikõ'õokatà janere! A'evo remẽ ni'e'ãi janeupe. Manyvo nija'e'ãi jõvijã wasu ayvuvaja ãmẽ? e'i ijupe kõ.
ACT.19.41	Aepo e'i paire, awyjepa aepo e'i. Ojisyrypa ijayvu rupi ãmẽ kupa.
ACT.20.1	Ãmẽ jane kõ ojimosãsãi oo ky'y remẽ, Pauru Jesu koty rewarà kõ omuu okoty imokasi kõ. Ajaire e'i:
ACT.20.1	– Ajivytà aa ky'y, e'i ijupe kõ.
ACT.20.1	Oo ãmẽ Masetonia yvy kyty ky'y. 
ACT.20.2	A'e yvy rupi okwa remẽ, Jesu koty rewarà kõ omokasiay ereko. Omotekokuwa kõ teve, imokasi kõ. Ajaire a'e pe wyi Akaja yvy kyty oo ky'y. 
ACT.20.3	A'e pè moapy jay rõmõ werokwapa. A'e pe wyi opota oo Sirija yvy kyty mijã, nawiu rupi. Ajamã'ẽ nooive remeve Juteu kõ ayvukwerà ojenu ijupe: “Sipyytà Pauru ijuka ovãe remẽ”, e'i mã'ẽ ojenu. Ajawyi Masetonia yvy rupi kõrijõ tè ojivy oo ky'y. 
ACT.20.4	Kejõ oo upi mãe kõ. Sopaturu eu mã'ẽ. A'e Piu ra'yry tè. Pereja taa wãnerà a'e. Ãmõ, Aritaku. Ãmõ, Sekõtu. Tesaronika taa wãnerà kõ tè a'e kõ. Ãmõ, Kaiju. Teepi taa wãnerà tè Kaiju. Ãmõ, Timoteu. Tikiku. Toropimu. Asia yvy wãnà kõ tè a'e kõ ãmẽ. Mokopejõ oo upi mãe kõ. 
ACT.20.5	A'e kõ oo amãtejẽ orerenone rupi, Toraji taa kyty. A'e pè orerãrõ kupa.
ACT.20.6	Ãmẽ meju vororo e'ãgwerà 'u paire, oroo Piripu taa pe wyi ky'y. 5 kerà rõmõ oroke oroo Toraji taa kyty nawiu rupi. Orovãema remẽ, orerenone rupi oo maekwerà kõ oroesa a'e pè. A'e pè pe'ĩ semana oroiko.
ACT.20.7	Ãmẽ jimoava 'arà okwa paire, pãtõma remẽ, orojimoaty Jesu koty rewarà kõ reve orojimiwa. Ãmẽ Pauru oporegeta puku ijupe kõ. Pyaikatu remẽ oporegeta jẽ upa, kõ'ẽme ootà rewarà mõ. 
ACT.20.8	Omojisapa raparina tena orojimoaty mã'ẽ pè oroku. A'e tetã yvate'e sa'u mã'ẽ pè. Moapy tesõ jura yvate'ewarà. A'e pè orojimoatypa.
ACT.20.9	Ãmẽ kõnomĩokyry mõ pari rovapyka kwarà pyri'ĩje'ẽ wapy upa. Ojapyaka Pauru oporegeta remẽ upa. Eutiku eu erà pè. A'e Pauru oporegeta puku remẽ oke taray wete sikaepo ky'y. Ajawyi wapy upa remẽ, apy'a oke o'a oo yvy kyty, yvate wyi. O'a omãnõ yvy pè. Ãmẽ jane kõ mõ owyjy oo esa. “'Aha! Omãnõma!” e'i kupa. 
ACT.20.10	Ãmẽ Pauru owyjy oo eãgwerà resa. Ojimoenãpa'ã ojayvy i'aryvo ijajuvy. Kee e'i jane kõ pè:
ACT.20.10	– Pejimonyi tite ne! Uve jẽ ajamã'ẽ! e'i.
ACT.20.11	Ajaire Pauru ojiupi mijẽ oo jura pè. Ãmẽ Jesu mãnõawerà rè oroja'a. Ajaire oporegeta jẽ jane kõ reminu mõ. Oporegeta kõ'ẽ tesõ. Kõ'ẽma mẽ oo ky'y.
ACT.20.12	Ãmẽ jane kõ oryvay opy'a katu rõmõ, kõnomĩokyry uve jẽ rewarà mõ. Aja paire jane kõ weraa etã gyty.
ACT.20.13	Ajaire oroo jẽ nawiu rupi. Asõsi jãemijarà kyty oroo. A'e pè oroãrõ Pauru,
ACT.20.13	– Pee rupi aatà, e'i rewarà mõ.
ACT.20.14	Ãmẽ orojiõvaisĩ Pauru reve Asõsi taa pè remẽ, “age'e tè” oro'e ojiupe. Ãmẽ opo nawiu pupe orereve. A'e pe wyi Mitireni taa kyty oroo.
ACT.20.15	Orojisyry a'e pe wyi ãmẽ. Kõ'ẽmeve Kiu ypõ'õgwerà pyryvo orokwa. Ajaire kõ'ẽme orovãe Samosi ypõ'õgwerà pè. Ajaire kõ'ẽme a'e pe wyi oroo orovãe Miretu jãemijarà pè. A'e pè oropyta rã'ĩ. [Epesu taa pyri'ĩje'ẽ Miretu taa jãemijarà.] 
ACT.20.16	Ajamã'ẽ Pauru nopotai mijẽ okwa Epesu taa rupi, ojikõtevẽ jẽ rewarà mõ. Nopotai oiko puku ywete Asia yvy rupi. Opota kuise'ẽ jẽ ovãe Jerusarẽ taa pè Janejare'e moetea 'arà renone ve. Pẽtekosi eu 'arà pè mã'ẽ renone.
ACT.20.17	Ãmẽ Miretu taa pè Pauru tui remẽ, omuroka rã'ĩ Epesu taa wãnà kõ imogeta, Jesu koty rewarà kõ rõvijãgwerà. 
ACT.20.18	Ovãema kupa remẽ, Pauru omogeta kõ. Kee e'i ijupe kõ:
ACT.20.18	– Pekuwa aiko puku pepyri maekwerà. Asia yvy pè avãe ypy Jesu rekoa mojenu remẽwarà, ajaate a'e rupi aiko remẽ. Ajawyi pekuwa manyvo aiko mã'ẽ, e'i. 
ACT.20.19	Janerõvijã ywete remĩgwai rõmõ aposiko remẽ itõkõ, najimoe'ei aiko. Aja'o tesõ itõkõ ijayvukwerà momewa pejẽ, aje ywete amojenu takatu rewarà mõ. Juteu kõ itõkõ epyy tarepe ejuka. Ajamã'ẽ naityi jẽ imojenua. Ãmẽ ywesõ itõkõ ajimokasiay jẽ imojenu jẽ aiko. Pekuwapa a'evo aiko remẽ ipi, e'i ijupe kõ.
ACT.20.20	– Pekuwa katu teve ajimokasiay aiko poropãtavõ remẽ ipi. Janejare'e ayvu e'eay amojenu peupe remẽ. Ajawyi tè peiko ijayvu rupi peiko. Jane kõ rovake teve itõkõ poromotekokuwa ipi. Ãmõ, joetã kõ wyry rupi itõkõ aa aa poromo'e aiko ipi. 
ACT.20.21	Juteu kõ pè itõkõ aporegeta ipi. Ãmõ, Juteu rõwã mãe kõ pè teve. “[Pejipy'amogeta ikõ peneko rè age'e nẽ.] Pejimosĩoka ikõ peaiwererà rè nẽ. Pejimome'u ikõ Janejare'e pè peaiwererà reitypypyipaoka nẽ. Janejare'e pè jẽsi tapejivy”, a'e itõkõ ijupe kõ. Ãmõ, “Janerõvijã Jesu rè tapejirovija penako'i rõmõ”, a'e teve itõkõ ijupe kõ.
ACT.20.22	– Age'e Jerusarẽ taa kyty aatà ky'y, Janejare'e 'Ãg emonookatà rewarà mõ. Ajamã'ẽ nakuwai manyvotà aiko avãe a'e pè remẽ. 
ACT.20.23	Ajamã'ẽ akuwa emomorijautà kupa, evãema mẽ. Emopã'ãokatà kupa. A'evoa rã rè Janejare'e 'Ãg e'ipa ije. Pirujẽ taa taa rupi aa aiko remẽ, aepo e'i amãtejẽ ije kupa. Ajawyi akuwa. 
ACT.20.24	Ajamã'ẽ najimonyi aepo 'arà mẽ. Najirokyjei teve aiko. Ajawyi aa jẽtà ãmẽ. Erõvijã Jesu eposikoa ome'ẽma mã'ẽ, apota amoawyjepa. “Ekwa eayvu e'eay mojenu eiko”, e'ipa ije. “Janejare'e wereko katutà jane kõ emãnõa rupi”, e'ipa ije. “Aepo emojenu”, e'ipa ije mã'ẽ. Ajawyi a'e rewarà mõ aa jẽtà.
ACT.20.25	E'i jẽ Pauru:
ACT.20.25	– Pepyterà rupi aiko remẽ itõkõ manyvo Janejare'e janerereko Janerõvijã wasu rõmõ mã'ẽ amome'u pejẽ. Akuwa age'e paire napemã'ẽ'ãi mijẽ ere ky'y. 
ACT.20.26	Ajawyi kee a'e pejẽ. Pepytery pewarà mõ sõ “aje” ne'i Jesu pè remẽ, erewarà mõ rõwã a'evotà ekoi ãmẽ. Poromotekokuwavaypa rewarà mõ aepo a'e. 
ACT.20.27	Pirujẽ Janejare'e e'i tamojenu pejẽ mã'ẽ, pirujẽ amojenupa pejẽ. Nopyta pe'ĩ namovyi mã'ẽ mõ. 
ACT.20.28	Ajawyi pevote tapejireko katu ky'y. Jesu koty rewarà kõ rè tapeja'a, Janejare'e 'Ãg tè ome'ẽma kõ pepo pè rewarà mõ. Ãwitõ kaneiru jarà oja'a katu weima kõ rè ipi, tãwĩvo peiko ãmẽ. Kee rewarà mõ. Janejare'e opyypa kõ Wa'yry mãnõawerà repy rõmõ. Epy kõ rõmõ omãnõma. Ajawyi tè tapeja'a jẽ ee kõ, a'e pejẽ.
ACT.20.29	– Akuwa napeporijauesa'ãi mãe kõ uutà pepytery pè erakypyre kyty. A'e kõ napenau'ãi. Uutà pemoripe kupa. Uutà pemomoioka ywe'e tite Jesu ayvu wyi kupa. Ajawyi tè, “Tapeja'a katu jẽ Janejare'e remipyykwerà kõ rè ipi”, a'e pejẽ. 
ACT.20.30	Kãramõ pepyriwarà kõ mõ iwari warità pejẽ. Ãmõ rupi teipe omotekokuwatà Jesu koty rewarà kõ kupa mijã. Opotatà peneraa okoty rewarà kõ rõmõ rewarà mõ a'evotà penereko kupa. 
ACT.20.31	Ajawyi tapeja'a jẽ peiko. Ãmẽ tè napejimoripeoka'ãi ijupe kõ. Eayvukwerà poromotekokuwapa ee maekwerà rè tapeja'a jẽ peiko ipi. Moapy kwaray rõmõ tesõ itõkõ poromotekokuwa penereko. Kõ'ẽ jawe jawe tesõ itõkõ poromotekokuwa penereko. Pya rupi, aryvo rupi itõkõ a'evo aiko. Eja'oa rupi tesõ itõkõ a'evo aiko. Ajawyi a'evo 'evo tesõ maekwerà rè tapeja'a jẽ peiko, a'e pejẽ.
ACT.20.32	– Age'e poroitytà aa ky'y, Janejare'e teipõ pemokatutà penereko ky'y. Wayvu pè “aje” pejẽ mãe kõ rõmõ teve penerekotà ãmẽ. A'e tè pemokasità penereko katu okatuaya rupi. Ãwitõ pirujẽ okoty rewarà kõ wereko katu, ãwĩvotà penereko katu. Kãramõ Janerõvijã uu mijẽ remẽ, ãmẽ si peotà upi ky'y.
ACT.20.33	– Pepytery pè aposiko aiko remẽ itõkõ, “Erepyme'ẽ pekupa”, na'ei pejẽ ipi. Nerako'i itõkõ pemoma'e rè aiko, karakuri kõ rè, tyru kõ rè. 
ACT.20.34	Ije tè itõkõ aposiko emoma'e kõ repy rã rè, epãtavõarà kõ moma'e kõ repy rã rè ve. A'evo aiko remẽ itõkõ pemã'ẽ ere ipi. 
ACT.20.35	“Ãmẽ ereruparà mõ toiko kupa”, a'e pejẽ. Ajawyi a'evo aiko penovake ipi. A'evo remẽ tè pejẽ ve poroporijauesa mã'ẽ rõmõtà. Tapeja'a jẽ kee e'i Jesu maekwerà rè: “Temiporijauesa rõmõ jaiko remẽ janerory ipi. Tysi tõ poroporijauesa mã'ẽ rõmõ jaiko remẽ. Ãmẽ ywesõ janeroryvay jaiko ipi”, e'i maekwerà rè. Aekwerà rè tapeja'a jẽ peiko, e'i Pauru Epesu taa wãnà kõ mogeta.
ACT.20.35	Awyjepa oporegeta Pauru ky'y.
ACT.20.36	Ãmẽ oporegeta paire, Jesu koty rewarà kõ reve ojimoenãpa'ã oporegeta Janejare'e pè kupa. 
ACT.20.37	Ãmẽ oja'o ywete kupa. Wajuvy teve Pauru etoapemosu kupa. Ojivytà oo ky'y rewarà mõ a'evo ekoi kupa. 
ACT.20.38	Ijãgyoay kupa. Kee e'i Pauru rewarà mõ ywesõ ijãgyo kupa:
ACT.20.38	– Awyje napemã'ẽ'ãi mijẽ ike yvy pè ere ky'y, e'i rewarà mõ.
ACT.20.38	Ajawyi oupisi jẽ Pauru kupa. Weraatà imono nawiu rupi kupa.
ACT.21.1	Ãmẽ a'e kõ pè kee oro'e:
ACT.21.1	– Orojivytà rã'ĩ maevo oroo ky'y, oro'e.
ACT.21.1	Aepo oro'e paire oroo ky'y, nawiu rupi. Kosi ypõ'õ wasu kyty ypy rã'ĩ oroo. Kõ'ẽme Rotisi jãemijarà pè oropyta rã'ĩ. A'e pe wyi oroo jẽ Patara taa kyty. A'e pe wyi orowyjy, ãmõ nawiu rupi orootà ky'y rewarà mõ.
ACT.21.2	Ãmẽ awyje katu sikaepo nawiu mõ Penisia yvy kyty ootà mã'ẽ a'e pè tui. A'e rupi ãmẽ oroo, Penisia yvy kyty. 
ACT.21.3	Oroo jẽ, ajaate Sipiri ypõ'õgwerà ojisa upa. Orejau kytyre a'e ypõ'õgwerà oroity oroo. A'e pe wyi ore'ekatu kytyre jẽ orova oroo Sirija yvy kyty. Oroo orovãe Tiru taa pè. A'e pè nawiu jarà kõ oporo rã'ĩ moma'e kõ ity ipi. Ajawyi orowyjy rã'ĩ nawiu pe wyi.
ACT.21.4	A'e taa pè Jesu koty rewarà kõ mõ oroesa. A'e kõ pyri oropyta rã'ĩ. Pe'ĩ semana oropyta rã'ĩ ipyri kõ. A'e kõ kee e'i epe Pauru pè Janejare'e 'Ãg ayvu rupi:
ACT.21.4	– Neo Jerusarẽ taa kyty ne, e'i epe kupa.
ACT.21.5	Ajamã'ẽ oroo jẽ. Orojisyrytà remẽ, Jesu koty rewarà kõ oo jẽ orerupi taa kupei kyty sa'u, werekwarà kõ reve, wãkarã kõ reve. Pirujẽ oo orereve. Ãmẽ pãranã reme pè orovãe remẽ, orojimoenãpa'ã rã'ĩ ysĩ 'aryvo oroporegeta Janejare'e pè. 
ACT.21.6	Ajaire, “Orootà ky'y”, oro'e ijupe kõ. Ajaire oropo mijẽ nawiu pupe ky'y. A'e kõ ojivy oo ãmẽ wena kyty kupa.
ACT.21.7	Oroo jẽ ãmẽ Tiru taa pe wyi, Toremaita taa kyty. A'e pè Jesu koty rewarà kõ mõ oroesa mijẽ. Pe'ĩ ke tè oroerokwapa ipyri kõ. 
ACT.21.8	Kõ'ẽme oroo jẽ Sesareja taa kyty, nawiu rupi. A'e pè Piripi retã mè oroke rã'ĩ. Janejare'e ayvu e'eay Jesu rewarà omojenu mã'ẽ tè Piripi. Kõitokõ kwee remẽ Jerusarẽ taa pè Peturu kõ opyteporo 7 rõmõ iporijau mãe kõ pãtavõarà kõ rõmõ toiko kupa. A'e mõ tè Piripi.
ACT.21.9	A'e rajyry kõ irõte rõmõ, nimẽive mãe kõ. Janejare'e ayvu mojenuarà kõ teve a'e kõ.
ACT.21.10	Ãmẽ ijatypa sa'u 'arà a'e rupi oroiko paire, Janejare'e ayvu mojenuarà mõ uu Juteja yvy pe wyi, Akapu eu erà pè mã'ẽ.
ACT.21.11	A'e uu orepyri'ĩje'ẽ. Uu Pauru kõ'ã pyy. A'e pupe ojipokwa toromã'ẽ ee. Ojipykwa teve. Kee e'i oreupe:
ACT.21.11	– Janejare'e 'Ãg kee e'i: “Aã kõ'ã jarà Juteu kõ opokwatà, Jerusarẽ taa pè ovãe remẽ. Juteu rõwã mãe kõ pè weraatà kupa. A'e kõ po pè ome'ẽtà kupa.” Aepo Janejare'e 'Ãg e'i mã'ẽ. Ajawyi agyvo areko, e'i Akapu ore.
ACT.21.12	Aepo e'i ore remẽ,
ACT.21.12	– Tereo e'ã ajawyi! oro'e ipe Pauru pè ãmẽ.
ACT.21.12	Jesu koty rewarà kõ Sesareja wãnà kõ ve aepo e'i epe. Oroja'o aepo javo ijupe. 
ACT.21.13	Ajamã'ẽ Pauru kee e'i jẽ:
ACT.21.13	– Peja'o sõ ere! e'i. Erãpirõ sõ emoãgyo pekupa! Akuwapa a'evotà erereko kupa! Ajawyi epokwaa renone'ĩ rõwã ajimokasi. Ejukaa renone teve. Nakyjei mãnõa wyi. Ajawyi aa jẽtà moko terereko Jerusarẽ taa pè kupa. Janerõvijã ywete Jesu rewarà mõ tè mokotà erereko kupa, e'i.
ACT.21.14	A'evo oreayvukasi epe Pauru pè. Ajamã'ẽ oo jẽ Pauru. Ajawyi kee oro'e kõrijõ tè ky'y:
ACT.21.14	– Too nẽ ajawyi. Janejare'e remimota rupi tè ikõ ta'evo wereko nẽ. A'e tè ikõ toja'a ee nẽ, oro'e ky'y.
ACT.21.15	Ãmẽ ãmõ 'ary pè orojimokatu orootà. Jerusarẽ taa kyty orojiupi oroo. 
ACT.21.16	Jesu koty rewarà kõ mõ oo rã'ĩ orerupi, Sesareja taa pe wyi. Orovãe Jerusarẽ taa pè remẽ, a'e kõ orereraa Minasõ retã gyty toroke. Sipiri ypõ'õgwerà wãnerà tè Minasõ. Karamoeve ipõ ekoi Jesu koty rewarà rõmõ. A'e tè a'e.
ACT.21.17	Ãmẽ orovãe Jerusarẽ taa pè remẽ, Jesu koty rewarà kõ oryvay orevãea rè. 
ACT.21.18	Kõ'ẽme Pauru oroeraa Tiaku resa.
ACT.21.19	Ãmẽ Pauru “age'e tè” e'i ijupe kõ. Ajaire omome'u oposikoawerà ijupe kõ, Juteu rõwã mãe kõ pyterà rupi oposiko maekwerà. Pirujẽ Janejare'e manyvo wereko ipyterà kõ rupi ekoi remẽ maekwerà omome'u ijupe.
ACT.21.20	Ãmẽ Pauru ayvu wenupa kupa ire, omoe'e ywete Janejare'e kupa. Kee e'i Pauru pè kupa:
ACT.21.20	– Kee oro'età ene, oreretãrã. Juteu kõ mõa'ãrõwã Jesu koty rewarà kõ rõmõ ekoi ky'y. Tãmõ Moisesi remikusiwarerà rupi katu ekoi jẽ kupa, pirujẽ. 
ACT.21.21	Ajamã'ẽ ayvu ai nerewarà ojenupa ijupe kõ. Kee e'i tite mã'ẽ ojenupa ijupe kõ: “Pauru omomoioka Juteu kõ tãmõ Moisesi remikusiwarerà wyi, Juteu rõwã mãe kõ yvy pè ekoi mãe kõ. Kee e'i sõ Pauru: ‘Peãkarã kõ isaky remẽ, tapeemosĩpire'ooka e'ã’, e'i tite. Ãmõ, ‘Tapepoi tãmõ Moisesi remikusiwarerà rupi tekoua wyi’, e'i Pauru mã'ẽ”, e'i tite mã'ẽ ojenupa ijupe kõ. 
ACT.21.22	Ajawyi manyvo noro'e'ãi ijupe kõ ojimoaty uu janekoty remẽ! Okuwa nevãea ike kupa. [“Manyvore põ aepo ere sõ?” e'i titetà neupe kupa ãmẽ. “Manyvore põ tãmõ kõ ayvu neityoka sõ?” e'i tevetà neupe kupa, e'i kupa.]
ACT.21.23	– Ajawyi kee tere amãtejẽ ãmẽ, Moisesi remikusiwarerà rupi neikoa rè tomã'ẽ kupa. Ike uve irõte rõmõ kwaima'ekwerà kõ, [Jesu koty rewarà kõ.] Janejare'e pè wayvu omome'u mãe kõ. [A'e kõ ojipiky'a'otà Janejare'e moe'ea rõmõ. Ajaire wemime'ẽ rã kõ weraatà imoe'ea retã wyry pè ojiapiraetaoka kupa.] 
ACT.21.24	Ajawyi a'e kõ rupi tereo. Terejipiky'a'o eeve kõ. Emime'ẽ rã kõ ve tereepyme'ẽ, pirujẽ. A'e rupi nejikuwatà ijupe kõ ãmẽ. Ãmẽ tè ãmõ kõ omã'ẽ nere remẽ, kee e'ità kupa: “Haa! Iwari warite sikõ Pauru rè kupa!” e'ità kupa ãmẽ. “Emã'ẽ! Tãmõ Moisesi remikusiwarerà rupi ekoi jẽ!” e'ità nemoe'e kupa, e'i Tiaku kõ Pauru pè.
ACT.21.24	– Hoõ, e'i ãmẽ Pauru. Ta'evo ajawyi! e'i.
ACT.21.25	E'i jẽ Tiaku kõ ijupe:
ACT.21.25	– [Juteu teãmã ene rewarà mõ aepo oro'e neupe.] Juteu rõwã mãe kõ pè aepo noro'e'ãi ajamã'ẽ. “Tapejimojuteu” noro'ei ijupe kõ. Kõitokõ oromono oreremikusiwarerà ijupe kõ maekwerà vo jẽ oro'e. Kee oro'e maekwerà vo jẽ: “Jane kõ jarà rã'ãga pè temime'ẽgwerà tape'u e'ã ikõ ipi nẽ. Ãmõ, moma'e ruwykwerà. Ãmõ, moma'e temiarypypokakwerà ro'okwerà tape'u e'ã”, oro'e. Ãmõ, “Tapejimomy'a e'ã ikõ ipi nẽ”, oro'e maekwerà. Aepo oro'e jẽ age'e ijupe kõ, e'i Tiaku ijupe.
ACT.21.25	“Hoõ” e'i Pauru ãmẽ. 
ACT.21.26	Aepo e'i paire ojikuwapa a'e irõte mãe kõ pè. Kõ'ẽme oo upi kõ ojipiky'a'oa mojikuwaparà rõmõ. A'evo ekoi paire, oo Janejare'e moe'ea retã gyty, wemime'ẽ rã mojikuwaparà rõmõ.
ACT.21.26	– 7 oke paire Janejare'e pè oreremime'ẽ rã kõ orome'ẽtà, e'i imojikuwa mã'ẽ.
ACT.21.27	7 rõmõ oke werokwa paire, Pauru oo mijẽ Janejare'e moe'ea retã gyty wemime'ẽ rã reraa ky'y. Ãmẽ Juteu kõ mõ omã'ẽ Pauru rè, Janejare'e moe'ea retã ypy pè tui remẽ. A'e Asia yvy wãnà kõ tè. A'e kõ ijayvukasi jane kõ atyry mogeta katu Pauru rè. Ãmẽ Pauru opyy kupa. 
ACT.21.28	Wapuka pukai tesõ kee javo kupa:
ACT.21.28	– Isaeu kõ! Pejo orepãtavõ pekupa! e'i kupa. Aã kwaima'e nivoi tesõ ekoi mã'ẽ! Jane kõ omotekokuwa rã'ãga iko mã'ẽ! Janere Juteu kõ rõmõ oporegeta ai tesõ iko. “Nikatui Juteu kõ”, e'i. Ãmõ, “Nikatui tãmõ Moisesi remikusiwarerà”, e'i. “Nikatui Janejare'e moe'ea retã!” e'i teve iko. Taa taa kõ rupi oo remẽ aepo e'i iko! e'i tite kupa. Age'e Juteu rõwã mãe kõ tesõ weru Janejare'e moe'ea retã ypy pè eroike. [Juteu kõ kõrijõ tè toike a'e pè mã'ẽ pè tẽ tesõ weroike kõ!] A'evo remẽ Janejare'e moe'ea retã tè wereko ai! e'i tite kupa.
ACT.21.29	Kee rewarà mõ aepo e'i tite kupa. Ji'ite Juteu rõwã mã'ẽ mõ rè omã'ẽ Pauru reve kupa, taa pè ekoi kupa remẽ. Toropimu eu erà pè mã'ẽ rè omã'ẽ kupa. A'e Epesu taa wãnerà tè. Ajawyi, “A'e teipõ Pauru weru Janejare'e moe'ea retã ypy pè eroike”, e'i tite kupa.
ACT.21.30	Aepo jaa ojenu jenupa katu tesõ Jerusarẽ taa rupi. Ajawyi a'e taa wãnà kõ ojimopirai enu tesõ ky'y. Ojimoaty ojã uu uu Janejare'e moe'ea retã ypy kyty kupa. Ãmẽ Pauru opyy kupa. Ikatu kyty omotyryry enõe eraa kupa. A'evo paire Janejare'e moe'ea retã ypy oovapy kupa. 
ACT.21.31	Onõpã nõpã e'ete Pauru kupa. Ojuka taray kupa mijã. Ajamã'ẽ a'evoa kuise'ẽ ojenu Romã taa pewarà sota rõvijã pè. Kee jaa ojenu ijupe:
ACT.21.31	– Jerusarẽ taa wãnà kõ imirai tesõ ojee kupa! Opota ojiapisi kupa! jaa ojenu ijupe.
ACT.21.32	Ãmẽ aepo wenu remeve, kuise'ẽ sota rõvijã omoaty wemĩgwai kõ. Sota rõvijã miti kõ. Ãmõ, sota kõ teve. A'e kõ ovaiteay oo atyry kõ pytery pè. Ãmẽ aty wasu omã'ẽ ee kõ remeve, opoi Pauru wyi kupa. Nonõpãi kupa ky'y. 
ACT.21.33	Oo Pauru pyri'ĩje'ẽ sota rõvijã. Kee e'i wemĩgwai kõ pè:
ACT.21.33	– Pepyy awi ipokwa, e'i.
ACT.21.33	A'evo ãmẽ wereko kupa. E'i sota rõvijã aty wasu pè:
ACT.21.33	– Mã rapijarà pã'ã kwaima'e peeru? e'i. Manyvo e'i põ peupe, ãwisõ tapejikõ'õ ee? e'i aty wasu pè.
ACT.21.34	Aepo e'i epe. Ajamã'ẽ manyvo noereko'ãi ikuwa, atyry wapuka pukai tesõ rewarà mõ. Ãmõ ãmõ rupi tè wapuka pukai kupa. Sota rõvijã manyvo noereko'ãi enu ãmẽ. Ajawyi kee e'i kõrijõ tè wemĩgwai kõ pè:
ACT.21.34	– Peraa ãwĩ imokatu sota kõ rena wyry pè aty wasu wyi, e'i.
ACT.21.35+ACT.21.36	Ãmẽ weraa Pauru kupa. Ajamã'ẽ aty wasu kõ oo jẽ akypy rupi. Wapuka pukai jẽ oo kupa.
ACT.21.35+ACT.21.36	– Pejuka ãwĩ! e'i tite sota kõ pè kupa.
ACT.21.35+ACT.21.36	Ãmẽ wetã jura ypy pè werovãetà kupa remẽ, sota kõ omovy tè Pauru eraa ky'y, aty wasu kõ wyi, ipojy ai tè aty wasu kõ rewarà mõ.
ACT.21.37	Ãmẽ sota kõ rena pupe Pauru weroiketà kupa remẽ, e'i rã'ĩ Pauru sota rõvijã pè:
ACT.21.37	– Jõvijã, apota rã'ĩ si aporegeta ene, e'i.
ACT.21.37	Kereku kõ ayvu rupi tè aepo e'i ajamã'ẽ. Ajawyi sota rõvijã e'i ijupe:
ACT.21.37	– Haa! Ere katuay wete si Kereku kõ ayvu rupi neporegeta! e'i. 
ACT.21.38	Ajawyi Ejitu yvy wãnerà tè sipõ ene? e'i. Kõitokõ jypy remẽ wemĩgwai kõ omojikõ'õ ai tesõ maekwerà tè sipõ ene? e'i. Kõitokõ 4.000 rõmõ oo tekoe'ãma kyty kupa, irapa rapa tesõ oo kupa maekwerà kõ rõvijã põ ene? e'i ãmẽ Pauru pè.
ACT.21.39	– Ãnĩ, e'i Pauru. A'e rõwã ije, e'i. Juteu tè ije, Taasu taa pè esaky maekwerà tè. A'e ywesõ taa wasu Sirisi yvy pè. Taporegeta rã'ĩ jane kõ pè ãmẽ, e'i ijupe.
ACT.21.40	Ãmẽ sota rõvijã “hoõ” e'i. Ãmẽ Pauru opõ'ã jura ku'ai oporegeta. Ojipomomojai rã'ĩ jane kõ gyty. “Tapejapyaka rã'ĩ si eayvu rè”, jaa tè aepo e'i.
ACT.21.40	Opi rã'ĩ ãmẽ kupa. Ãmẽ Pauru oporegeta ijupe kõ. Wayvu rupi tè oporegeta Pauru, Juteu kõ ayvu rupi tè. Epereu eu teve a'e ayvu pè.
ACT.22.1	E'i ãmẽ Pauru aty wasu pè:
ACT.22.1	– Papa kõ. Eretãrã kõ teve. Pejapyaka rã'ĩ si aporegeta pejẽ remẽ. Ajireko katutà peayvu teitetea wyi, e'i.
ACT.22.2	Ãmẽ Juteu kõ wenu wayvu rupi tè Pauru oporegeta ijupe kõ remẽ. Epereu ayvu rupi tè remẽ. Ãmẽ ywesõ manyvo ne'i kupa ky'y. Pauru e'i jẽ:
ACT.22.3	– Ije tè Juteu tè, pevo! Taasu taa pè esaky maekwerà tè ije, a'e Sirisi yvy pewarà. Ajamã'ẽ aã Jerusarẽ taa rupi tè ajimovijapa aiko. Kamarieu remimo'ekwerà tè ije, a'e jamomojy ipi mã'ẽ tè. Tãmõ Moisesi remikusiwarerà rè emotekokuwavay. Ajawyi upi katu aiko ipi. Ajimokasiay, ije ywesõ Janejare'e remimota rupi taiko ipi. Ãwitõ pejẽ age'e, ãwĩvo aiko, e'i. 
ACT.22.4	Ajawyi kõ ije ywesõ naesa tari Jesu koty rewarà kõ karamoe remẽ mijã, [“Janejare'e remimotarà rõwã ajamã'ẽ kupa”, a'e tite ijupewarà kõ mõ rewarà mõ.] Ajawyi amomorijau kõ ipi mijã. Ijukaarerà kõ po pè ame'ẽ kõ ipi mijã. Apyy kõ teve imopã'ãoka kõ ipi mijã. Wãivĩgwerà wyi ve a'evo areko mijã, e'i.
ACT.22.5	– Janejare'e pè oporegeta mãe kõ rõvijã wasu okuwa aje ywete a'evo aiko maekwerà. Ãmõ, jõvijãgwerà kõ ve okuwa. Ijayvu kõ rupi si a'evo aiko ipi mijã! Tamasiku taa pè aa Jesu koty rewarà kõ mopã'ãtà remẽ, jõvijã kõ tè kareta kõ okusiwa taraa janeretãrãgwerà kõ pè. Ijayvu kõ rupi tè Jesu koty rewarà kõ tapokwa eru ike, Jerusarẽ taa pè, imopã'ã kõ ipi. A'evo 'evo aiko maekwerà tè ije, e'i Pauru.
ACT.22.6	E'i jẽ Pauru:
ACT.22.6	– Ajamã'ẽ Janejare'e emotee, Tamasiku taa pijarà rupi aa aiko remẽ. Jane 'aryvo katu kwaray remẽ a'evo aiko remẽ. Py'awarà mõ kwaray vo 'ejẽ tesõ mã'ẽ yvate kyty wyi ereayape ereakwaso rõmõ eãrimã. 
ACT.22.7	A'evo remẽ a'a yvyu. Ãmẽ ayvu ojenu ije. “Sauru! Epy'amopirai sõ erereko rejupa!” e'i ije ãmẽ. 
ACT.22.8	“Ava põ ene?” a'e ãmẽ. “Jesu tè ije!” e'i. “Nasare taa wãnerà. Ene itõkõ epy'amopirai tè erereko rejupa!” e'i ije. 
ACT.22.9	Erupi oo mãe kõ ve omã'ẽ ereayape mã'ẽ rè. Ajamã'ẽ noenui oporegeta ije mã'ẽ kupa. 
ACT.22.10	Ãmẽ a'e: “Jõvijã, manyvo põ nepota aiko?” a'e. Ãmẽ Erõvijã ywete e'i ije: “Epõ'ã jẽsi ekwa Tamasiku taa kyty”, e'i ije. “A'e pè jane mõ e'ità neupe manyvotà neiko Janejare'e pè”, e'i ije. 
ACT.22.11	Ajamã'ẽ nereapyoi 'ete ky'y, enykwerà ereakwaso tite rewarà mõ. Naa'ãi evote ky'y. Ajawyi erupi oo mãe kõgà tè epopyy tè ereraa Tamasiku taa kyty ky'y.
ACT.22.12	– Ãmẽ jakatu oiko kwaima'e mõ a'e pè, Anania eu erà pè mã'ẽ. Janejare'e werovija katu mã'ẽ tè a'e. Tãmõ Moisesi remikusiwarerà rupi katu ekoi ipi mã'ẽ teve a'e. Ajawyi pirujẽ Juteu kõ Tamasiku pewarà kõ remimoe'e tè a'e. 
ACT.22.13	A'e uu eresa. Uu epyri'ĩje'ẽ javo ije: “Sauru, eretãrã. Emã'ẽ mijẽ. Tanereapyo mijẽ ikenẽ!” e'i eupewarà mõ. Aekwery vo ereapyo mijẽ ky'y! Amã'ẽ Anania rè.
ACT.22.14	– Kee e'i Anania ije: “Sauru. Aje ywete Janejare'e janerãmõi kõ Rõvijã wasu nepyteporopa wemĩgwai rõmõ tereiko ky'y. Ajawyi wemimotarà omojikuwaoka ene. Ta'yry ivo katu ekoi mã'ẽ rè ywete nemã'ẽ neiko. Ijayvukwerà neenu teve, e'i. 
ACT.22.15	Age'e a'evoa mojenuarà rõmõtà tè ene neiko ky'y. Nemã'ẽ ee maekwerà nemojenutà neiko. Ãmõ, neenu maekwerà nemojenutà teve erokwa ky'y. Pirujẽ jane kõ pè teremojenu. 
ACT.22.16	Ajawyi moma'e nereãrõ'ãi neiko age'e ky'y! Terepõ'ã te'ĩte neporegeta Janejare'e pè. Terejimojãmorĩoka teve neiko ky'y. A'evopa ene remẽ, ‘awyjepa’ e'ità Janejare'e neaiwererà pè”, e'i Anania ije, e'i Pauru.
ACT.22.17	E'i jẽ Pauru:
ACT.22.17	– Aja paire ajivy ajo Jerusarẽ taa kyty. Aa aike Janejare'e moe'ea retã wyry pè. A'e pè Janejare'e pè aporegeta ajupa remẽ, Erõvijã ywete ojimoikatu mijẽ eupe. 
ACT.22.18	E'i ije: “Kuise'ẽ ikõ ejisyry ekwa Jerusarẽ taa pe wyi nẽ. Jane ikewarà kõ naneresa tari erewarà nemojenu ijupe kõ remẽ. Nanererovija'ãi kupa”, e'i ije.
ACT.22.19	– Ãmẽ a'e Jesu pè: “Erõvijã. Pirujẽ Juteu kõ erekokwerà okuwa katu. Nekoty rewarà kõ Janejare'e ayvu rè jimo'ea retã kõ wyry pè ojimoaty remẽ, aa aa eka imojaiwe kõ remẽwarà okuwa kupa. Apyy inõpã nõpãma kõ ipi remẽwarà okuwa kupa. 
ACT.22.20	Ãmõ, Esitevão nerekoawerà omojenu mã'ẽ ojuka kupa remẽ, ije ve a'e pè eeve kõ aju. ‘I'ete ojuka kupa’, a'e kõrijõ ojuka kupa remẽ. Ijukaarerà kõ yru poko kõ apyy rã'ĩ ojuka kupa remẽ. Pirujẽ a'evoa Juteu kõ okuwa katu”, a'e Jesu pè.
ACT.22.21	– Ajamã'ẽ kee e'i kõrijõ Jesu eupe: “Ekwa jẽsi. Ke'ĩrõwã oromonotà, Juteu rõwã mãe kõ pyterà rupi”, e'i kõrijõ ije, e'i Pauru.
ACT.22.22	Ameve aepo e'i remẽ, aty wasu kõ omojikõ'õoka kõ tesõ ky'y. Ajawyi wapukai kupa.
ACT.22.22	– Pejuka ãwĩ kwaima'e mokope! Jajimoane'e jẽtà ijuka! Ni'ei uve jẽ remẽ! e'i kupa.
ACT.22.23	Wapuka pukai jẽ tesõ kupa. Ojiyrumoviva viva teve tesõ kupa. Yvy omopepei tesõ ojikõ'õ iko kupa.
ACT.22.24	Ajawyi sota rõvijã e'i wemĩgwai kõ pè:
ACT.22.24	– Peraa ãwĩ kwaima'e eroike tetã ikasi mã'ẽ pupe, sota rena pupe. Penõpã nõpã teve. Ãmẽ tè maevo e'ità manyvo rewarà mõ põ Juteu kõ wapuka pukai tesõ upa, e'i wemĩgwai kõ pè.
ACT.22.25	Weroike ãmẽ kupa. Ajamã'ẽ opokwa inõpã nõpãtà kupa upa remẽ, Pauru e'i sota rõvijã miti pè, opyri tui mã'ẽ pè:
ACT.22.25	– Jõvijã, kee ere rã'ĩ jẽsi ije! Ava ayvu rupi wete põ enõpãtà pekupa, ãwisõ Romã wane'e rõmõ ije aiko remẽ? Nijanõpã amãtejẽi Romã wane'e kõ ipi. Tysi tõ nimanyvoi ekoi remẽ, nijanõpã'ãi 'ete! e'i Pauru sota rõvijã miti pè.
ACT.22.26	Aepo e'i ijupe remeve, oo oõvijã gyty javo.
ACT.22.26	– Jõvijã! Ãwĩvo tereiko e'ã! Ãwĩ kwaima'e Romã wane'e rõmõ tè sikaepo ekoi! e'i oõvijã pè.
ACT.22.27	Ameve sota rõvijã opõ'ã oo Pauru pè javo. E'i ijupe:
ACT.22.27	– Ere ije. Aje põ Romã wane'e tè ene? e'i.
ACT.22.27	– Õ'õ. A'e tè ije, e'i Pauru.
ACT.22.28	Ãmẽ sota rõvijã e'i:
ACT.22.28	– Ije ve Romã wane'e teve. Ajamã'ẽ ajikarakurimoma tesõ a'e rõmõ aiko, e'i Pauru pè.
ACT.22.28	Ãmẽ Pauru e'i:
ACT.22.28	– Ajamã'ẽ ije Romã wane'e teãmã aiko, esaky remeve, [Papa amyry Romã wane'e tè rewarà mõ,] e'i.
ACT.22.29	Ameve Pauru onõpãtà mijã mãe kõ ojisyry kõrijõ tè oo. Ãmẽ sota rõvijã ve ojimonyijay ky'y, a'e Romã wane'e tè sikaepo opokwa teywete rewarà mõ.
ACT.22.30	Ajamã'ẽ sota rõvijã, “Takuwa manyvo rewarà mõ ywesõ põ Juteu kõ opota Pauru ojuka”, e'i oupe. Ajawyi kõ'ẽme ojoraoka Pauru. Ajaire omono pirujẽ Juteu rõvijãgwerà kõ tojimoaty, Janejare'e pè oporegeta mãe kõ rõvijã kõ reve. Ojimoatypa kupa remẽ, weroikeoka Pauru ovake kõ.
ACT.23.1	Ãmẽ Pauru omã'ẽ ywete rã'ĩ jõvijãgwerà kõ rè javo ijupe kõ. Kee e'i ijupe kõ:
ACT.23.1	– Eretãrã kõ, pejapyaka eayvu rè aporegeta peupe remẽ. Nainõ gatui epe eaiwererà ereko epy'a pè Janejare'e wyi ipi. Ivo katuay ovake aiko ipi. Ãwĩvo teãmã eja'yrygà remeve aiko ipi, ajaate age'e remẽ, e'i.
ACT.23.2	Anania eu Janejare'e pè oporegeta mãe kõ rõvijã wasu pè. Aepo e'i Pauru remẽ, ojurupeteoka ipyri tui mãe kõ pè. 
ACT.23.3	Ajawyi Pauru e'i ijupe:
ACT.23.3	– Janejare'e nerovija rã'ãga mã'ẽ tè ene! Ajawyi Janejare'e nemomorijautà! Emomorijauokaarà rõmõ mokoi neapy ywe'e tite rejupa. Neremirovijaa rupi rõwã a'evotà ererekooka rejupa! e'i Pauru ijupe.
ACT.23.4	Ãmẽ kwaima'ekwerà Pauru pyri tui mãe kõ e'i ijupe:
ACT.23.4	– Aepo ere sõ Janejare'e pè oporegeta mãe kõ rõvijã wasu pè! e'i kupa. Tererõarõ tite e'ã Janejare'e remĩgwai! e'i kupa.
ACT.23.5	Ãmẽ Pauru e'i ijupe kõ:
ACT.23.5	– Eretãrã kõ, nakuwai Janejare'e pè oporegeta mãe kõ rõvijã wasu tè sikaepo ãwĩ, e'i. Akuwa sõ remẽ, na'e'ãi kuwa ijupe mijã, kee Janejare'e okusiwaoka wayvu rõmõ rewarà mõ: “Penõvijãgwerà kõ tapeporegeta ai e'ã ikenẽ”, e'i rewarà mõ, e'i Pauru.
ACT.23.6	Ãmẽ Pauru omã'ẽ erokwa ee kõ remẽ, okuwa jõvijã kõ mõ Satuseu kõ. Ojipytery pè Pariseu kõ. Ajawyi wayvo tesõ oporegeta ijupe kõ:
ACT.23.6	– Eretãrã kõ, e'i. Pariseu teve ije, e'i. Papa amyry Pariseu teve, e'i. Age'e ike ajimojaiweroka ajupa pejẽ, kee a'e ipi rewarà mõ, “Aje ywete omãnõ mãe kõ opoeratà kãramõ”, a'e ipi rewarà mõ, e'i Pauru.
ACT.23.7	[Aepo e'i ve Pariseu kõ ipi.] Ajawyi aepo e'i Pauru remẽ, Pariseu kõ, Satuseu kõ reve, ojiayvuvaja vaja ojeeve kupa ky'y. Ameve Pariseu kõ ojimokuipe'e ovote Satuseu kõ wyi ky'y. 
ACT.23.8	Kee e'i mã'ẽ tè Satuseu kõ rewarà mõ: “Omãnõ maekwerà kõ nopoera'ãi mijẽ kãramõ”, e'i mã'ẽ tè. Ãmõ, “Janejare'e remĩgwai yvapewarà kõ naikoi”, e'i mãe kõ tè. Ãmõ, “Jane'ãg ve naikoi”, e'i Satuseu kõ mã'ẽ. Pariseu kõ ãmẽ kee e'i mã'ẽ tè: “Uve jane'ãg mõ, yvapewarà”, e'i mã'ẽ. Ãmõ, “Uve Janejare'e remĩgwai yvapewarà kõ”, e'i mã'ẽ. Ãmõ, “Omãnõ mãe kõ opoeratà kãramõ”, e'i mã'ẽ.
ACT.23.8	[Ajawyi Pauru, “Omãnõ mãe kõ opoeratà kãramõ”, e'i remẽ, Pariseu kõ, “Õ'õ, aje”, e'i ky'y. Satuseu kõ ãmẽ, “Aje”, ne'i. Ajawyi tè ojimokuipe'e ojiwyi kupa ky'y. Pauru koty rewarà kõ rõmõ tè Pariseu kõ ãmẽ ky'y.] 
ACT.23.9	Ãmẽ ywesõ wapuka pukai tesõ kupa. Ãmẽ tãmõ Moisesi remikusiwarerà rè poromo'e mãe kõ mõ opõ'ã oporegeta. Pariseu kõ teve a'e kõ ãmẽ. A'e kõ kee e'i:
ACT.23.9	– Aã kwaima'e rè noromã'ẽi nivoi ekoi remẽ ipi. Janejare'e remĩgwai yvapewarà tè maevo oporegeta ijupe aepo te'i ipi. I'Ãg mõ yvapewarà tè maevo oporegeta ijupe aepo te'i. Ajawyi norojikõ'õ'ãi ee, e'i kupa ky'y.
ACT.23.10	A'evo remẽ a'e pè tui mãe kõ ojikõ'õ ai ojee ky'y. Ipojy ai tè a'e pè ãmẽ kupa. Omomaranaità maevo Pauru kupa. Ajawyi sota rõvijã e'i oupe:
ACT.23.10	– Oovajarotà maevo ijuka kupa! e'i oupe.
ACT.23.10	Ajawyi omono wemĩgwai kõ mõ kuise'ẽ toeraa Pauru iwyi kõ imokatu sota kõ rena pè. 
ACT.23.11	Ãmẽ pya remẽ Jesu ojimoikatu Pauru pè.
ACT.23.11	– Ejimokasi ikenẽ, Pauru! e'i. Ãwitõ age'e ike Jerusarẽ taa wãnà kõ pè erekoa nemojikuwaoka tokuwa kupa. Ãwĩvo ve ajaire Romã taa pè teve tereo erewarà mojikuwaoka a'e wãnà kõ pè, e'i Jesu ijupe.
ACT.23.12	Ãmẽ kõ'ẽme Juteu kõ mõ ojimoaty. E'i ojiupe kupa:
ACT.23.12	– Pauru sijuka! e'i kupa. Tijajimi'u e'ã rã'ĩ ikõ Pauru sijuka e'ãve nẽ! e'i kupa. Tijay'u e'ã rã'ĩ teve! Aje ywete nisijavy'ãi janeayvu, e'i tite kupa.
ACT.23.13	40 rõmõ tesõ aepo e'i tite mãe kõ. 
ACT.23.14	A'e kõ oo aepo javo Janejare'e pè oporegeta mãe kõ rõvijã kõ pè. Ãmõ, Juteu rõvijã kõ pè. Kee e'i kupa:
ACT.23.14	– Noromotee'ãi oreayvu ojiupe. Kee oro'e: “Pauru sijuka remẽ tè katu jajimi'utà. Ãmõ, jay'u tevetà”, oro'epa. 
ACT.23.15	Ajawyi kee oro'e pejẽ, jõvijãgwerà kõ tè pejẽ rewarà mõ. Kovi peporegeta sota kõ rõvijã pè toeru Pauru ike penovake kupa. Kee tapejẽ: “Emuroka Pauru. Apota ekoa aenu jẽ takuwa katu”, tapejẽ rã'ãga ikõ imono sota rõvijã pè, e'i kupa. Ãmẽ tyvija rupi oroãrõ amãtejẽtà ijuka orokupa, ike novãeive remeve, e'i oõvijã kõ pè kupa mijã.
ACT.23.16	Ajamã'ẽ aepo e'i mã'ẽ Pauru kõjã memyry wenu sikaepo. Ajawyi oo imomewa Pauru pè, sota kõ rena pè. 
ACT.23.17	Ãmẽ Pauru, aepo wenu remẽ, sota rõvijã miti mõ omuu imogeta. E'i ijupe:
ACT.23.17	– Aã kõnomĩokyry eraa nerõvijã gyty, wemikuwa tomome'u ijupe, e'i ijupe.
ACT.23.18	Weraa ãmẽ oõvijã gyty.
ACT.23.18	– Pauru emuu kee javo aã kõnomĩokyry pewarà mõ: “Eraa nerõvijã gyty wemikuwa tomome'u ijupe”, e'i ije, e'i.
ACT.23.19	Ãmẽ sota rõvijã opopyy eraa kõnomĩokyry tyvija kyty tè, ãmõ kõ toenu e'ã manyvo e'i remẽ.
ACT.23.19	– Moma'e eretà põ ije? e'i.
ACT.23.20	Ãmẽ kõnomĩokyry e'i:
ACT.23.20	– Aenu Juteu kõ oporegeta ai remẽ. Kovi kee e'ità imuu ene kupa: “Pauru emuu ike kyty, jõvijãgwerà kõ jimoatya rena kyty. Oropota ekoa oroenu jẽ torokuwa katu”, e'i rã'ãgatà imuu ene kupa. Iwarità tè aepo e'i kupa remẽ, e'i. 
ACT.23.21	Aty wasu tesõ Pauru ãpã kõ rõmõ ekoi, 40 rõmõ tesõ. Kee e'i kupa: “Pauru orojuka remẽ tè katu orojimi'utà”, e'i taenu kupa. Age'e ywete wãrõ kupa, “hoõ” tere ijupe kõ. Ajawyi ajo kuise'ẽ nekoty aepo momewa, tererovija e'ã ijayvu kõ, e'i. Teremonooka e'ã too, e'i sota rõvijã pè.
ACT.23.22	Aepo e'i kõnomĩokyry paire, sota rõvijã e'i ijupe:
ACT.23.22	– Teremome'u e'ã ikõ aepo ere ije mã'ẽ ãmõ kõ pè nẽ, e'i ijupe.
ACT.23.22	[Aepo e'i paire omojivy imono kõnomĩokyry ãmẽ ky'y.]
ACT.23.23	Aja paire sota rõvijã omoisyry amãtejẽtà Pauru too Juteu kõ wyi. Ajawyi, “Ejo ike”, e'i wemĩgwai sota rõvijã miti kõ pè, mõrijõ rõmõ. Uu kupa remẽ, kee e'i ijupe kõ:
ACT.23.23	– Pauru amonotà penupi kovenatu Perisi kyty, Sesareja taa kyty. Ajawyi eesa 200 rõmõ sota kõ. Ãmõ, 70 rõmõ kavaru rewarà kõ. Ãmõ, 200 rõmõ teve suruku poko rewarà kõ. Age'e pya peotà, 9 ora remẽ. 
ACT.23.24	Ãmõ, kavaru kõ ve tapemokatu amãtejẽ upi kõ Pauru too. Pereko katu ikõ Pauru peo remẽ nẽ, e'i. Kovenatu Perisi po pè peraa ime'ẽ, e'i sota rõvijã miti kõ pè.
ACT.23.25	Aepo e'i paire, kareta okusiwa toeraa kupa. Kee e'i ikusiwa ee:
ACT.23.26	Karautiu Risia remikusiwarerà aã, Kovenatu Perisi pewarà. Ãwĩ kareta akusiwa imono teremã'ẽ ee. Ejimorypa katuay wete ene ipi. Ikatu põ neiko mokope rupi mijã? a'e ene. 
ACT.23.27	Ãwĩ Pauru, amono moko kyty mã'ẽ, Juteu kõ remipyykwerà. Ke'ĩ ojukatà ereko kupa mã'ẽ. Ajamã'ẽ Romã wane'e tè sikaepo. Ajawyi oroereko katu iwyi kõ, eremĩgwai sota kõ reve.
ACT.23.28	Nakuwai manyvo rewarà mõ põ ojikõ'õ ee kupa mã'ẽ. Ajawyi araaoka Juteu rõvijãgwerà kõ rovake, tokuwa kupa. 
ACT.23.29	Ajamã'ẽ kuise'ẽ akuwa, Juteu kõ rekoa temikusiwarerà rupi rõwã ekoi rewarà mõ tè sikaepo ojikõ'õ ee kupa. Aja rewarà mõ kõrijõ tè. Miraiwerà rõwã Pauru ajamã'ẽ. Ajawyi najukaokari ijupe kõ. Ãmõ, namonookari imopã'ãoka.
ACT.23.30	Age'e ava mõ, “Juteu kõ ojukatà”, e'i ije imojenu takuwa. Ajawyi amonookatà amãtejẽ nekoty. Ãmõ, nivoi mã'ẽ omo'y ee mãe kõ ve amonotà ajaire nekoty. A'e kõ tomome'u katu neupe, manyvore põ ojikõ'õ ee kupa. Awyjepa eayvukwerà ky'y, e'i Karaujiu Risia ikusiwa kareta pupe.
ACT.23.31	Oo sota kõ ãmẽ oõvijã ayvu rupi. Pauru weraa kupa. Kareta jikusiwarerà weraa teve kupa. Pya teipõ weraa kupa, Ãtipatiri taa kyty. 
ACT.23.32	Ãmẽ kõ'ẽme sota kõ, opy rè tè wata mãe kõ, ojivy uu sota kõ rena kyty, Pauru weraa maekwerà kõ. Kavaru rupi oo mãe kõ kõrijõ tè oo jẽ Pauru rupi. 
ACT.23.33	Ãmẽ oo ovãe Sesareja taa pè kupa. A'e pè ome'ẽ kareta jikusiwarerà kovenatu Perisi pè. Pauru ve ome'ẽ ipo pè kupa. 
ACT.23.34	Kovenatu kareta omogeta ãmẽ. Omogeta paire e'i Pauru pè:
ACT.23.34	– Mã yvy wãnà põ ene? e'i.
ACT.23.34	– Sirisi wãnerà tè ije, e'i Pauru.
ACT.23.35	E'i mijẽ kovenatu Perisi ijupe:
ACT.23.35	– Ajaire oromuu tarà mijẽ ekoty nemome'u katuarerà kõ ovãema remẽ, taenu ywete si nerewarà, e'i.
ACT.23.35	Ajaire sota kõ mõ pè e'i:
ACT.23.35	– Eraa Pauru topyta jõvijã Eroti amyry posikoawerà retã wyry pè. A'e pè sota kõ toãrõ jẽ, e'i ijupe.
ACT.24.1	Ãmẽ 5 oke paire, Juteu rõvijãgwerà kõ ojapara oo Sesareja taa kyty, Jerusarẽ taa pe wyi. Kejõ oo kupa. Janejare'e pè oporegeta mãe kõ rõvijã wasu, Anania eu erà pè mã'ẽ. Ãmõ, Juteu rõvijã kõ mõ ve oo. Ãmõ, Romã pewarà tekoua kuwaparà oo, Teturu eu erà pè mã'ẽ. Mokopejõ oo kupa. A'e kõ oporegeta aità Pauru rè kovenatu Perisi rovake. 
ACT.24.2	A'e pè ovãe kupa ire, jõvijã ayvukasia rena pè ojimoaty kupa, kovenatu reve. Ãmẽ Romã pewarà tekoua kuwaparà ypy oporegeta. A'e nivoi mã'ẽ omo'y teywete Pauru rè, kovenatu reminu rõmõ. Oporegeta katu rã'ãga rã'ĩ ojimory ee.
ACT.24.2	– Kovenatu Perisi. Netekokuwavay ipi. Nekatuay wete oreupe ipi. Oreroryvay nere ipi, jõvijã ywete ene rewarà mõ. Ãmõ, orerau rejupa rewarà mõ, e'i. Nerewarà mõ tè orojimory katu ojee ipi, e'i. Nerewarà mõ teve naikoi miraia mõ orerena pè ipi. Ãmõ, jikõ'õa naikoi teve. Age'e rõwã a'evo orerereko rejupa, e'i imory rã'ãga. 
ACT.24.3	Kõ'ẽ jawe jawe a'evo oroiko ipi. Ajawyi oreroryvay nere ipi. Manyvo remẽ jẽ rõwã noreroryi nere ipi. 
ACT.24.4	Age'e noroporegeta puku'ãi neupe. Ajamã'ẽ ejapyaka rã'ĩ oreayvu rè, oro'e ene. Orokuwa neenutà, ivo neiko teãmã oreupe ipi rewarà mõ.
ACT.24.5	– Ãwĩ kwaima'e orokuwa. Ipojy mã'ẽ tè. Poromo'eai ywete mã'ẽ teve. Pirujẽ taa taa rupi oo oo remẽ upi upi a'evo ekoi ipi. Ãmõ rupi teve omome'u Juteu kõ pè ipi, ãwisõ oõvijãgwerà kõ ayvu toerovija e'ã kupa ky'y. Ãmõ, Nasare taa wãnà rewarà kõ rõvijã teve ãwĩ, e'i rã'ãga. 
ACT.24.6	Kee e'i teve aepo jaa 'aryvo. Janejare'e moe'ea retã omojaiwe tarepe. A'evo 'evo ekoi rewarà mõ tè oropyy maevo. Oreayvu pojy rupi tè ãwĩvo oroereko. 
ACT.24.7	Ajamã'ẽ sota rõvijã, Risia eu erà pè mã'ẽ, oo orekoty ojimokasi. Wemĩgwai kõ reve wekyi orepo pe wyi. 
ACT.24.8	Ajaire a'e tè oremuroka nekoty, ãwisõ toromome'u aepo jaa neupe. Ajawyi tereporegeta ijupe esa. Ãwĩ ywete ojimome'u remẽ, “aje ywete” eretà pirujẽ oreayvu pè, e'i tite Teturu kovenatu pè.
ACT.24.9	Aepo e'i remẽ,
ACT.24.9	– Õ'õ, aje ywete aepo e'i mã'ẽ, e'i e'i rã'ãga Juteu rõvijã kõ.
ACT.24.10	Ajaire kovenatu Perisi Pauru ypy omono toporegeta. Ãmẽ kee e'i Pauru:
ACT.24.10	– Akuwa ijatyray kwaray rõmõ tesõ nerokwapa orerekoa kuwaparà rõmõ neiko remẽ. Ajawyi eroryvay nerovake ajimome'u. Ene ywete neenutà eayvu ky'y, ajireko katu ijayvu ai kõ wyi remẽ, e'i. 
ACT.24.11	Kee a'età ene. Naiko pukuive Jerusarẽ taa pè aa paire epyy kupa. 12 ke remẽ tè epyy kupa, Janejare'e moe'e aa paire. A'e terekuwa esa, aje aepo a'e remẽ, e'i. 
ACT.24.12	Aã Juteu kõ nivoi mã'ẽ omo'y teywete ere. Nomã'ẽi manyvo ekojẽ aiko remẽ ere kupa. Nomã'ẽi teve jane kõ ayvuvaja vaja aiko Janejare'e moe'ea retã ypy pè aiko remẽ. Ãmõ, nomã'ẽi teve Janejare'e ayvu rè jimo'ea retã mõ wyry pè amojikõ'õoka jane kõ remẽ. Mape jẽ rõwã a'evo aiko remẽ, omã'ẽ ere kupa ipi. 
ACT.24.13	Ajawyi manyvo ne'i'ãi kuwa age'e aepo jaa rõmõ kupa mijã!
ACT.24.14	– Ajawyi ije ywete kee a'età ene. Orerãmõi kõ reruparà mõ ve Janejare'e arovija imoe'e ipi. Wayvukwerà tãmõ Moisesi amyry pè okusiwaoka maekwerà pè “aje” a'e ipi. Wayvu mojenuarà kõ pè okusiwaoka maekwerà pè “aje” a'e teve. Ajamã'ẽ ijayvu age'ewarà pè teve “aje” a'e. A'e rupi katu teve aiko ipi, Jesu rekoa rupi tè. A'e pewarà mõ si, “Iwarite ãwĩ aepo e'i”, e'i ãwĩ kõ, a'evo aiko rewarà mõ tè. 
ACT.24.15	Ãwitõ ãwĩ kõ, “Aje, Janejare'e omãnõ mãe kõ omomoeratà”, e'i, aepo a'e mã'ẽ teve ije. Ijayvu kõ vo ve eayvu. Aje, pirujẽ omomoeratà. Ãwitõ ivo mãe kõ omomoeratà, a'evo tary ve nivoi mãe kõ, e'i. 
ACT.24.16	Ajawyi si ajimokasiay ivo katua rupi taiko Janejare'e rovake. Ãmõ, jane kõ rovake teve, e'i Pauru.
ACT.24.17	E'i jẽ Pauru:
ACT.24.17	– Ãmõ, kee teve aiko maekwerà. Age'e rõwã Jerusarẽ rupi aiko. Ajaire naai 'ete a'e kyty ky'y. Ijaty kwaray rõmõ tesõ naai 'ete a'e kyty. Age'e tè katu ajivy mijẽ aa a'e kyty. Karakuri kõ araa eretãrãgwerà nimoma'ei mãe kõ pè ime'ẽ. Ãmõ, Janejare'e moe'ea retã pè eremime'ẽ rã araa, e'i. 
ACT.24.18	A'evo 'evo aiko remẽ omã'ẽ ere kupa, Janejare'e moe'ea retã ypy pè. Ajipiky'a'o paire jakatu omã'ẽ ere kupa. Ãmẽ a'evo aiko remẽ, aty wasu reve rõwã aiko. Najikõ'õ kõ'õi teve ee kõ.
ACT.24.19	Ajamã'ẽ Juteu kõ mõ a'e pè tui, Asia yvy wãnà kõ mõ. A'e kõ tè kuwasi erekoawerà kõ omome'u ene mijã, eaiwererà mõ rè sõ omã'ẽ kupa remẽ, a'e kõ tè omã'ẽ ere rewarà mõ. Aã kõ ãmẽ nomã'ẽi ere Janejare'e moe'ea retã ypy pè aju remẽ. 
ACT.24.20	Jõvijãgwerà kõ rovake aiko remẽ tè omã'ẽ ere kupa ky'y. Ajawyi a'evo aiko maekwerà kõrijõ tè kuwasi omome'u kupa mijã, a'e rovake sõ nivoi aiko remẽ. 
ACT.24.21	Kee a'e kõrijõ tè ovake kõ apõ'ã aporegeta remẽ. “Aje ywete omãnõ mãe kõ kãramõ opoeratà”, a'e. “A'e rewarà mõ ipõ age'e emojaiwea”, a'e ovake kõ, e'i Pauru oporegeta kovenatu pè.
ACT.24.22	Ãmẽ aepo jaa kovenatu Perisi wenu remẽ, kee e'i ijupe:
ACT.24.22	– Ãmõ remẽ teipõ akuwatà nerekoa. Sota rõvijã tovãe rã'ĩ nẽ, a'e tè nemuu rewarà mõ, e'i. Ãmẽ tè akuwatà nereko, e'i ijupe.
ACT.24.22	Ajamã'ẽ kovenatu Perisi Jesu rekoa rewarà wenupa mã'ẽ tè. 
ACT.24.23	Ajaire e'i sota rõvijã miti pè:
ACT.24.23	– Sota kõ mõ toãrõ jẽ rã'ĩ Pauru, e'i. Opota sõ ijimorypa kõ uu ipyri ipãtavõ remẽ, totuu nẽ ãmẽ, e'i.
ACT.24.24	Ãmẽ ãmõ 'ary pè, kovenatu Perisi uu mijẽ, werekwarà Tusira reve. Juteu wãivĩ'y tè erekwarà. Oike mijẽ jõvijã ayvukasia rena pè. Ãmẽ omuroka Pauru okoty, tomojenu Jesu ayvu e'eay ijupe kõ. Ãmẽ ivo katuay Pauru omojenu Kiristu Jesu rè jirovijaa mã'ẽ rewarà. 
ACT.24.25	Kee e'i teve Pauru:
ACT.24.25	– Janejare'e opota ivo tijaiko ipi, e'i. Ãmõ, opota teve tijajireko katu ivoa rupi tijaiko. Ãmõ, kãramõ Janejare'e poromosã'ãgatà, pirujẽ. Ivo mãe kõ weraatà wena kyty opyri toiko karuaru. Nivoi mãe kõ noeraa'ãi ãmẽ. A'e kõ omomorijau kõrijõtà tè, e'i Pauru.
ACT.24.25	Aepo kovenatu Perisi wenu remẽ, e'i Pauru pè:
ACT.24.25	– I'ete rã'ĩ neporegeta ije. Ejivy rã'ĩ ekwa. Ãmõ remẽ teipõ oromuroka tarà mijẽ. Ãmẽ si aenu katutà neayvu ky'y, e'i ijupe.
ACT.24.25	Ojimonyi Pauru ayvu renu rewarà mõ aepo e'i imoisyry. 
ACT.24.26	Kee e'i tite kovenatu Perisi oupe, Pauru rè: “Karakuri põ ome'ẽtà ije tamoẽoka?” e'i tite. Ajawyi omuroka py'yi imogeta. 
ACT.24.27	Nomoẽi jimopã'ãga pe wyi ajamã'ẽ, kee e'i oupe rewarà mõ: “Amoẽ sõ remẽ, Juteu kõ ojikõ'õtà ere ãmẽ. A'e kõ ywesõ tamory”, e'i oupe rewarà mõ.
ACT.24.27	Ajawyi tè nomoẽokai Pauru jimopã'ãga pupe wyi. Mõrijõ kwaray rõmõ Perisi a'evo kovenatu rõmõ ekoi jẽ. Ajaire ojisyry kovenatu rõmõ ekoia wyi, awyje ky'y. Ãmõ kovenatu tè mijẽ oike ekovijarerà rõmõ. Posiu Pesitu eu mã'ẽ tè oike ky'y. A'evo remẽ Pauru jimopã'ãga pè tui jẽ upa.
ACT.25.1	Ãmẽ Pesitu Juteu yvy pè ojimojõvijã ypy remẽ, Sesareja taa pè rã'ĩ ekoi. Moapy ke rõmõ oike paire, Jerusarẽ taa kyty ojiupi rã'ĩ oo. 
ACT.25.2	A'e pè ovãe remẽ, Juteu rõvijãgwerà kõ ojimoaty uu ovake. Janejare'e pè oporegeta mãe kõ rõvijã kõ a'evo ekoi. Ãmõ, Juteu kõ rõvijã kõ ve. A'e a'e kõ oporegeta ai tè Pauru rè. Omome'u katu mijẽ kovenatu Pesitu pè kupa.
ACT.25.2	– A'evo 'evo sõ mã'ẽ tè Pauru! e'i kupa. 
ACT.25.3	Ajawyi teremojivyoka Jerusarẽ taa kyty, oremorya rõmõ, e'i kupa.
ACT.25.3	Ajamã'ẽ, “Pee ku'ai pè sijukatà Pauru”, e'i oupe kupa. Ajawyi aepo e'i tite kupa.
ACT.25.4+ACT.25.5	Ãmẽ kovenatu Pesitu e'i ijupe kõ:
ACT.25.4+ACT.25.5	– Ãnĩ, e'i. Sesareja taa pè Pauru jimopã'ãga pè tui upa. Kuise'ẽ jẽ ajivytà aa a'e kyty, e'i. Penõvijã kõ mõ kuwasi oo erupi a'e kyty. Ãmẽ tè oiko sikaepo ijaiwererà mõ remẽ, tomome'u katu ije kupa, e'i kovenatu Pesitu ijupe kõ.
ACT.25.6	Aja paire Jerusarẽ taa pè oiko puku sa'u jẽ iko, janepokwerà pè oke. Ajaire ojivy oo Sesareja taa kyty ojapara ky'y. Juteu rõvijã kõ mõ ve oo upi. Ovãe maire, kõ'ẽmeve oo tetã ivo tekoua kuwapa retã mè oike wapy, jõvijã apyka 'aryvo. A'e pè kovenatu wenu jane kõ ayvu ipi, oporegeta remẽ. Omuroka Pauru okoty ãmẽ.
ACT.25.7	Ãmẽ Pauru a'e pupe oike remẽ, Juteu kõ Jerusarẽ taa pe wyi ojapara uu maekwerà kõ a'e pè tui, kovenatu rupi uu maekwerà kõ. A'e kõ nivoi 'eteay mã'ẽ omo'y teywete Pauru rè kovenatu rovake.
ACT.25.7	– A'evo 'evo sõ mã'ẽ tè ãwĩ kwaima'e, e'i teywete Pauru pewarà mõ kupa.
ACT.25.7	Oporegeta ai ywete si kupa. Ajamã'ẽ mã nomo'y'ãi Pauru rewarà aje ywete sikaepo nivoi ekoia, “aje” te'i kovenatu ijayvu kõ pewarà mõ. 
ACT.25.8	Pauru ãmẽ ojimokasi oporegeta ojireko katu iwyi kõ ky'y. Kee e'i:
ACT.25.8	– Ije jõvijã kõ ayvu rupi katu aiko ipi, e'i. Naiko teitetei aiko ipi, e'i. Ãmõ, najavyi teve tãmõ Moisesi remikusiwarerà rupi tekoua ipi, e'i. Ãmõ, Janejare'e moe'ea retã namojaiwei teve aiko. Ãmõ, jõvijã wasu Sesa ayvu pojy najavyi teve ipi. Ikatu tè aiko ipi, e'i Pauru.
ACT.25.9	Ajamã'ẽ kovenatu Pesitu opota tè Juteu rõvijã kõ mory. Ajawyi e'i Pauru pè:
ACT.25.9	– Nerepotai põ Jerusarẽ taa kyty neo, takuwa katu nerekokwerà? e'i ijupe.
ACT.25.10	– Ãnĩ! e'i Pauru. Ikepa rõwã sipõ aju, nerovake. Jõvijã wasu Sesa remimojõvijã rovake aju! Ajawyi ikeve nivoi aiko mã'ẽ terekuwa, mã põ eresatà, ajawyi. Manyvo na'ei Juteu kõ pè aiko ipi. Ene ve nekuwa katu manyvo na'ei aiko remẽ ipi! 
ACT.25.11	Aje sõ ijayvukwerà erewarà remẽ, ekuwa kuwa ãmẽ rejupa. Upi katu tè kuwa ejukaoka rejupa. Ajamã'ẽ nivoi omo'y teywete sõ ere kupa remẽ, nivo'ãi kuwa eme'ẽ ipo kõ pè remẽ, e'i. Ajawyi jõvijã wasu Sesa po pè tè emono rejupa, a'e ene ky'y! e'i kovenatu pè.
ACT.25.12	Aepo e'i Pauru paire, kovenatu Pesitu oporegeta rã'ĩ opãtavõarà kõ reve, manyvo toereko kupa. Ajaire e'i Pauru pè:
ACT.25.12	– Hoõ. Aepo erepa rewarà mõ, a'e kyty oromonookatà! e'i.
ACT.25.13	Kãramõ sa'u jõvijã mõ uu Sesareja taa kyty kovenatu Pesitu resa. Akiripa eu erà pè. Okõjã revejẽ uu. Pereni eu ikõjã rerà pè. A'e kõ uu ojimory kovenatu Pesitu rè. 
ACT.25.14	A'e rupi ekoi rã'ĩ kupa. Ijaty sa'u 'arà a'e rupi ekoi kupa. Ãmẽ kovenatu Pesitu omome'u Pauru rewarà ijupe kõ. Kee e'i ijupe kõ:
ACT.25.14	– Oiko ike kwaima'e mõ, Pauru eu erà pè mã'ẽ, e'i. Kovenatu Perisi ojisyry remẽ, oity ike jimopã'ãga pè maekwerà, e'i. 
ACT.25.15	Ãmẽ Jerusarẽ taa pè aa remẽ, Juteu rõvijãgwerà kõ nivoi mã'ẽ omo'y ee eupe. Kejõ a'evo ekoi mãe kõ: Janejare'e pè oporegeta mãe kõ rõvijã kõ. Ãmõ, Juteu rõvijã kõ ve. Mokopejõ. “A'evo 'evo sõ ekoi mã'ẽ tè Pauru!” e'i ije kupa. Ajawyi omojaiweokatà eupe kupa. Opota ije tè tamojaiwe kupa, e'i. 
ACT.25.16	Ajamã'ẽ kee a'e ijupe kõ: “Nikatu'ãi ãwĩvo areko remẽ. Nijamojaiwe teywetei Romã wane'e kõ ipi”, a'e ijupe kõ. “Kee jareko. Oporegeta ai ee maekwerà rovake tatui. Ãmẽ tè omojaiwetà remẽ, ovakeve ãmẽ omojaiwe. Ãmẽ tè temimojaiwerà ojireko katutà ayvu ai wyi ipi”, a'e ijupe kõ. 
ACT.25.17	Ajawyi a'e kõ ovãe ike erupi remẽ, naiko pukui. Kõ'ẽmeve aa tetã ivo tekoua kuwapa retã mè aapy. Ameve amuroka a'e kwaima'e ekoty. 
ACT.25.18	Nivoi mã'ẽ omo'y ee mãe kõ ve uu. A'e kõ oporegeta ai wete ee. Ajamã'ẽ manyvo jaa rõwã oporegeta ai ee kupa. Ãmẽ ajipy'amogeta amãtejẽ tite: “‘Pauru noerovijai teipõ jõvijã wasu Sesa ayvu pojy’, e'ità ipõ kupa”, a'e tite. Ne'i ajamã'ẽ kupa. 
ACT.25.19	Kee e'i kõrijõ tè kupa: “Janejare'e rerovijaa rupi katu rõwã Pauru ekoi ipi”, e'i kõrijõ tè kupa. Ãmõ, Jesu eu ijupe mã'ẽ mãnõa rè ijayvuvaja vaja kupa mijã. Omãnõma a'e. Ajamã'ẽ Pauru: “Opoerapa. Oiko mijẽ”, e'i ijupewarà mõ. Aepo e'i rewarà mõ tè opota omojaiwe ijuka kupa.
ACT.25.20	– Ajawyi manyvo na'e'ãi tesõ ky'y, aepo rapijarà ayvu aenu remẽ, e'i. Ajawyi manyvo na'e'ãi teve aporegeta ky'y. Naikoi eporegetaa. Ajawyi a'e Pauru pè: “Nerepotai põ neo Jerusarẽ taa kyty, a'e pè tè si nerekoa takuwa?” a'e. 
ACT.25.21	Ajamã'ẽ Pauru ojimokasità, kee javo: “Jõvijã wasu Sesa po pè emono rejupa, a'e ky'y!” e'i. Ajawyi a'e pè amonotà tatui ky'y. Ajamã'ẽ ike jimopã'ãga pè tui jẽ rã'ĩ upa, e'i. Amono jẽ sota kõ toãrõ jẽ upa, ajaatetà amonooka jõvijã Sesa kyty, e'i kovenatu Pesitu jõvijã Akiripa pè.
ACT.25.22	Ãmẽ aepo wenu Akiripa remẽ, e'i:
ACT.25.22	– Ije ve apota amã'ẽ ee, tajapyaka ijayvu rè, manyvo e'ità põ oporegeta, e'i.
ACT.25.22	– Hoõ, e'i kovenatu Pesitu. Kovi neenutà ãmẽ, amuu remẽ, e'i ijupe.
ACT.25.23	Ãmẽ kõ'ẽme jõvijã Akiripa uu ovãe jimoatya retã mè, okõjã Pereni reve. Jõvijã yru poko ikatuay mã'ẽ opypy eroike kupa. Ãmõ, sota kõ rõvijã kõ ve uu. Ãmõ, Sesareja taa rõvijã kõ teve. A'e pè tui kupa remẽ, kovenatu Pesitu omono sota kõ too Pauru pijarà mõ. Weru ãmẽ kupa.
ACT.25.24	Ãmẽ kovenatu Pesitu e'i ijupe kõ:
ACT.25.24	– Jõvijã Akiripa. Ãmõ, pirujẽ ike janereve tui mãe kõ ve. Pemã'ẽ aã kwaima'e rè. Aã rè tè Juteu kõ ojikõ'õ. Oporegeta ai ywete ee kupa. Jerusarẽ taa wãnà kõ. Ikewarà kõ teve, e'i. “Ejukaoka” e'i ije kupa ipi. 
ACT.25.25	Ajamã'ẽ a'e eupe: “Manyvo nijareko'ãi ijuka”, a'e. “Mã rè nijajuka'ãi, nimanyvoi ekoi rewarà mõ”, a'e eupe. Ajamã'ẽ ãwĩ ywete ojime'ẽtà jõvijã wasu Sesa po pè. Ajawyi, “Hoõ, oromonookatà ãmẽ ky'y”, a'e kõrijõ tè ãmẽ ijupe.
ACT.25.26	– Ajamã'ẽ nakuwai manyvo a'età ikusiwa kareta rè imonooka eeve jõvijã Sesa pè, tokuwa manyvore põ jamonooka. Ajawyi age'e aeru ike penovake. Jõvijã Akiripa rovake ywesõ aeru, tojimome'u penovake. Maevo ãwĩvo remẽ tè oikotà ayvu takusiwa ee ky'y. 
ACT.25.27	Kee rewarà mõ. Temimopã'ãgwerà jamonooka jõvijã Sesa pè remẽ, kareta irõromõ tè apijarerà jamono ipi, tokuwa manyvore põ a'evo. Kareta e'ãte nijamonooka teywetei ipi, e'i kovenatu Pesitu.
ACT.26.1	Ajaire jõvijã Akiripa e'i Pauru pè:
ACT.26.1	– Ene ypy ejireko katu ayvu ai wyi, e'i.
ACT.26.1	Ãmẽ Pauru opojai tesõ oporegetatà. Kee e'i ijupe:
ACT.26.2	– Jõvijã Akiripa, ejapyaka eayvu rè aporegeta neupe remẽ. Juteu rõvijã kõ emojaiwe tesõ ipi, e'i. Ajawyi age'e aporegeta katutà ajireko katua rè, e'i. Ije age'e eroryvay, nerovake ajimokasità ee kõ, ijayvu ai eupe kupa rewarà mõ. Pirujẽ Juteu rõvijã kõ ayvu ai wyi ajireko katutà aiko. 
ACT.26.3	Niwasu'ãi aporegeta ene remẽ, nekuwa Juteu kõ rekoa ipi rewarà mõ. Ajawyi a'e ene. Ejapyaka katu rã'ĩ eayvu rè aporegeta ene remẽ, a'e ene, e'i.
ACT.26.4	– Aã Juteu kõ ekuwa manyvo aiko eja'yry remeve erena pè maekwerà, ajaate age'e. Okuwa manyvo aiko Juteu yvy rupi remẽ teve kupa, Jerusarẽ taa rupi aiko remẽ. Omã'ẽ ere kupa ipi rewarà mõ ekuwa kupa. 
ACT.26.5	Pariseu teve ije, ivo kõ. A'e kõ ywesõ tãmõ Moisesi remikusiwarerà rupi katu ekoi mãe kõ.
ACT.26.6	– Karamoe remẽ Janejare'e kee e'ipa orerãmõi kõ pè: “Amomoeratà omãnõ mãe kõ kãramõ”, e'i. Aepo jaa pè “aje ywete” a'e rewarà mõ ojikõ'õ ere kupa. A'evoa rã aãrõ jẽ rewarà mõ teve. Ajawyi tè ereru nerovake kupa. 
ACT.26.7	Ajamã'ẽ ije kõrijõ tè rõwã a'evoa aãrõ. Pirujẽ eretãrãgwerà Juteu kõ wyive wãrõ, 12 atyry kõ jeapyrerà kõ wyive. Wãrõ jẽ kupa remẽ, werovija teãmã Janejare'e imoe'e kupa ipi, evo ve. Pya rupi, 'arà rupi ijayvu rupi ekoi kupa ipi, wãrõ jẽ kupa remẽ. Ajamã'ẽ, “Aje ywete Janejare'e omomoeratà omãnõ mãe kõ”, a'e rewarà mõ, ojikõ'õ ere kupa. Aepo jaa rewarà mõ tè age'e emojaiwe nerovake kupa, e'i jõvijã Akiripa pè.
ACT.26.8	Kee e'i rã'ĩ Pauru Juteu kõ pè, uu imojaiwe mãe kõ pè:
ACT.26.8	– Kee pejẽ tite põ? “Janejare'e nomomoeraoka'ãi omãnõ maekwerà kõ”, pejẽ tite põ? Ije ve ãmõ rupi teve ajipy'amogeta ipi mijã, e'i.
ACT.26.9	E'i jẽ Pauru jõvijã Akiripa pè:
ACT.26.9	– Ije ve ãmõ rupi teve ajipy'amogeta ipi mijã, e'i. “Aje rõwã Jesu Nasare taa wãnà ayvu”, a'e tite mijã, e'i. Ajawyi kee a'e tite ipi mijã: “Pirujẽ Jesu koty rewarà kõ tamomorijau”, a'e. Ajawyi pirujẽ a'evo ywe'e tite areko kõ ipi, e'i. Amojaiwe kõ ywe'e tite kõ ipi mijã, e'i. 
ACT.26.10	Jerusarẽ taa pè a'evo aiko ipi mijã. Ikoty rewarà kõ amojaiwe imopã'ã ipi mijã. Janejare'e pè oporegeta mãe kõ rõvijã kõ ayvukasia rupi a'evo areko kõ ipi mijã. Orerõvijã kõ omojaiweoka kõ ijukaoka remẽ, “i'ete” a'e kõrijõ. Ije ve naesa tari kõ ipi mijã.
ACT.26.11	– Ajawyi a'evo aiko maekwerà tè ije, a'e ajupa ene. Ajimokasi ywe'e tite, “Jesu rekoa toity kupa”, a'e tite rewarà mõ. “Peja'a jẽ sõ Jesu rè remẽ, poromomorijautà ãmẽ”, a'e ipe ijupe kõ ipi. “Poromopã'ãtà poroapisi”, a'e ipe teve ijupe kõ mijã. Nopoi tite Jesu ayvu wyi kupa remẽ, amomorijau kõ ipi. “Topoi ekojẽ iwyi kupa”, a'e tite rewarà mõ a'evo areko kõ ipi mijã. Napotai tesõ kõ eewarà kõ aenu. Ajawyi taa taa rupi aa Janejare'e ayvu rè jimo'ea retã kõ rupi ipi. Jesu koty rewarà kõ amomorijau, Juteu kõ rena kõ rupi. Ãmõ, Juteu rõwã mãe kõ rena kõ rupi teve a'evo aiko ipi mijã. A'e rè ywesõ aja'a ipi mijã. A'evo aiko puku tesõ mijã, e'i Pauru Akiripa pè upa.
ACT.26.12	E'i jẽ Pauru:
ACT.26.12	– Ãmõ 'ary pè kõ Tamasiku taa kyty aa, Janejare'e pè oporegeta mãe kõ rõvijã kõ ayvu rupi. A'e kõ remikusiwarerà rupi tapyy Jesu koty rewarà kõ mijã. 
ACT.26.13	Ajamã'ẽ Tamasiku pijarà rupi aa poromopã'ãtà aiko remeve, Janejare'e emoteeoka ãmẽ ky'y. Jane 'aryvo katu kwaray remẽ kõ a'evo. Ãmẽ kwaray vo sõ mã'ẽ owyjy ore'aryvo. Erupi oo mãe kõ 'aryvo ve owyjy. A'e ywesõ poroeakwaso kwaray wyi. Ore'aryvo katu itãrawã oreãrimã. 
ACT.26.14	Ãmẽ erupi oo mãe kõ reve oro'apa katu tesõ yvyu. Ãmẽ moregeta aenu, a'e kwaray vo sõ mã'ẽ pupe wyi. Eayvu rupi tè oporegeta, Juteu kõ ayvu rupi, Epereu kõ ayvu rupi. Kee e'i ije: “Sauru! Sauru! Epy'amopirai sõ erereko rejupa!” e'i. “Ni'ei nejimokasi epe erovake remẽ! Nevote nejimoai ywe'e titetà ãwĩvo remẽ”, e'i ije.
ACT.26.15	– Ãmẽ a'e ijupe: “Ava põ ene, Jõvijã?” a'e. E'i ije ãmẽ: “Jesu tè ije. Epy'amopirai erereko rejupa mã'ẽ tè ije”, e'i. 
ACT.26.16	“Ajamã'ẽ ka'e ene. Epõ'ã jẽsi ekwa. Oropyteporopa eremĩgwai rõmõ tereiko, ãwĩvo age'e nemã'ẽ ee mã'ẽ teremojenu erokwa ãmõ kõ pè. Ajawyi tè age'e ajikuwapa neupe ky'y. Aepo a'e ene maekwerà teremojenu teve, manyvo a'età mijẽ põ ajaire neupe. 
ACT.26.17	Neayvu noenu tari mãe kõ opotatà nemoai. Juteu kõ wyi. Ãmõ, Juteu rõwã mãe kõ wyive. Ajamã'ẽ oroereko katutà iwyi kõ nerereko. Oromonotà ijupe kõ, 
ACT.26.18	ãwisõ teremotekokuwa kõ. Aje ywete mã'ẽ rè tè nemotekokuwa kõtà. Teko aia wyi nerova kõtà, ekoty rewarà kõ rõmõ toiko kupa ky'y”, e'i ije. “Ãjãgai rõvijã Satanasi kasia wyi nemomoi kõtà ekoty imuu. Ere eako'i mãe kõ apy'aky'a'otà. Ãmẽ Janejare'e ‘awyjepa’ e'ità ijaiwererà kõ pè ky'y. Oupewarà kõ rõmõ werekotà ãmẽ, pirujẽ ere eako'i mãe kõ reve”, e'i Jesu ije, e'i.
ACT.26.19	E'i jẽ Pauru oporegeta:
ACT.26.19	– Ajawyi kee a'e ene, jõvijã Akiripa. Arovija ayvu yva pupe wyi ojenu ije mã'ẽ, e'i. 
ACT.26.20	Ajawyi Tamasiku taa pè ypy amojenu, e'i.
ACT.26.21	– Aepo a'e rewarà mõ tè Juteu kõ epyy, Janejare'e moe'ea retã ypy pè aju remẽ. Opota ejuka kupa. 
ACT.26.22	Ajamã'ẽ Janejare'e epãtavõ. Ajawyi ijayvu amojenu aiko. Pirujẽ ãmõ kõ pè amojenu jenu aiko, ojimojõvijã mãe kõ pè. Ãmõ, jõvijã e'ã kõ pè teve. Pirujẽ jane kõ pè amojenu. Janejare'e ayvu mojenuarà kõ ayvukwerà vo ve eayvu. Ãmõ, tãmõ Moisesi ayvukwerà vo eayvu. 
ACT.26.23	Kee e'i amãtejẽ kupa maekwerà: “Janerereko katuarà, ojimomorijautà mãe rã teãmã. Omãnõtà mãe rã teãmã teve. A'e ypy opoeratà mãnõa wyi mãe rã teve. A'e teve Janejare'e Remimuurerà ypy mãnõa e'ã wãparõtà. Omomoera rewarà mõ, kee jaa ojikuwa. Kãramõ omãnõ mãe kõ omomoera tarà mijẽ eraa okoty opyri toiko karuaru kupa. Juteu kõ. Juteu rõwã mãe kõ ve”, e'i maekwerà. Aepo tãmõ Moisesi e'i. Ãmõ, Janejare'e ayvu mojenuarà kõ ve aepo e'i, e'i Pauru ijupe.
ACT.26.24	Aepo Pauru e'i oporegeta ojireko katu upa remẽ, kovenatu Pesitu wayvo tesõ wapukai javo ijupe. E'i:
ACT.26.24	– Pauru! Nereawyry sipõ? Nejimotekokuwavay sipõ nereawyry rõmõ? e'i tite.
ACT.26.25	Ãmẽ Pauru e'i ijupe:
ACT.26.25	– Ãnĩ, nereawyryi, jõvijã! Ikatu tè aiko ipi. Neãkãgai teve aiko, e'i. Ajamã'ẽ aje ywete aepo a'e, e'i. 
ACT.26.26	Jõvijã Akiripa okuwapa katu a'evoa, tyvija rupi rõwã rewarà mõ. Ajawyi aepo a'e kuwa eminu rõmõ, e'i.
ACT.26.27	Ajaire jõvijã Akiripa pè e'i jẽ:
ACT.26.27	– Jõvijã Akiripa, akuwa “aje” ere Janejare'e ayvu mojenuarà kõ remikusiwarerà pè ipi, e'i Pauru.
ACT.26.28	E'i jõvijã Akiripa ãmẽ ijupe:
ACT.26.28	– “Ãmẽ teipõ Kiristu koty rewarà rõmõ ekoità!” ere tite sipõ ije? e'i. “Aepo a'e remẽ teipõ werovijatà”, ere tite sipõ eupe? e'i ijupe.
ACT.26.29	– Ãnĩ! e'i Pauru. Ajamã'ẽ Janejare'e pè aporegetatà neupewarà mõ. “Jõvijã Akiripa nera'yry Jesu rè ‘aje’ te'i, evo”, a'età. Neupewarà mõ rõmõ'ĩte rõwã ajamã'ẽ aepo a'età, e'i. Pirujẽ jane kõ age'e eayvu rè ojapyaka upa mãe kõ pewarà mõ ve aepo a'età. Evo tapeiko pirujẽ. Ikatuay wetetà ãmẽ. Ajamã'ẽ napotai kõrijõ tè pepokwaa, evo, e'i Pauru jõvijã Akiripa pè.
ACT.26.30	Aepo e'i paire, pirujẽ a'e pè tui mãe kõ opõ'ã oo. Kejõ. Jõvijã Akiripa, okõjã Pereni reve. Ãmõ, kovenatu Pesitu. Ãmõ, taa wãnà rõvijã kõ. Ãmõ, sota rõvijã kõ. A'e kõ opõ'ã oẽ oo Pauru rè oporegeta. 
ACT.26.31	Oẽ oo kupa remẽ, kee e'i ojiupe kupa:
ACT.26.31	– Nimanyvoi 'eteay ekoi mã'ẽ tè ãwĩ kwaima'e. Manyvore ywete sipõ omopã'ã kupa? Ajawyi, “Tijajuka ãwĩ”, naoty kuwa'ãi ijupe mijã! e'i ojiupe kupa.
ACT.26.32	Ãmẽ kee e'i jõvijã Akiripa kovenatu Pesitu pè:
ACT.26.32	– Ije sõ remẽ amoẽoka kuwa jimopã'ãga pupe wyi ãwĩ, e'i. Jõvijã wasu Sesa rè sõ nojimokasi remẽ, jamoẽ kuwa ãmẽ. Ajamã'ẽ aepo e'ipa rewarà mõ, nijamoẽoka'ãi ky'y. Ajawyi tijamonooka kõrijõ tè jõvijã wasu Sesa pè, e'i jõvijã Akiripa ijupe kõ.
ACT.27.1	A'evo paire kovenatu Pesitu e'i Pauru pewarà mõ:
ACT.27.1	– Hoõ! Too nẽ Romã taa kyty Itaria yvy pè, jõvijã wasu Sesa rovake! e'i ky'y.
ACT.27.1	Ajawyi orootà ky'y. Ije ve aatà Pauru rupi. Ãmẽ Pesitu ome'ẽoka rã'ĩ Pauru sota rõvijã mõ po pè toãrõ jẽ upa. Juriu eu a'e rerà pè. Sota atyry kõ rõvijã tè Juriu. A'e sota atyry kõ pè jõvijã wasu pyriwarà kõ eu. Ãmõ temimopã'ãgwerà kõ ve ome'ẽoka kovenatu Pesitu Juriu po pè, toãrõ jẽ eraa kõ oo kupa remẽ jõvijã wasu koty. [Nawiu rupi orootà. Yvytu rè tè wata mã'ẽ a'e nawiu. A'evo mã'ẽ pè oiko kamisa pevu, yvytu mokasia rõmõ.
ACT.27.2	Ãmẽ ajaire nawiu ovãe, Ataramiti taa kyty wyi uu mã'ẽ. A'e Asia yvy kyty ootà. Asia taa taa rupi ootà opyta pyta iko, pãranã reme rupi. A'e rupi orootà. Ãmõ, Jesu koty rewarà mõ ve oo orerupi, Aritaku eu erà pè mã'ẽ. Tesaronika taa wãnerà tè Aritaku, Masetonia yvy pewarà. 
ACT.27.3	Ãmẽ oroo ky'y. Kõ'ẽme orovãe Sitõ taa pè. A'e pè orovãe remẽ, Pauru e'i sota rõvijã pè:
ACT.27.3	– Taa rã'ĩ ejimorypa kõ resa, aã taa pè tui upa mãe kõ resa, e'i.
ACT.27.3	– Hoõ! Ekwa rã'ĩ ãmẽ neremimotarà kõ ve terepyy iwyi kõ, e'i.
ACT.27.3	Oporijauesa rewarà mõ aepo e'i. Oroo rã'ĩ esa kõ ãmẽ.
ACT.27.4	Ajaire oroo mijẽ a'e taa pe wyi, nawiu rupi. Pãranã wasu oroasa oroo. Ãmẽ ijyvytu ai. Ajawyi ypõ'õ wasu ovae rupi tè oroo, yvytu ai e'ãma rupi. Sipiri eu a'e ypõ'õ wasu pè. 
ACT.27.5	Ajaire Sirisi yvy pyryvo orokwa. Pãpiria yvy pyryvo teve orokwa. Ajaire Mira eu taa pè mã'ẽ pè oropyta rã'ĩ. A'e Risia yvy pè. 
ACT.27.6	[A'e nawiu noo'ãi Romã taa kyty. Ajawyi oroo rã'ĩ oroẽ a'e taa pè.] Ajamã'ẽ ãmõ nawiu ovãema Aresãtiria taa pe wyi. A'e ootà Itaria yvy kyty, Romã taa kyty.
ACT.27.6	Ajawyi sota rõvijã orereroike mijẽ orereraa nawiu rupi. 
ACT.27.7	Mewe tè oroo ky'y, ikasiay yvytu nawiu sĩ rè rewarà mõ. Ijatyray tesõ ge tekou nawiu pupe oroke oroiko. Ãpẽijay oroo orovãe Kinitu taa pè. Yvytu ikasi mã'ẽ nomojãnokari nawiu (kwaray ẽma kyty). Ajawyi wãi ovae rè tè orokwa oroiko rã'ĩ. Ypõ'õgwerà rovae rupi orokwa oroiko. Kereta eu a'e ypõ'õ wasu pè. Ajawyi Saumoni taa rupi ve orokwa, ypõ'õ wasu ovae rupi oroo remẽ. Nijyvytu ywe'ei a'e rupi. 
ACT.27.8	Ãmẽ oroo jẽ Kereta ypõ'õ wasu myterà rupi, ypõ'õgwerà reme rupi. Ãmẽ waypete jẽ oroo remẽ. Ajawyi taa mõ pè oropyta rã'ĩ. Jãemijarà ikatu mã'ẽ eu a'e taa pè. A'e Raseja taa pyri'ĩje'ẽ sa'u tè. 
ACT.27.9	Ipojy ai pãranã wasu a'evo remẽ. Nawiu kõ noo'ãi a'evo remẽ ipi. Orokuwa pãranã ipojy remẽ ipi. “Ãmãnà kyrypy remẽ a'evo ipi”, oro'e teãmã. Ajawyi oropyta rã'ĩ kuwa a'e pè mijã. [Ajamã'ẽ sota rõvijã sikaepo ojikõtevẽ jẽ iko, opota oo amãtejẽ ovãe Romã taa pè rewarà mõ.
ACT.27.9	– Nikatui ijaty ge rõmõ tesõ jaiko nawiu rupi remẽ. Ja'e jẽ! e'i ywe'e tite.]
ACT.27.9	Ajamã'ẽ Pauru okuwa ipojy ai oroasa jẽtà sõ oroo remẽ. Ajawyi kee e'i epe tõvijã kõ pè:
ACT.27.10	– Ipojy aità siasa jẽ sõ jaa remẽ, ejimorypa kõ, e'i. Moma'e kõ pirujẽ opatà nawiu reve, e'i epe. Maevo jane ve japatà, e'i. Ikatu kuwa ike japyta rã'ĩ remẽ, e'i epe.
ACT.27.11	Ajamã'ẽ kee e'i jẽ nawiu jarà rõvijã:
ACT.27.11	– Ãnĩ! Nimanyvo'ãi jaa jẽ remẽ! e'i ywe'e tite.
ACT.27.11	Nawiu jarà teve aepo e'i. A'e kõ ayvu ywesõ sota rõvijã werovija ywe'e tite Pauru ayvu wyi.
ACT.27.12	– Jaa jẽ kuwa Penisi taa pè japyta, e'i pirujẽ jane kõ. Aã taa pè nikatu ywe'ei japyta jẽ ãmãnà kyrypy remẽ, yvytu ikasiay ike rewarà mõ. Ãmõ, ãmãnà oky wete teve, e'i kupa.
ACT.27.12	A'evo oroo tarepe orovãe Penisi taa pè. A'e teve Kereta ypõ'õ wasu pè tui. Yvytu nikasi ywe'ei Penisi taa pè ipi. Ajawyi aepo e'i kupa.
ACT.27.13	Ãmẽ oroo jẽ oroiko remẽ, nijyvytu ywe'eive mijã. Ajawyi oryvay ywe'e tite iko kupa.
ACT.27.13	– Javãetà ipõ, e'i tite kupa.
ACT.27.13	Ãmẽ nawiu momãatãa ipowyijay mã'ẽ
ACT.27.14	Ajamã'ẽ py'awarà mõ yvytu ai wasu werojivy jivy tesõ! Kwaray yke kyty wyi a'e uu, ypõ'õgwerà 'arà rupi. Ajawyi opeju nawiu eraa wayvo. 
ACT.27.15	Ãmẽ nawiu jarà manyvo noereko'ãi imomãatã. Ajawyi omoane'e kõrijõ tè yvytu toeraa. Noterẽ gatui nawiu oo ky'y. Yvytu ai rupi kõrijõ tè oo. 
ACT.27.16	Ajawyi orojipota rã'ĩ yvytu ai wyi, Kauta ypõ'õgwerà pyri'ĩje'ẽ. Oiko yarà ra'yry mõ nawiu rè ojiãpasĩ mã'ẽ, mãrãnai mẽwarà rã. A'e ojora imokatu nawiu kwarà pè kupa. Ãpẽi weroike imokatu kupa, yvytu ai ywete rewarà mõ. 
ACT.27.17	Nawiu jarà remĩgwai kõ tè weroike. Aja paire nawiu ookwa okwa kupa, yvytu tooka oka e'ã. Okyje ai tè kupa ky'y. Kee e'i kupa:
ACT.27.17	– Ovajarà kyty ysĩ rena oiko, Siti eu erà pè mã'ẽ. Natypyi a'e pè, e'i. Maevo opã'ãtà nawiu a'e rè ojika jika, e'i kupa.
ACT.27.17	Ajawyi kamisa yvytu weroata mã'ẽ omowyjy imokatu kupa.
ACT.27.18	Ijyvytu ai ywete jẽ. Ikõ'ẽma tesõ yvytu ai. Ajawyi moma'e kõ wekyi epe imopopo pãranã pupe kupa.
ACT.27.18	– Tivevui a'u ekojẽ, e'i tite kupa.
ACT.27.19	Kõ'ẽme ijyvytu ai jẽ upa. [Ãmẽ ywesõ okyje ai kupa ky'y.] Ajawyi kõ'ẽme moma'e kõ mõ wekyi mijẽ imopopo pãranã pupe kupa, ipowyi mãe kõ. 
ACT.27.20	Ajamã'ẽ ijyvytu ai jẽ upa. Ãmãnusu jẽ upa. Okyru ywete jẽ ãmãnà upa. Kõ'ẽ kõ'ẽve oky ãmãnà. Ajawyi 'arà pãtõ kõ'ẽ kõ'ẽ tesõ upa! Jaytata kõ nojisai teve pya. Mapejõ ke rõmõ tesõ a'evo oroiko ky'y. Ajawyi norokuwai maty põ orootà mã'ẽ ky'y. Manyvo noroiko'ãi ãmẽ ky'y. Ajawyi:
ACT.27.20	– Japatà tè ky'y! oro'e kõrijõ.
ACT.27.21	Nojimi'ui rã'ĩ tesõ iko kupa ky'y, okyje iko kupa rewarà mõ. Ãmẽ Pauru opõ'ã jane kõ mytery pè kee javo ijupe kõ:
ACT.27.21	– Ejimorypa kõ, pejapyaka eayvu rè aporegeta peupe remẽ. Ãwĩ pè itõkõ a'e ipe pejẽ! Napeenui ywe'e tite eayvu! “Tijajisyry e'ã rã'ĩ”, a'e ipe itõkõ pejẽ, Kereta ypõ'õ wasu pè jaiko jẽ remẽ, e'i. Ãmẽ “hoõ” pejẽ sõ remẽ, nãwĩ vo'ãi kuwa age'e mijã! 
ACT.27.22	Ajamã'ẽ tapekyje e'ã. Nijamãnõ pe'ĩ'ãi ajamã'ẽ, e'i. Nawiu kõrijõ tè opatà, e'i. 
ACT.27.23	Kwee apouvai remẽ, Janejare'e wemĩgwai yvapewarà mõ omuroka ekoty. A'e remĩgwai tè ije. A'e amoe'e ipi, e'i. A'e remĩgwai yvapewarà uu ekoty remẽ, oporegeta ije. 
ACT.27.24	“Terekyje e'ã, Pauru!” e'i. “Napemãnõ'ãi. Neo jẽtà nevãe jõvijã wasu Sesa pyri. A'evoa rõmõ Janejare'e penejatà, nerupi oo mãe kõ ve”, e'i Janejare'e remĩgwai yvapewarà ekery pè. 
ACT.27.25	Ajawyi tapejimokasi, a'e pejẽ. Akuwa aje ywete Janejare'e e'i ipi, e'i. Ajawyi akuwa nijanemomaoka'ãi, e'i. 
ACT.27.26	Ajamã'ẽ ypõ'õgwerà mõ rè tisiraa nawiu imoja, e'i Pauru ijupe kõ.
ACT.27.26	[– Haa! A'evotà si! e'i ãmẽ kupa.]
ACT.27.27	A'evo jẽ. Nawiu rè ikasi ywete jẽ yvytu ai upa. Weraa jẽ pãranã wasu rupi, Atiria eu pãranã pè mã'ẽ rupi. 14 kerà rõmõ tesõ werokwapa yvytu ai ky'y. Ãmẽ pyaikatu remẽ, nawiu jarà remĩgwai mõ e'i:
ACT.27.27	– Yvy pyri'ĩje'ẽ jaiko ky'y! e'i. Japatà maevo ky'y! e'i.
ACT.27.28	Ajawyi yy typya mosã'ãga omomo yy pupe esa kupa. Wekyi remẽ, typya okuwa kupa. 40 meturu rõmõ typy a'e pè. Ajaire sa'u omomo mijẽ esa. 30 meturu rõmõ kõrijõ tè ky'y. Natypy ywe'ei ky'y. 
ACT.27.29	Ajawyi ãmẽ ywesõ okyje jẽ kupa, takuru kõ rewarà mõ. Nojisai 'eteay, pyaikatu rewarà mõ. Nawiu momãatãa ipowyi mãe kõ omomo opyta pe wyi, irõte rõmõ. A'evo paire oporegeta ojarà rã'ãga kõ pè kupa.
ACT.27.29	– Kuise'ẽ emokõ'ẽoka toromã'ẽ gatu nawiu rape rè! e'i epe kupa.
ACT.27.30	Ãmẽ nawiu jarà remĩgwai kõ omowyjy yarà ra'yry yy pè.
ACT.27.30	– Nawiu momãatãa ipowyi mãe kõ oromowyjytà nawiu sĩ pe wyi! e'i rã'ãga owari rõmõ kupa.
ACT.27.30	[Na'evo'ãi kupa ajamã'ẽ. Ojava vijatà oo kupa rewarà mõ tè aepo e'i kupa. “Nawiu opa e'ãve”, e'i tite kupa.]
ACT.27.31	Ajamã'ẽ Pauru a'evoa okuwapa. Ajawyi omome'u sota rõvijã pè. Ãmõ, sota kõ pè.
ACT.27.31	– Ãwĩ kõ ojavatà oo! e'i. Janereity sõ oo kupa remẽ, japatà ãmẽ, e'i Pauru.
ACT.27.32	Ajawyi, sota kõ yarà ra'yry ã weta ity imono yy pupe, nawiu jarà remĩgwai kõ tojava e'ã upi.
ACT.27.33	Kõ'ẽma mẽ Pauru oporegeta jane kõ pè, tojimi'u rã'ĩ kupa ky'y. E'i ijupe kõ:
ACT.27.33	– Pemã'ẽ! Tapejimi'u rã'ĩ! e'i. Kweevewarerà ve napejimi'ui. Mõrijõ semana rõmõ tesõ a'evo, e'i. 
ACT.27.34	Ajawyi age'e tapejimi'u rã'ĩ ky'y. Tapekasi katu nẽ. Tapejimo'ãgatu teve ikõ nẽ. Napepa'ãi, e'i ijupe kõ.
ACT.27.35	Ãmẽ Pauru aepo e'i paire, meju wekyi imosãi ijupe kõ. Oporegeta rã'ĩ Janejare'e pè eminu kõ rõmõ. Ajaire openo peno meju iwa ãmẽ ky'y. 
ACT.27.36	Orekasi katuay ky'y, orojimi'upa katuay ãmẽ rewarà mõ. 
ACT.27.37	Oreaty tesõ nawiu pupe. 276 rõmõ tesõ ore, pirujẽ remẽ. 
ACT.27.38	Ajaire, orojimi'u paire, temitã rã'ãigwerà
ACT.27.39	Ãmẽ kõ'ẽma mẽ nawiu jarà omã'ẽ wemĩgwai kõ reve yvy rè. “Mã yvy pãwĩ?” e'i tite kupa. Ajamã'ẽ omã'ẽ yy jirojivya rè kupa. A'e pè uve ysĩ jipykuikwerà. Ajawyi,
ACT.27.39	– Wãi ysĩ rè siraa nawiu imoja! e'i kupa.
ACT.27.40	Ãmẽ weta nawiu tõpasã ity imono kupa. Imomãatãa kõ oyvypa oo ãmẽ. Ypykuita ã kõ ojora teve kupa. Ãmẽ kamisa ipevu mã'ẽ omovevu mijẽ ipe ijãpasĩ imõ'ã kupa, ysĩ rupi katu yvytu toeraa. 
ACT.27.41	Ajamã'ẽ oiko sikaepo ysĩ natypyi mã'ẽ a'e pè, pãranã pupe. Ajawyi a'e rè nawiu opã'ã isĩ gytyre upa. Nawiu ropyta rè opipo pipo ywete yy. Ajawyi ooka oka tesõ nawiu ropyta ky'y.
ACT.27.42	A'evo remẽ sota kõ e'i ojiupe:
ACT.27.42	– Temimopã'ãgwerà kõ siapisità rã'ĩ to'yta e'ã ojava janewyi oo kupa! e'i tite kupa.
ACT.27.43	Ajamã'ẽ sota rõvijã nopotai Pauru ojuka kupa. Ajawyi noapisioka kõi. Kee e'i kõrijõ:
ACT.27.43	– E'i katu o'yta o'yasa mãe kõ ypy joãkã mõ too yy reme kyty, e'i. 
ACT.27.44	Ajaire ne'i katui o'yta mãe kõ takypy rupi to'yasa oo kupa. Yvyra jimo'ikwerà 'arà rupi too kupa. Nawiu pẽgwerà rupi teve, e'i.
ACT.27.44	A'evo oroereko ãmẽ, ajaate pirujẽ orovãe yy reme pè ky'y. Nomãnõ pe'ĩ jane mõ yy pupe.
ACT.28.1	Orovãema yvy 'aryvo ky'y. Pirujẽ noropai. A'e tè orokuwa Mauta eu sikaepo ypõ'õ wasu pè. 
ACT.28.2	A'e wãnà kõ, mire'eay jome kupa. Ajawyi orepopypy katu kupa orovãe remẽ. Ãmẽ jakatu ãmãnà oky wete jẽ. Irõwã ywete. Ajawyi tata omonururu kupa torojipe'e ee. 
ACT.28.3	Ãmẽ Pauru jape'a kure kurerà kõ omovyvy eru remẽ, moe revejẽ sikaepo omovy eru. Ajawyi jape'a omono mono tata pupe upa remẽ, a'e oẽ tata raku wyi iposu'u. 
ACT.28.4	Ãmẽ a'e wãnà kõ omã'ẽ ee remẽ, kee'i kupa:
ACT.28.4	– Haa! Manyvo pãwĩ! Maevo mirà ojuka maekwerà tè ãwĩ! Emã'ẽ! Pãranã pupe ojipypy ipe remẽ, nomãnõi. Ajamã'ẽ age'e si omãnõtà ky'y, waiwererà repy rõmõ! e'i tite kupa.
ACT.28.5	Ajamã'ẽ Pauru nomãnõi. Ojipomoviva viva moe reity tata pupe. Nimanyvoi a'evo remẽ. 
ACT.28.6	Ãmẽ a'e wãnà kõ e'i tite:
ACT.28.6	– Iporurutà ajaire maevo! Py'awarà mõ omãnõtà! e'i tite kupa.
ACT.28.6	Ajawyi wãrõ puku sa'u ipe esa kupa. Ajamã'ẽ Pauru nimãrãi 'eteay. Ajawyi e'i kupa ky'y:
ACT.28.6	– Haa! Manyvo pãwĩ? Nomoay'ãi moe osu'u remẽ. Janejarà tè maevo ãwĩ! e'i tite kupa.
ACT.28.7	Ãmẽ ajaire oroo a'e wãnà kõ rõvijã retã gyty. Pupiriu eu a'e jõvijã pè. A'e orepopypy katu teve. Moapy 'arà rõmõ oremomyta opyri. 
ACT.28.8	A'e ruu sikaepo ikaray wete. Evikay teve. Ajawyi Pauru oike etã wyry pè esa. Janejare'e pè oporegeta ijupewarà mõ. Ajaire wãkãmyy imokatu. 
ACT.28.9	Ajaire a'evoa ojenu pirujẽ jane kõ pè. Ajawyi itekorã mãe kõ weru eru Pauru pè tomokatu kupa, pirujẽ a'e pewarà ypõ'õgwerà pewarà itekorã mãe kõ.
ACT.28.10+ACT.28.11	Ãmẽ oroiko puku rã'ĩ a'e pè nawiu rãrõ. Moapy jay tesõ oroãrõ a'e pè. Muruwapa tesõ ãmẽ ky'y. Ãmẽ tè nawiu mõ uu ky'y, a'e ypõ'õ wasu pè tè ãmãnà werokwapa mã'ẽ. Aresãtiria taa kyty wyi a'e nawiu uu. A'e nawiu sĩ rè oiko teminõgwerà, “Janejarà monosĩgwerà” eu ijupe mã'ẽ. A'e nawiu rupi oroo ky'y. Ãmẽ pirujẽ Mauta wãnà kõ ome'ẽ tepe'yte moma'e kõ oreupe toroeraa ore mojikuwapa rõmõ.
ACT.28.12	A'e pe wyi Sirakusa taa kyty oroo ky'y. A'e pè orovãe remẽ, moapy 'arà rõmõ oroiko rã'ĩ. 
ACT.28.13	Ajaire oroo mijẽ ãmõ taa kyty. Rejiu eu a'e taa pè. A'e pè pe'ĩte oroke. Kõ'ẽme orojeapy oroo. Oroo oroiko remẽ, yvytu orerakypyrerà kyty wyi opeju nawiu eraa. Mõrijõ 'arà rõmõ oroerokwapa orovãe Peteori taa pè. 
ACT.28.14	A'e pè Jesu koty rewarà kõ mõ oroesa. A'e kõ:
ACT.28.14	– Pepyta rã'ĩ ike, e'i oreupe. Pe'ĩ semana rõmõ pepyta rã'ĩ, e'i kupa.
ACT.28.14	Oropyta rã'ĩ ãmẽ. Pe'ĩ semana rõmõ a'e rupi oroiko ipyri kõ. Ajaire oroo a'e pe wyi pee rupi tè ky'y, ajaate Romã taa kyty oroo orovãe. 
ACT.28.15	Ãmẽ Jesu koty rewarà kõ Romã wãnà kõ okuwapa sikaepo orovãetà mã'ẽ. Ajawyi taa miti kõ pè orerãrõ kupa. Apiu eu a'e taa miti pè. Ãmõ pè “Moma'e pyya” eu a'e pè. Ãmẽ Pauru omã'ẽ orerõvaisĩarà kõ rè remẽ, oryvay ee kõ. Omoe'e Janejare'e a'e kõ rè.
ACT.28.16	Ãmẽ orovãema Romã taa pè ky'y remẽ, sota rõvijã omono rã'ĩ Pauru ovote toiko a'e rupi. Ajamã'ẽ omono jẽ sota mõ toãrõ jẽ iko.
ACT.28.17	Ajaire moapy oke paire, Pauru omuroka Juteu rõvijã kõ mõ totuu okoty, a'e wãnà kõ mõ.
ACT.28.17	– Pejo ikõ eresa nẽ, tijajimogeta, e'i imono ijupe kõ.
ACT.28.17	Ãmẽ uu ojimoaty ipyri kupa. Ãmẽ e'i Pauru ijupe kõ:
ACT.28.17	– Eretãrãgwerà kõ. Erewarà maevo ojenupa pejẽ, kee e'i Jerusarẽ taa wãnà kõ mã'ẽ: “Pauru oiko teitete tè iko”, e'i mã'ẽ. Ãmõ, “Tãmõ Moisesi remikusiwarerà noerovijai iko ipi”, e'i mã'ẽ. Aepo e'i kupa rewarà mõ emopã'ã Jerusarẽ taa pè kupa, ãwisõ nimanyvoi epe aiko remẽ. Romã wãnà kõ rõvijã kõ po pè eme'ẽ temojaiwe kupa, e'i Pauru. 
ACT.28.18	Ajawyi a'e kõ erã'ã esa. Ajaire e'i kupa: “Manyvo rewarà mõ põ ãwĩ ojukatà kupa, ãwisõ nimanyvoi epe ekoi remẽ?” e'i eupewarà mõ kupa. Ajawyi opota ipe emoẽoka kupa. 
ACT.28.19	Ajamã'ẽ janerõvijã kõ opota katu jẽ emopã'ã, e'i. Ajawyi si ije yveve ka'e: “Ije ywete taa tajime'ẽoka amãtejẽ jõvijã wasu Sesa pè ajawyi, topi amãtejẽ ewyi kupa”, a'e. Ajawyi tè erã'ãtà eresa kupa. A'evo tesõ ipe erereko kupa remẽ, naporegeta ai eretãrãgwerà kõ rè. Ajireko katu kõrijõ tè ijayvu ai kõ wyi.
ACT.28.20	Ajawyi poromuroka tapejo eresa, tijajimogeta. Isaeu kõ remiãrõ pè “aje” a'e rewarà mõ tè epokwa kupa. Janejare'e Remimuurerà pè “aje” a'e rewarà mõ, e'i Pauru.
ACT.28.21	Aepo e'i paire Juteu rõvijã kõ e'i:
ACT.28.21	– Ore ajamã'ẽ norokuwai ayvu ai nerewarà, e'i. Kareta mõ ve novãei nerewarà, Juteja yvy kyty wyi. Nonuri teve jane mõ nerewarà mojenu, e'i kupa.
ACT.28.22	E'i jẽ kupa:
ACT.28.22	– Ajamã'ẽ kee oro'e ene. Pirujẽ taa taa rupi jane kõ oporegeta ai pene. “Nivoi Jesu koty rewarà kõ”, e'i kupa toroenu. Ajawyi ene ywete oropota neremikuwa nemome'u ore, e'i kupa.
ACT.28.22	“Hoõ” e'i Pauru.
ACT.28.23	– Ajaire awi jajimoatytà japoregeta, e'i kupa.
ACT.28.23	A'evo ekoi ãmẽ kupa. Ãmõ 'ary pè ijatyray Juteu kõ ojimoaty Pauru pyri. Janejare'e ayvu rè Pauru omotekokuwa kõ, Janejare'e jane kõ Rõvijã wasu rõmõ poroereko mã'ẽ rè. Jesu rekoa rè teve omotekokuwa kõ. Tãmõ Moisesi remikusiwarerà rupi katu Jesu rekoa rè omotekokuwa kõ. Ãmõ, Janejare'e ayvu mojenuarà kõ remikusiwarerà rupi katu omotekokuwa kõ. Opota jane kõ tokuwa, “Aje ywete Janejare'e Remimuurerà tè Jesu”, te'i kupa. Omotekokuwa puku kõ. Ji'ive oporegeta ypy. Karupa remẽ tẽ tesõ opi imo'ea kõ wyi.
ACT.28.24	Ãmẽ Juteu kõ mõ “aje ywete” e'i Pauru ayvu pè. Ajamã'ẽ ãmõgwerà “aje” ne'i. 
ACT.28.25	Ajawyi ojivy oo wetã kõ gyty kupa remẽ, ojimogeta oo iko kupa. Ajamã'ẽ pirujẽ ojivytà remẽ, e'i Pauru imono kõ:
ACT.28.25	– Karamoe remẽ Janejare'e 'Ãg janerãmõi kõ pè aje ywete kee e'i, a'e wayvu mojenuarà Isajasi rupi. 
ACT.28.26	Kee e'i maekwerà:
ACT.28.26	“Ekwa kee tere ijupe kõ:
ACT.28.26	‘Peenu remẽ, peenu tarepe.
ACT.28.26	Ajamã'ẽ napekuwa'ãi manyvo jaa tè e'i.
ACT.28.26	Ãmõ, pemã'ẽ gatu tarepe ee.
ACT.28.26	Ajamã'ẽ napemã'ẽ'ãi ee. Naperovija'ãi teve eayvu’, ere ijupe kõ.
ACT.28.27	Ta'evo jẽsi kupa. Totekokuwa e'ã jẽsi kupa.
ACT.28.27	Tojiapyakwapyy jẽsi eayvu renu tare'ã kupa.
ACT.28.27	Tojiovapyy jẽsi teve kupa.
ACT.28.27	Opota sõ kupa remẽ, wenu katu kuwa eayvu kupa mijã.
ACT.28.27	Ojivy mijẽ kuwa ekoty kupa mijã.
ACT.28.27	Wenu katu kuwa kupa ãmẽ.
ACT.28.27	Otekokuwavay teve kuwa kupa.
ACT.28.27	A'evo remẽ tè kuwa, ije poromomoioka kuwa ijaiwererà kõ kasia wyi poromokatu”, e'i Janejare'e maekwerà.
ACT.28.28	Peupe tè aepo e'i amãtejẽ! e'i Pauru. Ajawyi kee tapekuwa. Juteu rõwã mãe kõ pè tè Janejare'e emono tamojenu Jesu janerereko katua rewarà ky'y, e'i. A'e kõ wenutà amojenu ijupe kõ remẽ, pevo rõwã. Aepo a'e tapekuwa, e'i Pauru ijupe kõ.
ACT.28.29	Aepo e'i paire, ojisyry oo kupa ky'y. Oo kupa remẽ, ay rupi tesõ ojiayvuvaja vaja oo iko ojiupe kupa.
ACT.28.30	Ãmẽ Pauru mõrijõ kwaray rõmõ tesõ a'e pè ekoi. Tetã mõ opyy rã'ĩ ojimoena iwyry pè. A'e pè jane kõ oo oo esa remẽ, opota katu ipi. 
ACT.28.31	Oo esa mãe kõ pè Janejare'e ayvu omovyvy ipi, Janejare'e Janerõvijã ywete rõmõ poroereko katua rewarà. Ãmõ, Janerõvijã Jesu Kiristu rewarà. Nojipiraui tesõ Pauru oporegeta joupe remẽ ipi, okuwa ava pè nojiapyrasaoka'ãi rewarà mõ. Ava jẽ rõwã Pauru omomità Janejare'e ayvu e'eay momewa wyi.
ACT.28.31	[Ãmẽ awyjepa rã'ĩ akusiwa Jesu remimonokwerà kõ rewarà ky'y.]
ROM.1.1	Ije, Pauru. Kiristu Jesu remĩgwai tè ije. Ãwĩ kareta akusiwa imono pejẽ, tapemogeta ikuwa. Janejare'e tè epyteporo emowaite emono wayvu e'eay tamojenu erokwa, janerereko katua rewarà. 
ROM.1.2	Karamoe remeve Jesu nonurive ike yvy pè remẽ, Janejare'e omojikuwaokapa amãtejẽ wayvu e'eay rã Wa'yry rewarà rã rè Juteu kõ pè. Wayvu mojenuarà kõ pè omojikuwaoka amãtejẽ, tokusiwa imojikuwa kupa. [A'e emikusiwarerà pè Janejare'e kareta eu.] 
ROM.1.3	Wayvu Wa'yry rewarà rã omojikuwaoka ijupe kõ. A'e itõkõ ojimojane osaky rõmõ. Jõvijã wasu Tavi jeapyrerà rõmõ itõkõ isaky. 
ROM.1.4	Ajamã'ẽ Janejare'e tè omojikuwaoka Wa'yry rõmõ ereko. Ta'yry omãnõ maire opoera mijẽ. Tuu Janejare'e tè omomoeraoka imopõ'ãoka, o'Ãg kasia rupi. A'evoa rupi ywesõ jakuwa Janejare'e Ra'yry tè Janerõvijã Jesu Kiristu mã'ẽ.
ROM.1.5	A'e remĩgwai rõmõ tè aiko ky'y. Okatuaya rupi epyteporo emono wayvu mojenuarà rõmõ taiko. “‘Pejo ekotyre’, e'ipa Janejare'e janeupewarà mõ ipi”, a'e imojenu. Iteetejẽ yvy yvy wãnà kõ pè aepo amojenu erokwa ipi, ãwisõ “aje” te'i enu kupa. Ijayvu rupi ekoi ãmẽ kupa ky'y. 
ROM.1.6	Pejẽ ve Janejare'e pemuu okotyre. “Era'yry Jesu Kiristu koty rewarà rõmõ tapeiko ky'y”, e'ipa pejẽ, Romã taa wãnà kõ rõmõ. 
ROM.1.7	Ajare a'e ikusiwa pejẽ ajupa, ejimorypa kõ. Janejare'e remiauvay kõ rõmõ pejẽ peiko, pejãvijõ jẽ. Pepyteporopa oupewarà kõ rõmõ, weruparà mõ tapeiko ky'y.
ROM.1.7	Janeruwasu ikõ tapenereko katuay okatuaya rupi penereko nẽ. Tapepy'a mopiryvypy katu ikõ penereko nẽ. Janerõvijã Jesu Kiristu ikõ a'evo tapenereko teve penereko nẽ.
ROM.1.8	Jesu Kiristu koty rewarà kõ rõmõ peiko mã'ẽ ojenupa ãmõ yvy yvy wãnà kõ pè okwa. Ajawyi Janejare'e amoe'e ywete penewarà mõ aiko ipi, Jesu Kiristu mãnõa rupi a'evo penereko rewarà mõ. 
ROM.1.9	Janejare'e remĩgwai rõmõ tè ije aiko ky'y. Apota ywete emĩgwai rõmõ aiko ipi. Ijayvu e'eay Ta'yry Jesu rewarà amojenu jenu erokwa ipi. A'e tè okuwa aja'arĩ pene aiko mã'ẽ ipi. Nerearai 'eteay pewyi aiko ipi. 
ROM.1.10	Aporegeta ijupe peupewarà mõ aiko ipi. Ãmõ, aporanu teve ijupe aiko ipi. Kee a'e: “Mano remẽ kuwa põ aa Romã taa wãnà kõ resa, Papa?” a'e ijupe ipi. “Mape remẽ nepota aa remẽ, emonooka ãmẽ rejupa”, a'e Janejare'e pè ipi.
ROM.1.11	Apota ajimory pene. Apota pemotekokuwa jẽ penereko Janejare'e remime'ẽ rewarà rè. I'Ãg pemokasità “aje ywete” tapejẽ ijupe penereko katua rè peiko ãmẽ ky'y. 
ROM.1.12	Pepytery pè sõ aiko remẽ, ojevo jẽ kuwa jajimokasi Kiristu rupi tekoua rè, jajimoaty Janerõvijã rè japoregeta remẽ.
ROM.1.13	Kee a'e pejẽ, eretãrãgwerà kõ. “Ãmõ 'ary pè aatà esa kõ”, a'e tite itõkõ peupewarà mõ mijã. Aepo a'e tite ajupa ipi. Ajamã'ẽ manyvo remẽ naa'ãive. Ajaate age'e nakuwaive eoa rã. Apota pemotekokuwa jẽ Janerõvijã ayvu rè penereko. Ãwitõ ãmõ Juteu rõwã mãe kõ “aje” e'i ijayvu wenu kupa remẽ ipi, tãwĩvo ve peiko. “Pe'ĩrõwã kuwa ‘aje’ e'i enu mãe kõ mijã”, a'e peupewarà mõ ipi.
ROM.1.14	Ijayvu mojenuarà rõmõ aiko teãmã aiko ije. Iteetejẽ jane kõ pè amome'u ijayvukwerà kõ erokwa ipi. Ajawyi ojimo'e iko mãe kõ
ROM.1.15	Aja rewarà mõ ajimokatupa amãtejẽ taẽ aa penena kyty, Romã taa kyty. Mokope ve Janejare'e ayvu e'eay rè toporomotekokuwa aiko, Wa'yry rewarà rè.
ROM.1.16+ROM.1.17	Ikatuay Janejare'e ayvu e'eay.
ROM.1.18+ROM.1.19+ROM.1.20	Janejare'e ojikuwaokapa ipe mirà kõ pè ipi. Weewarà pirujẽ omojikuwaoka joupe iko ipi. Okasia nopa'ãi mã'ẽ omojikuwaokapa teve. Okatuaya omojikuwaokapa teve. Weminõgwerà kõ rupi tè omojikuwaoka joupe ipi. A'evo janerãmõi ypykwerà kõ pè omojikuwaoka, ajaate age'e remẽ. Omojikuwaoka jẽ janeupe iko. Ajawyi ãmẽ kee nija'e'ãi kuwa: “Nakuwai Janejare'e reko”, nija'e'ãi kuwa ipi. Manyvo ne'i'ãi ojipija aepo'i maekwerà. Ajamã'ẽ mirà kõ aje ywete mã'ẽ noenu tari kupa ipi. Nivoi mã'ẽ ywesõ opota kupa ipi. Aje ywete mã'ẽ rè noja'ari kupa ipi. Kee ekoi tite kupa. Janejare'e nomojõvijã'ãi wee kupa ipi. Nomomojyi ywe'e tite imoe'e e'ã kupa ipi. Ãmõ, nivoi ywe'e tite poroereko kupa ipi. Ajawyi omãnõ 'atà tè waiwererà kõ repykarà mõ kupa. Janejare'e kee e'ipa ijupewarà kõ mõ: “Nivoi mãe kõ tojimomorijau waiwererà kõ rewarà mõ”, e'ipa. A'evoa omojikuwaokapa wena yva pe wyi imuu jane.
ROM.1.21	Emã'ẽ. Janejare'e rewarà okuwa ipe kupa mijã. A'evo ipe remẽ, nomomojy'ãi ajamã'ẽ oõvijã rõmõ iko kupa ipi. Kee ne'i ijupe kupa: “Orerõvijã ywete ene”, ne'i. “Nekatuay wete”, ne'i'ãi ijupe imoe'e kupa ipi. Ojipy'amogeta teitete tè iko kupa ipi. Manyvoa rã rõmõ rõwã a'evo ekoi kupa ipi. Notekokuwai 'eteay iko kupa ipi.
ROM.1.22	Ajamã'ẽ, “Orotekokuwavay”, e'i tite oupe kupa ipi, ãwisõ notekokuwai 'ete iko kupa remẽ. Eawyrypa mã'ẽ vo 'ejẽ ipe ekoi kupa remẽ. 
ROM.1.23	Kee ekoi teve kupa ipi. Janejare'e nomoe'ei iko kupa ipi, ãwisõ a'e rõmõ'ĩte oiko karuaru iko mã'ẽ tè ipe mijã. Ãwisõ a'e rõmõ'ĩte ikatuay ekoi mã'ẽ teve. Ojarà rã'ãga kõ pè wekovijanõ kupa, ke'ĩatu mã'ẽ kõ pè. 
ROM.1.24	Ajaate kee e'i Janejare'e ky'y: “'Aha! Moko'e remẽ sõsi aity kõtà ky'y. Tosĩ e'ã ajawyi iko kupa ky'y”, e'i ee kõ omãjã ãmẽ. “Wemimota ai rupi awi toiko iko kupa ky'y”, e'i. “Opirà kõ pupe tè tojimomorijauvay waiwereray rè iko ãmẽ kupa ky'y. Jimomy'a aia rè. Waiwererà rè teve. Wãisõ tojimomorijau iko kupa”, e'i ijupewarà kõ mõ ky'y. 
ROM.1.25	A'evo ekoi ãmẽ kupa ky'y. Janejare'e ayvu aje ywete mã'ẽ nopotai 'ete kupa. Ajawyi opoipa ywe'e tite iwyi kupa ipi. Owaria kõ kõrijõ opota ywe'e tite ekovijarerà rõmõ kupa. Ãmõ, Janereinõgarerà nomoe'ei ywe'e tite kupa ky'y. Weminõgwerà kõ ywe'e tite omoe'e kupa ky'y. A'e kõ omoẽoka ywe'e tite o'arà kyty kupa ipi. Janejare'e kuwasi jamoe'e karuaru kuwa mijã. Õ'õ, awyje katu ãwĩvo jamoe'e karuaru jaiko ipi.
ROM.1.26+ROM.1.27	Ajaire mirà kõ weko kõ omoteete jẽ ereko. Ma'e, wãivĩgwerà kõ nopotari kwaima'e ky'y. Ojiupiu tè ojimojaiwe iko kupa. Ojapakyry ojee kupa. Ãmõ, ivo teve kwaima'ekwerà kõ. Ojiupiu teve ojimojaiwe ojipota iko kupa. Opoi owãivĩ'y wyi, ojee tè imopy iko kupa, ipusi ai tè iko kupa wyi. Ajawyi ãmẽ kee e'i Janejare'e: “'Aha! Wemimota aiwerà rupi tè awi toiko iko kupa ky'y nẽ”, e'i Janejare'e ee kõ omãjã ky'y. Aja jare ojimomorijau 'atà tè iko kupa ky'y. Waiwererà kõ repykarà mõ opirà kõ omoaità ity kupa ky'y.
ROM.1.28	A'evo Janejare'e rewarà okuwa ipe kupa remẽ, werõarõ jẽ tite kupa. Ajawyi Janejare'e kee e'ipa ijupe kõ ky'y: “Hoõ, tekokuwa e'ãa rupi awi tapeiko teitete peiko ky'y”, e'ipa. 
ROM.1.29	Aja rewarà mõ aã reitõ kõ ipy'a kõ opãsarõma: Nivoi maekwerà kõ. Ãmõ, jipy'amogeta aiwerà kõ. A'evo moma'e moatya rè ywesõ oja'a mãe kõ. Ãmõ, aipa règà oja'a iko mã'ẽ. Ãmõ, ãmõ kõ moma'e rè ojitupi ay iko mã'ẽ. Ãmõ, porojukaa rè oja'a iko teve mã'ẽ. Ãmõ, poroaka py'a iko mã'ẽ. Ãmõ, jimoripea règà poromoripe iko mã'ẽ. Tekou teitetea règà oja'a iko mã'ẽ. 
ROM.1.30	Ãmõ, poromovyvyrai tè mã'ẽ. Nivoi omo'y teywete ovoarà mõ rè mã'ẽ. Ãmõ, Janejare'e rè ojikõ'õ iko mã'ẽ. Ãmõ, poroerõarõ iko mã'ẽ. Ãmõ, poromoerãkwẽnai iko mã'ẽ. Ãmõ, noenui oõvijãgwerà ayvu imomojyoka e'ã mã'ẽ. 
ROM.1.31	Ãmõ, nojinõsĩ 'ete iko otekokuwa e'ãma mõ iko mã'ẽ. Ãmõ, temirovija rõmõ rõwã ekoi mã'ẽ. Ojimoja'y 'ejẽ iko mã'ẽ. Ãmõ, wetãrãgwerà kõ noaui 'ete teve mã'ẽ. Ãmõ, noporoporijauesai teve iko mã'ẽ. A'evo 'evo ywe'e tite ãmẽ ipy'a kõ pupe oike ky'y.
ROM.1.32	A'evo ekoi mãe kõ pewarà mõ Janejare'e kee e'ipa karamoeve: “Omãnõ 'atà tè weko aiwererà kõ repykarà mõ kupa”, e'ipa. I'ete aepo e'i maekwerà. Ajamã'ẽ a'evo ekoi mãe kõ noenu tari ijayvukwerà oupewarà mõ. Okuwapa ipe kupa mijã. Omomorijaua rã okuwapa ipe kupa mijã. Ajamã'ẽ ojimoane'e jẽ tesõ iko kupa ipi. Opota tè waiwererà rupi oo kupa ipi. “I'ete agyvo jaiko remẽ”, e'i kõrijõ ojiupe kupa ipi. Oryvay kõrijõ ãmẽ kupa ipi.
ROM.2.1	“Haa mokoi”, pejẽ aepo kõ renu. Ajamã'ẽ kee a'e pejẽ, pejãvijõ jẽ. “Haa, nivoi rõwã pãkãwĩ ekoi!” ere ãmõ kõ reko pè remẽ, neupe ve aepo eretà ãmẽ! Ivo kõ jẽ teve neiko ipi. Ajawyi manyvo nere'ãi 'ete nejipija rõmõ neiko.
ROM.2.2	Kee jaa sikuwa. Janejare'e tè ivo kuwaparà rõmõ ekoi. Ajawyi “nivoi mã'ẽ tè ãwĩ” e'i ava mõ pè remẽ, aje ywete e'i ãmẽ. [A'e jõ tè aepo e'i kuwa mã'ẽ.] 
ROM.2.3	Nivoi teãmã mã'ẽ tè mirà kõ. Ene pa'e! Manyvo ere kuwa põ nejipija rõmõ Janejare'e rovake neiko? Manyvo nere'ãi nejipija rõmõ neiko. Ãwĩ pè itõ “nivoi mã'ẽ” ere te'ĩte sõ mirà kõ pè neiko ipi, a'e ipe pejẽ ipi. 
ROM.2.4	Emã'ẽ Janejare'e reko rè. Okatuaya rupi tẽ tesõ nerereko katu nerereko ipi. Ãmõ, neporijauesa puku wyi nanemomorijaui amãtejẽ neaiwererà rè ipi. Ãwisõ ikatuay nerereko remẽ, nejirovatà sipõ iwyi neiko rõmõ ãmẽ? Kee jẽsi ere kuwa: “Emã'ẽ. Ikatuay erereko ãwĩ. Apoità eaiwererà wyi ky'y”, ere jẽsi.
ROM.2.5	Ajamã'ẽ nivoi neikoa nereity tari tite neiko, ãwisõ Janejare'e ayvu nereenu tari remẽ. Ãmẽ, moko'e remẽ nejimomorijauokatà Janejare'e pè ãmẽ. Kãramõ poromoe'yia 'arà mẽ, neaiwererà rupi katu tè nemomorijautà ãmẽ ky'y. 
ROM.2.6	Manyvo nyvo jaiko mã'ẽ rupi ve, a'evotà janerereko. Janejãvijõ vijõ jẽ a'evotà janerereko ãmẽ.
ROM.2.7	Kee ekoi mã'ẽ Janejare'e omoigooka karuarutà opyri ãmẽ. Ovoarà kõ ikatuay wereko tè jẽ iko mãe kõ. Ãmõ, tekou teitetea wyi omago ipi mãe kõ. Ãmõ, kee e'i mãe kõ: “Janejare'e tè emoe'earà rã rõmõ ekoità”, e'i mãe kõ. “Kãramõ kuwa aẽ mõ aa Papa pyri aiko karuaru”, e'i tè jẽ oupe iko mãe kõ. Apijarà kõ pè Janejare'e kee e'ità: “Ekoty rewarà tè ãwĩ”, e'ità. “Mãerã amoigooka karuarutà epyri”, e'ità ãmẽ a'evo ekoi mãe kõ pè. 
ROM.2.8	Na'evoi ãmẽ weegà oja'a iko mã'ẽ wereko. A'e aje ywete mã'ẽ wyi ojirova mãe kõ. Nivoi tekoua rupi ekoi mãe kõ. Apijarà pè Janejare'e kee e'i: “Nivoi mã'ẽ tè ãwĩ”, e'i. “Ivo katu kuwasi ãwĩ ekoi mijã”, e'i ee kõ omãjã wãgyo rõmõ. Ajawyi omomorijau kõtà ereko ky'y. 
ROM.2.9	A'evo Janejare'e pirujẽ nivoi tekoua rè ywesõ oja'a mãe kõ omomorijaupa kõtà, ijaiwererà kõ repykarà mõ. Omomorijau karuarutà ereko apijarà kõ, mãerã tè. Juteu kõ ypy a'evotà wereko kõ. Ãmõ, Juteu rõwã mãe kõ teve a'evo tary ve wereko. 
ROM.2.10	Ivo tekoua rè ywesõ oja'a mãe kõ ãmẽ wereko katuaytà opyri ereko. Omoe'e kõtà ãmẽ ky'y. Opy'amopiryvypy katu kõtà ereko kõ ãmẽ. Juteu kõ oja'a ee mãe kõ a'evotà wereko. Ãmõ, ãmõ kõ oja'a ee mãe kõ ve a'evo tary ve wereko. 
ROM.2.11	Ojevojẽa rupi tè Janejare'e omã'ẽ pirujẽ janere janemosã'ãga ipi.
ROM.2.12	Juteu rõwã mãe kõ, Janejare'e ayvu ivo tekoua rewarà nokuwai epe. Ajamã'ẽ kee ne'i Janejare'e ijupe kõ: “Ikuwa rè rõwã ojavy remẽ nimanyvoi”, ne'i ijupe kõ. Wemavo kõ jẽtà, ijãvijõ kõ jẽ. Juteu kõ ãmẽ okuwa ipe ijayvu ivo tekoua rewarà. Ajamã'ẽ upi noikoi sire'e kupa. Ajawyi a'e kõ ve Janejare'e wemavotà ãmẽ. 
ROM.2.13	Janejare'e ayvu ivo tekoua rewarà okusiwaoka maekwerà okuwa katu ipe Juteu kõ. Ajamã'ẽ noikoi ijayvu rupi erovija rõmõ kupa ajamã'ẽ. Apijarà pè Janejare'e “ivo mã'ẽ tè ãwĩ” ne'i'ãi ãmẽ. Ijayvu rupi ekoi mã'ẽ kõ pè tè “ivo mã'ẽ tè ãwĩ” e'i kuwa. 
ROM.2.14	Ãmõ remẽ Juteu rõwã mãe kõ pè nojenuive Janejare'e ayvu, ivo tekoua rewarà. Ajamã'ẽ mape remẽ opy'a mãrãkuwaa rupi katu tè ekoi jẽ kupa. Ajawyi wemikuwa rupi tè ivo maevo sõ tite ekoi kupa. 
ROM.2.15	A'evo okuwa ivo katu mã'ẽ kupa. Ãmõ, nivoi mã'ẽ okuwa teve kupa. Ajawyi wemikuwa rupi ojireko katu iko kupa remẽ, ipy'a katu iko kupa ipi. Na'evoi upi katu noikoi tite kupa remẽ. Ipy'a piraità tè ãmẽ iko kupa. Aytà tesõ ipy'a pè kõ ãmẽ. [“Haa! Nivoi si aiko”, e'ità oupe ãmẽ kupa.] 
ROM.2.16	A'evoa kõ ojikuwa katutà kãramõ Janejare'e poromoe'yi remẽ. Jopy'a pewarà kõ ve tesõ okuwa. Nijajimome'ui epe ijupe remẽ tesõ okuwa. Ivo jaiko mã'ẽ okuwavĩ. Ãmõ, janeaiwererà kõ ve okuwavĩ. Janekuwa teãmã. Ava jẽ rõwã ojinõsĩtà iwyi. Ajaa rupi ivo katu janemoe'yità. Jesu Kiristu pè tè janemoe'yiokatà, janemoe'yia 'arà mẽ. A'e a'evoa kõ rè poromotekokuwa ajupa ekareta rupi, tapekuwa. Janejare'e ayvu rupi katu tè poromotekokuwa aiko.
ROM.2.17	Juteu kõ pè kee a'età ky'y, pejãvijõ jẽ. Nejimoe'e ywe'e tite neiko ne. Kee ere tite neupe: “Juteu e'e rõmõ tè ije”, ere tite. “Akuwa teãmã Janejare'e ayvu ivo tekoua rewarà. [Kõitokõ tãmõ Moisesi pè omojikuwaoka tokusiwa imojikuwa.] Ajawyi Janejare'e koty rewarà rõmõ aiko teãmã”, ere tite nepy'a pè neiko ipi. 
ROM.2.18	Ajare kee a'età ene. Aje ipe Janejare'e remimota nekuwa. Ivo katuay mã'ẽ pè “aje ywete” ere teve ipe. Nejimo'epa ee rewarà mõ tè aepo ere ipe ipi mijã. 
ROM.2.19+ROM.2.20	Ajawyi kee ere jẽ: “Poromo'earà rõmõ aiko. Ivo tekoua rè poromo'e aiko ipi. Ãwitõ naeapyoi mãe kõ japopy eraa, ãmõ pãtõnusu wyry pè ekoi mã'ẽ jayape katu ipi, ãwĩvo tè aiko ãmõ kõ pè ipi”, ere tite neiko ipi. Ãmõ, “Aje ywete mã'ẽ rè ajimo'e ikuwa katu ipi rewarà mõ ja'yrerà kõ amo'e aiko ipi. Ãmõ, notekokuwai mãe kõ amo'e aiko ipi”, ere tite neiko ipi. Aepo ere tite nejimoe'e rõmõ neiko ipi. 
ROM.2.21+ROM.2.22	Kõi neremikuwawerà rupi sõ nereikoi ipi! Õ'õ si? Ayvu kuwaa règà jaja'a remẽ, “ikatu” naoty we'ei janeupe. Mano põ ãmõ kõ nijamotekokuwa'ãi kuwa jane ywete janeayvukwerà rupi nijaikoi sõ remẽ? Kee jaa pè aepo eu. Ãmõ 'ary pè moma'e rè nemona tite. Aja paire, mano põ, “Nemona ne!” eretà ãmõ kõ pè neiko? I'ete põ? Ãnĩ! Ni'ei. Ãmõ, nemy'arà mõ remeve, “Mano põ koivo revewarà rè neiko?” ere jẽ ãmõ kõ pè neiko? [Õ'õ si? “Poromo'e aiweray si pene?” e'ità ãmẽ neupe kupa.] Ãmõ, jojarà jimoãtãgwerà rè neremã'ẽ tari epe ipi. I'ete. Ajamã'ẽ mape remẽ ava mõ wemime'ẽa rã weraa inõ ojarà rã'ãga pè ji'i. Ajaire, apykyre kyty, emime'ẽgwerà rè nemona vija eraa. Ivo põ ãmẽ neiko? Ãnĩ! Nivoi! 
ROM.2.23	Ãwĩ pè itõ kee a'e neupe. Janejare'e wayvukwerà jikusiwarerà nekuwa katu ipe. Ajawyi nejimoe'e ywe'e tite neiko ipi. Ajamã'ẽ upi nereikoi neiko. Ajawyi Janejare'e moko'e remẽ neremoe'ei ereko. [Ajawyi nerewarà mõ Juteu rõwã mãe kõ omojaiwe Janejare'e.] 
ROM.2.24	Aje ywete Janejare'e ayvu mojenuarà Isajasi kee e'i ikusiwa maekwerà rupi katu neiko: 
ROM.2.25	Juteu kõ pè kee eutà. Pejiemosĩpire'o ipe Janejare'e upewarà kõ rõmõ pejimosã'ãga ipi. Ajamã'ẽ ijayvu rupi napeikoi ipi. Ajawyi nojiemosĩpire'oi mã'ẽ vo 'ejẽ pejẽ peiko ipi. Manyvo jaa rõmõ rõwã a'evotà peiko. Janejare'e ayvu ivo tekoua rewarà rupi peiko remẽ tè katu kuwa jiemosĩpire'oa “aje ywete” eu kuwa peupewarà mõ ãmẽ. 
ROM.2.26	Ajamã'ẽ kee ipe Juteu rõwã mãe kõ mõ ekoi. Nojiemosĩpire'oi epe iko kupa. Ajamã'ẽ Janejare'e ayvu ivo tekoua rewarà rupi ekoi jẽ kupa. Ajawyi ojiemosĩpire'o mã'ẽ vo 'ejẽ ekoi Janejare'e pè kupa. A'evo tè ekoi kupa. 
ROM.2.27	Mokoi Juteu kõ! Nivoi mã'ẽ omo'y kuwa ãmõ kõ pene mijã. Nojiemosĩpire'oi epe kupa ipi. Ajamã'ẽ ivo tekoua rewarà rupi ekoi kupa ipi. A'e kõ tè nivoi mã'ẽ omo'y kuwa pene mijã. Ma'e rewarà mõ. Ãwisõ pejimosã'ãgapa ipe Janejare'e koty rewarà kõ rõmõ peiko. Ãmõ, i'aryvo peupewarà mõ teve ipe Janejare'e wayvu ivo tekoua rewarà omojikuwa tãmõ Moisesi pè tokusiwa imojikuwa karamoe remeve. Ajamã'ẽ a'evo ipe peiko remẽ, ijayvu rupi napeikoi ipi. Ajawyi ãmõ kõ pè pejimokupeioka peiko ipi.
ROM.2.28+ROM.2.29	Oiko ãmõ wemosĩ opire'ooka kõrijõ tè mãe kõ. Janejare'e nomomojyi rupi iko kupa ajamã'ẽ. Juteu e'e rõwã apijarà. Juteu rã'ãga tè. Ajare kee a'e ijupe. Ava upe põ, “Juteu e'e rõmõ ãwĩ”, e'i Janejare'e ipi? Ojiemosĩpire'ooka mã'ẽ pè põ? Ãnĩ! A'e pè rõwã. Aje ywete Janejare'e remimota rupi ekoi mã'ẽ pè tè aepo e'i. Opy'a pupe tẽ tesõ omoe'e imojõvijã wee ipi mã'ẽ pè tè aepo e'i. Janejare'e 'Ãg tè poropy'amotee ipi. Moisesi remikusiwarerà rupi jaiko mã'ẽ ãmẽ nijanepy'amotee'ãi kuwa. Janejare'e 'Ãg tè katu poropy'amotee kuwa poroereko. Ojipy'amotee mã'ẽ pè tè “Juteu e'eay ãwĩ” e'ità Janejare'e imoe'e ãmẽ, ãwisõ mirà remimoe'ekwerà rõwã ipe remẽ.
ROM.3.1	Ajare manyvo eu? Juteu rõmõ isaky mã'ẽ pè ywesõ põ ikatu? Ojiemosĩpire'o ojimosã'ãga mã'ẽ pè ywesõ põ ikatu? 
ROM.3.2	Õ'õ. Ikatu Juteu rõmõ isaky remẽ. Ma'e rewarà mõ. Juteu kõ pè ypy Janejare'e omojikuwaoka wayvu ivo tekoua rewarà mõ. A'e rewarà mõ ywesõ ikatu ijupe kõ. 
ROM.3.3	Kee a'e. Mape reme ãmõgwerà wenu ipe remẽ, noerovijari kupa. Okuwapa ipe kupa. Ajamã'ẽ opoi tè weminuwerà wyi kupa. Ajare manyvo e'ità põ Janejare'e ãmẽ? Opoi tary ve põ wayvukwerà wyi imotee ãmẽ? 
ROM.3.4	Ãnĩ! Nopoi'ãi. Aje ywete e'i teãmã mã'ẽ tè Janejare'e ekoi. Mirà kõ ãmẽ iwari py'a iko ipi. Janeayvu jamotee ipe remẽ, Janejare'e nomotee'ãi wayvukwerà ãmẽ ipi. Aekwe ekwery ve jẽ ekoità. Ajare kee e'i eewarà Janejare'e kareta rè:
ROM.3.4	“Neayvukasi ipi mã'ẽ tè ene.
ROM.3.4	Ene ywesõ nejikuwatà aje ywete ere mã'ẽ rõmõ neporegeta remẽ ipi.
ROM.3.4	Ajawyi ãmõ kõ rovake nemojaiwe ipe kupa remẽ,
ROM.3.4	ene ywesõ nejikuwatà ivo katu mã'ẽ rõmõ”, e'i Janejare'e pè maekwerà.
ROM.3.5	Jane ãmẽ temirovija rõmõ rõwã jaiko mã'ẽ ojikuwa ãmõ kõ pè ipi. Ãmẽ kee e'i janere omãjã kupa: “Haa, a'evo tè ipi kupa remẽ, Janejare'e jẽsi ivo katuay wete ekoi mã'ẽ tè!” e'i kupa. A'evo nivoi jaiko remẽ ywesõ Janejare'e ojikuwa ivo katuay wete mã'ẽ rõmõ. Ajawyi kee eu kuwa põ: “Ni'ei rõwã põkõ Janejare'e janemomorijau remẽ?” eu kuwa põ? 
ROM.3.6	Niĩ. Naoty'ãi! Janejare'e janemoane'e sõ janeaiwea rupi tijaiko remẽ tè katu kuwa “nivoi” eu kuwa ijupe ipi mijã. Ajamã'ẽ nijanemoane'ei. Jane tè jajimoane'e jẽ a'evo rõmõ jaiko. Nivoi sõ Janejare'e ekoi remẽ, manyvo ne'i'ãi kuwa poromosã'ãga poromoe'yi, ivo mãe kõ nivoi mãe kõ wyi mijã ãmẽ! Nijayvukasi'ãi kuwa a'evoa rè mijã.
ROM.3.7+ROM.3.8	Ajamã'ẽ mape remẽ ãmõ kõ eayvunõ ipi. Kee e'i tite eupewarà mõ kupa: “‘Nivoi jaiko remẽ, ikatuay mã'ẽ ojinõtà janeupe ãmẽ ipi,’ e'i Pauru”, e'i rã'ãga kupa. Aepo 'aryvo kee e'i tite opy'a pupe iko kupa: “Emã'ẽ. Ajimowari remẽ ywesõ Janejare'e ojikuwatà aje ywete e'i mã'ẽ rõmõ. Ajawyi ãmõ kõ omoe'età Janejare'e eaiwererà rewarà mõ”, e'i tite kupa. “Ãmẽ, mano rewarà mõ põ eaiwererà rè emomorijauoka jẽtà, ãwisõ a'e rupi ikatuaya ojikuwatà remẽ? Nemomorijau'ãi kuwasi ãmẽ mijã”, e'i tite kupa. Ajamã'ẽ aepo pupegà ojimoane'e tarepe iko kupa ipi. Jevo'e katu si ijaiwea rè omomorijauokatà apijarà ãmẽ ky'y.
ROM.3.9	Pirujẽ Juteu kõ rõmõ, nivoi mãe kõ teãmã ekoi kupa ipi. Ãmõ, Juteu rõwã mãe kõ ve nivoi mãe kõ teãmã teve ekoi kupa ipi. Ajawyi nivoi tekoua kasia pupewarà tepa jẽ jane jaiko. Pirujẽ! Kõitokõ poromo'epa: “Jane ywesõ janekatu ãmõ kõ wyi”, nija'e'ãi ojiupe jaiko ipi. Ojevo jẽ jajimojaiwepa jaiko ipi. 
ROM.3.10	Aepo rè kee e'i Janejare'e kareta jikusiwarerà:
ROM.3.10	“Mirà kõ põ'õ mè, nuvei 'ete ivo teãmã mã'ẽ mõ.
ROM.3.10	Nipe'ĩ'ãi Janejare'e rovake.
ROM.3.11	Mã jẽ rõwã ipy'a mãrãkuwa katu mã'ẽ Janejare'e koty rewarà.
ROM.3.11	Nuvei 'ete ojiporijauesaoka ijupe mã'ẽ mõ.
ROM.3.12	Ivoa wyi pirujẽ ojirovapa 'ejẽ kupa.
ROM.3.12	Ikãnĩ kãnĩ oopa kupa.
ROM.3.12	Pirujẽ opasasakai ywete iko kupa.
ROM.3.12	Mã jẽ rõwã ikatuay teãmã ekoi mã'ẽ.
ROM.3.12	Nipe'ĩ'ãi ivo katu ekoi mã'ẽ mõ.
ROM.3.13	Iwari wari pirujẽ kupa ipi.
ROM.3.13	Oporegeta teitete tè poromoripea mõ iko kupa ipi.
ROM.3.13	Ayay mã'ẽ vo 'ejẽ ijayvu kõ ipi.
ROM.3.13	Poromojaiwe tè ipi. Porojuka kuwa.
ROM.3.14	Ijayvu ai tesõ iko kupa ipi.
ROM.3.14	Ãmõ kõ pè ojimõarõ teve iko kupa ipi.
ROM.3.14	‘Timarama!’ e'i e'i koivo kõ pè iko kupa ipi.
ROM.3.15	Ojikõtevẽ jẽ tesõ porojukaa rè iko kupa ipi.
ROM.3.16	Maipe okwa mã'ẽ rupi mãrãnai oinõ erokwa kupa ipi.
ROM.3.16	Poromomorijauokaa rè ywesõ oja'a iko kupa ipi.
ROM.3.17	Nokuwai joe jimory katua kupa ipi.
ROM.3.17	Ojipy'amopirai tè iko kupa ipi.
ROM.3.18	‘Manyvoa rã rõmõ rõwã jamomojy kuwa Janejare'e’, e'i tite kupa ipi”,
ROM.3.18	e'i ojikusiwa Janejare'e kareta rè maekwerà.
ROM.3.19+ROM.3.20	Kee jaa itõkõ sikuwa. Janejare'e wayvu ivo tekoua rewarà rupiwarà kõ pè omojikuwaoka, upi katu toiko kupa. Ãmõ, jane kõ pirujẽ pè omojikuwaoka, janeupe teve. Ajamã'ẽ ijayvu rè tè jajimosã'ãga remẽ, janeaiwererà tè ojikuwa janeupe ãmẽ ipi. Nivoi teãmã jane jaiko ipi. Ajawyi ava jẽ rõwã kuwa Janejare'e ayvu ivo tekoua rupi katu ekoi, ãwisõ Janejare'e “ivo mã'ẽ tè ãwĩ” te'i ijupewarà mõ. Ajawyi manyvo nija'e'ãi kuwa ovake, ãwisõ jakuwa paire nivoi jaiko jẽ remẽ. “Nivoi mã'ẽ tè ãwĩ” e'i janeupe remẽ, nijajipija ena'ãi ãmẽ ky'y.
ROM.3.21	Sikuwa manyvo nisireko'ãi Janejare'e ayvu ivo tekoua rewarà rupi jaiko ipi. Ajawyi ivo jaikoa rè nijanerako'i'ãi kuwa jaiko. Karamoeve Janejare'e omojikuwaoka aepo jaa. A'e rewarà tãmõ Moisesi okusiwapa amãtejẽ imojikuwaoka janeupe. Ãmõ, Janejare'e ayvu mojenuarà kõ okusiwapa amãtejẽ imojikuwaoka. 
ROM.3.22	Kee jaa tè eu. Aje ywete Janejare'e “ivo mã'ẽ tè ãwĩ” e'i janeupe ky'y, Jesu Kiristu rè jajirovija janerako'i rõmõ remẽ. Iteetejẽ mirà kõ pè aepo e'i. Ojevo jẽ a'evo janerereko, janejãvijõ vijõ jẽ, Jesu rè jajirovija remẽ.
ROM.3.23	Kee rewarà mõ a'evo janerereko. Jajimojaiwepa pirujẽ jaiko ipi. Nivoi 'ete jaiko ipi. Ajawyi kuipe'e tè Janejare'e katuaya wyi jaiko. 
ROM.3.24	Ajamã'ẽ Janejare'e nopotari janemomorijau, ãwisõ “Nivoi mãe kõ tojimomorijau”, e'ipa ipe remẽ. Janeporijauesa jẽ janerereko. Ajawyi okatuaya rupi nivoi tekoua pewarà wyi janerekyipa ky'y, Kiristu Jesu mãnõa rupi, a'e rupi janereru okotyre rewarà mõ ipi. Tepy e'ãte mã'ẽ vo 'ejẽ janerereko katua janeupe ãmẽ.
ROM.3.25+ROM.3.26	Janejare'e nojikõtevẽi poromomorijaua rè. Jypy remẽ poroãrõ puku esa mijã. Ajaate Wa'yry omuu tomãnõ janeaiwererà repykarà mõ ky'y. A'e omãnõ remẽ kee e'ipa: “Oyte nivoi tekoua repykarà mõ ky'y. Awyjepa ky'y”, e'ipa janeaiwererà kõ pè ky'y. A'evoa rupi Janejare'e okatuaya omojikuwaoka katuay ky'y. Emã'ẽ. Aje ywete janemomorijau kuwa janeaiwererà rewarà mõ janerereko mijã. Ajamã'ẽ okatuaya rupi ivo mã'ẽ rõmõ janerereko ky'y, Jesu rè janerako'i jaiko ipi remẽ.
ROM.3.27+ROM.3.28	Kee oro'e mijẽ. Ivo tekoua rupi jaiko rewarà mõ rõwã ivo mã'ẽ rõmõ janerereko kuwa. Jesu rè jajirovija janerako'i rõmõ rewarà mõ tè katu Janejare'e “ivo mã'ẽ tè ãwĩ” e'i kuwa janeupe. Ajawyi nijajimoe'e'ãi kuwa. Janejare'e tè jamoe'età ereko. 
ROM.3.29+ROM.3.30	Pe'ĩte Janejare'e ekoi. Ajawyi pirujẽ ojirovija ee mãe kõ pè “ivo mã'ẽ tè ãwĩ” e'i ky'y, ojevo jevo jẽ. Ãwitõ Juteu kõ pè aepo e'i, ojirovija ee kupa remẽ, ãwĩvo teve Juteu rõwã mãe kõ pè aepo e'i. Juteu kõ jare'e rõmõ'ĩte rõwã Janejare'e ekoi. Ãnĩ. Pirujẽ jane kõ jare'e rõmõ ekoi.
ROM.3.31	Jesu rè jajirovija janerereko katuarà rõmõ ky'y. Aja rewarà mõ manyvo ja'età sipõ Janejare'e ayvu ivo tekoua rewarà pè? “Nikatui” ja'età sipõ? Ãnĩ. Nija'e'ãi. “Ikatuay” ja'età. [A'e rupi tè jakuwa janeaiwererà. Ivo tekoua jakuwa teve ikusiwarerà rupi. Ajawyi ikatuay janeupe ipi.]
ROM.4.1	Ajawyi manyvo ja'età põ janerãmõi Aparão rekoawerà pè? “Ivo katu mã'ẽ tè ãwĩ”, e'i itõkõ Janejare'e ijupe. Manyvo põ aepo e'i ijupe? Janejare'e ayvukwerà ivo tekoua rewarà rupi ekoi rewarà mõ põ? Ãnĩ. 
ROM.4.2	A'evo sõ remẽ, ojimoe'e kuwa ãmẽ iko mijã. Ajamã'ẽ na'evoi. Ajawyi nojimoe'e'ãi kuwa Janejare'e rovake mijã. 
ROM.4.3	Ajare kee e'i ojikusiwa Janejare'e kareta rè: 
ROM.4.4	Kee jaa itõkõ sikuwa. Japosiko ipi remẽ, janeposikoa repykwerà japyy ajaire. Nijapyy te'ĩtei ipi. Janeposikoa repykwerà tè japyy ipi. 
ROM.4.5	Ajamã'ẽ ivo jaiko mã'ẽ repykwerà rè nijanerako'i'ãi kuwa ipi, nivoi jaiko teãmã rewarà mõ. Ajawyi Janejare'e rè tè janerako'i jaiko ipi. A'e tè “ivo katu mã'ẽ tè ãwĩ” e'i janeupe, “aje ywete” ja'e ijupe remẽ. 
ROM.4.6	Aepo e'i Janejare'e janeupe remẽ, janeroryvay ãmẽ jaiko ipi. Janevote ivo jaiko rewarà mõ rõwã janeroryvay jaiko ipi. Janejare'e remiporijauesa rõmõ jaiko rewarà mõ tè janeroryvay jaiko ipi. Ajare kee e'i tãmõ Tavi karamoe remẽ ikusiwa:
ROM.4.7	“Kee jaiko remẽ janeroryvay jaiko ipi.
ROM.4.7	Nivoi jaiko paire Janejare'e ‘awyjepa’ e'i janeaiwererà pè remẽ janeroryvay jaiko ipi.
ROM.4.7	Omoje'opa maevo sõ tite janeaiwererà janewyi remẽ janeroryvay jaiko ipi.
ROM.4.8	Nivoi mã'ẽ Janejare'e nomo'yi janere ky'y remẽ janeroryvay jaiko ipi”, e'i tãmõ Tavi ikusiwa maekwerà.
ROM.4.9	Juteu kõ pè rõmõ'ĩte rõwã aepo e'i tãmõ Tavi. Juteu rõwã mãe kõ pè teve aepo e'i. Pirujẽ Janejare'e rè oja'a mãe kõ pewarà mõ e'i. Ma'e rewarà mõ aepo a'e. Sikuwa itõkõ tãmõ Aparão “aje ywete” e'i Janejare'e pè. Aja rewarà mõ tè Janejare'e “ivo katu mã'ẽ tè ãwĩ” e'i ijupewarà mõ. 
ROM.4.10	Manyvo ekoi remẽ põ aepo e'i Janejare'e ijupe? Ojiemosĩpire'o paire katu põ? Ãnĩ! Aja paire rõwã. Ojiemosĩpire'o e'ãve aepo e'i ijupe. 
ROM.4.11	A'evo paire tè ojiemosĩpire'o ojimosã'ãga ky'y. “Aje ywete” e'ipa Janejare'e pè rewarà mõ a'evo ekoi ky'y. Kee jaa tè ojiemosĩpire'oa: “‘Ivo katu mã'ẽ tè ene’, e'ipa Janejare'e eupe. ‘Aje ywete’ a'e ijupe rewarà mõ aepo e'ipa”, ejaa tè. Ajawyi pirujẽ Janejare'e rè oja'a mãe kõ ypykwerà rõmõ tè tãmõ Aparão ekoi ky'y. A'e tè a'evoa wãparõ iko.
ROM.4.12	Ajawyi kee sikuwa. Ãwitõ tãmõ Aparão “aje ywete” e'i Janejare'e pè rewarà mõ tè, Janejare'e “ivo katu mã'ẽ tè ãwĩ” e'i. Ãwĩvo ve janeupe aepo e'i, “aje ywete” ja'e ijupe remẽ. Ajawyi tãmõ Aparão jeapyrerà kõ vo 'ejẽ jaiko, Janejare'e rè jaja'a jaiko mãe kõ rõmõ. Juteu rõwã mãe kõ rõmõ jaiko remẽ ipe a'evo jaiko. Ãmõ, Juteu kõ rõmõ jaiko remẽ teve a'evo jaiko.
ROM.4.13	Karamoe remẽ itõkõ Janejare'e kee e'i tãmõ Aparão pè: “Owaray poromoigookatà, nejeapyrerà kõ reve. Pirujẽ yvy wãnà kõ eremireko katuarà kõ rõmõtà nerewarà mõ”, e'ipa tãmõ Aparão kõ pè. “Aje ywete a'evotà” e'i tãmõ Aparão enu. Ajawyi itõkõ Janejare'e “ivo mã'ẽ tè ãwĩ” e'i tãmõ Aparão pewarà mõ. Mano rewarà mõ põ aepo e'i Janejare'e ijupe? Ijayvu ivo tekoua rewarà rupi katu ekoi rewarà mõ põ? Ãnĩ. Aja rewarà mõ rõwã.
ROM.4.14	Ajare kee ne'i Janejare'e tãmõ Aparão pè: “Ivo tekoua rupi katu tè neiko wyi owaray oromoigookatà”, ne'i. Aepo e'i sõ remẽ, manyvoa rã rõmõ rõwã janerako'i kuwa ijayvukwerà rè, “Owaray poroerekotà”, e'i maekwerà rè mijã. Ivo tekoua rupi jaiko mã'ẽ repykwerà rõmõ a'evo kuwa mijã.
ROM.4.15	Ajamã'ẽ ivo nijaikoi sire'e ipi. Ijayvu ivo tekoua rupi katu nijaikoi sire'e jaiko ipi. Ajawyi jajimomorijau 'atà tè kuwa, ijayvu rupi katu nijaikoi sire'e rewarà mõ. Nuvei sõ ijayvu ivo tekoua rewarà remẽ, nuve'ãi kuwa teve ijayvu javya mijã.
ROM.4.16	Ajawyi sikuwa okatuaya rupi tè owaray Janejare'e wereko “aje ywete” e'i ijupe mãe kõ ipi. Ikasiay ijayvu a'evoa rã rè. Nomotee'ãi wayvukwerà ipi. Aepo rupi katu owaray tãmõ Aparão wereko ipi. Ãmõ, ijeapyrerà kõ a'evo wereko teve. A'evo 'evotà pirujẽ janererekotà “aje” ja'e ijayvu pè remẽ ipi. Juteu kõ pè kõrijõ tè rõwã aepo e'i. Pirujẽ Aparão vo jaja'a ee mãe kõ ve owaray janerereko, wayvu rupi katu ipi. Janeypykwerà rõmõ tãmõ Aparão ekoi ãmẽ.
ROM.4.17	Ajare itõkõ kee e'i amãtejẽ Janejare'e Aparão pè nijãkarãive remeve: 
ROM.4.18+ROM.4.19	Ajawyi Janejare'e e'i maekwerà rupi itõkõ wãrõ jẽ tesõ wãkarã rã, Janejare'e ome'ẽtà ijupe mãe rã. A'evo remẽ werywete 100 kwaray rõmõ wesa esapa Aparão. Ãmõ, erekwarà Sara isa'imãnai teve iko. Ika'akuwa ywete kupa.
ROM.4.20+ROM.4.21	“Aje sipõ Janejare'e emoãkarãokatà?” ne'i. “Aje ywete a'evotà”, e'i kõrijõ tè iko. Ãmẽ ywesõ aepo e'i, okuwa katu Janejare'e kasia rewarà mõ. A'evoa rã rè omoe'e amãtejẽ ãmẽ. 
ROM.4.22	A'evo tãmõ Aparão ekoi. Ajawyi tè Janejare'e “ivo katu mã'ẽ tè ene” e'i ijupe ãmẽ. 
ROM.4.23	Aepo jaa ojikusiwapa Janejare'e kareta rè. Ajamã'ẽ Aparão pewarà mõ rõmõ'ĩte rõwã aepo e'i Janejare'e. 
ROM.4.24	Janeupewarà mõ teve “ivo mã'ẽ tè ene” e'i, “aje” ja'e ijayvu pè remẽ ipi. “Ivo katu mã'ẽ tè ene” e'i ãmẽ janeupe. A'e tè itõkõ Janerõvijã Jesu omomoera imopõ'ã omãnõ maire. Ajawyi jakuwa nomowasu'ãi a'evoa iko. 
ROM.4.25	Aje ywete Janejare'e omuroka Jesu tomãnõ janeaiwererà repykarà mõ. Imãnõa rupi oitypypyipaoka janeaiwererà kõ janewyi ky'y. Ãwĩvo ve omomoera maekwerà rupi ivo mãe kõ rõmõ janerereko ky'y.
ROM.5.1	Ajaate age'e remẽ Janejare'e ojimorypa kõ rõmõ janerereko ky'y, “aje” ja'e ijupe remẽ. “Ivo mã'ẽ tè ãwĩ” e'i janeupewarà mõ ãmẽ ky'y. Janerõvijã Jesu Kiristu omãnõ janeaiwererà kõ repykarà mõ rewarà mõ a'evo janerereko ky'y. 
ROM.5.2	Janeporijauesa janerereko, Wa'yry mãnõa rupi. Ajawyi janepy'a katu jajirovija ee jaiko ipi. Janeroryvay amãtejẽ ipyri jaiko tarà mẽ jaiko ipi. Ãmẽ ywesõ ikatuay wetetà jamã'ẽtà ee. 
ROM.5.3	Ãmõ, a'e kupei kyty, jajimomorijau ipe remẽ, janerory jẽ jaiko. Sikuwa jajimomorijaua rupi jajimokasi jẽ ee remẽ ywesõ jajimomãatã ee jaiko ipi. 
ROM.5.4	A'evo jajimomãatã ee jaiko remẽ, emimota rupi katu jaiko. Ipy'a rupi katuwarà kõ rõmõ jaiko ãmẽ ipi. A'evo remẽ, jajimokasi jẽ emime'ẽ ãrã rè jaiko ipi. 
ROM.5.5	Janejare'e remime'ẽ ãrã kõ siãrõ jẽ remẽ, nisiãrõ pãnẽ'ãi jaiko ãmẽ ipi. Janerauvay wete rewarà mõ omẽ'ẽtà siãrõ mã'ẽ janeupe. O'Ãg tẽ tesõ oinõma janepy'a pupe janerauvaya mojikuwapa mõ.
ROM.5.6	Aje ywete janerauvay janerereko ipi. Emã'ẽ. Manyvo nija'e'ãi jajireko katu janeaiwererà wyi mijã remeve Kiristu Uu ayvu rupi omãnõ janeupewarà mõ. Ava jẽ rõwã a'evo kuwa ekoi. 
ROM.5.7	Ivo mã'ẽ pewarà mõ omãnõ kuwa mã'ẽ mõ nijaesa kuwa'ãi. Ãpẽi jaesa kuwa nojipiraui omãnõ kuwa mã'ẽ ivo ay ekoi mã'ẽ rekovijarerà rõmõ mã'ẽ. [Tysi tõ nivoi mã'ẽ rekovijarerà rõmõ omãnõ mã'ẽ nijaesa kuwa'ãi.] 
ROM.5.8	Ajamã'ẽ Janejare'e janerauvay ipi. Ajawyi nivoi epe jaiko remẽ, omuroka jẽ tesõ Kiristu tomãnõ janeupewarà mõ, ãwisõ tijamãnõ e'ã janeaiwererà reve ky'y. A'evo omojikuwaokapa janerauvaya janeupe. 
ROM.5.9	Ajawyi Janejare'e tè janeaiwererà wekyipa janewyi ky'y, Kiristu omãnõ janerekovijarerà rõmõ yvyra jipokana rè remẽ. Nomo'y'ãi janeaiwererà janere ãmẽ ky'y. Nijanemomorijau'ãi eewarà mõ ky'y. “Ivo mã'ẽ tè ene” e'ipa janeupe ky'y. 
ROM.5.10	Karamoe remẽ Janejare'e ãpã kõ rõmõ tè jaiko janeaiwererà rewarà mõ mijã. Jajirova ipe iwyi jaiko remẽ, janemojimoryoka jẽ wee. Wa'yry mãnõa rupi tè ojimorypa kõ rõmõ janerereko ky'y. Ta'yry omãnõ maire, opoera mijẽ oo. Oiko jẽ iko age'e. Ajawyi Jesu reko kasia rupi tẽ tesõ Janejare'e janerereko katuay wete janerereko ky'y. 
ROM.5.11	Ajawyi tè age'e remẽ, “Ejimorypa tè ene ky'y”, e'i Janejare'e janeupewarà mõ, Janerõvijã Jesu Kiristu rewarà mõ. A'e rupi ojimory katu janere iko ky'y. Ajawyi janeroryvay wete Janejare'e janerereko katua rè jaiko ky'y.
ROM.5.12	Karamoe remẽ itõkõ tãmõ Atão nivoi ekoi. Ajawyi mãnõa ojimo'ypa ee. A'evo pe'ĩgà mirà rupi nivoi tekoua ojinõma jane kõ rè okwa ky'y. Pirujẽ janere ojinõma okwa. A'e repykarà rã rõmõ jamãnõ 'atà tè mijã.
ROM.5.13	Janejare'e nokusiwaokaive wayvu ivo tekoua rewarà tãmõ Moisesi pè remeve, uvepa teãmã nivoia jane kõ pè. Ajamã'ẽ ayvu ivo tekoua rewarà e'ãve nivoi mã'ẽ nomo'yive janere, nuveive imosã'ãgaa rã rewarà mõ. Ajawyi “aje ipõ” ne'ive ijupe kõ. 
ROM.5.14+ROM.5.15	A'evo ipe remẽ, mãnõa ojiãparõma jane kõ pè tãmõ Atão reko remẽ, ajaate tãmõ Moisesi reko remẽ. Ajamã'ẽ tãmõ Atão aiwererà ovo rupi teve ijeapyrerà kõ aiwererà wyi. Janejare'e tẽ tesõ omogeta ipe tãmõ Atão mijã. Ajamã'ẽ noerovijai tite. Ajawyi Atão ypy noerovijai. Ajawyi nivoi mãe kõ ypykwerà rõmõ oo. Ijeapyrerà kõ ãmẽ eruparà mõ tè nivoi ekoi kupa ipi. Ajawyi Atão wã'ã amãtejẽ maevo sõ tite Jesu Kiristu wãparõ maekwerà. Atão nivoi ekoi rewarà mõ jane kõ ojimojaiwe omãnõ ipi. Pe'ĩgà mirà wyi mãnõa ojinõ tite pirujẽ jane kõ rè okwa ãmẽ. Waiteve Kiristu wãparõ maekwerà. Omãnõa rewarà mõ janeporijauesaa ojinõ okwa ky'y. Imãnõawerà oy katu pe'ĩrõwã mirà kõ rereko katuarà rõmõ ky'y. A'e ywesõ ikasiay wete janemojaiwea wyi ky'y.
ROM.5.16	Atão pe'ĩte ipe remẽ, ojeapyrerà kõ pirujẽ omoaiokapa Janejare'e kotyre. Ajawyi kee e'ipa Janejare'e janeupewarà mõ mijã: “Nivoi ekoi kupa. Tojimomorijau ajawyi kupa”, e'ipa janeupewarà mõ mijã. Atão jeapyrerà wyi a'evo jane mijã. Kiristu rupi ãmẽ “ivo katu mã'ẽ tè ãwĩ” e'ipa Janejare'e janeupewarà mõ ky'y, ãwisõ mõa'ãrõwã ipe janeaiwererà kõ remẽ. Janeporijauesa okatuaya rupi a'evo janerereko ky'y. Ajawyi jajimory kuwa ee ky'y. 
ROM.5.17	Aje ywete pe'ĩte mirà nivoi mã'ẽ wyi pirujẽ jamãnõ 'atà tè mijã. Ajamã'ẽ Atão remiãparõgwerà wyi wete Jesu Kiristu remiãparõgwerà ikasiay wete. A'evo Janejare'e janeporijauesaa rupi ivo katu mã'ẽ rõmõ janerereko ky'y. Janerereko katuay jẽtà janerereko. Ajawyi janepy'a piryvypy katu Kiristu rewarà mõ jaiko ky'y.
ROM.5.18	Aja jare kee eu kuwa mijã. Ãwitõ pe'ĩte janemomorijaua wãparõ maekwerà. Ajawyi jamãnõ 'atà tè mijã. Ãwĩvo ve Jesu katua rupi “ivo mã'ẽ tè ãwĩ kõ” e'i Janejare'e janeupewarà mõ age'e ky'y. Ajawyi si jaiko karuaru 'atà tè ipyri jaiko age'e ky'y, Kiristu koty rewarà kõ rõmõ. 
ROM.5.19	Tãmõ Atão itõkõ noerovijai tite Janejare'e. Ajawyi waiwea rupi poromoaipa pirujẽ poroereko. Emã'ẽ. Pe'ĩgà mã'ẽ rupi jane kõ ojimoaiwepa 'ejẽ iko ipi. Na'evoi ãmẽ Jesu. Uu ayvu werovija mã'ẽ rupi poromokatu tè ãmẽ Jesu. Jesu reko katua rupi “ivo mã'ẽ tè ãwĩ” eu kuwa pe'ĩrõwã jane kõ pè ky'y. [Ivo katu mã'ẽ rõmõ Janejare'e janerereko, “aje” ja'e ijupe remẽ.]
ROM.5.20	Karamoe remẽ itõkõ Janejare'e wayvu ivo tekoua rewarà omojikuwaokapa tãmõ Moisesi pè tokusiwa imojikuwa. Ajamã'ẽ a'evo paire ywesõ nivoi ekoi kupa. Ikasiay ipe aiwea ee kõ. Ajamã'ẽ janeporijauesaa ywesõ ikasiay wete janeaiwererà kõ wyi age'e ky'y. 
ROM.5.21	Janeaiwererà rewarà mõ mãnõa wyry pewarà rõmõ tepa jẽ jane jaiko mijã. Aiwea oẽ tesõ jo'arà kyty mijã. Ajamã'ẽ Janerõvijã Jesu Kiristu mãnõa rewarà mõ janeporijauesaa ywesõ ikasiay ky'y. A'e rupi Janejare'e janemojimoryoka wee ky'y. Janerereko karuarutà opyri janerereko ky'y.
ROM.6.1	Ikatuay itãwĩ Janejare'e janeporijauesa tè jẽ ipi. Ajamã'ẽ kee e'i tite ãmõ kõ: “Nimanyvoi nivoi jaiko jẽ remẽ. Emã'ẽ. Ãmẽ ywesõ Janejare'e janeporijauesatà janerereko”, e'i tite mã'ẽ. Ivo paepo e'i mã'ẽ? 
ROM.6.2	Ãnĩ! Nivoi 'ete aepo jaa. Jesu rè jajirovija mã'ẽ rupi janeaiwererà nikasi janeupe ky'y. Jamãnõ maevo sõ tite iwyi ky'y. Ajawyi nikatui aiwea rupi jaiko jẽ jaiko ky'y. 
ROM.6.3	Jajimojãmorĩoka remẽ, “Awyje Jesu koty rewarà rõmõ taiko”, jaa tè janejimojãmorĩa. “Kiristu Jesu revejẽ jamãnõma”, jaa tè. Ãwĩvoa pekuwa katupa. 
ROM.6.4	Janemojãmorĩ kupa remẽ, a'evo ve jamãnõma Kiristu revejẽ. A'evo ve Jesu reãgwerà revejẽ jajiaty maevo sõ tite. A'evoa jamojikuwa jajimojãmorĩoka remẽ. Ãwitõ Kiristu Uu kasiaya rupi opoera, ãwĩvo ve jane jaiko ikasia rupi. Kee ja'età: “Ereko pyaukwerà rõmõ tè aiko ky'y. Jesu momoeraarerà kasia rupi teve a'evo aiko”, ja'età.
ROM.6.5	Ajare kee ja'e. Ãwitõ Jesu revejẽ jamãnõ mã'ẽ vo 'ejẽ jaiko, ãwĩvo ve eevejẽ japoera mã'ẽ vo 'ejẽ jaiko ky'y. Aje ywete a'evo jaiko ky'y. 
ROM.6.6	Kiristu omãnõ remẽ, eevejẽ jamãnõ mã'ẽ vo 'ejẽ jaiko, ivo jẽ mijã. Janereko ypykwerà oityoka janewyi, janeaiwea rena rõmõ rõwã janepirà toiko ky'y. A'evoa sikuwapa. 
ROM.6.7	Kõitokõ emĩgwai okãjã mã'ẽ mõ noerovija'ãi oõvijã aiwerà mõ ipi, ãwĩvo teve jane jaiko. Nisirovija'ãi janepy'a aiwerà ky'y. 
ROM.6.8	Kee jaa rè peja'a. Kiristu reve jamãnõma maevo sõ tite. Ajawyi jakuwa aje ywete eeve jaiko karuarutà teve jaiko. 
ROM.6.9	Kiristu opoerapa omãnõ maire. Ajawyi awyje nomãnõ'ãi mãerã tè iko ky'y. Mãnõa nikasi ijupe ky'y. A'evoa sikuwapa jaiko. 
ROM.6.10	Kee sikuwapa teve. Jesu omãnõma remẽ, oitypypyipaoka janeaiwererà janewyi ky'y. Pe'ĩ'yte omãnõ. Nomãnõ mijẽ'ãi ajaire ky'y. Awyje mãerã tè ekoi ky'y. Janejare'e upewarà mõ kõrijõ tè ekoi. 
ROM.6.11	Ãwĩvo kuwa ve kee ja'e janepy'a pupe: “Epy'a aiwerà pè amãnõma mã'ẽ vo 'ejẽ aiko ky'y. Awyje Janejare'e pewarà mõ aiko e'e tè jẽ aiko”, ja'e kuwa janepy'a pupe. “Kiristu Jesu rè emo'yoka, eevejẽ taiko. Ajawyi tè a'evo ije aiko ky'y,” ja'e kuwa janepy'a pupe.
ROM.6.12	A'evoa rõmõ kee tija'e janepy'a pupe jaiko ipi: “Aiwea rupi rõwã taiko ky'y. Epirà tè opota eiko teitetea. Ajamã'ẽ ke'ĩatu epirà. Emimota ai rupi naa'ãi”, tija'e jẽ jajimokasi rõmõ jaiko.
ROM.6.13	Jypy remẽ nivoia tè jamoẽ jane'arà kyty mijã. Janepirà jamojaiwe tè ipi mijã. Ta'evo e'ã age'e remẽ jaiko ky'y. Kee ja'età Janejare'e pè: “Orerõvijã ywete rõmõ neiko. Orerekyipa nanererovijai mãe kõ pytery pe wyi orerereko ky'y. Ajawyi nepo pè orojime'ẽma ky'y. Ene tè orepirà jarà rõmõ neiko ky'y. Oremokasiay wete orerereko rejupa, ivoa rupi katu toroiko nerovake ky'y”, tija'e kõrijõ ijupe. 
ROM.6.14	Ijayvukwerà ivo tekoua rewarà rupi katu jaiko rewarà mõ rõwã janerereko katu ipi. Ãwisõ upi nijaikoi sire'e rewarà mõ tè a'evo janerereko. Aje, okatuaya rupi tè Janejare'e janerereko katu ky'y. Ajamã'ẽ aje ivo tekoua rupi tijaiko jẽ, Janejare'e remime'ẽgwerà rupi poroauvay rewarà mõ. Ãmẽ tè aiwea nikasi'ãi janere ky'y.
ROM.6.15	Ajawyi kee taoty e'ã: “Jesu omãnõma eupewarà mõ ky'y. Ajawyi nimanyvoi nivoi aiko remẽ. Eporijauesa jẽtà!” taoty e'ã. Aje Janejare'e janerereko katuay okatuaya rupi. Aje ijayvu ivo tekoua wyry kyty rõwã jaiko ky'y. Ajamã'ẽ, “Nimanyvoi nivoi aiko jẽ remẽ”, tapejẽ e'ã ikenẽ!
ROM.6.16	Napekuwai sipõ mã jamoẽ jane'arà kyty mã'ẽ, a'e remĩgwai rõmõ tè jaa ipi? Emimotarà rupi tè jaikotà ãmẽ. Ajawyi kee ja'e rã'ĩ kuwa ipi. Mã sipõ penõvijã rõmõ oiko kuwa? Janejare'e sipõ? Aiwea sipõ? Mã sipõ? Aiwea pemoẽ pe'arà kyty remẽ, pemãnõ 'atà tè peiko ãmẽ. Ajamã'ẽ Janejare'e pemoẽ pe'arà kyty remẽ, ivo mã'ẽ rõmõ penerekotà ãmẽ.
ROM.6.17	Aje jypy remẽ nivoi tekoua rupi tè pejimojaiwe tè peiko mijã. Ajamã'ẽ Janejare'e ayvu e'ekwerà ojenu pejẽ remẽ, “aje ywete” pejẽ ijupe ky'y. Perovija katu enu ky'y. A'evo peiko ky'y mã'ẽ rè Janejare'e amoe'e aiko ipi. 
ROM.6.18	Awyje katu Janejare'e pemomoioka peaiwererà wyi ky'y, ajawyi tè age'e a'e rupi rõwã peiko ky'y. Ivo tekoua rupi tè peiko ky'y.
ROM.6.19	Age'e penemikuwa rupi ve aporegetatà pejẽ, napejẽ katuive ivo tekoua rupi peiko rewarà mõ. Jypy remẽ itõkõ pejipy'amogeta ai ipi mijã. Ãmẽ pepirà kõ pemoaiweoka tesõ ipi mijã. Ta'evo e'ã age'e remẽ peiko ky'y. Ivo katua rupi tè tapeiko ky'y. Ãmẽ sõsi Jesu reruparà mõ peikotà ãmẽ ky'y. Ijupewarà kõ rõmõ peikotà ãmẽ ky'y.
ROM.6.20+ROM.6.21	Jypy remẽ itõkõ peaiwererà rupi peiko ipi mijã. Napejipy'amogetai 'ete itõkõ ivo tekoua rè peiko ipi mijã. Ikatuay sipõ peupe ãmẽ? Niĩ. Nikatui. Owaray põ ãmẽ pejẽ peiko? Niĩ. Nowari ve. Ajawyi sitõ age'e remẽ pejinõsĩ 'ejẽ aekwerà rè peiko ky'y! Ãmõ, ipojy ai ãmẽ pekoty mijã. Pemãnõ 'atà tè peaiwererà rewarà mõ mijã. Ajawyi, “Moma'e rã sõpõ ãwĩ vo aiko?” pejẽ kuwasi peiko mijã. 
ROM.6.22	Age'e remẽ ãmẽ Janejare'e pemomoiokapa peaiwererà wyi ky'y. Ajawyi wemĩgwai rõmõ tè penereko ky'y. Peneko pyaukwerà ikatuay peupe teve ky'y. Ijupewarà kõ rõmõ tè peiko, ajaate peiko karuarutà ipyri peiko ky'y. 
ROM.6.23	Aje, jamãnõ 'atà tè janeaiwererà repykarà mõ mijã. Ajamã'ẽ Janejare'e janerereko katu takatu, ãwisõ awyje jẽ ipyri tijaiko karuaru ky'y. Janerõvijã Kiristu Jesu revejẽ jaiko mãe kõ rõmõ tè a'evo janerereko ky'y.
ROM.7.1	Kee a'e pejẽ, eretãrãgwerà kõ. Pekuwapa ayvu pojy rewarà. Ajawyi kee jaa rè tapeja'a peiko. Jakuve jẽ remẽ kõrijõ tè ayvu pojy ikasi janeupe ipi. Jakãjã maire nikasi janeupe ky'y. 
ROM.7.2	Kee itõkõ ojikusiwapa wãivĩgwerà rewarà:
ROM.7.2	Ojireko paire, awyje omẽnà pewarà rõmõ tè ekoi. Ojeeve ekoi ãmẽ kupa ky'y. Ãwĩvo ojiwyi nopoi'ãi iko kupa, uve jẽ kupa remẽ. Ajamã'ẽ imẽnà sõ okãjã sikaepo ky'y remẽ, ãmẽ si omẽnà revewarà rõmõ rõwã ekoità ãmẽ ky'y. Terekwarerà rõmõ tè ekoità ky'y. Ajawyi ãwĩ ayvu pojy nikasi'ãi ijupe ky'y. 
ROM.7.3	Nimanyvoi ojireko mijẽ remẽ ãmẽ. Uve jẽ sõ imẽnà remẽ, nikatu'ãi ãmõ kwaima'e reve ojireko. Ayvu pojy ikasi jẽtà ijupe ãmẽ. Ajawyi kee eu kuwa ijupe: “Nojimoavai omẽnà pè mã'ẽ”, eu kuwa ijupe ãmẽ. Ajamã'ẽ okãjã maire, nimanyvoi ojireko mijẽ remẽ.
ROM.7.4	Aepo vo ve teve peneko, eretãrãgwerà kõ. Jypy remẽ kee pejẽ: “Janejare'e ayvu ivo tekoua rewarà rupi katu jaiko remẽ tè katu Janejare'e janerereko katutà”, pejẽ ipi mijã. Ayvu ivo tekoua rè tè penako'i ipi mijã. Ajamã'ẽ age'e remẽ Jesu katuaya rè tè penako'i ky'y. Eevejẽ peiko. Ajawyi a'e omãnõ remẽ, eevejẽ pemãnõ, koiwerà pewarà mõ. Ayvu ivo tekoua rewarà pewarà mõ pemãnõ mã'ẽ vo 'ejẽ peiko. A'e rerovijaa rè rõwã teako'i ky'y. Kiristu opoera maekwerà koty rewarà tè pejẽ ky'y. Janejare'e reruparà mõ tè kuwa peiko ãmẽ ky'y. 
ROM.7.5	Ayvu ivo tekoua rewarà rè janerako'i remẽ, japosiko ywete jẽ janeaiwererà rè jaiko mijã. Ayvu ivo tekoua rupi nivoia sikuwa mijã. Ajaate nivoia ywesõ sipota mijã. Ajawyi Janejare'e pyri rõwã jaikotà jakãjã maire mijã. 
ROM.7.6	Ajamã'ẽ age'e remẽ ayvu ivo tekoua rewarà rè nijanerako'i jaiko ky'y. Jesu katuaya rè tè janerako'i jaiko ky'y. Ajawyi Janejare'e “ivo katu mã'ẽ tè ene” e'i janeupe. Jesu omãnõ janeupewarà mõ remẽ, eevejẽ jamãnõ mã'ẽ vo tè jane ky'y. Ajawyi age'e remẽ Janejare'e remimota rupi tè jaikotà, ipy'a rupi katuwarà rõmõ. O'Ãg pè janemotekokuwaoka janemokasi ta'evo jaiko ipi. Janereko pyaukwerà tè oinõ jane ky'y.
ROM.7.7	Manyvo ja'età põ ãmẽ? Imanyvo põ ayvu ivo tekoua rewarà? Ãnĩ! Nimanyvoi. Ikatu tè. A'e rupi rõwã sikõ akuwa nivoi tekoua rewarà? Ãmõ, ivo tekoua rewarà akuwa teve. Nivoi aiko remẽ, a'e eaiwererà omojikuwaoka teve eupe ipi. Ma'e. Kõitokõ kee jaa ojikusiwapa: 
ROM.7.8	Ajamã'ẽ ijayvu ivo tekoua rewarà rè ajipy'amogeta remẽ, ãmẽ si epy'a aiwerà emo'eai a'e rupi rõwã taiko ky'y, ãwisõ apota katu ipe ivo aiko mijã. [Epy'a aiwerà tè emojitupioka koivo kõ moma'e rè ipi.] Ajawyi nivoi aiko ipi. Joma'e pyya rè ajimo'eai aiko ãmẽ ipi. Ivo tekoua rewarà jikusiwarerà naikoi sõ remẽ, epy'a aiwerà nojimokasioka'ãi kuwa eupe mijã.
ROM.7.9	Ije ayvu ivo tekoua rewarà nakuwaive mijã. Ajawyi, “Ekatu teipõ aiko Janejare'e rovake”, a'e tite eupewarà mõ ipi mijã. Ajamã'ẽ ajaire akuwapa ky'y remẽ tè tite, kee a'e ky'y: “Ha! Nivoi aiko Janejare'e rovake!” a'e ky'y. Ajare ikuwa paire ywesõ epy'a aiwerà ikasiay eupe ky'y. Nemokasiokari erereko ky'y. 
ROM.7.10	Ajawyi kee a'e ywe'e tite ajimotekokuwa: “Ajimokasi ywetetà ayvu ivo tekoua rewarà rupi katu tè aiko ky'y. Ãmẽ tè Janejare'e pyri aikotà akãjã remẽ”, a'e ywe'e tite. Ajamã'ẽ a'e rupi naiko'ãi sire'e. Ajavy jẽ tesõ aiko ipi. Ajawyi, “Aje, Janejare'e emomorijauokatà ky'y, akãjã remẽ, nivoi aiko rewarà mõ”, a'e tite mijã.
ROM.7.11	A'evo natekokuwai aiko mijã. Nivoi tekoua, ivo tekoua rewarà jikusiwarerà omo'y ere emoripeoka mõ. Ajawyi a'e kõ rè ajipy'amogeta remẽ, kee a'e: “Eeee! Amãnõ remẽ, manyvo na'e'ãi aẽ aa Janejare'e pyri, nivoi aiko rewarà mõ”, a'e tite.
ROM.7.12	Aja jare kee a'e jẽ. Janejare'e ayvu ivo tekoua rewarà ikatuay. “Kee tapeiko” e'i mã'ẽ ikatuay. I'ete e'i mã'ẽ. A'e rupi jakuwa manyvo Janejare'e opota tijaiko ipi. Ivo tekoua rè jajimotekokuwa teve jaiko ipi. Aje ikatuay ijayvukwerà.
ROM.7.13	Ajawyi kee taoty e'ã: “'Aha! Temirovija rõwã põkõ Janejare'e ayvu!” taoty e'ã. Ikatuay ijayvu ivo tekoua rewarà. A'e rewarà mõ rõwã ajimomorijauokatà! Nivoi mã'ẽ tè ivo mã'ẽ rupi emoaioka nivoi mã'ẽ rupi taiko. Ajawyi evote eaiwererà rewarà mõ tè, ajimomorijautà aiko. Janejare'e okusiwaoka maekwerà rupi a'evoa sikuwa.
ROM.7.14	Sikuwa Janejare'e 'Ãg tè omojikuwaoka wayvu Moisesi pè, tokusiwa janeupewarà mõ maekwerà. Ajamã'ẽ nivoi mã'ẽ ikasi ere ipi. Eremimota aiwerà rupi tè aiko ipi. Nivoi mã'ẽ remijarà rõmõ tè ije aiko maevo sõ tite. Najimomoioka kuwa'ãi ikasia pe wyi aiko ipi. 
ROM.7.15	Nakuwai ereko. Apota ipe ivo eikoa mijã. Napotai 'eteay ivo e'ãa rupi aiko mijã. Ajamã'ẽ a'evo ipe aiko remẽ, ivo e'ãa rupi ywesõ aiko jẽ ãmẽ ipi! Napotai upi aiko mã'ẽ rupi ywesõ aiko mijã! Ajamã'ẽ manyvo nareko'ãi apoi iwyi. Eremimota aiwerà ywesõ ikasiay eupe. Ajare kee a'e ipe: “Moma'e rã sõpõ nivoi aiko! Apota ipe ivo aiko mã'ẽ mijã!” a'e ipe aporegeta eupe ipi.
ROM.7.16	Ajawyi kee a'e tite eupe mijã: “Aje ywete Janejare'e ayvu ivo tekoua rewarà ikatuay wete janeupewarà mõ ipi. Ajamã'ẽ naiko kuwa'ãi upi mijã”, a'e tite eupe mijã. 
ROM.7.17	Ije ywe'e rõwã nivoi aiko. Epy'a aiwerà tè nivoi ererekooka, nivoi taiko ipi. A'e ywesõ ikasiay eupe ipi. Ajawyi a'evo aiko ipi. 
ROM.7.18	Kee jaa akuwa ipe erewarà. Nekatui aiko. Nuvei ikatu mã'ẽ epy'a pupe ipi. Eremimota aiwerà kõrijõ tè uve epy'a pupe. Ajawyi apota ipe ivoa rupi aiko ipi mijã. Ajamã'ẽ naiko kuwa'ãi sire'e upi. 
ROM.7.19	Ãwisõ apota katu ipe ivoa remẽ, naikoi sire'e upi ipi. A'evo ve, ãwisõ napotai epe nivoi eikoa remẽ, nivoi jẽ tè aiko ãmẽ ipi. 
ROM.7.20	Ajawyi kee a'e. Evote rõwã ãwĩvo aiko eremimotare'ãma rè aposiko aiko ipi. Epy'a aiwerà ojinõma teãmã epy'a pupe rewarà mõ tè ãwĩvo aiko ipi. 
ROM.7.21	Ãmẽ, “Ivo katu mã'ẽ rupi taiko”, a'e remẽ upi upi, nivoi mã'ẽ ojikuwa epy'a pupe ãmẽ ipi. Emõtã maevo sõ tite, nivoi eikoa ipi. “Ejo ekoty”, e'i maevo sõ tite ije ipi. 
ROM.7.22	Epy'a pupe apota ywete ipe Janejare'e remimota rupi taiko ipi mijã. 
ROM.7.23+ROM.7.24+ROM.7.25	Ajamã'ẽ nivoi aiko mã'ẽ ywesõ oẽ e'arà kyty ipi. Nivoi mã'ẽ ojiapisi 'ejẽ ivo katuay epy'a pupe mã'ẽ reve iko ipi. Nivoi mã'ẽ emõtã maevo sõ tite eaiwererà kyty taiko, ãwisõ amãnõ 'atà tè aiko remẽ. Epy'a aiwerà areko epy'a pupe rewarà mõ a'evo erereko ipi. Ajawyi ajimonyijay ere aiko ipi. Kee a'e ãmẽ: “Haa! Erereko katuarà mõ rè kuwasi erako'i mijã! Uve kuwa põkõ eaiwererà wyi emomoioka kuwa mã'ẽ mõ?” a'e eupe. Uve! Janerõvijã Jesu Kiristu tè a'evo kuwa erereko. A'e tè janemomoioka kuwa a'evoa wyi ipi. [A'e rè tè jajimokasi ãmẽ ky'y. Ikatuay!] Ajawyi sitõ Janejare'e simoe'e Jesu rewarà mõ ipi.
ROM.8.1	Age'e remẽ Janejare'e “nivoi mã'ẽ tè ãwĩ” ne'i'ãi janeupe ky'y, Kiristu Jesu revejẽ jaikopa ky'y rewarà mõ. Ajawyi nijanemono'ãi jimomorijau rena kyty janereity ky'y. 
ROM.8.2	Sireko jẽtà janeaiwererà janere mijã. Ajawyi jamãnõ 'atà tè jaiko mijã. Ajamã'ẽ aekwerà wyi Janejare'e 'Ãg janemomoioka janerereko karuaru rõmõ ky'y. Kiristu Jesu revejẽ jaiko mãe kõ rõmõ jaiko ky'y. 
ROM.8.3	Aje, ayvu ivo tekoua rewarà nijanemomoioka kuwa'ãi nivoi tekoua wyi ipi, janepy'a ai teãmã rewarà mõ. Janejare'e ãmẽ ikasiay nivoi tekoua wyi janemomoioka mã'ẽ rõmõ iko. A'evoa rõmõ Wa'yry omuu tojimojane janepytery pè iko. Janevo sõ tite Ta'yry ekoi. Ajamã'ẽ nuvei 'ete ijaiwererà ee. A'e omãnõ janeaiwererà kõ repykarà mõ. A'evo nomokasiokai janeaiwererà janeupe ky'y. 
ROM.8.4	Kee jaa rõmõ Janejare'e Wa'yry omuu janepytery pè toiko. Emimota katu rupi tijaiko, i'Ãg kasia rupi. Ivo tekoua rewarà rupi ve tijaiko. Janeremimotarà rupi rõwã jaikotà ãmẽ ky'y. Janepy'a ai rupi rõwã jaikotà ãmẽ ky'y.
ROM.8.5	Janejare'e 'Ãg kasia rè ypyry oja'a mãe kõ i'Ãg kasia rupi tè ojipy'amogetatà iko ipi. Emimota rupi teve ojipy'amogeta iko kupa ipi. Ajamã'ẽ wemimota aiwerà rè ypyry oja'a ipi mãe kõ, wemimota aiwerà rupi tè ojipy'amogeta iko kupa ipi. 
ROM.8.6	Ãwĩvo janeremimota aiwerà rè tè japosiko ipi remẽ, jamãnõ 'atà tè mãe kõ rõmõ jaiko jane ãmẽ ipi. Ajamã'ẽ Janejare'e 'Ãg kasia rupi tè jaiko remẽ, jaiko karuaru 'atà tè ipyri jaiko ãmẽ ipi. Nijajipy'amopirai'ãi ãmẽ jaiko ky'y. 
ROM.8.7	Ajawyi janepy'a aiwerà rupi kõrijõ jaiko remẽ, Janejare'e ãpã rõmõ tè ãmẽ jaiko ipi. A'evo sõ jaiko tite remẽ, nisimomojyi Janejare'e ãmẽ. Nijaiko'ãi teãmã ijayvu rupi ãmẽ jaiko. 
ROM.8.8	Janeremimota aiwerà rupi tè jaiko remẽ, manyvo nijareko'ãi Janejare'e py'a rupi katuwarà mõ jaiko.
ROM.8.9	Aje penemimota aiwerà nikasi peupe ky'y. Janejare'e 'Ãg tè penerekoarà rõmõ ekoi ky'y. Kee rewarà mõ. Aje ywete i'Ãg pepy'a pupe ekoi remẽ, emimota rupi peikotà ãmẽ ipi. Waiteve ma'e remẽ ava mõ opy'a pupe Kiristu 'Ãg nomojimoenai remẽ. Ikoty rewarà mõ rõwã ekoità ãmẽ. Ipojy tè aepo jaa ijupe ãmẽ. 
ROM.8.10	Ajamã'ẽ Kiristu 'Ãg pepy'a pupe ekoipa. Ajawyi ãwisõ pepirà omãnõtà ipe peaiwererà rewarà mõ remẽ, pe'ãg oiko karuarutà. Janejare'e 'Ãg pemoigo karuarutà, Janejare'e penereko katupa rewarà mõ. 
ROM.8.11	Aja jare keetà ãmẽ. Janejare'e 'Ãg pepy'a pupe ojimoena remẽ, ãwitõ Jesu Kiristu Janejare'e omomoerapa omãnõ mãe kõ pytery pe wyi, a'evo penerekotà teve ãmẽ penereko ipi. Ma'e, pepirà okãjãtà mã'ẽ omomoeraoka tary ve o'Ãg rupi kãramõ. I'Ãg pepy'a pupe oike wyi a'evookatà penereko.
ROM.8.12	Eretãrã kõ, nisirovija'ãi janepy'a aiwerà ky'y. Janeremimota aiwerà rupi nijaiko'ãi ky'y. 
ROM.8.13	Ma'e rewarà mõ. Janeremimota aiwerà rupi jaiko remẽ, mãnõa rape rupi tè jaatà ãmẽ. “Owa” ne'i'ãi Janejare'e janeupe ãmẽ ky'y. Ipyri nijaiko'ãi ãmẽ ky'y. Ajawyi kee ja'età: “Janejare'e 'Ãg pè ajimokasioka taposiko e'ã eremimota aiwerà rè aiko ky'y. Ikatu mã'ẽ rupi jẽsi awi taiko”, ja'età ãmẽ ky'y. Ãmẽ si aje ywete Janejare'e reve jaikotà jamãnõ remẽ ky'y.
ROM.8.14	Janejare'e 'Ãg janererekoarà rõmõ ekoi remẽ, ijãkarãgwerà kõ rõmõ jaiko ãmẽ ky'y. 
ROM.8.15	Nijakyje'ãi Janejare'e wyi ãmẽ ky'y. Nijajimosĩoka'ãi teve iwyi. Jypy remẽ jakyje iwyi ipi mijã. [“Maevo janemomorijautà, nivoi jaiko mã'ẽ rè ipi”, ja'e ipi mijã.] Ãwitõ temĩgwai ai okyje oõvijã wyi, a'evo jaiko mijã. Ajamã'ẽ janevo rupi teve jaiko ky'y. Janejare'e o'Ãg omuroka janepy'a pupe, ijãkarã kõ rõmõ tijaiko ãmẽ ky'y. Ajawyi nijakyje'ãi iwyi ky'y. I'Ãg janemo'epa, “Papa” tija'e ijupe ky'y. Nijajimosĩoka'ãi “Papa” javo ijupe. Nijapou'ãi javo ijupe ky'y.
ROM.8.16	Ajawyi i'Ãg ojimogeta jane'ãg reve aepo rè. Kee e'i janeupe: “Õ'õ aje ywete, Janejare'e ãkarãgwerà kõ tè pejẽ ky'y”, e'i i'Ãg janeupe ipi. 
ROM.8.17	Ãmõ, ijãkarãgwerà kõ rõmõ jaiko rewarà mõ oja'a katu janere ipi. Oja'a karuaru janere ipi. Owaray janerereko karuarutà janerereko ipi. Janeupewarà omowaitepa mãe kõ ome'ẽtà janeupe. Kiristu pè omowaitepa mãe kõ ve ome'ẽtà janeupe, Kiristu revejẽ jaiko rewarà mõ. Ãwitõ Kiristu omomorijau kupa remẽ, eevejẽ janemomorijau kupa. Ãwĩvo ve Tuu omoe'e Wa'yry imojisaoka Jõvijã wasu rõmõ remẽ, eevejẽ jaikotà. Ãmẽ sõsi ipyri janeroryvaytà ipyriwarà kõ rõmõ jaiko ãmẽ ky'y.
ROM.8.18	Age'e ike rupi jaiko jẽ remẽ, jajimomorijau jẽ jaiko ipi. Ajamã'ẽ kãramõ Janejare'e ojikuwa Jõvijã wasu rõmõ remẽ, ikatuay janererekotà ky'y. Okatuaya ome'ẽtà janeupe ãmẽ. Nijaja'a'ãi jajimomorijauawerà rè ãmẽ jaiko ky'y. [Ajawyi jajimomorijau remẽ, tijajipy'amopirai e'ã jaiko.] Akuwa a'evotà janerereko mã'ẽ. 
ROM.8.19	Keetà a'evoa rã janerereko. Janejare'e janemojikuwaokatà wãkarãgwerà kõ rõmõ janerereko ãmẽ ky'y. Age'e remẽ pirujẽ eminõgwerà kõ ojimopirai tesõ, a'evoa rã wãrõ jẽ kupa upa remẽ. Yva, ãmõ, yvy, ipupewarà kõ revejẽ, wyra kõ, mijarà kõ, yvyra kõ. Wãisõ wãrõ. Pirujẽ a'e kõ wãrõ jẽ a'evoa rã ãmẽ. Ajaate a'evotà.
ROM.8.20	[Karamoe remẽ Janejare'e yvy oinõ ypy remẽ, weminõgwerà ve oinõ ypy remẽ, ikatu tè pirujẽ mijã. Nijui eminõgwerà kõ ipi mijã.] Ajamã'ẽ tãmõ Atão aiwererà rupi eminõgwerà kõ ijupa mãe kõ rõmõ ojinõ ky'y. Oiko rã'ĩ kõrijõ tè Janejare'e reminõgwerà ky'y. Ijupatà mã'ẽ teãmã ãwĩ ipi. Omãnõ mã'ẽ teãmã ãwĩ ipi. Opota rewarà mõ rõwã a'evo ekoi ajamã'ẽ. Janejare'e e'ipa rewarà mõ tè a'evo ekoi.
ROM.8.21	Ajamã'ẽ na'evo'ãi kãramõ ky'y. Weminõgwerà kõ omokatu tarà mijẽ ky'y. Ãmẽ sõsi pirujẽ ikatuay wetetà ãmẽ ky'y. Nomãnõ'ãi eminõgwerà kõ ky'y. Niju'ãi teve ky'y. Nivoia naiko'ãi teve ijupe ky'y, Janejare'e omoikatupatà pirujẽ rewarà mõ. Ajawyi, eminõgwerà kõ omokatua rã wãrõ jẽ upa. Janemokatua reve a'evotà. Owa ywetetà a'evo janemojikuwaoka wãkarãgwerà kõ rõmõ janerereko remẽ.
ROM.8.22	Sikuwa age'e remẽwarà nikatu ywe'ei Janejare'e reminõgwerà kõ pè ipi. Ay teãmã ijupe kõ ipi. Ajawyi ijamu 'ejẽ kupa upa ipi, nojimokatuive kupa rewarà mõ. Ãwitõ wãivĩ imemy'a tarà remẽ, eamai ay pè upa ipi, a'evo ve ekoi kupa. 
ROM.8.23	Jane ve ike rupi nowari teve jaiko ipi. Ajawyi eminõgwerà kõ vo ve siãrõ jẽ teve janepy'a pupe janepirà mokatua rã. Age'e remẽ Janejare'e o'Ãg oinõma janepy'a pupe, wemime'ẽ ypykwerà rõmõ. Kee e'i i'Ãg janeupe ipi: “Kãramõ keetà pejẽ. Poromojikuwaokatà eãkarãgwerà kõ rõmõ. Ãmõ, pepirà ipyau mã'ẽ rõmõ poroinõtà teve ãmẽ ky'y”, e'i janeupe. Ajawyi, “Aje ywete a'evotà janerereko”, ja'età siãrõ jẽ jaiko remẽ.
ROM.8.24	Janejare'e poroereko katua rã rewarà ojenu ypy remẽ, janerako'i teãmã ee jaiko. Janejare'e janerereko katupa amãtejẽ ãmẽ. Age'e janemokatua rã siãrõ jẽ rã'ĩ jakupa rewarà mõ, jamã'ẽtà ee janemokatu remẽ ky'y. Aje ywete jamã'ẽtà ee ky'y. Nisiãrõ pãnẽ'ãi jaiko. 
ROM.8.25	Ajawyi a'evoa rã siãrõ jẽ jaiko ipi. Nijakuwai manyvo remẽ põ a'evotà janerereko. Ajamã'ẽ nijajikõtevẽ'ãi ãrõa rè jaiko ipi.
ROM.8.26	Kee jaa rè tapeja'a. Janejare'e 'Ãg tẽ tesõ uupa janemokasiarà rõmõ, Jesu rè jajirovija remẽ. Nijakuwa ywe'eive Janejare'e pè japoregeta. Ajawyi, “Manyvo a'età põ aporegeta ijupe?” ja'e ipi. A'evo remẽ i'Ãg tè janepy'a mojimogetaoka ijupe ãmẽ. Janeporijauesaoka teve Janejare'e pè ipi. Janemokasioka teve ipi. Oporegeta remẽ, ãwitõ ijamu 'ejẽ mã'ẽ vo 'ejẽ, ãwĩvo ve Janejare'e 'Ãg oporegeta ipi. 
ROM.8.27	Janejare'e janejipy'amogetaa okuwa katu ipi. O'Ãg jipy'amogetaa okuwa teve, janepy'a pupe wyi oporegeta janeupewarà mõ remẽ. Janejare'e i'eay e'i a'evo remẽ ipi.
ROM.8.28	Ivo katu Janejare'e poroinõ ipi, wauparà kõ rõmõ. A'e tè janepyteporo okoty rewarà kõ rõmõ tijaiko ipi. Wemikuwa rupi tè a'evo ekoi. Ajawyi sikuwa pirujẽ manyvo jaiko ipe remẽ, Janejare'e oposiko jẽ janerereko katua rè iko ipi. 
ROM.8.29	Karamoe remẽ yvy noinõive remẽ, okuwapa amãtejẽ wemipyteporo ãrã kõ. Ijatyray emipyteporo ãrã kõ. Kee e'ipa janeupewarà mõ: “Era'yry reruparà kõ rõmõ ekoità kupa”, e'ipa. “Joeke'yry rõmõ Era'yry ekoità”, e'ipa. 
ROM.8.30	A'evo janepyteporopa amãtejẽ janerereko. Ãmẽ wãkarãgwerà kõ rõmõ janereinõ. Ãmẽ, “Mano'i mãe kõ rõwã aã kõ”, e'i janeupewarà mõ. Ikatuay wete ijãkarãgwerà kõ rõmõ jaiko ipi.
ROM.8.31	A'evoa rè kee a'età tapekuwa sa'u. Janejare'e koty rewarà tè jane ky'y. Ajawyi ava jẽ rõwã janemoaiwe kuwa Janejare'e rovake ipi. 
ROM.8.32	Emã'ẽ. Janejare'e nokãte'ãi Wa'yry rè teipe, wauvay ipe remẽ. Omuroka jẽ tesõ yvy pè janeupewarà mõ tomãnõ. Ajawyi sitõ nijamãnõ'ãi janeaiwererà repykarà mõ ky'y. A'evo Wa'yry rè tẽ tesõ ipe nokãte'ãi imuroka. Tysi tõ pirujẽ wemime'ẽ rã ikatuay mã'ẽ rè nokãte'ã'ãi teve. Pirujẽ ome'ẽ takatutà janeupe ãmẽ wemiauvay kõ rõmõ.
ROM.8.33	Janejare'e tepa janepyteporopa. A'e teve, kee e'ipa janeupe: “Ivo mãe kõ tè ãwĩ kõ”, e'ipa janeupe. Ajawyi aepo e'i paire, ava mõ “nivoi mã'ẽ tè ãwĩ” ne'i kuwa'ãi Janejare'e rovake janeupe ky'y! [Nijaneremavo'ãi ky'y.] 
ROM.8.34	Ijayvukasi kuwa jẽ põ ava mõ janeremavoa rã rè? Niĩ. Nijayvukasi'ãi. Kiristu Jesu rõwã sikõ omãnõ janerereko katuarà rõmõ. Opoerapa teve Janejare'e pyri oo upa ky'y. A'e pè Jõvijã wasu rõmõ tè ekoi ky'y. A'e pe wyi si janeporijauesaoka Uu pè upa ipi. Oporanu upa janeupewarà mõ ipi. A'evo janepãtavõarà rõmõ ekoi. [Ajawyi ava kee ne'i'ãi kuwa janeupe Janejare'e rovake mijã: “Tapemãnõ peaiwererà kõ repykarà mõ”, ne'i'ãi kuwa ipi.] 
ROM.8.35	Awyje Kiristu remiauvay kõ rõmõ jaiko ky'y. Ajawyi ava jẽ rõwã janerekyi kuwa janerauparà po pe wyi. Jajimomorijau ipe remẽ, janerauvay jẽ kuwa janerereko ipi. Janepy'a pirai tesõ ipe remẽ, nijanereity'ãi ãmẽ. Ãmõ, noerovijai mãe kõ janemoaiwe ipe remẽ, nijanerekyi'ãi kuwa ipo pe wyi. Kiristu janerauvay jẽtà ãmẽ. Ãmõ, janeamyay ipe jaiko remẽ. Ãmõ, nijanekamisai 'eteay ipe teve jaiko remẽ. Ãmõ, janetekorã ipe jaiko remẽ. Ãmõ, jamãnõ taray ipe jaiko remẽ. Aje, a'evo 'evo ipe jaiko remẽ, Kiristu nopoi'ãi janewyi ãmẽ ipi. Manyvo nyvo jẽ jaiko remẽ, janerauvay jẽtà janerereko ipi.
ROM.8.36	Aje jajimomorijau jaiko ipi. Kee e'i ojikusiwapa Janejare'e ayvukwerà maekwerà rupi katu jaiko:
ROM.8.36	“Nekoty rewarà kõ rõmõ oroiko rewarà mõ ãmõ kõ oremomijarĩtà orerereko ipi.
ROM.8.36	Kõ'ẽ kõ'ẽ ve orejuka tarà 'ejẽ kupa upa ipi.
ROM.8.36	Ãwitõ kaneiru jaraa ijuka tarà mẽ, ãwĩvo ve orerereko kupa ipi”, ojikusiwaokapa maekwerà.
ROM.8.37	Aekwerà rupi katu jaiko remẽ, nimanyvoi. Kiristu janerauvay. A'e tè jo'arà kytywarà rõmõ janereinõma. 
ROM.8.38	Kee jaa aje ywete mã'ẽ. Manyvo jaiko remẽ, Janejare'e janerauvay jẽ janerereko ipi. Nopi'ãi janerauvaya wyi. Jamãnõ ipe remẽ, nopi'ãi janerauvaya wyi. Janerauvay jẽtà. Jaiko puku jẽ remẽ, janerau jẽtà janerereko ipi. Janejare'e remĩgwai yvapewarà kõ teve nomomi'ãi teve janerauvaya. Ãmõ, ãjãg kõ opota ipe Janejare'e topi janeraua wyi. Ajamã'ẽ manyvo noereko'ãi imomi, Janejare'e okãte'ã janere ipi rewarà mõ. Ãmõ, naikoi teve age'e remẽwarà janeraua omomi kuwa mã'ẽ mõ. Ãmõ, naiko'ãi teve kãramõwarà janeraua omomi kuwa mã'ẽ mõ. Janerau jẽtà Janejare'e kãramõ. 
ROM.8.39	Ãmõ, yvapewarà kõ teve nomomi kuwa'ãi janeraua janewyi. Ãmõ, yvy pewarà kõ teve nomomi kuwa'ãi janeraua janewyi. Yvy popykwerà wyi tesõ naiko ekojẽi janerauvaya omomi mã'ẽ, Janejare'e janerauvay wete rewarà mõ. Janerõvijã Kiristu Jesu mãnõa rupi Janejare'e janerauvay karuaru janerereko ipi, eevejẽ jaiko mãe kõ rõmõ.
ROM.9.1	Aporegeta ipi remẽ, warikwerà rõwã amovyvy pejẽ ipi. Erõvijã Kiristu okuwa aje ywete a'e ipi. Epy'a kyty wyi tè aporegeta peupe. Janejare'e 'Ãg tè epy'a omomãrãkuwa katu aje ywete mã'ẽ ta'e ipi. 
ROM.9.2+ROM.9.3	Kee a'età pejẽ. Eretãrãgwerà Isaeu kõ reko rè eãgyoay aiko. Epy'a ayay tesõ ee kõ amãjã, “aje ywete” ne'i Janejare'e Remimuurerà pè kupa rewarà mõ. Eretãrãgwerà kõ tè ekoi kupa. Eremiauvay kõ tè kupa. Ajawyi eãpẽ tite ee kõ aiko ipi. Kee a'e kuwa Janejare'e pè mijã: “Ajimomorijau kuwasi eretãrãgwerà kõ rekovijarà kõ mõ mijã. Kiristu emoisyry kuwasi oovake wyi wemiemavo rõmõ mijã, eretãrãgwerà kõ toiko jẽ ipyri iko”, a'e kuwa mijã. “Ekoty jẽsi ejimõarõ, eatyry kõ teremokatu”, a'e kuwa ijupe kõ mijã.
ROM.9.4	Karamoe remẽ itõkõ Isaeu kõ tè Janejare'e opyteporo oirõarà kõ rõmõ toiko kupa. “Eremĩgwai kõ tè pejẽ”, e'i ijupe kõ.
ROM.9.5	Tãmõ Aparão kõ jeapyrerà kõ Isaeu kõ. Ãmõ, ijeapyry rõmõ teve Janejare'e Remimuurerà uu ojimojane osaky rõmõ. Ajawyi Isaeu mõ teve Kiristu. A'e ywesõ jane kõ 'arà kyty ekoi. Janejare'e tè teãmã rewarà mõ a'evo ekoi. A'e kuwasi jamoe'e karuaru kuwa mijã. Õ'õ, awyje katu ãwĩvo jamoe'e karuaru jaiko ipi.
ROM.9.6	Kee jaa rõwã a'e pejẽ ajamã'ẽ. Janejare'e, “Poroereko katutà ky'y”, e'ipa tãmõ Aparão kõ pè paireve, wayvukwerà nomoteei, jaa na'ei. Kee rewarà mõ aepo na'ei. Pirujẽ Isaeu kõ pè rõwã “Isaeu e'e kõ” Janejare'e e'i. Kejõ kejõgà tè ojipytery pè aje ywete “Isaeu e'e mãe kõ” e'i. 
ROM.9.7	Kee itõkõ e'i Janejare'e tãmõ Aparão pè karamoe remẽ: 
ROM.9.8+ROM.9.9	Kee e'i teve oporegeta tãmõ Aparão pè karamoe remẽ: 
ROM.9.8+ROM.9.9	Aekwerà rupi katu tè a'evo imemy ajaire sa'i Sara. Isaki eu imemyry rerà pè. A'e pewarà mõ kõrijõ tè “nera'yre'e tè” e'i Janejare'e Aparão pè, wayvukasia rupi tè omoãkarãoka rewarà mõ. “A'e Isaki jeapyrerà kõ pè kõrijõ tè ‘nejeapyry kõ’ a'età”, e'i Janejare'e tãmõ Aparão pè karamoe remẽ.
ROM.9.10	[Ãmẽ ajaire tãmõ Isaki ojimovijapa remẽ, sa'i Repeka reve ojireko kupa.] Ajaire Repeka ipuru'a imemy. Ojipupewarà ja'yry rõmõ imemy. 
ROM.9.11+ROM.9.12	Nimemyrive remẽ, Janejare'e opyteporo amãtejẽ imemyry mõ oupe. Imemyry takypyporà opyteporo amãtejẽ, Jako eu ijupe mã'ẽ. Ajare kee e'i Janejare'e ijy pè: 
ROM.9.13	A'e kõ rè kee e'i ikusiwaoka ajaire Jako jeapyrerà kõ pè: 
ROM.9.14	Wemikuwa rupi tè pe'ĩte opyteporo, mõrijõ revejẽ rõwã! Ajamã'ẽ “nivoi opyteporo” naoty'ãi Janejare'e pè ipi! 
ROM.9.15	A'evo rè kee e'ipa Moisesi pè: 
ROM.9.16	Ajawyi jane kõ remimotarà rupi rõwã a'evo poroereko. Wemimotarà rupi tè a'evo ekoi. Poroporijauesa remẽ tè katu poroporijauesa ipi. 
ROM.9.17	Karamoe remẽ kee e'i oporegeta imuu [Ejitu pewarà rõvijã wasu] Parao pewarà mõ: 
ROM.9.18	A'evo wemikuwa rupi tè Janejare'e poroporijauesa poroereko ipi. Ãwĩvo ve ãmõ kõ oity, tojimomãatã jẽ ijayvu renu tare'ã kupa.
ROM.9.19	Kee e'i titetà maevo ava mõ pepytery pewarà mõ eupe: “Janejare'e kee e'i: ‘Pevote pejimomorijauoka, peaiwererà kõ rewarà mõ’, e'i. Ni'ei aepo e'i mã'ẽ ajamã'ẽ. Emã'ẽ. Jo'arà kyty tè Janejare'e ekoi mijã. Ovote wemimota rupi tè poromomorijau ipi. Manyvo nijareko'ãi ãmẽ, a'evo ekoi remẽ”, e'i titetà maevo. 
ROM.9.20	Aepo e'i mã'ẽ pè kee a'età. Ejimorypa, ava ekojẽ ikasità aepo jaa Janejare'e ayvuvaja vaja. Iwyry kytywarà kõ tepa jẽ jaiko pirujẽ. Ma'e. Ãwitõ turuwa reinõgarerà, a'evo ve Janejare'e janereinõgarerà tè. Turuwa reinõgarà rè tè poroã'ãtà tapekuwa sa'u. Turuwa kee ne'i'ãi kuwa oinõgarerà pè: “Manyvore põ ijeje'ẽ agyvo 'ejẽ ereinõ rejupa?” ne'i'ãi kuwa turuwa oinõgarerà pè. Ãwĩvo ve nija'e'ãi kuwa Janejare'e pè mijã.
ROM.9.21	Kee jaa rè emã'ẽ. Yjy jarà turuwa oinõtà remẽ, wemikuwa rupi tè oinõ ipi. A'e ojo'o rã'ĩ yjy oinõtà turuwa rõmõ inõ. Ãmẽ e'ità oupe, oinõtà remẽ: “Pe'ĩ turuwa mõ temi'õ rena rõmõ ainõtà. Ãmõ, ute upa rõmõ ainõtà, turuwa eremimotarà rõmõ, ikatuay mã'ẽ rõmõ”, e'i. Wemikuwa rupi tè oinõ turuwa kõ ipi. 
ROM.9.22	Manyvo ja'età põ a'evo 'evoa rè? Kee e'i Janejare'e oupe: “‘Eremiporijauesa e'ãmarà rõmõ amoma kõtà amãtejẽ’, na'ei. Ajamã'ẽ eayvu noenui mãe kõ pè”, e'i. “Aje ajimõarõay ijaiwererà kõ rè. Ajimõarõay mã'ẽ amojikuwaokatà. Ãmõ, ekasia amojikuwaokatà teve. Ajamã'ẽ najikõtevẽi imomorijaua kõ rè aiko. Emavoa kõ rè najikõtevẽi aiko”, e'i. 
ROM.9.23	Ãwĩvo Janejare'e omojikuwaoka okatuaya. Kee e'i amãtejẽ: “Eremiporijauesatarà kõ eayvu wenutà. Era'yry rè eako'ità kupa”, e'i. Janeupewarà mõ tè aepo e'ipa teãmã. Janeporijauesa wyi tè aepo e'i. [Jesu rè janerako'i Janerõvijã ywete rõmõ ãmẽ ky'y.] A'evoa rè Janejare'e simoe'e.
ROM.9.24	Janejare'e tè janepyteporo okoty rewarà kõ rõmõ tijaiko. Juteu kõ pytery pe wyi janepyteporo. Ãmõ, Juteu rõwã mãe kõ pytery pe wyi teve janepyteporo. 
ROM.9.25	Kee e'i Janejare'e ikusiwaoka wayvu mojenuarà pè. Oseja eu ijupe mã'ẽ pè kee e'i:
ROM.9.25	“Ãmõ kõ ekoty rewarà kõ rõwã ekoi mijã.
ROM.9.25	Ajamã'ẽ ekoty rewarà kõ rõmõ areko kõtà ky'y, e'i.
ROM.9.25	Aauvay kõtà ereko kõ ky'y, e'i.
ROM.9.25	Ãmõ yvy wãnà kõ teve eremiauvay kõ rõmõ ekoi tary ve.
ROM.9.25	Naau kõi e'ete maekwerà kõ a'evo arekotà”, e'i ikusiwaoka.
ROM.9.25	Aekwerà rupi katu janerereko ky'y. 
ROM.9.26	Kee e'i teve ikusiwaoka:
ROM.9.26	“‘Eatyryjarà rõwã pejẽ’, a'e mokope taa wãnà kõ pè mijã.
ROM.9.26	Ajaire a'e wãnà kõ pè tẽ tesõ, ‘Janejare'e oiko jẽ iko mã'ẽ ãkarãgwerà’, eutà ijupe kõ kãramõ”, e'i.
ROM.9.27	Ãmõ, kee e'i ijayvu mojenuarà Isajasi ikusiwa:
ROM.9.27	“Isaeu kõ ijatyray ipe.
ROM.9.27	Ãwitõ ysĩ ku'ikwerà vo tesõ ipe ijatyray kupa.
ROM.9.27	A'evo ipe remẽ ãmõ ãmõgwerà tè Janejare'e wereko katutà opyri ipi.
ROM.9.28	Ke'ĩ Janerõvijã ywete nivoi mãe kõ wepyme'ẽokatà ky'y, ijaiwererà kõ rewarà mõ”, e'i Isajasi ikusiwa maekwerà.
ROM.9.29	Kee e'i teve Isajasi imojenu:
ROM.9.29	“Karamoe remẽ Sotoma taa wãnà kõ nivoi tesõ ekoi.
ROM.9.29	Ãmõ, Komora taa wãnà kõ ivo kõ jẽ nivoi ekoi kupa.
ROM.9.29	Ajawyi Janejare'e omoma kõ jimo'yjẽ karamoe remẽ.
ROM.9.29	Ãwĩvo ve Janejare'e jo'arà kytywarà sõ nijaneporijauesai remẽ, janemoma kuwa ve mijã.
ROM.9.29	Ajawyi ãmẽ jane ve nijaiko'ãi mãrãgwe age'e remẽ mijã.
ROM.9.29	Ãwitõ nijeapyi 'ete kupa, ãwĩvo ve nijanejeapy'ãi 'ete kuwa mijã”, e'i maekwerà.
ROM.9.30	Kee ne'i Juteu rõwã mãe kõ: “Manyvo a'e kuwa ivo mã'ẽ rõmõ Janejare'e rovake aiko?” ne'i. Nojimo'eai ywe'ei ivo oikoa rè kupa. Ajamã'ẽ a'evo ipe kupa remẽ, Janejare'e ivo mãe kõ rõmõ wereko kõ, “aje” e'i ijupe kupa remẽ. 
ROM.9.31	Isaeu kõ ãmẽ ojimokasi epe ivo oikoa rupi katu toiko. “Janejare'e janemoe'età ãmẽ”, e'i tite kupa. Ajamã'ẽ Janejare'e katuaya rè naeako'i tite kupa. Ajawyi “nivoi mã'ẽ tè ãwĩ” e'i jẽ Janejare'e ijupe kõ. 
ROM.9.32	Manyvo rewarà mõ pãwĩvo Juteu kõ? Weko katua règà eako'i tite kupa. Janejare'e omuu Wa'yry janerereko katuarà rõmõ toiko remẽ, naeako'i ee kupa. Nojirovija tari ee kupa. Ãwitõ jajipyãkãmota takuru rè ja'a, ãwĩvo maevo sõ tite ekoi kupa. 
ROM.9.33	Ajare kee e'i amãtejẽ Janejare'e ikusiwaoka [Isajasi pè] wemimuu rã pè:
ROM.9.33	“Aesapa jane kõ Rõvijã ywete, kee ekoi mã'ẽ vo.
ROM.9.33	Ãwitõ tetã reinõgarà kõ takuru tetã oinõtà remẽ, takuru ikatuay wete ypy wesa tetã ãparõga rõmõ kupa ipi.
ROM.9.33	Ãwĩvo ve ikatuay wete mã'ẽ aesapa jane kõ Rõvijã ywete rõmõ toiko, e'i.
ROM.9.33	Erena pè, Jerusarẽ taa pè ekoità.
ROM.9.33	Sião taa eu teve mã'ẽ pè ekoità.
ROM.9.33	Ajamã'ẽ ‘aje’ ne'i ywe'ei tite ijupe kupa.
ROM.9.33	Ajawyi jajipyãkãmota mã'ẽ vo 'ejẽtà tè a'e ijupe kõ.
ROM.9.33	Waiteve ava mõ eako'i ee remẽ.
ROM.9.33	Nojirovija pãnẽ'ãi ee, temirovija e'e tè rewarà mõ”, e'i Janejare'e ikusiwaoka maekwerà.
ROM.10.1	Eretãrãgwerà kõ, apota ywete ipe Isaeu kõ Janejare'e remireko katu kõ rõmõ toiko. A'e ywesõ apota mã'ẽ. Ajawyi Janejare'e pè aepo jaa rè aporanu ipi. 
ROM.10.2	Eretãrãgwerà kõ opota tite Janejare'e rekoa rupi ekoi ipi. A'evoa akuwa. Ajamã'ẽ Janejare'e pè ivo tekoua nokuwai kupa. Notekokuwai ee kupa ipi. 
ROM.10.3	Ãmõ, nokuwai manyvo Janejare'e wereko poroereko katu kupa ipi. Ajawyi ovote titegà opota ivo katu oiko Janejare'e rovake kupa ipi. Ajamã'ẽ Janejare'e rape wyi ojirova sire'e kupa ipi. Ivo tekoua rupi wyi ikãnĩ oo kupa. 
ROM.10.4	Ajamã'ẽ Kiristu rekoa wapyrasa Janejare'e ayvu ivo tekoua rewarà, tãmõ Moisesi pè okusiwaoka maekwerà. Pirujẽ Kiristu rè eako'i mãe kõ, Janejare'e oporijauesa ipi. A'evo “ivo mã'ẽ tè ãwĩ” e'i ijupe kõ ipi.
ROM.10.5	Karamoe remẽ kee e'i tãmõ Moisesi: 
ROM.10.6	Ajamã'ẽ Kiristu rè janerako'i remẽ, “ivo mã'ẽ tè ãwĩ” e'i jane. Janepytery pè ekoi. Ajawyi kee nija'e'ãi: “Ava kuwa põ oo yva kyty Kiristu pijarà mõ?” nija'e'ãi. 
ROM.10.7	Ãmõ, “Ava kuwa põ oo omãnõ mãe kõ rena kyty Kiristu pijarà mõ?” nija'e'ãi teve. 
ROM.10.8	Kee e'i kuwa, Moisesi e'i maekwerà rupi katu: 
ROM.10.9+ROM.10.10	Jesu omãnõ maire, Janejare'e omomoera mijẽ imopõ'ã mãnõa wyi. A'evoa pè “aje ywete” pejẽ remẽ, tapemojenu jenu ãmõ kõ pè erokwa. Kee jaa tapejẽ: “Jesu Janerõvijã ywete rõmõ tè ekoi ky'y”, tapejẽ imojenu erokwa. “Aje” pejẽ ijupe remẽ, peporijauesatà ãmẽ Janejare'e ky'y. Kee rewarà mõ. Janejare'e rè jajirovija janepy'a pè remẽ, janeporijauesa janerereko katu ipi. “Ivo katu mã'ẽ tè ene” e'i jane, “Erõvijã ywete Jesu” ja'e ijupe ipi remẽ. 
ROM.10.11	Ajare kee jaa ojikusiwa Janejare'e kareta rè: 
ROM.10.12	Pirujẽ jane kõ pewarà mõ aepo e'i. Juteu kõ pewarà mõ aepo e'i. Ãmõ, Juteu rõwã mãe kõ pewarà mõ teve aepo e'i. Pirujẽ ikewarà kõ Rõvijã wasu tè Janejare'e. Ajawyi pirujẽ, “Epãtavõ rejupa”, e'i ijupe mãe kõ opãtavõtà. Owaray wereko katu kõtà ãmẽ. 
ROM.10.13	Ajare kee e'i ojikusiwa Janejare'e kareta rè: 
ROM.10.14+ROM.10.15	Ajamã'ẽ kee jaa rè tapeja'a. Uve jane kõ mõ noenuive Janejare'e ayvu e'eay mãe kõ. Ava mõ nooive imojenuarà rõmõ. Ajawyi nojenuive ijupe kõ. Ajawyi “aje” ne'ive Janejare'e pè kupa. Manyvo ne'i'ãi ojiporijauesaoka ijupe ãmẽ kupa. Ava jamono too imomewa remẽ tè katu wenutà kupa ky'y. A'evoa rè kee jaa ojikusiwapa Janejare'e kareta rè: 
ROM.10.16	Ajamã'ẽ Isaeu kõ pirujẽ rõwã “aje ywete” e'i weminuwerà pè ipi, a'e Janejare'e ayvu e'eay. Ajare kee e'i Isajasi ikusiwa maekwerà: 
ROM.10.17	Kee rewarà mõ Kiristu rewarà oromojenu erokwa. Aepo wenu kupa remẽ tè katu “aje” e'i kuwa ijupe ojirovija ee kupa. Aja rewarà mõ tè.
ROM.10.18	Ajamã'ẽ kee a'e pejẽ Isaeu kõ pewarà mõ. Nojenuive sipõ Janejare'e ayvu e'eay ijupe kõ? Ojenupa! Kee ojikusiwa maekwerà rupi katu:
ROM.10.18	“Pirujẽ yvy yvy wãnà kõ pè ojenu Janejare'e ayvu okwa.
ROM.10.18	Yvy popy kyty ijayvu ojenu okwa”, e'i maekwerà.
ROM.10.19	Ãmõ, kee a'e teve. Isaeu kõ aepo wenu remẽ, manyvore põ “aje” ne'i kupa? Nokuwai sipõ manyvo jaa tè wenu kupa? Okuwa ipe kupa. Ajare kee e'i tãmõ Moisesi Janejare'e ayvu mojenu ijupewarà kõ mõ:
ROM.10.19	“Pejẽ ‘aje’ napejẽi eupe, nererovija tari pekupa rewarà mõ. Juteu rõwã mãe kõ ãmẽ ‘aje’ e'ità.
ROM.10.19	A'e kõ rè poromojimõarõokatà [tepota pekupa] ãmẽ ky'y”, e'i maekwerà.
ROM.10.20	Ãmõ, kee e'i Janejare'e Juteu rõwã mãe kõ pewarà mõ. Isajasi pè e'i tomojenu: 
ROM.10.21	Isaeu kõ pewarà mõ ãmẽ kee e'i Janejare'e ikusiwaoka:
ROM.10.21	“Ajipomomojai epe ikoty kõ mijã.
ROM.10.21	Arokwapa tesõ 'arà iporijauesaa rã kõ rè mijã.
ROM.10.21	Ajamã'ẽ ojirova kõrijõ eayvu renu tare'ã wyi kupa.
ROM.10.21	Wemimota aiwerà rupi kõrijõ tè ekoi kupa”, e'i maekwerà.
ROM.11.1	Ajare kee a'e pejẽ. Oitypa sipõ Janejare'e Isaeu kõ? Ãnĩ! Noity kõi. Opota jẽ ereko katu kõ! Uve jẽ ipõ'õ mè aje ywete Janejare'e rè oja'a mãe kõ. Ije ve a'e mõ tè. Isaeu jeapyrerà teve ije, Aparão jeapyrerà rõmõ. Ipary Pejãmĩ
ROM.11.2	Aje Janejare'e wemipyteporokwerà wyi nopoi ipi. Karamoe remẽ opyteporo kõ. Pekuwa manyvo tãmõ Eriasi
ROM.11.3	e'i maekwerà.
ROM.11.4	Kee e'i Janejare'e tãmõ Eriasi pè ãmẽ: 
ROM.11.5+ROM.11.6	Aekwery vo jẽ age'e remẽ. Uve jẽ Isaeu kõ põ'õ mè aje Janejare'e rè ojirovija mãe kõ, “aje” e'i Janejare'e Remimuurerà pè wereko katuarà rõmõ mãe kõ. A'e kõ eko katua rewarà mõ rõwã Janejare'e opyteporo kõ. Poroporijauesaa rupi tè opyteporo kõ. Ivo jaiko rewarà mõ sõ janepyteporo remẽ, poroporijauesaa naoty'ãi kuwa janepyteporoa pè ãmẽ mijã.
ROM.11.7	Pejapyaka katu ikõ eayvu rè nẽ. Isaeu kõ opota tite ojimokatu kupa ipi. Ajamã'ẽ nojimokatui sire'e kupa ipi. Ajamã'ẽ a'e kõ põ'õ mè ãmõ ãmõgwerà ojiporijauesaoka Janejare'e pè iko. Ajawyi a'e kõ kõrijõ tè Janejare'e oporijauesa imokatu kõ, wemipyteporo kõ rõmõ. Isaeu kõ pẽgà kõrijõ tè a'evo ekoi. Ãmõ kõ noenu tari Janejare'e ayvu. Nojiporijauesaokari e'ete ijupe kupa. 
ROM.11.8	Kee e'i ojikusiwaoka ijupewarà kõ mõ:
ROM.11.8	“Noerovija tari kupa.
ROM.11.8	Ajawyi Janejare'e oke taray mãe kõ vo 'ejẽ oinõ kõ.
ROM.11.8	Naeai mãe kõ vo 'ejẽ oinõ kõ teve.
ROM.11.8	Nijapyai mãe kõ vo 'ejẽ oinõ kõ teve.
ROM.11.8	Aekwery vo jẽ ekoi kupa, ajaate age'e”, e'i Janejare'e ijupewarà kõ mõ.
ROM.11.9	Kee e'i teve tãmõ Tavi Janejare'e pè a'e kõ pewarà mõ:
ROM.11.9	“Emono tojimoripeoka ovote kupa, nivoi jẽsi tojipy'amogeta kupa.
ROM.11.9	Jimi'u wasua mõ eã'ã kõrijõ tè ovake kõ tojuwei pãnẽ kupa.
ROM.11.9	Ãwisõ ojimomorijauoka tesõtà ãmẽ kupa.
ROM.11.9	Ãwĩvo remẽ tè ojimomorijautà waiwererà repykarà mõ kupa.
ROM.11.10	Ãmõ, omoeapãtõnusu kõ moma'e rè tomã'ẽ e'ã kupa.
ROM.11.10	Ojimomorijau mãe kõ rõmõ einõ kõ.
ROM.11.10	Ãwitõ ojiapepy nopõ'ã'ãi ipi tãwĩvo”, e'i tãmõ Tavi Janejare'e pè.
ROM.11.11	Ajawyi kee a'e tarà mijẽ pejẽ. Janejare'e oitypa e'e jimo'yjẽ sipõ Isaeu kõ? Ãnĩ! Oity kõ rã'ĩ tè. Nojirovija tari ee kupa wyi tè a'evo wereko kõ. Ajawyi tè Juteu rõwã mãe kõ kytyre ojirova. Wereko katu kõ ijaiwererà kõ repyka wyi. A'evoa rè Isaeu kõ omã'ẽ remẽ tè, kee e'ità maevo kupa: “Ivo kõ kuwasi jane!” e'ità maevo ãmẽ kupa ky'y. Kee e'i Janejare'e oupe: “Ãmẽ tè ojirova tarà mijẽ ekotyre kupa”, e'i. A'evoa rõmõ tè oity kõ rã'ĩ. 
ROM.11.12	Ajawyi age'e remẽ Juteu rõwã mãe kõ ywesõ oporijauesa rã'ĩ ky'y, ee ojirovija mãe kõ rõmõ. Juteu kõ “aje” ne'ive Janejare'e Remimuurerà pè wereko katuarà rõmõ. Ojirovija ee kupa ky'y remẽ ywesõ ikatuay wetetà janeupe. Juteu kõ, Juteu rõwã mãe kõ, mokopejõ “aje” ja'e ijupe mãe kõ rõmõ jaiko.
ROM.11.13	Juteu rõwã mãe kõ pè aporegetatà ky'y. Kee a'e pejẽ. Janejare'e tè epyteporo emono pemotekokuwaarà rõmõ, ijayvu e'eay mojenuarà rõmõ taiko pepytery pè. A'evoa rè ajimokasiay aposiko aiko ipi. Eroryvay aposiko remẽ ipi. Apota Janejare'e taory eposikoa rè. 
ROM.11.14	Maevo pene aposiko pemotekokuwa remẽ, eretãrãgwerà Juteu kõ ojimõarõtà maevo pene omãjã. A'e kõ mõ ojiporijauesaokatà Janejare'e pè ãmẽ ky'y. A'evo eposikoa rupi a'e kõ mõ Janejare'e wereko katutà. 
ROM.11.15	Janejare'e opoi rã'ĩ iwyi kõ remẽ, ikatuay peupe. Ajamã'ẽ eretãrãgwerà kõ ojirova mijẽ ikotyre remẽ ywesõ ikatuaytà pirujẽ janeupe ky'y. Ãwitõ omãnõ mãe kõ opoera opõ'ã mã'ẽ vo 'ejẽtà ekoi ãmẽ kupa ky'y.
ROM.11.16	Ãwitõ Juteu kõ ypykwerà Janejare'e opyteporo oupewarà rõmõ toiko, ãwĩvo ve ijeapyrerà kõ ve a'evo ekoità.
ROM.11.17	Temitã'y vo 'ejẽ Juteu kõ ypykwerà, tãmõ Aparão. Temitã rãkã kõ vo 'ejẽ ãmẽ ijeapyrerà kõ.
ROM.11.18	Ajawyi kee tapejẽ e'ã Isaeu kõ pewarà mõ: “Haa! Ãwĩvo si ãwĩ kõ nivoi ekoi. Ajawyi Janejare'e weta kõ ity. Jane jẽ Janejare'e janepyteporo oupewarà mõ”, tapejẽ e'ã erõarõ kõ rõmõ peiko. Tapeau kõ jẽ ereko. Kee jaa rè tapeja'a. I'y rupi ikasia oike ãkã mokasia mõ ipi. Ãkã osinĩma remẽ, ikasi jẽ kuwa i'y. Noikei ikasia ãkã rupi. Ãkã rupi sõ oike ikasia mõ remẽ, uve jẽ kuwa ãkã mõ i'y omãnõ remẽ mijã. Emã'ẽ. Ãkã vo tè pejẽ. A'evo pejẽ, Janejare'e penau, Juteu kõ ypykwerà rupi tè penau. Ajawyi tapejimoe'e ywe'e tite e'ã peiko. 
ROM.11.19	Kee tapejẽ tite e'ã pejimoe'e rõmõ peiko: “Õ'õ, aje, ãkãgwerà jaeta imomo mãe kõ vo 'ejẽ Juteu kõ”, tapejẽ e'ã. “Ãkãgwerà weta imomo mã'ẽ rekovijarerà rõmõ janereinõ ipi. Janeupewarà mõ weta kõ ity kõ”, tapejẽ tite e'ã. Peupewarà mõ rõwã weta kõ. Ojirova iwyi kupa rewarà mõ tè weta kõ!
ROM.11.20	Õ'õ, aje ywete ajamã'ẽ a'evo ekoi. Ajawyi tapetekokuwa a'evoa rè peiko ipi. Ãwitõ temitã rãkã jaeta imomo, ãwĩvo ve Janejare'e opoi rã'ĩ Juteu kõ wyi, noerovija tari ijayvu kupa rewarà mõ. Ajawyi mokoi. Kee tapejẽ kõrijõ tè: “Ivo kõ taiko ywe'e tite e'ã”, tapejẽ. Ãmẽ ywesõ tapemomojy Janejare'e. Ikatu ikõ Janejare'e rè pejirovija ajawyi nẽ, a'e pejẽ. 
ROM.11.21	Emã'ẽ. Ãwitõ Janejare'e noporijauesai Juteu kõ ojirova iwyi kõ remẽ, napeporijauesa'ãi teve pejirova iwyi remẽ. 
ROM.11.22	A'evoa rè jamã'ẽ remẽ, Janejare'e katua sikuwatà ky'y. Ipojya sikuwatà teve. Ojirova iwyi mãe kõ noporijauesai. Ajamã'ẽ janeporijauesa, janerako'i ee jaiko remẽ ipi. Ikatuaya rè penako'i jẽ peiko remẽ, ikatuaytà peupe. Ajamã'ẽ pepoi sõ iwyi remẽ, temitã rãkã jaeta imomo mã'ẽ votà tè pejẽ peiko ãmẽ ky'y.
ROM.11.23	Emã'ẽ. Janejare'e opota jẽ Juteu kõ oporijauesa. Ojirova mijẽ ikotyre kupa remẽ, oporijauesa jẽtà ereko kõ. Keetà ãmẽ. Ãwitõ ãkãgwerà jaeta imomo maekwerà jaeru mijẽ imojipy mijẽ ee, ãwĩvo 'ejẽ wereko kõtà ãmẽ Janejare'e.
ROM.11.24	Pejẽ pa'e, Juteu rõwã mãe kõ. Temitã rãkã jaeta imojipy ekovijarerà pè mã'ẽ vo 'ejẽ tè pejẽ, ãwisõ Janejare'e remipyteporo kõ rõmõ tapeiko ky'y. Ajamã'ẽ Juteu kõ temitã rãkã e'e vo 'ejẽ ekoi ky'y. Ajawyi niwaujẽ'ãi Janejare'e omojivy mijẽ imojipy mijẽ aekwerà rè. A'evo ve niwaujẽ'ãi teve oity rã'ĩte maekwerà kõ omojivy mijẽ, wemipyteporo kõ rõmõ toiko kupa ky'y.
ROM.11.25	Eretãrã kõ, temikuwa e'ã amome'utà pejẽ ky'y. Isaeu kõ taperõarõ ywe'e tite e'ã, a'e pejẽ. Aje, a'e kõ noerovija tari Janejare'e ayvu. Ojimoane'e jẽtà kupa, ajaate pejimoatypatà Janejare'e koty rewarà kõ rõmõ peiko. Ãmẽ tè ojirova tarà mijẽ ikotyre watyray rõmõ kupa ky'y. 
ROM.11.26	A'evotà pirujẽ Isaeu kõ. Janejare'e oporijauesa kõ tarà mijẽ ereko katu kõ rõmõ, eako'i ee kupa remẽ. Ajare kee jaa ojikusiwapa Janejare'e kareta rè:
ROM.11.26	“Eremimuu penereko katuarà rõmõ uutà, Sião taa pe wyi.
ROM.11.26	A'e omagookatà Jako jeapyrerà kõ ijaiwererà kõ wyi ereko kõ ky'y.
ROM.11.27	Ijaiwererà kõ aitypypyipaokatà ijupe kõ ãmẽ ky'y”, e'i.
ROM.11.27	“Aje ywete a'evo areko kõtà”, e'i maekwerà.
ROM.11.28	Juteu kõ ojirova Janejare'e wyi ijayvu e'eay renu tare'ã. Ajawyi Janejare'e rõvajãrà rõmõ tè ekoi rã'ĩ kupa. Ajawyi maevo sõ tite Jesu Kiristu rè pejirovija mãe kõ rõmõ tè pejẽ ky'y, Juteu kõ rekovijarerà rõmõ. Ajamã'ẽ Janejare'e wauvay kõ jẽ, ijypykwerà kõ rewarà mõ. “Eremipyteporokwerà kõ tè ãwĩ”, e'ipa karamoe remẽ tãmõi kõ pè rewarà mõ. 
ROM.11.29	Janejare'e nomoteei wayvukwerà ipi. “Ãwĩ kõ apyteporotà eremĩgwai kõ rõmõ”, e'i paire, aje ywete aekwerà rupi katu a'evotà ekoi. Nomotee'ãi wayvukwerà ipi.
ROM.11.30	Jypy remẽ itõkõ pejẽ Janejare'e naperovijari peiko mijã, Juteu rõwã mãe kõ rõmõ. Ajamã'ẽ age'e remẽ Janejare'e peporijauesapa ky'y, Juteu kõ noerovija tari rewarà mõ. 
ROM.11.31	Ãwitõ peporijauesa penereko, ãwĩvo ve Juteu kõ oporijauesatà kãramõ ereko kõ. Ojirova tarà mijẽ ikotyre kupa, peporijauesaa rè omã'ẽ kupa remẽ. Ãmẽ sõsi ojevo jẽ emiporijauesa kõ rõmõ jaikotà ky'y. 
ROM.11.32	A'evoa rupi janeporijauesaa omojikuwa. Ojevo jẽ wereko Juteu rõwã mãe kõ, Juteu kõ revejẽ. Temiemavo kõ rõmõ rã'ĩ janerereko pirujẽ, nisirovijai mãe kõ rõmõ, ãwisõ emiporijauesa kõ rõmõ toiko ojevo jẽ kupa ky'y.
ROM.11.33	Ajare kee ja'e Janejare'e pewarà mõ imoe'e. Ikatuay wete! Otekokuwavay! Ava jẽ rõwã okuwapa itekokuwavaya. Nisikuwai 'ete Janejare'e jipy'amogetaa. Ekoa nisikuwai 'eteay teve.
ROM.11.34	A'evoa rè kee e'i ojikusiwa Janejare'e kareta rè:
ROM.11.34	“Janerõvijã ywete jipy'amogetaa nijakuwai 'eteay.
ROM.11.34	Naikoi 'eteay imotekokuwaarerà.
ROM.11.35	Moma'e jẽ rõwã opyy jowyi, epykwerà tijapyy iwyi”, e'i maekwerà.
ROM.11.36	Pirujẽ reinõgarerà tè Janejare'e. Ikasia rupi tè eminõgwerà kõ oiko. Ajawyi simoe'e ywete eminõgwerà kõ rõmõ, pirujẽ janereinõgarerà tè ãwĩ rewarà mõ. A'e kuwasi jamoe'e karuaru kuwa mijã. Õ'õ, awyje katu ãwĩvo jamoe'e karuaru jaiko ipi.
ROM.12.1	Eretãrãgwerà kõ, ikatuay wete Janejare'e penereko ipi. Peporijauesa ywete ipi. Ajawyi kee tapeiko emiauvay kõ rõmõ. Ãwitõ temime'ẽ rã ikatuay wete mã'ẽ vo 'ejẽ ikõ tapejime'ẽ ijupe peiko ipi nẽ, a'e pejẽ. Kee tija'e: “Age'e si Janejare'e remimota rupi aikotà ky'y!” tija'e imory ipi. Pejireko katu ikõ ivoa rupi tapeiko ipi nẽ, a'e pejẽ. A'evo peiko remẽ, ãmẽ si oterẽ jẽ Janejare'e remimota rupi katu peikotà ipi, emĩgwai e'eay kõ rõmõ peikotà. 
ROM.12.2	Noerovijari mãe kõ rekoa rupi ikõ tapeiko e'ã nẽ. Nivoi pejipy'amogeta mã'ẽ ikõ pemokatuoka Janejare'e pè ipi nẽ, emimota rupi katu tapejipy'amogeta ky'y. Ãmẽ sõsi emimota katuay pekuwatà ky'y. Ãmõ, ivo tekoua e'e ve pekuwatà. Ãmõ, Janejare'e moryokaa pekuwa tary ve. A'e a'e rupi peikotà ãmẽ ky'y.
ROM.12.3	Ekatua rewarà mõ rõwã Janejare'e epyteporo emono wayvu mojenuarà rõmõ taiko. Okatua rupi tè a'evo erereko. Ajawyi kee a'e pejẽ. Janejare'e tè penemikuwa kõ ome'ẽ pejẽ ipi, pejirovija ee remẽ. Pevote pekasia rupi rõwã a'evo peiko ipi. O'ãg kasia rupi tè a'evo penereko ipi. Ajawyi tapejimoe'e tite e'ã a'evoa rè peiko ipi. Tapetekokuwavay penemikuwa rupi peikoa rè, emimory rõmõ tapeiko.
ROM.12.4	Janerete rewarà rè tè poromosã'ãgatà pemotekokuwa rõmõ. Ãwitõ pe'ĩte ipe janerete. Ajamã'ẽ mõa'ãrõwã wereko janere. Iteetejẽ. Emã'ẽ. Janeapirà, janejyva, janerãi... 
ROM.12.5	Ãwĩvo ve pe'ĩypyte mã'ẽ vo teipe jaiko Kiristu revejẽ jaiko mãe kõ rõmõ. Ajamã'ẽ ojevo jẽ rõwã janeremikuwa kõ.
ROM.12.6	Iteetejẽ Janejare'e janeremikuwa kõ ome'ẽ jane, wemikuwa rupi, janejãvijõ. Ajawyi tijaporu katu janeremikuwa ipi. Ma'e. Janejare'e wayvu mojenuarà rõmõ sõ janereinõ remẽ, imojenuarà rõmõ jaatà ãmẽ jaiko ipi. Janejare'e rè janerako'i a'evo tijaiko ãmẽ. 
ROM.12.7	Ãmõ, poropãtavõarà rõmõ sõ janereinõ remẽ, a'evo tijaiko ãmẽ ipi. Ãmõ, wayvu rè poromo'earà rõmõ janereinõ remẽ, a'evo tijaiko ve ãmẽ. 
ROM.12.8	Ãmõ, ikoty rewarà kõ mokasiarà rõmõ janereinõ remẽ, a'evo tijaiko teve ãmẽ ipi. Ãmõ, janemoma'enõ remẽ, tijanerãkate'ã e'ã janema'e rè, iporijau mãe kõ tojimomorijau e'ã. Tijamosãi ikõ ãmẽ ijupe kõ nẽ. Ãmõ, okoty rewarà kõ rõvijã kõ rõmõ Janejare'e janereinõ remẽ, tijaneewe katu japosiko ãmẽ ipi nẽ. Poroporijauesaarà rõmõ janereinõ remẽ, tijaneroryvay a'evo jaiko mã'ẽ rè jaiko.
ROM.12.9	Ãmõ, kee a'e pejẽ. Tijajiauvay ojee jaiko ipi. Aje ywete poroauvaya rõmõ tijaiko. Ãmõ, janeaiwererà wyi ikõ tijajirova ipi nẽ. Ivo katua rupi kõrijõ tijaiko ipi. 
ROM.12.10	Tijajiauvay ojee jaiko ipi, Kiristu koty rewarà kõ rõmõ. Ãwĩvo tijaiko ipi. Janere ywesõ tijaja'a e'ã jaiko. Ãmõ kõ rè ywesõ tijaja'a jaiko ipi. 
ROM.12.11	Japosikotà Janerõvijã ywete pè remẽ, tijaposiko katu jaiko ipi. Tijaneewe katu japosiko ipi. Tijajimo'ãgatuay ee jaiko ipi. 
ROM.12.12	Sikuwapa Jesu ovãe tarà mijẽ. Ajawyi tijanerory a'evoa rã rè, jaãrõ jẽ jaiko remẽ. Jajimomorijau jaiko remẽ, tijajimõarõ e'ã jaiko ipi. A'evo jaiko remẽ, tijapi e'ã Janejare'e pè japoregeta ipi. 
ROM.12.13	Jesu koty rewarà kõ iporijau moma'e kõ rè iko ipi remẽ ikõ emiporu ãrã kõ tijame'ẽ ijupe kõ ipi nẽ. Ãmõ, mõropãrà maipe kytywarà janerena pè ovãe ipi remẽ ikõ tijapota tè uu janekoty ipi nẽ.
ROM.12.14	Janejare'e noerovijai mãe kõ janemomorijau ipi remẽ, kee tija'e kõrijõ Janejare'e pè ãmẽ ipi: “Papa, eja'a katu ãwĩ kõ rè, owaray toiko kupa”, tija'e kõrijõ ijupewarà mõ. Tijajipy e'ã ikõ janemojaiwe mãe kõ rè ipi nẽ.
ROM.12.15	Ava mõ oryvay remẽ ikõ jane ve tijaneroryvay ee kõ ãmẽ nẽ. Ãmẽ ava mõ ijãgyoay remẽ ikõ a'evo ve tijaneãgyo teve ipyri nẽ. 
ROM.12.16	Ikatuay wete ikõ tijaiko pirujẽ jane kõ reve ipi nẽ. Kee tija'e e'ã teve ipi: “Ije ywesõ si ekatuay wete. Ajawyi temimoe'e rõmõ aiko!” tija'e e'ã. Temĩgwai kõ vo 'ejẽ tijaiko ipi. Ojevo jẽ ojimorypa rõmõ tijaiko ipi.
ROM.12.17	Ãmõ, ava mõ janemoai ipi remẽ ikõ tijajipy e'ã ee kõ nẽ. Ivo katu kõrijõ ikõ tijaiko ovake ãmẽ nẽ. A'evo jaiko remẽ, ãmõ kõ omã'ẽtà ivo jaikoa rè ãmẽ ipi. 
ROM.12.18	Tijaovaja e'ã ãmõ kõ ipi nẽ. Tijanerory jẽ ikoty kõ. Ojikõ'õ janere remẽ, tijanerory jẽ ee kõ ipi. 
ROM.12.19	Ajawyi kee a'e pejẽ, ejimorypa kõ. Ãmõ kõ janemoaità kupa remẽ, tijajipy e'ã ikõ ee kõ nẽ, a'e pejẽ. A'evo remẽ Janejare'e tè janerepytà. Ajare kee e'i Janejare'e ikusiwaoka: 
ROM.12.20	Kee e'i maekwerà rupi tijareko janemoaiarerà kõ ipi:
ROM.12.20	“Neãpã kõ ijamyay wete remẽ ikõ tereapoi kõ jẽ ãmẽ ipi nẽ.
ROM.12.20	Ãmõ, i'ywa kupa remẽ ikõ teremoy'u kõ jẽ ãmẽ nẽ.
ROM.12.20	A'evo neiko remẽ, ojimosĩoka ywetetà a'evo neikoa rè omãjã ãmẽ kupa”, e'i maekwerà rupi.
ROM.12.21	Tijajiapyrasaoka e'ã ikõ janeaiwererà kõ pè ipi nẽ. Ivoa pè kõrijõ ikõ jajiapyrasaoka ipi nẽ, ivo katuay ywesõ ikasiay ipi rewarà mõ. A'evo jaiko remẽ, ãmẽ si ivoa ywesõtà ivo e'ãa 'arà kyty ãmẽ ky'y.
ROM.13.1	Ãmõ, kee a'e pejẽ. Yvy pewarà rõvijã kõ ayvu rupi ikõ tijaiko ipi nẽ. Ãmõ, taa rõvijã kõ ayvu rupi teve. Janejare'e tè wayvumokasioka kõ ipi. Ajawyi ijayvu kõ rupi tijaiko ipi, a'e pejẽ. 
ROM.13.2	Ava mõ ojimokasi jõvijã kõ pè ijayvu renu tare'ã remẽ, ãwĩvo ve Janejare'e pè ojimokasi, ijayvu rupi tè ojimojõvijã kupa rewarà mõ. Noayvumokasi kõi sõ remẽ, nijayvukasi'ãi kuwa kupa mijã. Ajawyi a'evo mãe kõ ojiemavookatà ipi. 
ROM.13.3	Ikatuay ivo mãe kõ nokyjei oõvijã kõ wyi ipi. Ajamã'ẽ oiko teitete mãe kõ okyje oõvijã kõ wyi ipi. Ajawyi nijapotai jakyje janerõvijã kõ wyi ipi remẽ, ivo tijaiko teãmã ipi. Ãmẽ si kee e'ità janeupewarà mõ: “Nimanyvoi ãwĩ”, e'ità ãmẽ janeupewarà mõ kupa ipi. 
ROM.13.4	Janejare'e ayvu rupi tè jõvijã kõ oposiko janereko moterẽ gatua rè ipi. Ajamã'ẽ nivoi sõ jaiko ipi remẽ, aje janemomorijau kuwa jõvijã kõ ãmẽ ipi. Janejare'e ayvu rupi tè ikasi nivoi mãe kõ mojaiwea rè kupa ipi. Ajawyi tijakyje iwyi kõ nivoi jaiko remẽ. 
ROM.13.5	Ajawyi tisirovija katu janerõvijã kõ ayvu ipi, a'e pejẽ. Kee tija'e e'ã ajamã'ẽ: “Nivoi aiko sõ remẽ, jõvijã emomorijauvaytà. Ajawyi tè ijayvu rupi aikotà manyvo terereko e'ã”, tapejẽ e'ã. Sikuwa Janejare'e opota janerõvijã kõ ayvu rupi jaiko. Ajawyi janerõvijã kõ tisirovija e'e teãmã, a'e pejẽ.
ROM.13.6	Ajawyi teve jõvijã kõ ayvu rupi tekoua repykwerà tijame'ẽ ijupe kõ ipi. Janejare'e posikoa rupi oposiko kupa ipi. Ojimokasi ywete oposikoa rè kupa ipi. 
ROM.13.7	Ajawyi nijaepyme'ẽive mã'ẽ tijaepyme'ẽma ky'y. Jõvijã kõ pewarà karakuri tijaepyme'ẽ ijupewarà mõ ipi. Simomojy janerõvijã kõ imoe'e kõ ipi. Ãwĩvo tijaiko ipi.
ROM.13.8	Janemoma'e kõ simoepypa katu mãe kõ rõmõ tijaiko teãmã. Nijaepyme'ẽive mãe kõ tijaepyme'ẽ gatu ipi ky'y. Tijapi e'ã poroauvay rõmõ jaiko. Ãmõ kõ siauvay remẽ, ivo tekoua rupi katu jaiko teãmã. 
ROM.13.9	Kee e'i maekwerà rupi katu jaiko teãmã ãmẽ: 
ROM.13.10	Kee a'e aepo jaa pè. Jane kõ jaauvay ipi remẽ, nijamoai kõ'ãi ãmẽ ipi. Ivo tekoua rupi katu jaikotà teãmã ãmẽ ipi. Nijajavy ekojẽ'ãi ivo tekoua ãmẽ ipi.
ROM.13.11	Tapejimotekokuwavay jẽ peiko ipi. Aje, sikuwa Jesu ovãe tarà mijẽ. Pemoa'u jẽ peiko remẽ, tapejiauvay ojee peiko ipi. Oke mã'ẽ vo 'ejẽ tapeiko e'ã. Pejirovija ypy Jesu rè remẽ pe wyi karamoe tè ky'y. Ajamã'ẽ aã age'e pe wyi nikuipei ivãea ky'y. Ajawyi tapetekokuwavay jẽ peiko, a'e pejẽ. 
ROM.13.12	Jesu vãea kee e'ità rõnõ. Ãwitõ pya kõ'ẽ taray remẽ, aryvo ojisa, a'evo ve. Ke'ĩ Janerõvijã ovãetà. Ajawyi tapeposiko e'ã peaiwererà rè ky'y. Janejare'e ayvu rupi kõrijõ tapeiko ky'y.
ROM.13.12	Ãmõ, tapejimokasi ivo e'ãa wyi pejireko katu ipi. Ãwitõ sota kõ irapa rapa tè iko ojipijarĩ mõ, ãwĩvo ve tapejipijarĩ ivo katuay mã'ẽ pupe peiko ipi. Janerõvijã ywete kasia rupi kõrijõ tè tapeiko ky'y, a'e pejẽ. 
ROM.13.13	Ivo tekoua rupi kõrijõ tapeiko teãmã. Ãmẽ tè napejimosĩoka'ãi ãmõ kõ rovake peiko. Pemãrãkuwaa tapemoyvypyoka e'ã ka'ua pè ipi. Ãmẽ ywesõ nivoi peiko ipi. Ãmõ, tapeayvu teitete e'ã ikenẽ. Tapejikõ'õ e'ã ikõ ãmõ kõ rè ipi nẽ. Ãmõ, tapejimomy'a e'ã ikõ ipi nẽ. Ãmõ, tapejimõarõ e'ã teve ikõ ãmõ kõ rè peiko nẽ. Wãisõ iteetejẽ tapeiko e'ã. 
ROM.13.14	Tapejimoane'e jẽ e'ã ikõ pejipy'amogeta aiwerà rã rè peiko ipi nẽ. Janerõvijã Jesu Kiristu pè ikõ tapejimokasioka wete ta'evo e'ã peiko ipi nẽ. Eko rupi tè peikotà ãmẽ. Ãmẽ tè pepy'a aiwerà napemokasioka'ãi, ãwisõ penemimota aiwerà rupi rõwã peikotà ãmẽ ky'y.
ROM.14.1	Ikatusa rupi tijaiko Jesu koty rewarà kõ rõmõ jaiko ipi. Ojirovija ypy Jesu rè mãe kõ reve ywesõ ikatusa rupi tijaiko, a'e kõ nikasi ywe'ei Jesu rè ojirovijaa rewarà mõ. Ajawyi tijamory kõ jẽ ipi. Tijaaka kõ e'ã imosĩoka kõ ipi. 
ROM.14.2	Kee sõ remẽ. Ja'umã'ẽ wa rè tè aporegetatà pemotekokuwa. Ãmõgwerà “aje” e'i Janejare'e ayvu pè mã'ẽ pirujẽ ja'umã'ẽ o'u ipi. Ajamã'ẽ ãmõgwerà “aje” e'i Janejare'e ayvu pè mã'ẽ kee e'i: “Maevo Janejare'e nopotai o'okwerà ja'u remẽ ipi. Moma'eyva kõrijõ tè ja'u remẽ ikatu maevo ijupe”, e'i. A'evo ekoi kupa remẽ, nimanyvo ywe'ei Janejare'e rovake. Ajawyi kee naoty'ãi apijarà pè: “Ni'ei aepo ere”, naoty'ãi. 
ROM.14.3	Ajawyi tijarõarõ e'ã aepo e'i mãe kõ. A'evo ve a'evo ekoi mãe kõ toerõarõ e'ã iteetejẽ o'u mãe kõ, Janejare'e pirujẽ poropota katu ipi rewarà mõ. 
ROM.14.4	Janejare'e remĩgwai kõ tè jane pirujẽ, Jesu koty rewarà kõ rõmõ. Ajawyi nijamosã'ãga'ãi kuwa wemikuwa rupi tè o'u mãe kõ. Janerõvijã tè okuwa janeaiwererà. A'e tè aje ywete “ivo mã'ẽ tè ene” e'ità jane. Ajamã'ẽ nivoia rupi sõ jaiko remẽ, “nivoi ene” e'i tary ve jane ãmẽ. Janejare'e tè okasia ome'ẽ janepy'a pupe ipi, ãwisõ ivo tekoua rupi tijaiko jẽ jaiko, a'e pejẽ.
ROM.14.5	Ãmõgwerà kee e'i: “Ojevo jẽ rõwã 'arà”, e'i ipi. Ajawyi, “Ãmõ 'arà remẽ naposiko'ãi. Janejare'e nopota'ãi ãmẽ”, e'i ipi. Janejare'e ory jẽtà aepo e'i mã'ẽ rè ipi. Ãmõgwerà pè ajamã'ẽ, ojevo jẽ 'arà kõ. A'e kee e'i ipi: “Nimanyvoi japosiko jẽ remẽ ipi. Ory jẽtà Janejare'e janere”, e'i ipi. Ajawyi kee a'e pejẽ. Tijajierõarõ e'ã ikõ ojeeve aepo jaa rè nẽ. Janevote janepy'a mãrãkuwa katua rupi kõrijõ tijaiko ipi, a'e pejẽ. 
ROM.14.6	Ojevo jẽ sipota Janejare'e mory ipi. Ajawyi ãmõgwerà kee e'i: “Aã 'arà mosikoa 'arà rõwã. Janejare'e moe'ea 'arà tè. Ajawyi aja'a pukutà ee”, e'i. Janejare'e oryvaytà aepo e'i mã'ẽ rè. Ãmõgwerà kee e'i teve: “Ja'umã'ẽ me'ẽarà tè Janejare'e. Ajawyi amoe'età aã o'okwerà rè”, e'i iwa. Ãmõgwerà kee e'i teve, moma'eyva kõrijõ tè o'u mã'ẽ: “Eremi'õ me'ẽarà tè Janejare'e. Ajawyi amoe'età ajimi'u remẽ”, e'i teve. Janejare'e orytà aepo e'i mãe kõ rè teve, ojevo jẽ opy'a pupeve omoe'e Janejare'e kupa rewarà mõ. [Ajawyi a'evo ve jaiko remẽ, tijaporegeta ai e'ã ojee, a'e pejẽ.]
ROM.14.7	Ma'e rewarà mõ aepo a'e. Janeupe kõrijõ tè rõwã jaiko ipi. Janejare'e upewarà rõmõ teve jaiko ipi. A'evo ve kãramõ jamãnõ remẽ, janeupewarà rõwã teve jamãnõtà. Janejare'e upewarà kõ rõmõ tè jamãnõtà. 
ROM.14.8	Janejare'e ãkarã tè jane wyi a'evotà jaiko. Ajawyi jakuve jẽ remẽ, ijupewarà mõ tè jaiko ipi. Ãwĩvo ve kãramõ, jamãnõ remẽ, ijayvu rupi jamãnõ tevetà. A'evo manyvo jaiko remẽ, Janejare'e upewarà kõ rõmõ tè jaiko. [A'e teve janemomoeratà ajaire.]
ROM.14.9	A'evoa rõmõ Kiristu omãnõ. Aja paire opoera mijẽ Janerõvijã ywete rõmõ. Omãnõ mãe kõ Rõvijã ywete rõmõ ekoi. Nomãnõive mãe kõ Rõvijã ywete rõmõ teve ekoi.
ROM.14.10	Pejẽ pa'e! Manyvo rewarà mõ põ pevoarà kõ pè kee pejẽ: “Nivoi rõwã pãkãwĩ ekoi?” pejẽ. Mano põ ãmõ kõ perõarõ tè ereko ipi? Mokoi! Kãramõ Janejare'e rovake jajimoatytà jajimome'u!
ROM.14.11	Kee e'i Janejare'e ikusiwaokapa:
ROM.14.11	“Aje ywete, awyje jẽ pewarà tè ije aiko, Jõvijã wasu rõmõ.
ROM.14.11	Ajawyi kãramõ pirujẽ jane kõ ojimoenãpa'ãtà erovake emoe'e.
ROM.14.11	‘Janejare'e tè ene’, e'ità eupewarà mõ kupa, ijãvijõ kõ jẽ”, e'i ikusiwaokapa tijakuwa.
ROM.14.12	Aje ywete a'evotà jaiko ãmẽ, ijayvukwerà rupi katu. Janejare'e pè jajimome'upa katutà ike yvy pè janerekokwerà rè, janejãvijõ jẽ.
ROM.14.13+ROM.14.14	Ajawyi kee a'e pejẽ. Tijajimokasi ojee Jesu morya rè ipi. Tisimojaiweoka e'ã ãmõ kõ pè ipi. Nikatui nijamokasiokari ãmõ kõ pè Jesu jirovijaa remẽ ipi. A'evoa rè kee e'i Janerõvijã Jesu Kiristu imojikuwaoka ije. Pirujẽ ja'umã'ẽ ojevo jevo jẽ Janejare'e pè. Ajamã'ẽ ãmõgwerà kee e'i: “Eky'atà Janejare'e pè a'u remẽ”, e'i. Aepo e'i sõ remẽ, to'u e'ã aepo e'i paire, a'e. “Janejare'e morya rõwã a'evoa”, e'ipa opy'a pupe ajawyi. 
ROM.14.15	Aepo e'i mã'ẽ revejẽ jaiko remẽ, “Ajimoane'e jẽtà iwa”, tija'e e'ã. Jamosĩokatà aepo e'i mã'ẽ a'evo jaiko remẽ. Janeremi'õ rewarà mõ jamosĩokatà. Jajavytà ivo tekoua ãmẽ, poroauvaya rupi rõwã jaikotà rewarà mõ. A'evo sõ jaiko remẽ, nijaja'a'ãi ãmõ kõ py'amokasia rè jaiko. Janerewarà mõ maevo opoità Kiristu rupi tekoua wyi ãmẽ ky'y, ãwisõ Kiristu omãnõ ijupewarà mõ teve. Janeremi'õ rewarà mõ tè a'evo ywe'e titetà jaiko. 
ROM.14.16	Ma'e remẽ manyvo jaiko mã'ẽ ikatu ipe janeupe. Ajamã'ẽ ãmõ kõ pè maevo nikatui. Ãmẽ ãwĩvo remẽ, tijatekokuwa jẽ ãmõ kõ pytery pè jaiko. Ãmẽ tè noporegeta ai'ãi janere Jesu koty rewarà kõ rõmõ kupa. 
ROM.14.17	Kee rewarà mõ aepo a'e pejẽ. Janerõvijã ywete tè Janejare'e. Ajawyi jajirovija ee remẽ, ja'umã'ẽ rã rè rõwã jajipy'amogeta ipi. Ãmõ, jane'ywa kõ rã rè rõwã teve. Ivoa rupi tekoua rè tè jajipy'amogeta ipi. Ãmõ, poropy'amory katua rè teve jajipy'amogeta ipi. Janerorya rè teve. Janejare'e 'Ãg tè janemokasi a'evo tijaiko ipi. 
ROM.14.18	A'evo Kiristu rekoa rupi jaiko remẽ, ãmẽ si Janejare'e py'a rupi katuwarà rõmõ jaikotà ipi. Ãmõ kõ ve “ivo katu mã'ẽ tè ãwĩ” e'ità janeupewarà mõ kupa.
ROM.14.19	Ajawyi ikatusa rupi tijaiko ãmẽ ipi. Tijajipy'amokasiay ojeeve Janerõvijã Jesu Kiristu rè jajirovija mãe kõ rõmõ jaiko ipi. 
ROM.14.20	Tijajavyoka e'ã ava mõ pè janeremi'õ rewarà mõ ipi. Aje, Janejare'e reminõgwerà tè pirujẽ ikatuay mã'ẽ teãmã. Ajawyi iteetejẽ ja'umã'ẽ ja'u kuwa ipi. [Moma'e ro'okwerà. Ãmõ, jay'u mã'ẽ. Ãwĩ ãwĩ kõ.] Ajamã'ẽ nojimi'ui iteetejẽ mãe kõ rovake emi'õ rõwã ja'u remẽ, sijavyokatà maevo ãmẽ ijupe kõ. Nikatui a'evo jaiko remẽ ipi. 
ROM.14.21	Poroereko katua rupi ywesõ tijaiko ipi. A'evo jaiko remẽ, nijajavyoka'ãi jane kõ pè janeremi'õ rewarà mõ ipi.
ROM.14.22	Ãmẽ, “Nimanyvo'ãi iteetejẽ a'u remẽ”, ja'e remẽ, tijajimoe'e e'ã jane kõ rovake a'evoa rè ipi. Janejare'e kõrijõ tè aepo jaa okuwa. Sikuwa ivoa rupi jaiko remẽ, ivo tijaiko ãmẽ ipi. A'evo remẽ tijanerory kõrijõ ãmẽ jaiko.
ROM.14.23	Ajamã'ẽ kee ja'e remẽ, tija'u e'ã: “Aje ipõ Janejare'e ory jẽtà ere a'u remẽ? Maevo naory'ãi!” ja'e remẽ. Aepo ja'e paire ja'u jẽ remẽ, “nikatu'ãi” e'ità Janejare'e janeupewarà mõ ãmẽ. Ãwisõ jajirovija ipe ee remẽ, nijajirovija ywe'ei ee. Ajawyi “aje ipõ” ja'e jẽ. Ajawyi ãmõ rupi tè jaiko remẽ, janeaiwererà sirekotà janereve ãmẽ. Janepy'a pupe nivoi jaiko.
ROM.15.1	Aje ywete jajirovija Jesu rè remẽ, nojirovija ywe'ei ee mãe kõ ikatusa rupi tisipy'amokasi ipi. Ãmẽ tè kee ne'i'ãi kupa: “Jane kõrijõ tesi agyvo jaiko”, ne'i'ãi kupa, ojimomorijau kupa remẽ. Ajawyi janemorya rè kõrijõ rõwã jaja'a. Ãmõ kõ py'amokasia rè ywesõ jaja'a ipi.
ROM.15.2	Ajawyi pejo Jesu koty rewarà kõ sipãtavõ ipi, janejãvijõ jẽ. Ãmẽ tè ojimokasità Jesu rè ojirovijaa rè kupa. Ory tevetà ãmẽ kupa. 
ROM.15.3	A'evo jaiko remẽ Kiristu reruparà mõ jaikotà. Wemimotarà rupi kõrijõ rõwã itõkõ Kiristu ekoi. Ajare kee e'ipa amãtejẽ ojikusiwa Kiristu ayvu rã rõmõ: 
ROM.15.4	Ikatusa rupi poroauvay wyi aepo e'i maekwerà. Eruparà rõmõ tijaiko ãmẽ. Pirujẽ Janejare'e kareta rè ojikusiwapa maekwerà ikatuay wete janemotekokuwa rõmõ. Janemokasi Jesu vãea siãrõ jẽ jakupa remẽ. Ikatuay wete tijaiko. Tijanererekoiva e'ã ãrõa. Aepo sikuwa Janejare'e kareta rupi.
ROM.15.5	Janejare'e tè janepy'amokasi tijajipy jẽ ee ipi. Ajawyi kee a'e ijupe peupewarà mõ: “Papa. Romã taa wãnà kõ emokasi ipi, Kiristu Jesu reruparà mõ toiko kupa. A'evo remẽ ojevo jẽtà nemoe'età kupa”, a'e ijupe ipi. 
ROM.15.6	A'evo remẽ, ojevo jẽ simoe'età Janejare'e, Janerõvijã Jesu Kiristu Ruu. Ojiupiu katu ojevo jẽ simoe'età.
ROM.15.7	Ajawyi kee a'e jẽtà pejẽ. Jesu koty rewarà kõ tijareko katu ikenẽ. Tijaja'a katu ojee ipi, a'e pejẽ. Ãwitõ Kiristu janerauvay ipi, ãwĩvo ve jane kõ tijaauvay jaiko ipi. A'evo jaiko remẽ, kee e'ità ãmõ kõ janere omãjã: “Ikatuay wete Janejare'e remĩgwai kõ, ojiauvay ojeeve kupa upa”, e'ità kupa. Penewarà mõ omoe'età Janejare'e ãmẽ kupa.
ROM.15.8	Kee a'e teve pejẽ. Pejapyaka katu eayvu rè! Juteu kõ pãtavõarà rõmõ teve Kiristu uu! Janejare'e wyi ivo tekoua rè poromo'earà rõmõ uu. Janejare'e wayvu ome'ẽma tãmõ Aparão kõ pè maekwerà rupi katu tè Jesu uu. 
ROM.15.9	Juteu rõwã mãe kõ mokasiarà rõmõ teve uu, ãwisõ “nekatuay wete” te'i Janejare'e pè kupa, omã'ẽ oporijauesaa rè kupa remẽ. Ajare kee e'i ojikusiwa Janejare'e kareta rè:
ROM.15.9	“A'evo rewarà mõ, ‘Nekatuay wete, Janejare'e’, a'età Juteu rõwã mãe kõ reminu rõmõ.
ROM.15.9	Ajĩga tevetà nemorya rõmõ”, e'i maekwerà.
ROM.15.10	Kee e'i teve ojikusiwa:
ROM.15.10	“Juteu rõwã mãe kõ, tapenoryvay ojeeve peiko, Janejare'e upewarà kõ reve. A'e Juteu kõ reve”, e'i.
ROM.15.11	Kee e'i teve ojikusiwa:
ROM.15.11	“Juteu rõwã mãe kõ, Janejare'e tapemoe'e.
ROM.15.11	‘Naikoi 'eteay nevo ikatuay wete mã'ẽ!’ tapejẽ ijupe imoe'e.
ROM.15.11	Pirujẽ jane kõ aepo te'i imoe'e”, e'i ojikusiwa maekwerà.
ROM.15.12	Kee e'i tãmõ Isajasi ikusiwa [Jesu pewarà mõ]:
ROM.15.12	“Tãmõ Jese jeapyry rã kãramõ isakytà.
ROM.15.12	A'e Janejare'e omoẽokatà Juteu rõwã mãe kõ rõvijã rõmõ toiko.
ROM.15.12	Ãmẽ tè ojirovija ee kupa remẽ, a'e rupi omokatua wãrõtà kupa”, e'i ikusiwa amãtejẽ.
ROM.15.13	Janejare'e wyi tè janemokatua rã siãrõ jẽ jakupa. Ajawyi kee a'età Janejare'e pè peupewarà mõ: “Papa yvapewarà. Romã wãnà kõ ‘aje’ e'i ojirovija nere ipi. Epy'amory kõ. Epy'amopiryvypy katu kõ. Ãmẽ ywesõ ‘aje ywete’ e'ità neupe ne'Ãg kasia rupi, nerãrõ jẽ kupa remẽ”, a'età peupewarà mõ.
ROM.15.14	Akuwa ivo katu peiko ipi, eretãrãgwerà kõ. Petekokuwavay peiko ipi. Pekuwa pevote pejimotekokuwa ojeeve tè ivo tekoua rè ipi. Akuwa a'evo peiko ipi. 
ROM.15.15	Ajamã'ẽ aã kareta jikusiwarerà kõ pupe ajimokasi maevo sõ tite pemogetaa rè, tapenearai e'ã poromotekokuwa ee maekwerà wyi, a'e rewarà mõ tè. Ikatuay Janejare'e epyteporo pepytery pè taposiko. 
ROM.15.16	Juteu rõwã mãe kõ motekokuwaarà rõmõ epyteporo emono, ijayvu e'eay tamojenu ijupe kõ. Kiristu Jesu remĩgwai rõmõ aposiko, “aje” te'i ijupe kupa. “Aje” e'i Janejare'e pè mãe kõ araa maevo sõ tite ime'ẽ ipo pè. Omoe'età Janejare'e ãmẽ kupa. Kee e'ità kupa: “Ene ywesõ nekasi mã'ẽ rõmõ neiko. Orejarà tè ene”, e'ità ijupe kupa. Aepo jaa Janejare'e wenu remẽ, oryvaytà ãmẽ ee kõ. Ãmẽ si ikatutà ekoi kupa, Janejare'e rovake, i'Ãg tè jipy'amogetaa kõ oinõ ipi rewarà mõ. 
ROM.15.17	Kiristu Jesu revejẽ aiko mã'ẽ rõmõ aiko. Ajawyi eroryvay aiko, Janejare'e pè aposiko aiko remẽ.
ROM.15.18+ROM.15.19	Age'e remẽ Kiristu reko Juteu rõwã mãe kõ pè amome'u ipi, Janejare'e pè “aje” te'i enu kupa. Eayvu wenu katu kupa amotekokuwa kõ ipi remẽ. Ãmõ, Jesu reruparà mõ aiko ovake kõ remẽ, omã'ẽ teve ere kupa ipi. Ãmõ, poromokatua rè omã'ẽ kupa ipi remẽ, “Aje ywete Janejare'e 'Ãg kasia rupi a'evo ekoi”, e'i kupa ipi. Ãwĩvo ijayvu e'eay Kiristu rewarà amojenu remẽ, najipiraui tesõ aiko. Ãwĩvo aiko ipi, Jerusarẽ taa pe wyi aa remẽ, Iririku yvy pijarà rupi amojenu jenu eraa ereko. Ajaate a'e pè avãe. 
ROM.15.20	Ajimokasiay wete ijayvu mojenua rè aiko ipi. Oiko tena kõ pewarà kõ pè nojenuive ijayvu e'eay Kiristu rewarà. Ajawyi a'e taa wãnà kõ pè ywesõ tamojenu, a'e eupe, a'evoa rè notekokuwaive kupa rewarà mõ. Ãmõ taa wãnà kõ pè ojenupa mã'ẽ pè, najimo'ãgatu ywe'ei a'e kyty taa, ãmõ kõ omojenupa teãmã a'e taa wãnà kõ pè rewarà mõ. 
ROM.15.21	Kee e'i Janejare'e ikusiwaoka a'evoa rè:
ROM.15.21	“Eewarà nojenuive ijupe mãe kõ omã'ẽtà ee ky'y.
ROM.15.21	Eewarà wenutà teve kupa ky'y”, e'i ikusiwaoka.
ROM.15.21	[Aekwerà rupi katu aa jẽ Jesu Kiristu rewarà mojenu noenuive mãe kõ pè.]
ROM.15.22	Apota tite aa penesa ipi mijã. Ajamã'ẽ a'e remẽ upi upi manyvo na'e'ãive aa ipi.
ROM.15.23	Jypy remeve ajipy'amogeta penesaa rã rè ipi. Age'e ajipy'amogeta jẽ aiko ipi. Age'e si eposikoa ike rupiwarà opa ky'y. 
ROM.15.24	Ajawyi maevo aatà penesa ky'y. Esipajã yvy kyty aa aiko remẽ, akwatà penena rupi penesa. Aiko puku sa'utà pepyri ãmẽ. Apota epãtavõ pekupa eoa rã rè, Esipajã yvy pè taa.
ROM.15.25	Ajamã'ẽ age'eve aatà rã'ĩ Jerusarẽ taa kyty. Janejare'e koty rewarà kõ remimonokwerà rõmõ aatà. 
ROM.15.26	Oiko a'e pè Jesu koty rewarà kõ mõ nimoma'ei mãe kõ mõ. Ajawyi Masetonia yvy wãnà kõ okarakuri mõ omoatypa imonookatà ijupe kõ. Akaja yvy wãnà kõ ve a'evo wereko. Ajawyi a'e kõ karakuri araatà rã'ĩ ime'ẽ Jerusarẽ taa wãnà kõ pè.
ROM.15.27	Ovote wemikuwa kõ rupi tè a'evo wereko kupa. Ajamã'ẽ aje ywete a'evo toereko oposikoa rõmõ kupa. Juteu rõwã mãe kõ tè Masetonia wãnà kõ. Akaja yvy wãnà kõ Juteu rõwã mãe kõ teve. A'e kõ Jesu rè ojirovija ypy, Jerusarẽ taa wãnà kõ omotekokuwa kõ remẽ. Juteu kõ tè omotekokuwa kõ remẽ. Ajawyi opota okarakuri mõ omonooka ipãtavõarà ãrã kõ rõmõ. I'ete a'evo wereko kupa remẽ.
ROM.15.28	Ajaire a'evoa opa remẽ, aatà Esipajã yvy kyty ky'y. A'e kyty aa remẽ, akwatà penena rupi ky'y. Ãmẽ apyta rã'ĩtà pepyri. 
ROM.15.29	Avãe pepyri remẽ, jajimoryvaytà ojee jaiko. Kiristu janerereko katua rè japoregetatà ojiupe jaiko. A'evoa rè japoregeta remẽ ywesõ janeroryvaytà jaiko.
ROM.15.30	Kee a'e jẽ pejẽ, eretãrãgwerà kõ. Janerõvijã ywete rõmõ Jesu Kiristu ekoi. Ajawyi i'Ãg rupi tè jaiko jẽ jaiko ky'y. A'e rupi tè jajiauvay ojeeve jaiko ipi. Ajawyi tapeporegeta jẽ Janejare'e pè eupewarà mõ ipi, a'e pejẽ. 
ROM.15.31	Kee tapejẽ peporegeta ijupe eupewarà mõ: “Papa, yvapewarà. Pauru epãtavõ, Jerusarẽ taa kyty oo nekoty rewarà kõ karakuri reraa remẽ. Jypy remẽ nanererovijari mãe kõ Juteja yvy wãnà kõ opota Pauru momarama kupa mijã. Ajawyi a'e kõ wyi Pauru epijarĩ ereko katu. Ãmõ, a'e pewarà kõ nekoty rewarà emoryoka Pauru vãe rè. Taory emiraawerà opyy kupa remẽ, Papa”, tapejẽ. 
ROM.15.32	Aepo tapejẽ eupewarà mõ. Ãmẽ tè mokope avãe remẽ, eroryvaytà aiko, aje ywete Janejare'e opota aa remẽ. Jajimoryvaytà ojeeve ãmẽ ky'y.
ROM.15.33	Janejare'e ikõ tapepy'amopiryvypy katu penereko ipi nẽ. A'e ikõ pepytery pè toiko pemokasiarà rõmõ penereko ipi nẽ. Õ'õ, awyje katu ãwĩvo jamoe'e karuaru jaiko ipi.
ROM.16.1	Jesu koty rewarà mõ amonookatà toposiko pepãtavõarà rõmõ. Wãivĩ e'eay tè amonookatà, Pepi eu ijupe mã'ẽ. Janekõjã e'eay vo 'ejẽ a'e. Age'e oposiko jẽ rã'ĩ Sẽkereja taa wãnà kõ pãtavõarà rõmõ. 
ROM.16.2	Pepi, ijaty mirà kõ opãtavõ gatu ipi. Ije ve epãtavõ ipi. Ajawyi tapeja'a katu ikõ ee nẽ, ipãtavõ gatu nẽ, pepyri ovãe remẽ nẽ. Janerõvijã ywete remĩgwai e'eay rõmõ ekoi ipi rewarà mõ aepo a'e pejẽ. Tapepãtavõ gatu ereko. Moma'e rè iporijau remẽ, a'e rupi katu tapereko ipi, a'e pejẽ.
ROM.16.3	“Owarĩ põ neju?” a'e teve imonooka Pirisira pè. Ãmõ, imẽnà Akira pè aepo a'e. Ejimorypa katu kõ a'e kõ, evo oposiko Kiristu Jesu posikoa rè kupa ipi rewarà mõ.
ROM.16.4	Nojipiraui tesõ erewarà mõ kupa ipi, Jesu noerovijai mãe kõ emoaità remẽ. Ajawyi aeka kõ jẽ ipi. Ajawyi apota ajimory ee kõ aã kareta rupi. Ije rõmõ'ĩte rõwã apota ajimory ee kõ ajamã'ẽ. Ãmõ, Jesu koty rewarà atyry kõ ve opota ojimory ee kõ, pirujẽ. Juteu rõwã mãe kõ tè. A'e kõ opota ojimory ee kõ mãe kõ.
ROM.16.5	Kejõ rè teve apota ajimory eremikusiwarerà rupi. Jesu koty rewarà kõ Pirisira retã wyry pè ojimoaty mãe kõ rè.
ROM.16.5	Ãmõ, ejimorypa katuay wete Epenetu rè apota ajimory. A'e ypy Asia yvy pè Kiristu rè ojirovija ypykwerà rõmõ ekoi.
ROM.16.6	Ãmõ, Maria rè apota ajimory. Akuwa a'e oposiko ywete pepãtavõarà rõmõ ipi.
ROM.16.7	Ãmõ, Ãtoroni rè apota ajimory. Ãmõ, Junia rè. A'e kõ Juteu kõ rõmõ ekoi teve, evo. A'e kõ ereve jimopã'ãga pupe tui maekwerà kõ. A'e Jesu remimonokwerà kõ okuwa katu mãe kõ. A'e kõ ypy Kiristu rupi ekoi kupa, najirovijarive ee remeve.
ROM.16.8	Ãmõ, Ãpiriatu rè apota ajimory. Ejimorypa katuay wete teve a'e, Janerõvijã ywete koty rewarà rõmõ ekoi.
ROM.16.9	Ãmõ, apota ve Upanu rè ajimory. Orereve oposiko Kiristu ayvu mojenua rè mã'ẽ a'e. Ãmõ, ejimorypa katu Esitaki rè apota ajimory. 
ROM.16.10	Ãmõ, Aperi rè. Kiristu noityi 'eteay ojimomorijau ipe remẽ mã'ẽ tè a'e. Ojikuwa katu a'evo ekoi mã'ẽ rõmõ. Ãmõ, Aritopu kõ rè apota ajimory. Etã wyry pewarà kõ pè teve aepo a'e.
ROM.16.11	Ãmõ, Erojião rè. A'e Juteu tè, evo. A'e vo ve Janerõvijã ywete koty rewarà kõ rè apota ajimory, a'e Nasisu retã wyry pè ojimoaty mãe kõ rè. A'e kõ rè ve apota ajimory.
ROM.16.12	Ãmõ, kejõ wãivĩ kõ rè apota ajimory. Tiripena rè. Ãmõ, Tiriposa rè. A'e kõ oposiko ywete Janerõvijã ywete posikoa rè ipi mãe kõ. Ãmõ, ejimorypa katu Pesiti rè teve apota ajimory. A'e Janerõvijã ywete posikoa rè oposiko ywete mã'ẽ. Mokopejõ wãivĩ kõ rè apota ajimory.
ROM.16.13	Ãmõ, Rupu rè apota ajimory. A'e oposiko ywete Janerõvijã ywete posikoa rè ipi. Ãmõ, ijy rè ve. A'e omemyre'e vo ikatu erereko ipi.
ROM.16.14	Ãmõ, kejõ rè apota ajimory teve. Asĩkĩtu rè. Ãmõ, Perekõti rè. Ãmõ, Eremisi rè. Ãmõ, Patoropa rè. Ãmõ, Emasi rè. Ãmõ, ipyriwarà kõ pirujẽ Jesu koty rewarà rè apota ajimory eremikusiwarerà rupi.
ROM.16.15	Ãmõ, Piroroku retã pewarà kõ rè. Juria rè teve. Ãmõ, Nereu rè, ikõjã rè ve. Ãmõ, Orĩpa rè. Ipyriwarà kõ pirujẽ Jesu koty rewarà kõ rè apota ajimory, a'e pejẽ.
ROM.16.16	Tapejimory katu ikõ ojee Jesu koty rewarà kõ rõmõ ipi nẽ, a'e pejẽ. Pejirovãe remẽ upi upi, a'evo tapeiko, a'e pejẽ. Pirujẽ ikewarà Kiristu koty rewarà kõ atyry kõ opota ojimory pene eremikusiwarerà rupi.
ROM.16.17	Apota kee a'e jẽ pejẽ, eretãrãgwerà kõ. Tapetekokuwa jẽ ikõ ãmõ rupi tè poromo'e mãe kõ wyi nẽ, a'e pejẽ. A'e kõ opota poromoe'y e'yioka ipi. Ãmõ, oreayvukwerà opota imotee kupa ipi. Opota tè Jesu rè jirovijaa wyi poromomoioka kupa ipi. Ajawyi tapejireko katu iwyi kõ, a'e pejẽ. 
ROM.16.18	A'evo ekoi mãe kõ Janerõvijã Kiristu ayvu rupi rõwã a'evo ekoi kupa. Wemimota kõ rupi tè a'evo ekoi kupa. Wayvu katusa rupi maevo sõ tite poromoripe kupa ipi. Notekokuwai mãe kõ omoe'e rã'ãga imoripe kõ kupa ipi. 
ROM.16.19	Ajamã'ẽ pejẽ, Kiristu ayvu e'eay rupi peiko ipi. Pejikuwa a'evoa rõmõ peiko. Ajawyi eroryvay pene aiko ipi. Apota ivoa rè petekokuwavay peiko ipi. Apota ve tapetekokuwa ivo e'ãa rè, upi tapeiko e'ã ipi.
ROM.16.20	A'evo remẽ Janejare'e, janepy'amopiryvypy katu mã'ẽ rõmõ, nomokasioka'ãi ãjãgai rõvijã Satanasi. A'evo remẽ pewyry kytytà tè maevo sõ tite ãmẽ ky'y. Opatà ikasia ãmẽ iwyi.
ROM.16.20	Janerõvijã Jesu Kiristu ikatu ikõ tapenereko katu okatuaya rupi ipi nẽ.
ROM.16.21	Timoteu ve opota ojimory pene ekareta rupi. A'e eposikoa rè epãtavõ mã'ẽ tè. Ãmõ, Rusiu. Ãmõ, Jasão. Ãmõ, Sosipatu. A'e kõ Juteu kõ tè. A'e a'e kõ opota ojimory pene aã kareta rupi.
ROM.16.22	Ije Tesiu, Pauru ayvu akusiwa peupe mã'ẽ. Ije ve apota ajimory pene, Janerõvijã ywete koty rewarà rõmõ.
ROM.16.23	Kaiju ve opota ojimory pene. A'e retã wyry pè teve orojimoaty Jesu koty rewarà kõ rõmõ oroiko ipi. Janejare'e rè oroja'a katu a'e pè oroiko ipi.
ROM.16.23	Ãmõ, Erasitu ve opota ojimory pene. A'e taa rõvijã karakuri rè oposiko mã'ẽ tè.
ROM.16.23	Ãmõ, janeretãrã vo mã'ẽ, Kwatu, opota teve ojimory pene. A'e a'e kõ opota ojimory pene.
ROM.16.24	Janerõvijã Jesu Kiristu ikõ tapenereko katu jẽ ikõ okatuaya rupi nẽ. Õ'õ, awyje katu ãwĩvo jamoe'e karuaru jaiko ipi.
ROM.16.25	Janejare'e simoe'e ywete. Ijayvu e'eay Jesu Kiristu rewarà amojenu erokwa ipi. A'e rupi Janejare'e okuwa pemokasiay pemomãatãa, tapejirovija jẽ ee. Karamoe remẽ Janejare'e nomojikuwaive ikewarà kõ pè mijã, Juteu rõwã mãe kõ pè. 
ROM.16.26	Age'e remẽ tè katu ojikuwapa ijupe kõ ky'y. Ijayvu mojenuarà kõ remikusiwarerà rupi katu ojikuwapa ky'y, Janejare'e oiko karuaru mã'ẽ ayvu rupi tè. Pirujẽ taa taa rupi omojikuwaoka ky'y, okasia rupi, ãwisõ pirujẽ jane kõ tojirovija ee ky'y. Ekoa rupi toiko kupa ky'y. 
ROM.16.27	Pe'ĩte Janejare'e. A'e rõmõ'ĩte pirujẽ okuwa mã'ẽ. Nuve pe'ĩ emikuwa e'ã mõ. Ajawyi kee tija'e: “Janejare'e, nuvei 'eteay mijẽsi nevo ikatuay mã'ẽ mõ!” tija'e, a'e tè Jesu Kiristu omuu janeupewarà mõ rewarà mõ. Õ'õ, awyje katu ãwĩvo jamoe'e karuaru jaiko ipi.
ROM.16.27	[Awyjepa eremikusiwarerà ãmẽ ky'y.]
1CO.1.1	Ije Pauru. Janejare'e wemimotarà rupi tè epyteporo Kiristu Jesu remimono rõmõ taiko. [A'e tè emowaite emono jane kõ tamotekokuwa aiko ipi.] Ajawyi aã kareta akusiwa pejẽ ajupa, Soteni reve. A'e Kiristu koty rewarà teve. A'e ereve ekoi. 
1CO.1.2	Jesu koty rewarà kõ Korĩtu taa wãnà kõ pè akusiwa ajupa. Kee a'e pejẽ. Kiristu Jesu rupi Janejare'e tè pepyteporo oupewarà kõ rõmõ, weruparà mõ tapeiko. Ãwĩvo ve pirujẽ ãmõ ãmõ Kiristu Jesu revejẽ ekoi mãe kõ rõmõ opyteporo ipi. A'e kõ ve “Janerõvijã ywete” e'i Jesu Kiristu pè ipi. Janevo jẽ ekoi kupa ky'y.
1CO.1.3	Janeruwasu ikõ tapenereko katu okatuaya rupi ipi nẽ. Ãmõ, Janerõvijã Jesu Kiristu teve ikõ tapenereko katu nẽ. Tapepy'amopiryvypy katu ikõ kupa ipi nẽ.
1CO.1.4	Amoe'e ywete Janejare'e penewarà mõ aiko ipi. Kee a'e ijupe penewarà mõ ipi: “Nekatuay wete! Korĩtu wãnà kõ nereko katuay wete Kiristu Jesu rupi ereko kõ!” a'e imoe'e ipi. Napi'ãi imoe'ea wyi ipi. 
1CO.1.5	Kiristu revejẽ peiko ipi wyi Janejare'e penereko katuay wete ipi. Mã jẽ rõwã naikoi peupe. Wayvu ome'ẽ ywete peupe tapemojenu ipi. Pemotekokuwaoka ywete teve ipi. 
1CO.1.6	A'evo oreremimojenuwerà Kiristu rewarà ojikuwa pepytery pè, aje ywete mã'ẽ rõmõ. 
1CO.1.7	Janejare'e o'Ãg rupi penemikuwa iteetejẽ ome'ẽ peupe pemokasia rõmõ. Emime'ẽgwerà pereko. Ajawyi napeporijaui penemikuwa rè peiko. Ajawyi tapepy'a katu peiko, Janerõvijã Jesu Kiristu vãea rã peãrõ jẽ rã'ĩ peiko remẽ. 
1CO.1.8	A'e pemomãatã jẽtà okasia rupi. Age'e remẽ pemokasi jẽ penereko, wemimotarà rupi tapeiko ipi. Pemokasi jẽtà tapejirovija jẽ ee peiko. Ava nomo'y'ãi nivoi mã'ẽ pene, Janerõvijã Jesu Kiristu rovake, uu mijẽ remẽ. 
1CO.1.9	Janejare'e tè pepyteporopa, Wa'yry Janerõvijã Jesu Kiristu reve tapeiko ipi. Aje ajawyi pemokasi jẽtà penereko. Temirovija rõmõ tè ekoi Janejare'e.
1CO.1.10	Tapejapyaka katu ikõ eayvu rè nẽ, eretãrãgwerà kõ. Kee a'e Janerõvijã Jesu Kiristu ayvu rupi. Ojeevejẽ ikõ Janejare'e ayvu rupi katu tapeiko ipi nẽ, a'e pejẽ. Tapejimoe'y e'yi e'ã ikõ ojiwyi ipi nẽ. Ojevo jẽ ikõ tapejipy'amogeta emimota rupi ipi nẽ, a'e pejẽ. 
1CO.1.11	Kee e'i Koroe retãrã kõ mõ penewarà imomewa ije: “Ojimoe'yipa ojiwyi iko kupa. Ijayvu teitetepa iko kupa ipi”, e'i mã'ẽ. 
1CO.1.12	Peneirõarà kõ mõ itõkõ, “Pauru koty rewarà tè ije!” e'i oupe. Ãmõ peneirõarà kõ mõ kee e'i teve: “Aporu koty rewarà tè ije”, e'i oupe. Ãmõ kõ, “Peturu koty rewarà tè ije”, e'i oupe. Ãmõ kõ, “Kiristu koty rewarà tè ije”, e'i oupe. Ojirõarõ iko wyi aepo e'i kupa. Aepo jaa penewarà ojenupa ije.
1CO.1.13	Ajawyi kee a'e pejẽ. Kiristu py'a katu rupi rõwã a'evo peiko, a'e pejẽ. Ije rõwã amãnõ yvyra jipokana rè peaiwererà repykarà mõ. Eayvu rupi rõwã pejimojãmorĩoka peiko. Ajawyi ekoty rewarà kõ rõwã pejẽ. 
1CO.1.14	Awyje katu sitõkõ noporomojãmorĩ. Awyje katu sitõkõ kejõ kõrijõ tè amojãmorĩ mãe kõ. Kiripu. Kaiju. Mokopejõ tè amojãmorĩ.
1CO.1.15	Ajawyi ava jẽ rõwã “Pauru ayvu rupi ajimojãmorĩ”, e'i kuwa. 
1CO.1.16	(Õ'õ, Sitepana retãrã kõ teve sitõkõ amojãmorĩ. A'e kõ kõrijõ tè maevo. Nakuwai ãmõ kõ. Maevo naikoi ky'y.)
1CO.1.17	Poromojãmorĩ mã'ẽ rõmõ rõwã Kiristu epyteporo taiko mijã. Wayvu e'eay mojenuarà rõmõ tè epyteporo taiko mijã. Jane kõ tekokuwaa rupi rõwã amojenu aiko. Ãmõ, etekokuwaa rupi rõwã teve amojenu aiko. Aje, Kiristu tekokuwaa rupi tè amojenu aiko ipi. Ãwĩvo remẽ tè Kiristu mãnõawerà yvyra jipokana rè mã'ẽ ywesõ ikasità jane kõ pè.
1CO.1.18	Kee a'e imojenu erokwa ipi: “Kiristu omãnõ janerekovijarerà rõmõ”, a'e imojenu. Aepo amojenu remẽ, kee e'i waiwererà noity tari mãe kõ ipi: “Noporomotekokuwai mã'ẽ tè aepo”, e'i ywe'e tite kupa ipi. Noenu tari ywe'e tite iko kupa ipi. Aepo e'i mãe kõ, awyje Janejare'e omoisyrytà owyi mãe kõ tè. Ajamã'ẽ jane kee ja'e, emireko katuarà kõ rõmõ jaiko remẽ: “Ayvu ikasiay mã'ẽ aepo e'i!” ja'e. [Aepo mojenua rupi tè jajirovija ee ky'y.] 
1CO.1.19	A'evoa rè Janejare'e okusiwaokapa [tãmõ Isajasi pè tomojenu]. Kee e'i itõkõ ikusiwaoka amãtejẽ karamoe remeve:
1CO.1.19	“‘Atekokuwavay aiko’, e'i tite kupa.
1CO.1.19	Ajamã'ẽ eupe notekokuwai kupa.
1CO.1.19	Otekokuwa rã'ãga tè apijarerà kõ iko.
1CO.1.19	Amojikuwaoka kõtà otekokuwa rã'ãga mãe kõ rõmõ”, e'i itõkõ ikusiwaoka maekwerà.
1CO.1.20	Ike yvy pè nuvei 'eteay jane kõ otekokuwavay teãmã mãe kõ. Ãmõ, nuvei 'eteay teve ovote Janejare'e ayvu e'eay rè ojimotekokuwa ikuwapa iko mãe kõ. Nuvei 'eteay teve tãmõ Moisesi remikusiwarerà rè otekokuwavay teãmã mãe kõ. Nuvei 'ete poroayvuvajatà mãe kõ. A'e kõ pewarà mõ Janejare'e e'i: “Napetekokuwa ekojẽi peiko”, e'i ijupe kõ ãmẽ.
1CO.1.21	Ajawyi, ava mõ sõ kee e'i remẽ: “Etekokuwaa rupi tè Janejare'e akuwatà ky'y”, e'i tite sõ remẽ, Janejare'e nojikuwaoka'ãi ijupe. Ajamã'ẽ, ava mõ Janejare'e ayvu mojenua rupi ojirovija ee remẽ, Janejare'e wereko katutà ãmẽ. Ayvu poromoeawyry maevo sõ tite mã'ẽ rupi tẽ tesõ wereko katutà ãmẽ ereko. Janejare'e otekokuwavay mã'ẽ rupi a'evo werekotà. 
1CO.1.22	Ijatyray Juteu kõ kee e'i mãe kõ: “Janejare'e kasia rupi tè mãrãnà jikuwa e'ã reinõa rè oromã'ẽ remẽ tè kuwa ‘aje’ oro'e kuwa mijã”, e'i mãe kõ ipi. Aepo ne'i Juteu rõwã mãe kõ ajamã'ẽ ipi. A'e kõ kee e'i tite: “Oremotekokuwavay remẽ tè kuwa ‘aje’ oro'e kuwa mijã”, e'i tite teve kupa. 
1CO.1.23	Ajamã'ẽ kee jaa oromojenu ipi: “Kiristu omãnõ yvyra jipokana rè, jane kõ rekovijarerà rõmõ, janeaiwererà repykarà mõ”, e'i mã'ẽ oromojenu oroiko. Juteu kõ wenu remẽ, ojikõ'õ ywe'e tite enu tare'ã kupa ipi. Ãmõ, Juteu rõwã mãe kõ wenu remẽ, oojai kõrijõ tè iko kupa ipi. “Ayvu poromoeawyry mã'ẽ tè aepo jaa”, e'i ywe'e tite ikuwa e'ã kupa ipi. [Noerovija tari ywe'e tite kupa rewarà mõ aepo e'i kupa ipi.] 
1CO.1.24	Na'evoi ãmẽ jane Janejare'e remipyteporokwerà kõ rõmõ jaiko. Kiristu pupe Janejare'e kasiay wetea omojikuwaoka janeupe. Itekokuwaa ve omojikuwaoka janeupe. Ajawyi, “Ayvu poromotekokuwavay mã'ẽ sienu”, ja'e enu. Juteu kõ aepo e'i, ijayvu wenu katu kupa remẽ. Ãmõ, Juteu rõwã mãe kõ ve aepo e'i, ijayvu wenu katu kupa remẽ. 
1CO.1.25	Janejare'e notekokuwai maevo sõ tite jane kõ pè. Ãmõ, nikasi maevo sõ tite teve. Ajamã'ẽ jane kõ wyi wete mijẽsi Janejare'e ikasiay wete iko ipi. A'e kõ wyi wete mijẽsi teve otekokuwavay wete iko ipi.
1CO.1.26	A'evoa rè kee a'e pejẽ, eretãrãgwerà kõ. Pejipy'amogeta manyvo põ peiko Janejare'e pepyteporo remẽ. Jane kõ remimoe'e rõmõ rõwã itõkõ pejẽ peiko. Ava jẽ rõwã kee e'i pejẽ: “Otekokuwavay mãe kõ tè ãwĩ kõ”, ne'i'ãi pejẽ. Pe'ĩpe'ĩgà tè teãmã itõkõ peneirõarà kõ otekokuwavay teãmã mãe kõ. A'evo ve pe'ĩpe'ĩgà kõrijõ tè ikasi teãmã mãe kõ ekoi, ijayvukasi teãmã mãe kõ ekoi. A'evo ipe pejẽ peiko. 
1CO.1.27	Ajamã'ẽ Janejare'e pepyteporo jẽ, ãwisõ napetekokuwai epe remẽ. Ãwisõ napekasi epe remẽ teve. A'evo omosĩoka otekokuwa maevo sõ tite mãe kõ, [nojirovijai ee mãe kõ]. Ikasi maevo sõ tite mãe kõ ve omosĩoka, 
1CO.1.28	nopyteporo kõi remẽ. Emirõarõ kõ tẽ tesõ opyteporo kõ. Kejõ Janejare'e opyteporo wemĩgwai kõ rõmõ toiko kupa. Jane nikasi mãe kõ. Ãmõ, temirõarõgwerà kõ. Ãmõ, temimojaiwea kõ. A'e a'e kõ opyteporo Janejare'e. A'evoa rupi wereko noerovijai mãe kõ tekokuwaa rã'ãga imomioka ijupe kõ. 
1CO.1.29	Ajawyi, “Ije ywesõ ekatuay ãmõ jane kõ wyi aiko ipi”, nija'e'ãi kuwa Janejare'e rovake jaiko ipi. 
1CO.1.30	Janekatu rè rõwã janepyteporo Kiristu Jesu remĩgwai rõmõ tijaiko ipi. Janejare'e opota wyi tè a'evo janerereko ipi. Kiristu omãnõa rupi Janejare'e tekokuwaa omojikuwaoka janeupewarà mõ. [Kiristu nojavy ekojẽi Janejare'e rekoa ipi.] Ajawyi, eevejẽ jaiko mãe kõ rõmõ ivo mãe kõ rõmõ janererekotà ãmẽ. Oupewarà kõ rõmõ janerereko ipi. Janeaiwererà omoepypa omãnõa rupi. Ajawyi, kãramõ, jakãjã remẽ, Janejare'e pyri tè jaikotà ky'y. 
1CO.1.31	A'evoa rè kee e'i ikusiwaoka Janejare'e karamoe remeve: 
1CO.2.1+1CO.2.2	Eretãrãgwerà kõ, jypy remẽ aa pekoty remẽ, kee a'e ajipy'amogeta: “Jesu Kiristu yvyra jipokana rè ojijukaoka takatu janerekovijarerà rõmõ mã'ẽ kõrijõ tè amojenutà”, a'e eupe. Ajawyi a'evo aiko. Janejare'e ayvu omojikuwaoka mã'ẽ kõrijõ tè amojenu pejẽ aiko ipi. Najimoe'ei tite aiko ipi. Etekokuwaa rõwã amojenu aiko pejẽ ipi. Janejare'e tekokuwaa kõrijõ tè amojenu peupe. 
1CO.2.3	Ajimonyijay pepyri aiko remẽ mijã. Atyty tesõ teve ajimonyi rõmõ aiko. [“Na'e katui imojenu maevo”, a'e ajipy'amogeta. “Noenu'ãi kupa!” a'e tite ajimonyi rõmõ.]
1CO.2.4	Eayvukasia rupi rõwã aporegeta aiko ipi. Etekokuwaa rupi rõwã teve aiko. Ajamã'ẽ ijayvu amojenu remẽ, Janejare'e 'Ãg okasia rupi tè omojikuwaoka aje ywete eremimojenuwerà peupe ipi. 
1CO.2.5	Ajawyi pekuwa Janejare'e 'Ãg kasia rupi jajirovija ee mã'ẽ. Janetekokuwaa rupi rõwã jaiko.
1CO.2.6	Janejare'e tekokuwaa oromojenu ekoa rè ojimotekokuwa mãe kõ pè. Ajamã'ẽ age'ewarà jane kõ tekokuwaa rupi rõwã oromotekokuwa oroiko ipi. Jane kõ rõvijã tekokuwaa rupi rõwã teve oroiko. Kãramõ opa mãerã tè jane kõ tekokuwaa ky'y. 
1CO.2.7	Ajawyi Janejare'e tekokuwaa rupi kõrijõ tè oromojenu oroiko ipi. Janereko e'ãve Janejare'e kee e'ipa amãtejẽ karamoe remeve oupe: “Õ'õ aje, kãramõ jane kõ Era'yry rè ojirovija katu remẽ, areko katu kõtà epyri toiko karuaru kupa”, e'ipa janeupewarà mõ. A'evo janemoe'ea rã rè oja'a amãtejẽ. Ajamã'ẽ aepo jaa nojikuwaive jane kõ pè mijã. A'e tè omojikuwaoka oreupe ky'y, toromojenu jenu erokwa ky'y. 
1CO.2.8	Pirujẽ age'ewarà jõvijãgwerà kõ aepo jaa rè notekokuwai. Otekokuwa sõ ee kupa remẽ, Janerõvijã ywete nojukaoka'ãi kuwa yvyra jipokana rè ãmẽ kupa mijã, ãwisõ a'e ywesõ ikatuay wete mã'ẽ rõmõ ekoi. Ajamã'ẽ notekokuwai ijukatarà kõ. 
1CO.2.9	A'evoa rã rè itõkõ kee e'i ikusiwaoka amãtejẽ karamoe remeve:
1CO.2.9	“Janejare'e e'ipa manyvo wauparà rã kõ werekotà kãramõ.
1CO.2.9	Ikatuay wete wereko kõtà.
1CO.2.9	A'evoa rã nomojisaokaive jane kõ pè.
1CO.2.9	Ajawyi nijamã'ẽive a'evoa rã rè. Nijaenuive teve.
1CO.2.9	Jajipy'amogeta ipe a'evoa rã rè. Nijatekokuwaive ee”, e'ipa amãtejẽ karamoe remẽ.
1CO.2.10	A'evoa rã omojikuwaokapa janeupe age'e remẽ ky'y. Okatuaya omojikuwaokapa teve janeupe ky'y. O'Ãg tẽ tesõ ome'ẽ janeupe ky'y. A'e rupi omojikuwaokapa janeupe ky'y.
1CO.2.10	Otekokuwavay Janejare'e 'Ãg. Ajawyi a'e ywesõ Janejare'e jipy'amogetaa tẽ tesõ okuwa. A'e rõmõ'ĩte okuwa. 
1CO.2.11	Janevote nijakuwa'ãi kuwa Janejare'e jipy'amogetaa ipi. Ijipy'amogetaa nijakuwai ipi. I'Ãg kõrijõ tè okuwa. Ãwitõ jane'ãg kõrijõ teve jajipy'amogeta mã'ẽ okuwa ipi. Ãmõ kõ ãmẽ nokuwai. A'evo ve Janejare'e rõmõ'ĩte ojipy'amogeta mã'ẽ okuwa. I'Ãg kõrijõ okuwa. Ajawyi nijakuwai ipi mijã. 
1CO.2.12	Age'e i'Ãg janepy'a pè tesõ ekoi ky'y. Aã yvy pewarà rõwã janepy'a pè ekoi mã'ẽ. Aje Janejare'e 'Ãg tẽ tesõ. Pirujẽ ojirovija ee mãe kõ py'a kõ pupe tè ekoi. A'e rupi janerereko katua omojikuwaoka janeupe ipi.
1CO.2.13	Ajawyi janevote rõwã janepy'a pupewarà rõwã jamojenu jaiko ipi. Janeremikuwa rupi rõwã jamojenu. Aje, Janejare'e 'Ãg janemotekokuwa wekoa aje ywete mã'ẽ rè. Ajawyi a'evoa oromojenu erokwa ipi. 
1CO.2.14	Janejare'e 'Ãg opy'a pè noerekoi mãe kõ “aje” ne'i'ãi oreremimojenuwerà kõ pè iko ipi. “Ayvu poromotekokuwa mã'ẽ rõwã”, e'i ywe'e tite kõrijõ kupa iko ipi. Notekokuwai ee kupa. Janejare'e 'Ãg rupi sõ ekoi kupa remẽ tè kuwa otekokuwa kupa mijã. 
1CO.2.15	Janejare'e 'Ãg rupi ekoi mãe kõ ekoa rè otekokuwavay ãmẽ ipi. I'Ãg noerekoi mãe kõ omã'ẽ ywe'e ipe janere, ãwĩvoa rupi jaiko remẽ. Ajamã'ẽ notekokuwai iko kupa. Janejare'e rekoa rupi jaiko mã'ẽ rè notekokuwai kupa omãjã. [Ajawyi janererõarõ ywe'e tite kupa ipi.] 
1CO.2.16	Kee e'i itõkõ ojikusiwa maekwerà rupi katu:
1CO.2.16	“Ava jẽ rõwã Janerõvijã ywete jipy'amogetaa okuwa mã'ẽ.
1CO.2.16	Nuvei 'ete imotekokuwaarerà”, e'i ojikusiwa.
1CO.2.16	Ajamã'ẽ sienu katu Kiristu jipy'amogetaa ky'y, i'Ãg janemotekokuwa ee rewarà mõ.
1CO.3.1	Eretãrãgwerà kõ, Kiristu rè pejirovija ypy remẽ itõkõ Janejare'e 'Ãg noerekoi mãe kõ vo tè peiko ipi mijã. Kiristu rekoa rupi napeikoi ipi mijã. Ãwitõ ja'y sakyrerà notekokuwaive, ãwĩvo 'ejẽ pejẽ peiko mijã. Napetekokuwaive Janejare'e rekoa rè peiko mijã. 
1CO.3.2	Ãwitõ ja'y sakyrerà pè susury kõrijõ tè jame'ẽ to'u ipi, o'okwerà no'uive remẽ. Ãwĩvo 'ejẽ pejẽ peiko. Poromo'e ypy tè Janejare'e rekoa rè tapekuwa ypy. Pejimotekokuwavay kuwasi peiko age'e remẽ mijã. Ajamã'ẽ aekwery vo jẽ tè peiko.
1CO.3.3	Pemã'ẽ. “Ije kuwasi mijã”, pejẽ ojee pemãjã ipi. Peporegeta teitete jẽ teve ojikoty peiko ipi. Ãwĩvo peiko remẽ, Kiristu rè nojirovijai mãe kõ vo 'ejẽ pejẽ peiko. 
1CO.3.4	Pepytery pewarà kõ mõ kee e'i tite: “Pauru koty rewarà tè ije”, e'i. “A'e ywesõ ijayvukasi mã'ẽ rõmõ ekoi”, e'i tite kupa. Ãmõ kõ: “Aporu koty rewarà tè ije. A'e ywesõ ijayvukasi mã'ẽ rõmõ ekoi”, e'i tite kupa. Ãwĩvo peporegeta tite remẽ, aje noerovijai mãe kõ vo 'ejẽ peiko ipi!
1CO.3.5	Ije ywesõ rõwã eayvukasi mã'ẽ rõmõ aiko. Ãwĩvo ve Aporu ywesõ rõwã teve ijayvukasi iko. Janejare'e rõmõ'ĩte ijayvukasi mã'ẽ rõmõ ekoi. A'e remĩgwai kõ tè ore oroiko, Aporu reve. A'e rè tè pejirovija ijayvu oromojenu pejẽ remẽ. Emĩgwai kõ tè ore, ojevo jẽ, Aporu reve.
1CO.3.6+1CO.3.7	Koo rè tè poromosã'ãgatà pemotekokuwaa rõmõ. Janejare'e koo pewarà temitãgwerà kõ vo 'ejẽ pejẽ peiko. Ore ãmẽ koo rè oroposiko mãe kõ vo oroiko, pepytery pè oroposiko remẽ. Ojimitã gatu mã'ẽ vo ije, ije ypy Janejare'e ayvu amojenu pejẽ rewarà mõ. Ajaire Aporu pemotekokuwa jẽ penereko. Ãwitõ temitãgwerà rè omoãkã mã'ẽ vo Aporu ekoi pene. Janejare'e rõmõ'ĩte temitãgwerà omoryoka kuwa ipi ajamã'ẽ.
1CO.3.8	Pemã'ẽ. Iteetejẽ koo jarà remĩgwai kõ posikoa. Ãmõ, jimitãa rè oposiko. Ãmõ, temitãgwerà mokatua rè oposiko. Imoãkãa rè oposiko teve. Ojevo jẽ ikatuay wete iposikoa kõ. Ãwĩvo ve ikatuay wete iteetejẽ oreposikoa kõ, ojevo jẽ Janejare'e pè oroposiko remẽ ipi. A'e oreposikoa omosã'ãgatà oroposiko katu remẽ esa. A'e teve oremoepytà. 
1CO.3.9	Ãwĩvo ve ojevo jẽ Janejare'e rekoa mojenua rè oroposiko pepytery pè ipi. Ije, Aporu reve. Pejẽ ãmẽ Janejare'e posikoa rena vo peiko, ikoo vo. Emĩgwai kõ rõmõ oroposiko ipi, a'evoa rupi Janejare'e toposiko pepy'a kõ pupe.
1CO.3.9	Tetã reinõa rè tè poromosã'ãgatà teve pemotekokuwa rõmõ. Tetã Janejare'e oinõ mã'ẽ vo 'ejẽ pejẽ peiko. 
1CO.3.10	[Ore ãmẽ emĩgwai kõ rõmõ oroposiko tetã rè mã'ẽ vo ore oroiko ãmẽ. Ãmõ ypy oposiko. Ajaire ãmõ oposiko mijẽ rõnõ. Ajaire ãmõ oposiko mijẽ rõnõ. Ajaate tetã oinõma kupa. A'evo oreposikoa pepytery pè oroiko ipi remẽ.] Ije ypy aposiko pepyterà rupi aiko. A'evoa rõmõ Janejare'e epyteporo taiko. Ijayvu nojenui 'ete itõkõ pejẽ mijã. Ije tè katu amojenu pejẽ, Janejare'e ayvukwerà. Ajawyi tè ajaire pejirovija ypy ee ky'y. Ajaire tè Aporu uu erapyky rupi pemotekokuwa jẽ Janejare'e ayvu rè iko, ije ypy poromotekokuwa ee mã'ẽ rè. A'e rupi tè itõkõ pejimotekokuwa sa'u Janejare'e rekoa rè peiko ky'y. Kee oro'e Janejare'e pè: “Tajavy e'ã ikõ Janejare'e rekoa poromotekokuwaa rè nẽ”, oro'e Janejare'e pè oroposiko remẽ ipi. 
1CO.3.11	Jesu Kiristu rè kõrijõ tè poromotekokuwa. A'e tè janemojimo'ypa wee. Ãwitõ yvyra ypy ikasiay mã'ẽ kõrijõ tè tetã omokasi ipi, ãwĩvo ve Jesu Kiristu rõmõ'ĩte ikasi mã'ẽ jane'y rõmõ ekoi. A'e rè kõrijõ tè itõkõ poromotekokuwa Janejare'e remimota rupi poroereko. Naikoi ãmõ rè poromotekokuwa mã'ẽ mõ.
1CO.3.12	Kee a'e teve pejẽ. Ãwitõ ava mõ tetã oinõtà remẽ, yvyra ãtã mã'ẽ tè oinõ wetã mõ ipi. Ajawyi oiko pukutà tetã ãmẽ upa. Ãwĩvo ve Jesu Kiristu ayvu rupi katu jaiko remẽ, aje katu jamotekokuwa jane kõ ekoa rè ipi remẽ. Ojimokasità ee ojirovija ãmẽ kupa ipi ky'y. Ajamã'ẽ ijayvu rupi nijaiko ywe'ei remẽ, ãmõ, ni'ei jamotekokuwa remẽ, nikasi'ãi kupa. Ãwitõ ava mõ yvyra nãtãi mã'ẽgà weru imõ'ã wetã ypy rõmõ remẽ. Py'awarà mõ ijupa tetã ypy rõmõ ãmẽ. Ajawyi py'awarà mõ okei ajaire o'a. A'evo ojikuwatà tetã nãtãi mã'ẽ rõmõ. 
1CO.3.13	A'evo 'ejẽ kuwa nivoi oroposiko pepyri oroiko remẽ. A'evo 'ejẽ kuwa teve poromo'e rã'ãga remẽ. Ajawyi oropota ivo katu oroposiko pemotekokuwaarà rõmõ oroiko ipi. Kiristu uu mijẽ remẽ, omojikuwaokatà janeposikoawerà ãmẽ. A'evo ekoi remẽ, oropota kee e'i Kiristu oreposikoa rè omãjã, “Aje ywete põ ivo katu peposiko Korĩtu wãnà kõ pyterà rupi”, te'i oreupe pene omãjã. Tetã okaipa mã'ẽ rè tè poromosã'ãgatà. Ãwitõ tetã nãtãi mã'ẽ okai remẽ, aje okaipatà ãmẽ ky'y. [Pasi'y, oviro, tupamy, yvyra, pirujẽ okaipa jimo'yjẽtà ãmẽ.] Ãwĩvo ve ava mõ sõ nikatui poromo'e Jesu Kiristu rekoa rè remẽ, notekokuwa'ãi emimo'ekwerà kõ aje ywete mã'ẽ rè. Ajawyi ajaire jimomorijaua 'arà okwa remẽ, nojirovija'ãi ee kupa ky'y. Opoità iwyi kupa ky'y. Oposiko pãnẽmusu imo'earerà rewarà mõ a'evotà ekoi ãmẽ kupa.
1CO.3.14	Ajamã'ẽ ivo katu poromo'earerà remẽ, na'evo'ãi ãmẽ kupa ky'y. Noposiko pãnẽ'ãi ãmẽ imo'earerà. Emimo'ekwerà kõ ory jẽtà iko kupa, Jesu rekoa rè. Ojirovija karuarutà ee ãmẽ kupa ky'y. Ãmẽ sõsi Janejare'e omoe'età imotekokuwaarerà ivo katu oposiko rewarà mõ. 
1CO.3.15	A'evo nikasi sõ Jesu rekoa rè poromotekokuwaa remẽ, nikatu'ãi ãmẽ ky'y. Kee mã'ẽ votà ãmẽ. Ãwitõ yvyra nãtãi mã'ẽ okaipa remẽ. Ajamã'ẽ inõgarerà uve jẽ iko. Ãwĩvo ve oposiko pãnẽ mã'ẽ ekoi. Janejare'e omoigo karuaru jẽtà opyri ereko. Ajamã'ẽ nomoe'e'ãi, nikatui iposikoawerà kõ rewarà mõ.
1CO.3.16	Pekuwa aje ywete Janejare'e 'Ãg tè pepy'a pupe ekoi. Ajawyi Janejare'e rena vo mã'ẽ tè pejẽ.
1CO.3.17	Janejare'e opota ikatuay wete tijaiko ena kõ mõ mã'ẽ. Ajawyi okãte'ã janere. Ajawyi kee a'e pejẽ. Ava mõ sõ aje ywete rõwã mã'ẽ rè tè pemotekokuwa remẽ, pepy'amoaità ãmẽ apijarerà. A'evo Janejare'e 'Ãg rena omoai tètà. Ajawyi apijarerà Janejare'e omomatà kãramõ.
1CO.3.18	Ãmõ, kee a'e pejẽ. Tapejimoripeoka e'ã ikõ peiko nẽ. Kee tapejẽ tite e'ã ikõ ojiupe nẽ: “Ije ywesõ Janejare'e ayvu akuwa”, tapejẽ e'ã ikõ ojiupe nẽ. Nivo'ãi ãmẽ peiko. Jane kõ notekokuwai mãe kõ tè aepo e'i ipi. Tapepoi ikõ aepo rapijarerà kõ wyi nẽ. Jane kõ tekokuwaa rã'ãga wyi pepoi remẽ, ãmõ kõ kee e'i titetà peupewarà mõ: “Notekokuwai 'eteay mã'ẽ tè ãwĩ”, e'i titetà peupewarà mõ ãmẽ kupa. Ajamã'ẽ Janejare'e kee e'ità: “Otekokuwavay mã'ẽ ãwĩ”, e'ità peupewarà mõ ãmẽ. 
1CO.3.19	Jane kõ nomãrãkuwai 'ete Janejare'e kotyre ipi. A'evoa rè kee e'i ojikusiwa karamoe remeve: 
1CO.3.20	Kee e'i teve ojikusiwapa: 
1CO.3.21+1CO.3.22	Ajawyi tapejimoe'e tite e'ã ikenẽ, a'e pejẽ. Ekoty rewarà kõ rõwã pejẽ. Aporu koty rewarà kõ rõwã teve pejẽ. Peturu koty rewarà kõ rõwã teve pejẽ. Ore tè penemĩgwai kõ vo 'ejẽ oroiko. Janejare'e remime'ẽgwerà kõ vo 'ejẽ ore peupewarà mõ oroiko. Ãmõ, aã yvy peupewarà tè. Ãmõ, penekoa peupewarà tè. Mãnõa teve peupewarà teve. Age'e remẽwarà peupewarà teve. Kãramõwarà rã peupewarà teve. Pirujẽ weminõgwerà Janejare'e ome'ẽ peupewarà mõ. 
1CO.3.23	Kiristu pewarà mõ tè a'evo peiko. A'e ãmẽ Janejare'e pewarà mõ tè ekoi.
1CO.4.1	Ajawyi ore Kiristu remĩgwai rõmõ tè oroiko. Janejare'e ayvu mojenuarà kõ rõmõ tè oroiko. Janejare'e nomojikuwaive maekwerà tè oromojenu oroiko ky'y. 
1CO.4.2	Kee e'i tõvijã kõ wemĩgwai kõ pè ipi: “Eayvu rupi kõrijõ tè ikõ tapeiko nẽ”, e'i ijupe kõ kupa ipi. [Ãwĩvo ve erõvijã kee e'i ije: “Eayvu kõrijõ tè ikõ teremojenu ipi nẽ”, e'i ije. Ajawyi ijayvukwerà rupi tè aiko ipi. Erõvijã morya rè aja'a ipi. A'e kõrijõ tè e'i kuwa ije.] 
1CO.4.3	Ajawyi pejẽ emosã'ãga pekupa remẽ, nimanyvoi ãmẽ eupe. Nikasi peayvu emosã'ãga pekupa remẽ eupe. Ãwĩvo ve tekokuwa kuwaparà emosã'ãga remẽ, nimanyvoi teve eupe. Ije ve najimosã'ãga'ãi ipi. 
1CO.4.4	Kee rewarà mõ aepo a'e. Ije nakuwai eaiwererà mõ epy'a pè ainõ gatu mã'ẽ mõ. Ajamã'ẽ kee na'e'ãi: “Ivo tè aiko, erõvijã remimota rupi katu”, na'e'ãi. Erõvijã ywete kõrijõ tè epy'a pewarà okuwa ipi. A'e kõrijõ tè, “Ivo tè neiko”, e'i kuwa ije. Ajawyi ijayvu rè kõrijõ tè aja'a aiko ipi.
1CO.4.5	Kãramõ Janerõvijã ywete uu tarà mijẽ. Ãmẽ si jane kõ jipy'amogetaa omojikuwaokatà ky'y. Pirujẽ jane kõ jipy'amogetaa kõ omojikuwaokatà. Tyvija rupi poromovyvyrai iko mã'ẽ ve omojikuwaokatà. Janejare'e tè, “Ikatuay wete neposikoawerà”, e'ità jane, aje ywete ikatuay remẽ. Ajawyi, “Nivoi iposikoa”, tapejẽ tite e'ã amãtejẽ emĩgwai kõ pewarà mõ ipi, a'e pejẽ.
1CO.4.6	Eretãrãgwerà kõ, tapejimotekokuwa aepo a'e maekwerà rè. Janejare'e ayvu rupi katu kõrijõ tapeiko. Ãmẽ tè napejimoe'e tite'ãi. Kee napejẽ tite'ãi ãmẽ ky'y: “Pauru koty rewarà tè ije”, napejẽ tite'ãi ãmẽ ky'y. Ãmõ, “Aporu koty rewarà tè ije”, napejẽ tite teve'ãi ãmẽ ky'y. 
1CO.4.7	Ajawyi ava jẽ rõwã pemoẽoka ãmõ kõ 'arà kyty tapeiko ipi. Ãwĩvo ve ava jẽ rõwã pemotekokuwa ãmõ kõ wyi. Janejare'e kõrijõ tè penemikuwa ome'ẽ pejẽ. Ajawyi tapejimoe'e tite e'ã ikõ penemikuwa rè peiko nẽ, a'e pejẽ. Toporoerõarõ e'ã teve ikõ peiko nẽ.
1CO.4.8	Ha! “Orojimotekokuwapa!” pejẽ tite sipõ peiko? “Oreremikuwa kõ iteetejẽ!” pejẽ tite sipõ peiko? “Jõvijã kõ rõmõ oroiko!” pejẽ tite sipõ? Aje ywete sõ jõvijã kõ rõmõ peiko remẽ, ore ve jõvijã kõ rõmõ oroo kuwa peneve ãmẽ mijã.
1CO.4.9	Kee pejẽ tite orererõarõ ipi: “Orevo rupi teve ore oroiko, Jesu remimonokwerà kõ wyi”, pejẽ tite orererõarõ ipi. Aje, pevo rupi teve orewyi. Agyvo oroiko. Temijatarà rã tè ore. Oremomorijau 'a tè orerereko kupa. Pirujẽ jane kõ rovake tẽ tesõ oremomorijau 'a tè kupa. Ãmõ, yvapewarà kõ rovake teve. Janejare'e remimota rupi tè maevo a'evo orerereko kupa. 
1CO.4.10	Kiristu rekoa rupi oroiko rewarà mõ, kee e'i oreupe kupa: “Notekokuwai 'ete ãwĩ kõ”, e'i kupa. Peupe ãmẽ, “Otekokuwavay mã'ẽ tè ãwĩ kõ”, e'i peupewarà mõ kupa ipi. “Ijayvukasiay mã'ẽ ãwĩ kõ”, e'i teve peupe kupa. Oreupe ãmẽ, “Nijayvukasi ãwĩ kõ”, e'i kupa ipi. A'evo orererõarõ kupa ipi. Ajamã'ẽ pemoe'e tite kupa ipi.
1CO.4.11	Aje, age'e remẽ pejẽ pevo rupi teve orewyi. Amyay oroporara oroiko ipi. Yy warà teve oroporara teve oroiko ipi. Orekamisa kekeipa teve oroiko ipi. Ãmõ, noerovija tari mãe kõ oremojaiwe orerereko kupa ipi. Oreretã e'ãte oroiko. Ãwĩvo orerekoa ipi. 
1CO.4.12	Orojimi'utà remẽ, oroposiko ywete rã'ĩ a'evoa repy rõmõ ipi. Ava mõ ijayvu ai orekoty ipe remẽ, “Tereporijauesa kõ jẽ”, oro'e kõrijõ Janejare'e pè ipi. Ãmõ, oremomorijauvay ipe kupa remẽ, orojimokasi jẽ Kiristu kasia rupi oroiko ipi.
1CO.4.13	Oreayvumoai epe kupa remẽ, oroporegeta katu jẽ ijupe kõ ipi. Noreayvu teitetei epe ijupe kõ ipi. Ajamã'ẽ norepotai iko kupa ipi. Ojikõ'õ jẽ orere kupa. Orererõarõ teve iko kupa.
1CO.4.14	Poromosĩoka rõmõ rõwã aepo a'e aporegeta pejẽ. Pemotekokuwa rõmõ tè aepo a'e pejẽ. Poroauvay wyi tè aepo a'e pejẽ. Eãkarãgwerà vo 'ejẽ poroereko ipi. Ajawyi tè aepo a'e pejẽ. 
1CO.4.15	Ije ypy itõkõ ajo pemotekokuwa rõmõ, Janejare'e ayvu e'eay Kiristu rewarà tapekuwa. [Peenu katu itõkõ peiko ãmẽ. Ajaire itõkõ pejirovija katu ee peiko ky'y. Ajawyi Janejare'e pyri peiko karuarutà peiko ky'y.] Ajaire tè itõkõ ãmõ kõ oo pekoty erekovijarerà rõmõ pemotekokuwa. Mõa'ãrõwã oo oo pekoty kupa ky'y. Eayvu 'aryvo tè pemotekokuwavay Kiristu ayvu rè penereko kupa ky'y. Aja paire tè itõkõ pejimokasi sa'u ãmẽ peiko ky'y. Ajamã'ẽ ije tè Kiristu rè poromotekokuwa ypy mã'ẽ rõmõ aiko. Ajawyi ije kõrijõ tè penuu vo mã'ẽ rõmõ aiko. 
1CO.4.16	Ajawyi ereruparà mõ tapeiko, Jesu koty rewarà kõ rõmõ, a'e pejẽ. Ãwĩvoa apota.
1CO.4.17	A'evoa rõmõ Timoteu amonookatà pekoty. Era'yry vo 'ejẽ Timoteu. Erauvay mã'ẽ tè a'e. Janerõvijã ywete rekoa rupi katu ekoi mã'ẽ tè Timoteu. A'e tè amonookatà pekoty. A'e manyvo aiko Kiristu Jesu revejẽ aiko mã'ẽ rõmõ mã'ẽ rè pemoja'aokatà penereko. Eayvu Kiristu Jesu rè poromotekokuwa maekwerà rè pemoja'aokatà penereko. Ãwĩvoa ve amojenu jenu erokwa ipi, taa kõ rupi Jesu koty rewarà kõ motekokuwa aa aiko remẽ ipi.
1CO.4.18	Mokope ãmõgwerà pepytery pewarà ojimoe'e ywe'e tite iko kupa. Ojimoãtãre'ã iko kupa. Kee e'i tite oupe iko kupa: “Pauru nonu'ãi ky'y. Ije tè ajimojõvijãtà ajupa”, e'i tite oupe iko kupa. 
1CO.4.19	Ajamã'ẽ Janerõvijã ywete emonooka pekoty remẽ, aje py'awarà mõ avãetà a'e pè. Ãmẽ tè aporegeta kasità ãmẽ ojimoe'e tite mãe kõ pè imosã'ãga kõ ky'y. Akuwatà aje ywete oporegeta kupa remẽ. Akuwa tary ve aje ywete Janejare'e 'Ãg kasia rupi oporegeta kupa remẽ. 
1CO.4.20	Janejare'e okuwa ava põ aje ywete omoẽoka o'arà kyty mã'ẽ. Janeporegetaa rupi rõwã janekuwa. Ikasia rupi jaiko mã'ẽ rè omã'ẽ. A'evoa rupi janekuwa ipi. 
1CO.4.21	[Ajawyi Janejare'e ayvu rupi katu ikõ tapeiko ipi nẽ. A'e rè tapejirovija katu ipi. Ajawyi kee a'e pejẽ.] Pejẽ tè tapekuwa amãtejẽ manyvo pepota poroereko ajo pekoty remẽ. Ererõarõ ywe'e tite pekupa remẽ, aatà eayvukasia mõ pemotekokuwa rõmõ, a'e. Ajamã'ẽ pemorya ywesõ ikatuay wete maevo peupe. Eayvu ikõ taperovija amãtejẽ ãmẽ nẽ. Aporegeta katu kõrijõtà pepyri aiko remẽ ãmẽ. Ãwitõ tuu wa'yry wemiauvay pè oporegeta ikatusa rupi ipi, ãwĩvo ve aporegetatà peupe ãmẽ.
1CO.5.1	Ipojy mã'ẽ penewarà kee jaa ojenu ije: “Korĩtu wãnà kwaima'e mõ, ãwisõ Jesu koty rewarà teipe remẽ, nivoi jẽ tè ekoi. Oy'yry weraa mã'ẽ tẽ tesõ!” e'i mã'ẽ ojenu ije. Nikatui 'eteay a'evo ekoi remẽ! Noerovijari mãe kõ ipe nãwĩvo ywe'ei ekoi ipi, nivoi epe kupa remẽ. Ajawyi eãgyo tesõ aepo renu remẽ.
1CO.5.2	Manyvore põkõ pejimoe'e tite sõ? a'e pejẽ. “Nimanyvo'ãi a'evo ekoi remẽ”, pejẽ tite sipõ ee pemãjã! Peãgyoay kuwasi ãwĩ kwaima'e rè pemãjã mijã! Pemosĩoka kuwasi ãwĩ rapijarà ipi mijã! Pemoisyry teve kuwasi pepytery pe wyi mijã! Nivoi 'eteay ãwĩ rapijarà uu pepytery pè pejimoaty Janejare'e moe'e remẽ ekoi! 
1CO.5.3	Age'e, ke'ĩrõwã aiko pewyi. Ajawyi, “Nokuwa'ãi teipõ”, pejẽ ywe'e tite põ ije? Ajamã'ẽ e'ãg peneve ekoi. Ajawyi ajimopirai 'ete enu ãmẽ. Ajawyi kee a'e epy'a pè: “Ojavy tesõ sipõ ãwĩ kwaima'e”, a'e ijupewarà mõ. Ajawyi ije ywete sõ pepyri aiko remẽ, eayvukasi kuwa peneminu rõmõ mijã. Amoisyry kuwa ãwĩ pepytery pe wyi mijã. Jesu ayvukasia rupi tè a'evo kuwa aiko. 
1CO.5.4+1CO.5.5	Ije najui epe pepyri. Ajamã'ẽ e'ãg peneve ekoi. Janerõvijã Jesu kasia ve peneve ekoi, ijayvu rupi pejimoaty remẽ. Ajawyi nivoi mã'ẽ tapemoisyry ikõ ãwĩ pewyi nẽ, a'e pejẽ. Ãjãgai rõvijã Satanasi po pè tapeity rã'ĩ tojimomorijau iko. Ãwĩvo remẽ kuise'ẽ oitytà maevo waiwererà ky'y. Ivo maevo ekoità ãmẽ ky'y. Ãmẽ kãramõ Janerõvijã Jesu ovãe mijẽ remẽ, wereko jẽtà maevo eraa janerevejẽ yva kyty ky'y.
1CO.5.6	Ejimorypa kõ, kee pejẽ tite: “Orojimotekokuwavay Janejare'e ayvu rè”, pejẽ tite sõ peiko ipi. Ajamã'ẽ nivoi mã'ẽ pemoisyry kuwasi pepytery pe wyi mijã. Nivoia ooupatà pene napemoisyryi sõ remẽ. 
1CO.5.7	Ajawyi tapemoisyry amãtejẽ ikõ pewyi nẽ, a'e pejẽ. Awyje janereko pyau rupi jẽsi tapeiko ãmẽ ky'y! Kiristu omãnõma janerekovijarerà pè, janeaiwererà repy rõmõ, ajawyi.
1CO.5.8	Aje ywete mã'ẽ rupi tapeiko ãmẽ ky'y. Ivo tekoua rupi kõrijõ tè tapeiko ky'y.
1CO.5.9	Kee a'epa itõkõ pejẽ eremikusiwarerà rupi: “Tapejimory e'ã nivoi mãe kõ rè ipi”, a'epa pejẽ. 
1CO.5.10	Aepo a'e remẽ, Jesu koty rewarà kõ pewarà mõ tè a'e. Ojimoane'e jẽ sõ waiwererà rè mãe kõ pewarà mõ tè aepo a'e pejẽ. Jesu koty rewarà rõwã mãe kõ pewarà mõ rõwã aepo a'e pejẽ. Jesu koty rewarà rã'ãga kõ pè tè a'e. Manyvo nijareko'ãi pirujẽ nivoi mãe kõ wyi jajisyry ipi. Ãmõ, omoma'e kõ kõrijõ omoe'e mãe kõ wyi. Ãmõ, imona mãe kõ wyi. Ãmõ, ojarà rã'ãga kõrijõ omoe'e mãe kõ wyi. Iteetejẽ noerovijai mãe kõ wyi. Manyvo nija'e'ãi apijarerà kõ wyi jajisyry, ike yvy pè jaiko jẽ remẽ. Maty nijaa'ãi iwyi kõ. [Kãramõ yva pè Janejare'e pyri jaiko remẽ tè katu naiko'ãi apijarerà kõ janepytery pè ky'y.] 
1CO.5.11	Ajamã'ẽ kee e'i mãe kõ rè tapejimory e'ã. “Jesu koty rewarà teve ije”, e'i rã'ãga mãe kõ rè. Ajamã'ẽ nivoi ekoi. Ãmõ, omoma'e kõ kõrijõ omoe'e mã'ẽ. Ojarà rã'ãga kõrijõ omoe'e mã'ẽ teve. Ãmõ, poromovyvyrai iko mã'ẽ. Ãmõ, oka'uay iko mã'ẽ. Ãmõ, imona iko mã'ẽ. Apijarerà kõ rè tapejimory e'ã, ojimoane'e jẽ waiwererà rupi iko kupa remẽ, a'e pejẽ. Tapejimi'u e'ã teve ipyri kõ. Tapepoi iwyi kõ.
1CO.5.12+1CO.5.13	Jesu koty rewarà rõwã mãe kõ nivoi ekoi remẽ, “Janejare'e rekoa pejavy ipi”, na'ei ijupe kõ ipi. “Ãwĩvo tapeiko e'ã ky'y”, na'ei teve a'e kõ pè. Janejare'e kõrijõ tè kuwa wemavo kõ ity, toike e'ã wena pè kupa. Ajamã'ẽ Jesu koty rewarà mõ peneirõarà nivoi ekoi remẽ, tapeayvukasi ãmẽ ijupe, a'e pejẽ. “Waiwererà rè ojimoane'e jẽ mã'ẽ tapemoisyry pepytery pe wyi”, a'e pejẽ.
1CO.6.1	Ãmõ kee jaa penewarà ojenu ije: “Jesu koty rewarà mõ ovoarà rè nivoia omo'ytà remẽ, noerovijai mãe kõ pè tè omoaiarà weraa tomosã'ãga esa ipi”, e'i mã'ẽ ojenu ije. Nikatu miti a'evo remẽ peiko. Ajawyi kee a'e pejẽ. Janejare'e koty rewarà kõ pè tè toeraa imosã'ãgaoka. A'evoa kõrijõ tè ikatu. 
1CO.6.2	Aje kãramõ noerovijai mãe kõ rõwã poromosã'ãgatà ipi. Pejẽ tè poromosã'ãgatà Kiristu koty rewarà mãe kõ rõmõ. Ajawyi age'ewarà poromosã'ãgaa pekuwa kuwa, ãwisõ niwaypei pekuwa mã'ẽ age'ewarà. Napekuwapai sipõ a'evoa? Pekuwapa ipe maevo. 
1CO.6.3	Ãmõ, kee jaa tapekuwa. Yvapewarà kõ reko tẽ tesõ simosã'ãgatà kãramõ. Ajawyi, age'ewarà poromosã'ãgaa rè tapetekokuwa peiko ky'y. 
1CO.6.4	Ajawyi kee a'e pejẽ, Jesu koty rewarà kõ pè. [Penemimotekoe'e kõ mõ tapepyteporo. A'e kõ rovake taperaa pemoaiarerà nivoi penereko remẽ.] Nikatui Jesu noerovijai mãe kõ rovake peraa remẽ. Pevo tè tapekuwa. 
1CO.6.5	Pejimosĩoka kuwasi noerovijai mãe kõ gyty peraa remẽ mijã. Nuvei sipõ Jesu koty rewarà otekokuwavay mãe kõ mõ pepytery pè? 
1CO.6.6	Uve! [A'e kõ tè pepyteporo kuwa poromosã'ãgaarà kõ rõmõ toiko kupa mijã. Jesu koty rewarà kõ ojikõ'õ ojee remẽ, a'e kõ tè tomosã'ãga kõ esa ãmẽ. A'e kõ tè te'i teve manyvotà tekoua.] A'evo rõwã peiko ajamã'ẽ. Pejimoai ojee peiko, Jesu koty rewarà kõ rõmõ. Ajaire penõvijã otekokuwa mã'ẽ pè rõwã peraa pemoaiarerà. Janejare'e noerovijari mã'ẽ rovake tè peraa tomosã'ãga esa. Nivoi a'evo remẽ peiko.
1CO.6.7	Ãwĩvo peiko remẽ, pejikuwa notekokuwai mãe kõ rõmõ tè peiko ipi. Nikatui poromosã'ãga esa mã'ẽ Jesu noerovijai mã'ẽ pè peraa remẽ. Ikatu sa'u kuwa pemoaiarà pè remẽ, “i'ete” pejẽ kõrijõ remẽ. Ikatu sa'u teve kuwa pemoma'e kõ rè ava mõ imona remẽ, “i'ete” pejẽ kõrijõ remẽ. A'e ywesõ ikatuay kuwa ãmẽ. 
1CO.6.8	Ajamã'ẽ pejẽ ywete pevoarà pemoai ereko ipi. Ãmõ, pemona teve imoma'e kõ rè peiko ipi. Ãwisõ Jesu koty rewarà kõ teipe pejẽ remẽ, pejimoai jẽ ajamã'ẽ peiko ipi.
1CO.6.9	Kee jaa pekuwa ipe: “Nivoi mãe kõ nomoẽokai Janejare'e o'arà kyty ipi. Ajawyi omãnõ remẽ, noo'ãi Janejare'e pyri oiko karuaru”, ejaa. Aepo jaa rè tapejimoripe e'ã. Kejõ Janejare'e noereko'ãi opyri mã'ẽ. Ojarà rã'ãga rè oja'a iko mãe kõ. Ojimomy'a iko mãe kõ. Ãmõ, kwaima'e ãmõ kwaima'e rè oiko mãe kõ. Ãmõ, wãivĩ oiko teve ojee iko mãe kõ. 
1CO.6.10	Ãmõ, imona iko ipi mãe kõ. Ãmõ, okãte'ã omoma'e kõ rè iko ipi mãe kõ. Ãmõ, oka'uay iko mãe kõ. Ãmõ, poromovyvyrai iko mãe kõ. Ãmõ, poromoripea rupi poromoma'eekyi iko ipi mãe kõ. Wãi wãisõ nomoẽokai Janejare'e o'arà kyty rewarà mõ ipyri noiko karuaru'ãi kupa. 
1CO.6.11	A'evo itõkõ peneirõarà kõ mõ ekoi mijã. Ajaire Janejare'e opy'aky'a'opa kõ imoteeoka kõ, oupewarà kõ rõmõ toiko kupa ky'y. O'Ãg rupi a'evo wereko kõ. Janerõvijã Jesu Kiristu ijaiwererà kõ repy rõmõ omãnõ wyi a'evo werekooka kõ.
1CO.6.12	Kee e'i titetà ava mõ ipi: “[Jesu Kiristu koty rewarà tè ije.] Ajawyi pirujẽ eremimotarà rupi kõrijõ aiko remẽ, nimanyvo'ãi”, e'i titetà oupewarà mõ ipi. Aepo e'i mã'ẽ pè kee a'età. Pirujẽ tekoua rõwã ikatu janeupe ipi. Namokasioka'ãi eremimotarà inõ e'arà kyty upi taiko ipi.
1CO.6.13	Ava mõ kee e'i tite kuwa ipi: “Eamyay wyi ajimi'utà”, e'i kuwa. “Ja'umã'ẽ rena teãmã janereykwerà”, e'i kuwa. Ajamã'ẽ kãramõ Janejare'e omomatà janereykwerà, ja'umã'ẽ revejẽ. [Ãwĩvo ve, ãmõ kee e'i tite kuwa: “Wãivĩ mõ rè apota sõ ajimomy'a aiko remẽ, ãwĩvo aikotà ãmẽ”, e'i teve kuwa. Ãwĩvo teãmã jane kõ ipi wyi aepo e'i kuwa. Ajamã'ẽ janereko ypykwerà opa jane.] Ivo e'ãa rõmõ rõwã Janerõvijã janereinõ. Opota wemimota rupi tijaiko. A'evoa rõmõ tè janepirà oinõ. 
1CO.6.14	Janejare'e Janerõvijã Jesu omomoera mãnõa wyi okasia rupi. Ãwĩvo vetà jakãjã remẽ, janemomoera tary ve okasia rupi.
1CO.6.15	Kiristu koty rewarà rõmõ jaiko remẽ, aje Kiristu rè jajimo'y mã'ẽ rõmõ tè jaiko ãmẽ. Pe'ĩypyte eeve jaiko. Ajawyi nijajimomy'a'ãi ãmõ kõ rè jaiko ipi. Nivoi Kiristu koty rewarà ojimomy'a remẽ. Pe'ĩypyte rõwã sipõkõ Kiristu reve jaiko mijã. 
1CO.6.16	Kee e'i itõkõ Janejare'e ikusiwaokapa teãmã a'evoa rè: 
1CO.6.17	Ajamã'ẽ Janerõvijã ywete revejẽ jaiko remẽ, pe'ĩypyte rõmõ jaiko eeve. O'Ãg oinõma janepy'a pupe toiko. Ajawyi ipy'a rupi katu jaikotà ãmẽ ky'y. Ajawyi pe'ĩypyte rõmõ jaikotà eeve jaiko ky'y.
1CO.6.18	Ajawyi kee a'e eayvukasi rõmõ. Tapejimomy'a e'ã ikenẽ, a'e pejẽ. A'evoa wyi tapejirokyje ikenẽ. A'evo sõ peiko remẽ, pevote pejimoaiokatà ãmẽ. Iteetejẽ janeaiwererà kõ ipi. Ajamã'ẽ pe'ĩypyte janepirà rewarà. Nivoi jaiko janepirà jamoky'a Janejare'e rovake remẽ. 
1CO.6.19	Aje Janejare'e 'Ãg janepirà pupe ojimoenapa iko. Janejare'e tè o'Ãg omuupa janepy'a pupe tojimoena iko. Ajawyi tijajimoky'aoka e'ã janeaiwererà pè jaiko. Aje ywete jane rõwã janepirà jarà ky'y. Janejare'e 'Ãg tè ijarà rõmõ ekoi ky'y. Aepo jaa kuwasi pekuwapa peiko mijã.
1CO.6.20	Aje ywete Jesu omãnõ peupewarà mõ. Peaiwererà repykarà mõ omãnõ. Epy wete mã'ẽ vo peaiwererà repyka. Ajawyi tapejimoaioka e'ã peiko ipi, a'e pejẽ. Janejare'e moe'ea rõmõ kõrijõ tè tapeiko, i'Ãg rena rõmõ ipi.
1CO.7.1	Amã'ẽ penemikusiwarerà rè imogeta. [Kee pejẽ ikusiwa imuu ije: “Norojirekoi ipi remẽ, ikatu tè põ Janejare'e pè?” pejẽ ije mã'ẽ.] Ajawyi kee a'e pejẽ. Õ'õ, nimanyvoi kwaima'e wãivĩ noererekoi remẽ. 
1CO.7.2	Ajamã'ẽ wãivĩ rè jitupia ywesõ ikasiay joe ipi. Ajawyi mõa'ãrõwã jane kõ nivoi ekoi ipi. Ajawyi penerekwapa remẽ, ikatuay ãmẽ peupe. Eupe ikatu kwaima'e erekwapa remẽ. Werekwarà reve jẽsi toiko ãmẽ iko kupa. Ãmẽ ikatuay ekoità ãmẽ kupa.
1CO.7.3	[Ãmõ, kee pejẽ teve ije: “Ore pa'e. Manyvotà põkõ orojireko paire oroiko?” pejẽ ãmẽ ije.] Ajawyi kee a'e erekwapa mãe kõ pewarà mõ. Ikatu ikõ tapeiko penerekwarà reve peiko nẽ, a'e pejẽ. Penerekwarà opota wee peiko remẽ, tapepota tè ãmẽ. Ojireko mãe kõ rõmõ peiko ãmẽ ky'y. Aepo a'e teve imẽma mãe kõ pè. Pemẽnà opota peneve oiko remẽ, tapepota tè ãmẽ. Ojireko mãe kõ rõmõ ikõ tapeiko ãmẽ ky'y nẽ. 
1CO.7.4	Imẽma mãe kõ pè kee a'e. Pemẽma ky'y. Ajawyi penerekoarà rõmõ pemẽnà kõ ekoità ky'y, a'e pejẽ. Ãwĩvo ve erekwapa mãe kõ pè kee a'e. Penerekwapa pejẽ. Ajawyi penerekoarà rõmõ penerekwarà ekoità ky'y, a'e pejẽ. 
1CO.7.5	Ajawyi erekwarà, “Noroereko'ãi”, te'i e'ã omẽnà pè ãmẽ. A'evo ve kwaima'e kõ, “Noroereko'ãi”, te'i e'ã werekwarà pè. Kee remẽ kõrijõ tè ojeeve tapeiko e'ã rã'ĩ. Janejare'e pè ojevo jẽ peporegetatà remẽ tè napeiko'ãi rã'ĩ ojee. Ãmẽ tè: “Tijaiko e'ã rã'ĩ ojeeve. Naiko'ãi rã'ĩ age'e”, pejẽtà. A'evo remẽ tè ikatu ãmẽ. Ãmẽ Janejare'e rè kõrijõ tè peja'atà rã'ĩ. Aja paire tè tapejireko mijẽ. Ãmẽ tè ãmõ kõ rè napejitupi'ãi ãmẽ. A'evo remẽ tè [ãjãgai rõvijã] Satanasi nikasi'ãi pemoripea rè ãmẽ ky'y.
1CO.7.6	Kee na'e'ãi ajamã'ẽ pejẽ: “Jane kõ pirujẽ tojireko ky'y”, na'e'ãi pejẽ ajamã'ẽ. “Tojireko e'ã ky'y”, na'e'ãi teve pejẽ. Pepota remẽ kõrijõ tè ikatu pejireko. 
1CO.7.7	Ajamã'ẽ ije nererekwai mã'ẽ rõmõ aiko. Apota ãwĩvoa, ajawyi. Ikatu teve kuwa evo peiko remẽ mijã. Ajamã'ẽ janevote janerekoa Janejare'e ome'ẽ maekwerà rupi kõrijõ tè tijaiko ipi. Iteetejẽ pirujẽ Jesu koty rewarà kõ pè ekoa kõ ome'ẽ ipi.
1CO.7.8	Ajamã'ẽ kee a'e nojirekoive mãe kõ pè. Ikatu kuwa napejirekoi remẽ. Ikatu evo peiko remẽ. Ikatu kuwa teve nimẽi mãe kõ nojirekoi remẽ mijã. Ãmõ, ikatu kuwa ve terekwarerà kõ nojirekoi mijẽ ky'y remẽ. 
1CO.7.9	Ajamã'ẽ wãivĩ ojimomorijau sõ omẽne'ã tè iko remẽ, tojireko mijẽ ikõ ãmẽ kupa ky'y nẽ. Jitupia nojimokasi'ãi ee ãmẽ. Ajawyi ojireko remẽ ywesõ ikatutà ãmẽ ijupe, nopota ywe'ei ojimomorijau remẽ. Kwaima'e kõ pè ve aepo a'e. A'evo ywesõ ikatu ãmẽ ijupe.
1CO.7.10	[Kee pejẽ teve ije: “Ikatu põ emẽnà wyi apoi? Ajaire Janejare'e rè ywesõ aja'atà aiko. Ikatu põ a'evo remẽ Janejare'e pè?” pejẽ.] A'evoa rè poromotekokuwatà. Evote rõwã a'età pejẽ. Janerõvijã ywete ayvu rupi tè a'età pejẽ. Wãivĩ ojirekopa remẽ, topoi e'ã omẽnà wyi. 
1CO.7.11	Ajamã'ẽ opoi sõ omẽnà wyi remẽ, ãmõ kwaima'e reve tojireko e'ã ky'y. Ãmõ, ikatu ojivy mijẽ omẽnerà kyty remẽ. Imẽnà teve topoi e'ã werekwarà wyi, a'e pejẽ.
1CO.7.12	[Kee pejẽ teve itõkõ ije: “Jesu koty rewarà rõwã erevewarà. Ajawyi apoità põ iwyi?” pejẽ teve.] Nakuwai Janerõvijã ywete ayvu mõ aepo rewarà rè. Ajawyi ije tè eayvu e'e rupi kõrijõ tè a'età pejẽ. Kee a'e kwaima'e Jesu koty rewarà pè. Jesu koty rewarà rõwã sõ nererekwarà remẽ, terereko jẽ nererekwarà rõmõ, opota jẽ werekopa remẽ, a'e pejẽ. Terepoi e'ã iwyi, a'e pejẽ. 
1CO.7.13	Ãwĩvo ve wãivĩ kõ pè a'e, Jesu koty rewarà kõ pè. Jesu koty rewarà rõwã sõ nemẽnà remẽ, terereko jẽ nemẽnà mõ, opota jẽ werekopa remẽ, a'e pejẽ. Terepoi e'ã iwyi ãmẽ. 
1CO.7.14	Kee rewarà mõ. Janejare'e noerovijaive mã'ẽ teipe nerevewarà. Ajamã'ẽ Janejare'e ivo mã'ẽ rõmõ wereko nerewarà mõ. Nãwĩvoi sõ remẽ, Janejare'e noerovijai mã'ẽ ãkarã vo kuwa peãkarãgwerà kõ ãmẽ ky'y. Ajamã'ẽ Janejare'e ivo mãe kõ rõmõ wereko kõ nerewarà mõ, a'e pejẽ. 
1CO.7.15	Ajamã'ẽ kee a'e teve pejẽ, Jesu koty rewarà kõ rõmõ: Tapepoi e'ã peiko penevewarà wyi, a'e pejẽ. Ajamã'ẽ penevewarà sõ kee e'i neupe remẽ, “Napotai Jesu koty rewarà erevewarà rõmõ”, e'i sõ remẽ, “hoõ” tapejẽ kõrijõ opoi newyi remẽ. Janejare'e opota ikatuay ikoty rewarà kõ rõmõ jaiko mã'ẽ. Ajawyi aepo a'e pejẽ. 
1CO.7.16	Ajawyi, terekwarà kõ, tapepyta jẽ pemẽnà kõ reve pepota jẽ kupa remẽ, a'e pejẽ. Penewarà mõ maevo ojirovijatà Jesu rè iko ky'y. Ãwĩvo ve kwaima'e kõ, tapepyta jẽ penerekwarà reve peiko. Penewarà mõ maevo ojirovija tary ve Jesu rè ky'y.
1CO.7.17	Kee a'e pirujẽ pejẽ, manyvo tapeiko. Pejãvijõ jẽ ovo rupi tè penekoa Janejare'e ome'ẽ pejẽ mã'ẽ rupi tapeiko, a'e pejẽ. Tapepy'a katu ãmẽ peiko, a'e pejẽ. Manyvo Janerõvijã ywete omono tapeiko mã'ẽ rupi, tapepy'a katu jẽ ãmẽ peiko, a'e pejẽ. Aepo a'e pirujẽ Jesu koty rewarà kõ pè ipi, taa kõ rupi aa imokasioka kõ remẽ. 
1CO.7.18	Agyvo. Juteu kõ pè kee a'e. Juteu kõ rõmõ pejẽ peiko. Ajawyi ojiemosĩpire'o mãe kõ rõmõ peiko teãmã. A'evo peiko teãmã Janejare'e pepyteporo remẽ. Ãwĩvo ve Juteu rõwã mãe kõ pè kee a'e. Juteu rõwã mãe kõ rõmõ peiko teãmã. Ajawyi nojiemosĩpire'oi mãe kõ rõmõ peiko teãmã. A'evo teãmã peiko Janejare'e pepyteporo remẽ. Ajawyi pirujẽ kee a'e pejẽ. Manyvo peiko Janejare'e pepyteporo remẽ, aekwery ve tapeiko jẽ, a'e pejẽ. 
1CO.7.19	Janejare'e pè nimanyvoi jajiemosĩpire'o remẽ. Nimanyvoi teve nijajiemosĩpire'oi remẽ. Janejare'e omã'ẽ jane kõ rè remẽ, kee e'i kõrijõ tè: “Ekoty rewarà kõ tè ãwĩ kõ”, e'i kõrijõ janeupewarà mõ ipi. “Eayvu rupi ekoi mãe kõ tè”, e'i kõrijõ janeupewarà mõ. 
1CO.7.20	Ajawyi ãwitõ peiko Janejare'e pepyteporo ypy remẽ, aekwery ve peiko.
1CO.7.21	Ãwĩvo ve temĩgwai temipyykwerà rõmõ sõ peiko pejirovija ypy Jesu rè remẽ, aekwery vo jẽ tapeiko. Tapepy'a katu jẽ a'evo peiko remẽ. Ajamã'ẽ ovote penõvijã pemomoioka remẽ, ikatuaytà ãmẽ. Tapenory kõrijõ ãmẽ peiko ipi. Tapepy'a katu pevote penekoa rè ãmẽ ky'y. 
1CO.7.22	Jesu koty rewarà rõmõ peiko ky'y remẽ, nivoi mã'ẽ kasia wyi Kiristu pemomoiokapa ky'y. Ajawyi ovote ekoi mã'ẽ vo 'ejẽtà peiko ãmẽ ky'y, temipyykwerà rõmõ tẽ tesõ ipe pejẽ remẽ. Ãwĩvo ve ovote ekoi mã'ẽ rõmõ tẽ tesõ ipe remẽ, Kiristu remĩgwai rõmõ peiko jẽtà ãmẽ ky'y. A'evoa rõmõ tè Janejare'e pepyteporo ipi. 
1CO.7.23	Jesu omãnõa rupi janepyypa mãe kõ rõmõ jaiko ky'y. Epy wete mã'ẽ vo tè jane ijupe jaiko ky'y. Ajawyi okãte'ã janere. Ajawyi tapejime'ẽ e'ã tõvijã pè temĩgwai ai rõmõ ky'y, a'e pejẽ.
1CO.7.24	Ajawyi tapepy'a katu jẽ peiko, a'e pejẽ. Janejare'e pepyteporo maekwerà vo jẽ tapeiko ikoty rewarà kõ rõmõ.
1CO.7.25	[Ãmõ kee pejẽ nojirekoive mãe kõ pewarà mõ: “Ikatu põ ojireko remẽ?” pejẽ teve pekusiwa imuroka eupe remẽ.] Ajawyi kee a'e pejẽ. Nakuwai Janerõvijã ayvu mõ a'evoa rè. Ajawyi eayvu kõrijõ tè akusiwatà imono peupe. Ajamã'ẽ Janerõvijã ywete poroporijauesaa rupi emotekokuwavay. Ajawyi poromotekokuwatà. Kee a'e pejẽ. 
1CO.7.26	Waypetetà janerekoa Jesu koty rewarà kõ rõmõ age'e remẽ, janemomorijau mãe kõ rewarà mõ. Ajawyi eupe ikatu kuwa nojirekoive mãe kõ nojirekoi remẽ. Waypetetà janemomorijaua wyi aepo a'e pejẽ.
1CO.7.27	Ajamã'ẽ pejireko paire tapepoi e'ã ikõ penerekwarà wyi ipi nẽ, a'e pejẽ. Ajamã'ẽ napenerekwaive remẽ, penerekwarà rã ikõ tapeeka e'ã nẽ, a'e pejẽ. 
1CO.7.28	Ãmẽ ivo teipe ekoi mã'ẽ ojireko remẽ, ikatute tojireko kupa. Ivo ve wãivĩ nimẽive mãe kõ ojireko remẽ, ikatu teve ãmẽ. Ãmẽ tè Janejare'e rekoa nojavy'ãi ojireko kupa remẽ. Ajamã'ẽ pejireko remẽ ywesõ waypete sa'utà penekoa pejẽ ky'y. Pejipy'amopiraità penevewarà rè peiko ky'y. Peãkarãgwerà kõ rè teve pejipy'amopiraità peiko. Ajawyi eupe ikatu sa'u ava mõ nojirekoi remẽ.
1CO.7.29	Kee a'e teve pejẽ, ejimorypa kõ. Ijatugà tè janereko e'ãma tui upa. Ajawyi uve penerekwarà remẽ, a'e rè ywesõ rõwã tapejipy'amogeta peiko. Ãmõ, peãkarãgwerà kõ rè ywesõ rõwã teve. Ãwitõ nojirekoi mãe kõ Janejare'e rekoa rè ywesõ ojipy'amogeta, tãwĩvo ve peiko. 
1CO.7.30	Ajawyi kee a'e pejẽ. Aje Janerõvijã ywete rè ywesõ tijaja'a jaiko, a'e pejẽ. Ajawyi janeãgyo remẽ, janeãgyoa rè ywesõ tijaja'a e'ã jaiko. Ãmõ, janerory remẽ, janerorya rè ywesõ tijaja'a e'ã jaiko. Ãmõ, janemoma'e moatya rè ywesõ tijaja'a e'ã teve jaiko. 
1CO.7.31	Moma'e jarà rõmõ jaiko remẽ, janema'e kõ rè ywesõ tijaja'a e'ã. Opa mãerã tè janemoma'e kõ.
1CO.7.32	Napotai pejipy'amopirai peiko. Apota Janerõvijã ywete morya rè ywesõ peja'a peiko mã'ẽ. Ajawyi kee a'e pejẽ. Ikatu kuwa evo peiko mijã. Nererekwai mã'ẽ tè ije. Ãmẽ ywesõ niwaypei Janerõvijã ayvu mojenua rè ywesõ aja'a aiko ipi. Imorya rè ywesõ teve aja'a aiko ipi. 
1CO.7.33	Ajamã'ẽ erekwapa mã'ẽ iteetejẽ mã'ẽ rè ojipy'amopirai iko ipi. Werekwarà morya rè ywesõ oja'a iko ipi. 
1CO.7.34	Ajawyi Janerõvijã ywete morya rè oja'a ipe remẽ, werekwarà morya rè jẽ ywesõ oja'a iko ipi.
1CO.7.34	Kee a'e terekwarerà kõ pè. Ãmõ, wãivĩ nimẽive mãe kõ pè teve kee a'e. Janerõvijã ywete remimota rupi ywesõ pepota peiko remẽ, a'e rè ywesõ pejipy'amogeta peiko ipi, a'e pejẽ. A'e rè ywesõ peposiko teve peiko ipi. Niwaypei a'evoa peupewarà mõ, napemẽi rewarà mõ. Napememyrive rewarà mõ. Na'evoi wãivĩ imẽma mãe kõ. A'e kõ omẽnà morya rè ywesõ oja'a kupa ipi.
1CO.7.35	Pemotekokuwaa rõmõ aepo a'e ikusiwa imono peupe, tapejimokasi enu ãmẽ. Napotai ajamã'ẽ eayvukasi peupe. Apota ikatuay peiko ojeeve. Ãmõ, apota Janejare'e rè jẽ ywesõ peja'a peiko mã'ẽ. Ajawyi Janerõvijã ywete remimota rupi ywesõ ikõ tapejimokasi peiko nẽ, a'e pejẽ.
1CO.7.36	Age'e aporegetatà ojimosuru tè rã'ĩ werekwatarà rè mãe kõ pewarà mõ. “Maevo nikatui jajireko remẽ”, pejẽ tite ne. Ma'e. Kee pejẽ tite penerekwatarà pè remẽ, nikatu'ãi ãmẽ: “Maevo Janerõvijã nopota'ãi jajireko”, pejẽ remẽ. Ajamã'ẽ aepo pejẽ paire, pejitupi jẽ ee. Tyvija rupi peiko jẽ ee. Ajamã'ẽ naperekoi. Janejare'e morya rõwã a'evoa. A'evo peiko remẽ penerekwatarà tapereko amãtejẽ ãmẽ. Ikatute ãmẽ. Janejare'e ayvu napejavy'ãi pejireko remẽ. 
1CO.7.37	Kee ekoi mã'ẽ i'ete nojirekoi remẽ. Janejare'e rè ywesõ oja'a iko. Ajawyi wãivĩ kõ rè nojitupi omãjã ipi. Werekwatarà rè nojitupi ipi. Ajaire opy'a pè ovote kee e'i: “Ãmẽ ywesõ niwaypei Janejare'e remimota rè aja'a”, e'i oupe mã'ẽ. A'evoa ikatu nojirekoi remẽ. Nojavy'ãi Janejare'e rekoa ãmẽ. 
1CO.7.38	Eupe, ikatute ava mõ ojireko remẽ. Ajamã'ẽ nojirekoi remẽ ywesõ ikatuay wete teve eupe.
1CO.7.39	Age'e terekwarà kõ rewarà rè poromotekokuwatà. Oiko jẽ pemẽnà remẽ, tapeiko jẽ eeve peiko. Tapepoi e'ã iwyi. Ajamã'ẽ okãjãma sikaepo pewyi ky'y remẽ, pepota sikaepo pejireko mijẽ remẽ, pemẽnà renawery pè remẽ, pejireko ãmẽ. Ajamã'ẽ, Janerõvijã koty rewarà reve kõrijõ tè ikatu pejireko mijẽ, terekwarerà rõmõ peiko remẽ. 
1CO.7.40	Ajamã'ẽ terekwarerà nojirekoi mijẽ remẽ, a'e sõsi oryvaytà. A'evo ekoi remẽ ywesõ si ikatutà ijupewarà mõ. Ojimo'ãgatutà ãmẽ iko ky'y. Aepo ãmẽ eayvu tè. Janejare'e 'Ãg tè maevo emotekokuwa aepo ta'e ajamã'ẽ.
1CO.8.1	[Penemikusiwarerà rupi peporanu eupe manyvo jaa ja'umã'ẽ temime'ẽgwerà ijarà rã'ãga jimoãtãgwerà pewarà. A'evoa rè poromogetatà.] “Janeremikuwa a'evoa”, ja'e remẽ, jajimoe'e ywe'e titetà janeremikuwa rè ipi. Ajamã'ẽ ãmõ kõ siauvay remẽ, simokasi kõtà ãmẽ ipi, ãmẽ ywesõ tojimokasiay ivo tekoua rè kupa. 
1CO.8.2	Ava mõ sõ, “Ije ywesõ atekokuwa ãmõ kõ wyi”, e'i remẽ, ivo tekoua nokuwai apijarerà ajamã'ẽ. Pe'ĩpe'ĩgà tè okuwa. Tojimotekokuwa jẽ iko. 
1CO.8.3	Ajamã'ẽ Janejare'e okuwa wauparà kõ ipi.
1CO.8.4	Ajawyi kee a'e pejẽ: Ãmõ kõ, ojarà rã'ãga jimoãtãgwerà pè ja'umã'ẽ oinõ ime'ẽ ipi. [Ajamã'ẽ a'evo paire omosãi to'u kõ ipi.] “Ãmẽ a'evo remẽ manyvo ja'età põkõ?” pejẽ ije. “‘Jimoãtãgwerà pewarà temime'ẽgwerà nisi'u'ãi’, ja'età põkõ?” pejẽtà põkõ ije ãmẽ. Ijarà rã'ãga jimoãtãgwerà kõ, ni'ãi mã'ẽ tè ajamã'ẽ. Janejare'e rõmõ'ĩte i'ã mã'ẽ. Pe'ĩte ekoi. A'e kõrijõ tè manyvo ekoi okasia rupi mã'ẽ. Pe'ĩte ekoi a'evo mã'ẽ. A'evoa sikuwapa. 
1CO.8.5	Ajamã'ẽ Janejare'e nokuwai mãe kõ pè uve mõa'ãrõwã “janejarà” e'i tite ijupe mãe kõ, ee oja'a tite kupa mãe kõ. Kejõ pè aepo e'i tite kupa: Yva pewarà kõ rã'ãga kõ. Yvy pewarà kõ rã'ãga kõ teve. A'e a'e kõ omoe'e rã'ãga oõvijã rõmõ kupa. Ajamã'ẽ ãmõ rupi tè ekoi kupa. 
1CO.8.6	Janeupe ãmẽ uve pe'ĩte Janejare'e. Janeruu yvapewarà tè a'e. A'e tè janereinõoka pirujẽ. Iteetejẽ janereinõoka mã'ẽ rõmõ ekoi. Ajawyi ijupewarà mõ tè jaiko. Ãmõ, pe'ĩte Janerõvijã ywete rõmõ ekoi mã'ẽ. Jesu Kiristu tè a'e. A'e tè pirujẽ janereinõ mã'ẽ tè. Ajawyi ijupewarà mõ tè jaiko ky'y. 
1CO.8.7	Ajamã'ẽ pirujẽ rõwã Jesu koty rewarà kõ otekokuwa aepo jaa rè. Ajamã'ẽ ãmõ kõ ojipokuwa ojarà rã'ãga moe'e tite kupa. Ajawyi ja'umã'ẽ o'utà kupa remẽ, kee e'i tite kupa ipi: “Ãwĩ jimoãtãgwerà pewarà temime'ẽgwerà a'u remẽ, epy'amoaità a'u remẽ”, e'i tite oupe kupa. No'ui ãmẽ kupa. Nipy'a kasi iwa kupa. Ajawyi aepo e'i kupa. 
1CO.8.8	Ajare kee a'e pejẽ. Janekatuay Janejare'e pewarà mõ jane. Ja'umã'ẽ rewarà mõ rõwã janekatuay ijupe. Ja'umã'ẽ ja'u remẽ, nimanyvoi Janejare'e pè ãmẽ. Nisi'ui remẽ teve nimanyvoi ijupe.
1CO.8.9	Ajamã'ẽ ja'umã'ẽ si'u remẽ, ivo teipe janeupe mijã. Ajamã'ẽ Jesu rè ojirovija ypy mãe kõ pè, nivoi a'evoa ja'u remẽ. Ajawyi, “Pe'u jẽsi”, tapejẽ e'ã ijupe kõ. Maevo o'u remẽ, ojipy'amopiraità ajaire iko. “Nivoi sipõkõ Janejare'e pè aiko mijã?” e'ità ãmẽ ojipy'amopirai rõmõ iko. Ajawyi tapejavyoka e'ã ijupe kõ, a'e pejẽ. 
1CO.8.10	Janeupe nimanyvo'ãi ãwĩ rapijarerà si'u jaiko. Ajamã'ẽ ma'e remẽ peiketà ava mõ retã mõ wyry pè remẽ, ma'e remẽ ojarà rã'ãga pè temime'ẽgwerà ro'okwerà omosãità tape'u a'e pè. Ma'e remẽ Jesu rè ojirovija ypy mãe kõ ve a'e pè tui. A'e kõ omã'ẽtà pene pe'u remẽ. Kee e'ità oupe pene omãjã kupa: “Ãwĩ o'u upa! Eupe nivoi si'u remẽ. Ajamã'ẽ a'u jẽtà ivo ve ãmẽ!” e'i ywe'e titetà. 
1CO.8.11	Ajawyi a'e o'u paire, ijãgyoaytà ky'y. Kee e'ità maevo ãmẽ oupe: “Maevo nivoi aiko Janejare'e pè a'u remẽ! Ajawyi maevo Janejare'e emomorijautà”, e'i titetà oupe. Penewarà mõ tè sikaepo a'evo ekoi. Ikatu sa'u kuwa nape'ui ovake remẽ. A'e pewarà mõ teve Kiristu omãnõ. Ajawyi nivoi pejavyoka ijupe remẽ. 
1CO.8.12	Ajawyi kee a'e pejẽ. A'e kõ pè ja'umã'ẽ nivoi ja'u remẽ, “Pejo jẽsi tape'u!” tapejẽ e'ã ijupe kõ ãmẽ. Aepo pejẽ ijupe kõ remẽ, pejavyokatà Jesu koty rewarà nipy'a kasi ywe'ei mãe kõ pè. Ajawyi, “Nivoi peiko”, e'ità Kiristu ãmẽ pejẽ. 
1CO.8.13	Napotai ãmõ Jesu rè ojirovija ypy mãe kõ pè ajavyoka. Ajawyi ije na'u'ãi kuwa a'evo mã'ẽ, awyje.
1CO.9.1	Janerõvijã Jesu remimonokwerà rõmõ tè ije aiko. Manyvo aiko mã'ẽ nimanyvoi ije ãmẽ. A'e tè epyteporo emono ãmõ kõ tamotekokuwa wekoa rè. Eupe tè Janerõvijã Jesu ojimoikatu. Ijayvu rupi katu tè aposiko pene aiko pemotekokuwaa rõmõ ipi. Ajawyi tè ikoty rewarà kõ rõmõ pejẽ peiko ky'y. A'evo peiko mã'ẽ rupi eposikoa ojikuwa pejẽ. 
1CO.9.2	Maevo ãmõ kõ, “Janerõvijã ywete remimonokwerà rõwã Pauru”, e'i tite ije kupa. Ajamã'ẽ pejẽ ãmẽ ekuwa pekupa. Janerõvijã ywete tè itõkõ epyteporo pemotekokuwaarà rõmõ taiko. A'evoa rupi itõkõ Janerõvijã ywete koty rewarà kõ rõmõ peiko ky'y. A'evo ajikuwa Janerõvijã remimonokwerà rõmõ aiko, pepytery pè aiko remẽ. Pekuwa a'evo aiko remẽ.
1CO.9.3	Kee e'i tite emojaiwe kupa: “Janerõvijã ywete remipyteporokwerà ywe'e rõwã Pauru”, e'i tite ije kupa. 
1CO.9.4	Kee a'e aepo e'i mãe kõ pè. Ije ywesõ kuwasi erapoi katuay pekupa mijã. [Ajamã'ẽ nerapoi pekupa. Ajamã'ẽ ãmõ kõ rè jẽ ywesõ peja'a peiko.] 
1CO.9.5	Ãmõ, ije teve kuwa ererekwarà ve araa raa erupi ipi mijã. [Ajamã'ẽ nuvei ererekwarà.] Ãmõ Jesu remimonokwerà kõ vo kuwa aiko mijã. Peturu a'evo ekoi ipi. Janerõvijã ywete mõmirĩgwerà a'evo teve ipi.
1CO.9.6	Ãmõ, apyy te'ĩte teve kuwa karakuri mijã. Ãmõ kõ vo kuwa aiko mijã ije. Ãmõ, Panape ve a'evo kuwa ekoi. [Jesu koty rewarà kõ teve kuwasi oja'a orere mijã, Janejare'e ayvu e'eay rè poromotekokuwa remẽ.] Ajamã'ẽ ije evote aposiko ekarakuri repy rõmõ aiko, tajimomorijau ywe'e e'ã, Panape reve aposiko aiko remẽ.
1CO.9.7	Sota kõ rewarà rè tè amosã'ãgatà tapekuwa sa'u. Sota kõ karakuri opyy oõvijã wyi ipi, oposikoa repykwerà. Tepy e'ãte noposikoi kupa ipi. Ãwĩvo ve koo jarà omono wemĩgwai tojimitã remẽ, moma'eyva'a o'utà emĩgwai oposikoa repy rõmõ. Ãwĩvo ve pui jarà remĩgwai kõ ekoi. Osusury'otà kupa remẽ, wemi'õ rã teve oty'otà kupa ipi. [Ãwĩvo ve ikatu kuwa Jesu remimonokwerà kõ ve ja'umã'ẽ opyy wemimotekokuwawerà kõ wyi remẽ.]
1CO.9.8	Evote rõwã aepo a'e pejẽ. Eremikuwa rõwã aepo a'e. Janejare'e ayvu tãmõ Moisesi okusiwa maekwerà ve aepo e'i. A'e rupi katu tè a'e. 
1CO.9.9	Kee e'i itõkõ tãmõ Moisesi ikusiwa karamoe remeve: 
1CO.9.10	Aje, janeupewarà mõ tè aepo e'i. Ãwitõ koo jarà remĩgwai moma'eyva oõtã remẽ, ipẽgwerà o'utà ipi, oposikoa repykwerà rõmõ. Ajawyi wãrõ jẽ to'u ipẽgwerà. Ijarà okuwa jẽ ãmẽ o'u remẽ. 
1CO.9.11	Ãwĩvo kuwasi oroiko mijã, pepytery pè. Janejare'e 'Ãg rupi tè oroposiko pepytery pè ipi. Ãwisõ pemotekokuwaarà rõmõ teipe oroposiko remẽ. Ajamã'ẽ ore tè oroposiko oreremimotarà repy rã rè.
1CO.9.12	Na'evoi ãmõ kõ pereko ajamã'ẽ, Jesu remimonokwerà kõ. A'e kõ wemimotarà e'i pejẽ ipi remẽ itõkõ, peme'ẽ gatu ãmẽ ijupe kõ ipi. Na'evoi ãmẽ ore orerereko pekupa. Epy rè rõwã Janejare'e ayvu e'eay Kiristu rewarà oromojenu pejẽ. Ajamã'ẽ ore ywesõ oroposiko ywete iwyi kõ ipi.
1CO.9.12	Ãmõ mosikoa rè oroposiko jẽ ipi, orema'e rã kõ repy rã rõmõ. Ajawyi ikõ kee tapejẽ e'ã eupewarà mõ peiko nẽ: “Pauru karakuri repy rõmõ tè Kiristu rewarà omojenu iko jane kõ pè ipi. Ajawyi, napotai ijayvu kõ renu”, tapejẽ e'ã ije.
1CO.9.13	Ãmõ, kee jaa teve itõkõ pekuwapa. Janejare'e moe'ea retã pupe oposiko mãe kõ temime'ẽ pẽgwerà opyy iwa kupa ipi. Janejare'e pè ojuka temime'ẽ rã mãe kõ teve ipẽgwerà opyy oupe kupa ipi, ãmõ kõ ome'ẽ remẽ. A'evoa pekuwapa ipe peiko.
1CO.9.14	Ãwĩvo ve Janerõvijã ywete kee e'i: “Eayvu e'eay omojenu mãe kõ wemi'õ rã pyy opota remẽ, ikatu emimotekokuwawerà kõ ome'ẽ ijupe remẽ”, e'i Janerõvijã ywete.
1CO.9.15	A'evo aiko kuwa ãmẽ. Ajamã'ẽ, “Erepykwerà apota”, na'ei aiko pejẽ ipi. Ajawyi rõwã aepo akusiwa pejẽ. Amãnõ taray ipe kuwa pepytery pè aiko mijã. Ajamã'ẽ aepo na'e'ãi kuwa pejẽ mijã. A'e sõ aiko remẽ, kee pejẽ kuwa ije mijã: “Karakuri kõrijõ tè Pauru opota ayvu katu mojenua repy rõmõ”, pejẽ kuwa ije mijã. Nãwĩvoi aiko ajamã'ẽ. Eroryvay kõrijõ tè aiko pepytery pè. 
1CO.9.16	Ãmõ kõ amotekokuwa Janejare'e ayvu e'eay rè remẽ, najimoe'ei teve aiko ipi. Kee na'ei ipi: “Ãmõ kõ amotekokuwa ayvu katu rè. Ajawyi ije ywesõ ekatu”, na'ei ipi. Janerõvijã ywete ayvu rupi tè amojenu ajamã'ẽ ipi. Noporomotekokuwai sõ ee aiko remẽ, ije tè evote ajimomorijau kuwa aiko ãmẽ mijã. 
1CO.9.17	Evote tesõ aposiko ijayvu katu rè poromotekokuwaa rè aiko remẽ, aje erepy rã aãrõ kuwa. Ajamã'ẽ Janejare'e ayvu rupi tè a'evo aiko ipi. “Eayvu katu rè tè teremo'e kõ”, e'i ije emono. Ajawyi tè a'evo aiko ipi. Ajawyi epy na'ei pejẽ. 
1CO.9.18	Mã jẽ rõwã itõkõ erepykwerà rõmõ apyy pewyi ipi. Napotai poromotekokuwaa repykwerà peme'ẽ ije remẽ. “Terepyme'ẽ ikõ pekupa nẽ”, na'ei teve itõkõ pejẽ ipi. “Ni'ei nerepyme'ẽi sõ pekupa remẽ”, na'ei teve itõkõ pejẽ. Ãmõ Janejare'e ayvu e'eay mojenuarà kõ aepo e'i pejẽ. Ije ve kuwa aepo a'e pejẽ mijã. Aepo na'e'ãi ajamã'ẽ ipi. Ajamã'ẽ erory jẽ pene aiko. [Jesu rè peja'apa peiko ky'y. A'evoa rè amã'ẽ remẽ, eroryvay aiko ipi.] Erorya eposikoawerà repykwerà vo 'ejẽ eupe.
1CO.9.19	Naikoi jane mõ erõvijã rõmõ ekoi mã'ẽ. Ajamã'ẽ apota jẽ penemĩgwai rõmõ aiko. Apota pirujẽ poromokasia mõ aiko, ãwisõ tojirovija katu Kiristu rè kupa. Apota ivo emĩgwai kõ rõmõ toiko kupa. 
1CO.9.20	Ajawyi Juteu kõ pyterà rupi amojenu aiko remẽ, ivo kõ jẽ ipyterà kõ rupi aiko ipi. “Tojirovija katu Jesu rè kupa”, a'e ijupe kõ ipi. Tãmõ Moisesi remikusiwarerà rerovijaa kasia rupi rõwã aiko ipi. Ajamã'ẽ ipyterà kõ rupi amojenu remẽ, ivo kõ jẽ ikasia rupi aiko ipi. “Kiristu rè tojirovija kupa”, a'e rewarà mõ a'evo aiko. 
1CO.9.21	Ãwĩvo ve Juteu rõwã mãe kõ pyterà rupi amojenu aiko remẽ, ivo kõ jẽ teve ipyterà kõ rupi aiko ipi. Moisesi remikusiwarerà rupi rã'ĩ rõwã aiko. Janejare'e ayvu narovijai rewarà mõ rõwã ãwĩvo aiko. Aje Kiristu ayvu rupi tè ãwĩvo aiko. “Kiristu rè tojirovija kupa”, a'e rewarà mõ a'evo aiko ipi.
1CO.9.22	Ivo ve noerovija ywe'ei mãe kõ pyterà rupi aiko remẽ, ekoa kõ rupi ve aiko ipi. Ãmẽ tè amokasiayoka kõtà ãmẽ, Kiristu rè tojirovija kupa. Ãwitõ eremimo'ekwerà kõ ekoi, ãwĩvo aiko ipytery pè kõ ipi. “Tamokasi kõ tojirovija katu Jesu rè kupa”, a'e eupe. Iteetejẽ ekoa kõ rupi aiko ipi, Jesu rè tojirovija kupa ipi. 
1CO.9.23	“Pirujẽ ike yvy pewarà kõ pè tamojenu Janejare'e ayvu e'eay Kiristu rewarà erokwa”, a'e ipi. Ajawyi ãwĩvo aiko ipi, ipytery pè kõ. Amojenu remẽ, Janejare'e wenu katuoka kõ eayvu rè. Ije ve erereko katu ipi.
1CO.9.24	Jesu Kiristu ayvu rupi katu peiko jẽ remẽ, Janerõvijã ywete “nekatuay wete” e'ità pejẽ. Ãmẽ aepo jaa peenu remẽ, ãmẽ si penoryvaytà ãmẽ enu ky'y.
1CO.9.24	Ojã mãe kõ rè tè poromosã'ãgatà tapekuwa sa'u. A'e kõ ojã remẽ, pe'ĩte a'e ywesõ ovaiteay ojã mã'ẽ ipi.
1CO.9.25	Kee ojã mã'ẽ ekoi ipi. Nojã te'ĩtei ipi. Kõ'ẽ jawe jawe ojã amãtejẽ ojimokasi enoneve. “Ãmẽ tè ije ywesõtà erovaiteay aiko”, e'ità oupe. Ãmẽ a'e ywesõ ovaiteay rewarà mõ ojãnawerà repykwerà opyytà ãmẽ. Ajamã'ẽ ory ke'ĩatutà tè epykwerà rè. Ajamã'ẽ Jesu ayvu rupi jaiko remẽ, ke'ĩatu tè rõwã Janejare'e remime'ẽ japyytà ãmẽ. Awyje ipyri jaiko karuarua japyytà.
1CO.9.26	Kee e'i teve ojã mãe kõ ipi. Ikãnĩ kãnĩ rõwã ojã kupa ipi, topyy wepykwerà. Ãwĩvo ve ije Jesu rekoa rupi apota aiko. Janejare'e remime'ẽ apyytà ãmẽ. Ãmõ jõvijã kõ ayvu rupi naa'ãi. Jesu ayvu rupi katu oterẽ jẽ aikotà. 
1CO.9.27	Ajireko katu aiko ipi, “Jesu rekoa rupi katu taiko”, a'e ipi rewarà mõ. Nivoi sõ aiko remẽ, naory'ãi Janejare'e ere. Napotai ãmõ kõ pè ijayvu amojenu paire, emoisyry owyi emono. Evote kuwa ãmẽ ajimosĩoka aiko ky'y.
1CO.10.1+1CO.10.2	Ãmõ, kee a'e pejẽ, eretãrãgwerà kõ. Age'e aporegetatà Moisesi kõ rekoawerà rè, tapetekokuwavay peiko. Tãmõ kõ karamoe remẽ Moisesi reve oo remẽ itõkõ Janejare'e oporijauesa kõ ipi. Yva rãtasĩ rupi itõkõ weraa kõ ereko. 
1CO.10.3	Tekoe'ãma rupi oo kupa remẽ itõkõ Janejare'e ja'umã'ẽ omuroka ijupe kõ ipi.
1CO.10.4	A'e Janejare'e remime'ẽgwerà tè itõkõ o'u kupa ipi. Ãmõ remẽ pareti pe wyi tè itõkõ yy omoẽoka ijupe kõ i'ywa kõ rõmõ. 
1CO.10.5	Ajamã'ẽ a'e a'e kõ rè Janejare'e omã'ẽ remẽ, naoryi omãjã ee kõ. Pe'ĩpe'ĩgà mirà kõ rè ory iko. Ãmõ kõ rè naoryi omãjã. Ajawyi itõkõ opa 'a tè tekoe'ãma rupi iko kupa. A'e kõ ryvy kõ mõa'ãrõwã tekoe'ãma rupi okwa kupa remẽ.
1CO.10.6	A'evo Janejare'e wereko kõ janemotekokuwaarà rõmõ, ivo tekoua tijakuwa ipi. Tãmõ kõ itõkõ weko aiwerà rè ywesõ oja'a iko kupa ipi. A'e kõ reruparà mõ rõwã ikõ tijaiko nẽ, a'e pejẽ. Tijajitupi ywe'e tite e'ã nivoi tekoua rè, a'e pejẽ.
1CO.10.7	Kee ekoi itõkõ karamoe remẽ kupa. Ojarà rã'ãga jimoãtãgwerà itõkõ oinõ imoe'e kupa mijã. Janejare'e ayvu rupi rõwã a'evo ekoi kupa. Jimi'u wasua tesõ itõkõ oinõ ovake kupa ipi, imoe'e rã'ãga kupa, ãwisõ eminõgwerà kõ teipe remẽ. Ojimarai rã'ãga ovake imoe'e kupa ipi. Aekwerà rewarà Janejare'e okusiwaokapa karamoe remeve, eruparà kõ rõmõ tijaiko ywe'e tite e'ã.
1CO.10.8	Ãmõ, jimomy'aa nikatui Janejare'e pè ipi. Tãmõ kõ ãmõ wãivĩ rè ojimomy'a remẽ, ijatyray opa ãmẽ kupa. 23.000 rõmõ tesõ opa kupa. Aja 'arà peve opa kupa. Ajawyi a'e kõ vo tijaiko e'ã, a'e pejẽ. Eruparà rõmõ tijaiko e'ã ky'y, a'e pejẽ.
1CO.10.9	Kee e'i ywe'e tite kupa: “Janejare'e janeporijauesa jẽtà ajamã'ẽ. Nijanemomorijau'ãi sijavy javy jẽ ijayvu remẽ”, e'i ywe'e tite ojiupe kupa. Waiwererà rupi ekoi jẽ kupa remẽ, Janejare'e moe oinõ tosu'u su'u kõ. Mõa'ãrõwã oinõ moe. A'e rè moe remisu'ukwerà kõ mõ opa.
1CO.10.10	A'evo paire aekwery vo mijẽ kupa. Ijayvu tè jẽ ywe'e tite Janejare'e pè kupa ipi. Ajawyi wemĩgwai yvapewarà omuu imomaramaoka kõ. Opa ãmẽ kupa. Ajawyi tapeã'ã ywe'e tite e'ã apijarerà ipi, a'e pejẽ.
1CO.10.11	A'evo 'evo tãmõ kõ karamoe remẽ ekoi. Ajamã'ẽ janemotekokuwaarà rõmõ tè aekwerà okusiwaoka Janejare'e janeupe, a'e kõ vo tijaiko ywe'e tite e'ã age'ewarà kõ rõmõ jane ky'y. Ajawyi apijarerà kõ vo rõwã tijaiko ky'y, a'e pejẽ. 
1CO.10.12	Ajawyi kee tapejẽ ywe'e tite e'ã ipi: “Ije ywesõ ajimokasi Jesu rekoa rupi aiko. Ajawyi najavy'ãi”, tapejẽ tite e'ã peiko ipi. [Kee tapejẽ kõrijõ Janejare'e pè ipi: “Emokasi rejupa, Papa, ivo katu taiko”, tapejẽ kõrijõ ijupe ipi.] 
1CO.10.13	Ãjãgai rõvijã janerã'ã janerereko ipi, nivoi tijaiko. Ãmõ, japota teãmã janeremimota ai rupi jaiko ipi. Ava jẽ rõwã na'evoi ekoi ipi. Pirujẽ a'evo janerã'ãa janerereko ipi. Ajamã'ẽ Janejare'e janemokasioka jẽ janerereko, [janerako'i ee remẽ]. A'e tè okuwa janerereko katua mõ janerã'ã remẽ. Janemokasioka jẽ janerereko okasia rupi ipi. Janemoane'e jẽ janemokasi janerereko ipi, ãwisõ janerã'ã mã'ẽ tikasi e'ã janeupe ky'y. Kõitokõ kee e'ipa: “Ekasia ywesõ ikasi pepy'a pè penã'ã mã'ẽ wyi ipi”, e'ipa. Temirovija tè Janejare'e. Ajawyi wayvu rupi katu a'evo janererekotà ipi. Nijanereity'ãi janevote tijaiko janekasia rupigà ipi. A'e pè tijajimokasioka ãmẽ ipi.
1CO.10.14	Ajawyi kee a'e pejẽ, ejimorypa katu kõ. Ijarà rã'ãga jimoãtãgwerà kõ wyi tapejireko katu peiko ipi. Tapemoe'e ywe'e tite e'ã ikenẽ. 
1CO.10.15	Petekokuwavay wyi aepo a'e pejẽ. Pekuwapa eayvukwerà a'evoa rè. Ajawyi pevote tapekuwa eayvukwerà rupi katu peiko remẽ ikõ peiko nẽ.
1CO.10.16	Jajimoaty jaja'a Jesu mãnõawerà rè mã'ẽ rè poromotekokuwatà ky'y. Uvary aisiriri mã'ẽ ja'utà remẽ, “Papa yvapewarà, nekatuay wete”, eutà imoe'e ipi. Ãmẽ ja'utà ojevo jẽ ãmẽ. A'e si'u remẽ, kee jaa sikuwapa: “Kiristu owykwerà omosãi janerereko katua rõmõ”, ejaa sikuwapa. “A'evo remẽ pe'ĩypyte rõmõ jaiko eeve”, ejaa sikuwapa. A'evo ve meju si'u remẽ, kee jaa sikuwapa teve: “Opirà ome'ẽ janeupewarà mõ”, ejaa sikuwapa. “Kiristu revejẽ jamãnõma”, ejaa tè. “Pe'ĩypyte Kiristu revejẽ jaiko”, ejaa teve.
1CO.10.17	Ãwisõ janeatyray ipe jane remẽ, pe'ĩypyte rõmõ jaiko, pe'ĩte meju si'u ojeeve rewarà mõ.
1CO.10.18	Isaeu kõ rè tapejipy'amogeta esa, ajawyi. Janejare'e pè wemime'ẽ ãrã ome'ẽ mãe kõ o'u teve ja'umã'ẽ ipi. A'evoa rupi ojevo jẽ Janejare'e revejẽ ekoi kupa. A'evoa rupi teve pe'ĩypyte rõmõ ekoi kupa, Janejare'e reve.
1CO.10.19	Aepo jaa pekuwapa. Ajawyi poromotekokuwatà ijarà rã'ãga jimoãtãgwerà rewarà rè ky'y. Manyvoa rõmõ rõwã teminõgwerà jimoãtãgwerà kõ ipi. Ijupewarà mõ temime'ẽgwerà teve manyvoa rõmõ rõwã teve. 
1CO.10.20	Ajamã'ẽ a'evo wereko mãe kõ Janejare'e pè rõwã ome'ẽ. Ãjãg kõ pè tè ome'ẽ. A'evo sõ pereko remẽ, pe'ĩypyte mã'ẽ rõmõ ãjãg reve tè kuwa ãmẽ peiko mijã. Nivoi kuwa a'evo peiko remẽ mijã. 
1CO.10.21	Ãjãg rè rõwã jaja'a jajimoaty remẽ ipi. Jesu mãnõawerà moetea tè jajimoaty ipi. Uvary si'u remẽ, a'evoa rupi ojevo jẽ Jesu revejẽwarà kõ rõmõ jaiko. Ajawyi ãjãg kõ pè temime'ẽgwerà tape'u e'ã ikenẽ, a'e pejẽ. Ivo mã'ẽ rõmõ rõwã peiko a'evo peiko remẽ. 
1CO.10.22	Kee jaa kuwasi pekuwa mijã. Janerõvijã ywete okãte'ã janere ipi. Ajawyi tijarõarõ ywe'e tite e'ã ipi, a'e pejẽ.
1CO.10.23	Maevo kee e'i tite ãmõ kõ ãmẽ: “Kiristu koty rewarà tè jane. Ajawyi pirujẽ iteetejẽ jaiko kuwa”, e'i tite kupa. Aje maevo sõ tite aepo jaa. Ajamã'ẽ pirujẽ rõwã manyvo jaiko mã'ẽ ikatu janeupe. Pirujẽ rõwã poromokasi ivo tekoua rè ipi.
1CO.10.24	Pene kõrijõ tè rõwã tapeja'a peiko ipi. Ãmõ kõ py'amokasia rè tapeja'a teve peiko ipi.
1CO.10.25	Ajawyi ja'umã'ẽ pyya rena pewarà ja'umã'ẽ pepyytà iwa remẽ, kee tapejẽ tite e'ã: “Aã ja'umã'ẽ maevo Janejare'e rova rupi katua rõwã ãmẽ. Ijarà rã'ãga jimoãtãgwerà pè temime'ẽgwerà tè aã maevo”, tapejẽ e'ã. Tapepyy te'ĩte. Ãmõ, tapemii te'ĩte iwa. Nimanyvoi pejẽ a'evo peiko remẽ. 
1CO.10.26	A'evoa rè kee ojikusiwapa Janejare'e ayvu rõmõ karamoe remeve: 
1CO.10.27	Ajawyi Jesu noerovijari mãe kõ mõ sõ peneraa ojimiwa kõ pè remẽ, notekokuwai mã'ẽ vo 'ejẽ tapeiko teve ipyri kõ ãmẽ. Pekwa te'ĩte ãmẽ upi. Ivo ve ja'umã'ẽ omoẽ jimiwa pè kupa remẽ, pe'u te'ĩte teve. Ãwĩvo remẽ tè nimanyvo'ãi peupe ãmẽ. 
1CO.10.28	Ajamã'ẽ kee e'i sõ pejẽ kupa remẽ, “Ãnĩ! Ijarà rã'ãga pè temime'ẽgwerà tè ãwĩ”, e'i sõ pejẽ kupa remẽ, ãmẽ si nape'u'ãi ãmẽ ja'umã'ẽ. Aepo e'i mãe kõ pè nivoi ja'u remẽ. Ajawyi tape'u e'ã ovake kõ ãmẽ, timanyvo e'ã aepo e'i peupe mãe kõ pè ãmẽ. Ãmẽ tè napepy'amoaioka kõ'ãi. 
1CO.10.29	Pejẽ pe'u ipe remẽ nimanyvoi! Ajamã'ẽ ãmõ Jesu koty rewarà kõ rewarà mõ tè tape'u e'ã, a'e pejẽ. Ãmẽ tè kee ne'i tite'ãi kupa: “Ijarà rã'ãga pè temime'ẽgwerà nikatu'ãi a'u remẽ. Ta'u jẽ ajamã'ẽ!” ne'i tite'ãi ãmẽ kupa.
1CO.10.29	Kee e'i tite kuwa Jesu koty rewarà kõ mõ: “Eupe nimanyvoi a'u remẽ. Akuwa ãmõ kõ ‘nimanyvoi’ ne'i. Ajamã'ẽ ije a'u jẽtà. Napotai a'e kõ pewarà mõ ajireko katu i'ua wyi! 
1CO.10.30	‘Nekatuay wete’, a'epa Janejare'e pè, emime'ẽgwerà tè rewarà mõ. Manyvo rewarà mõ si ãmõ kõ ijayvu ai eupe a'u remẽ, ãwisõ Janejare'e amoe'epa ee remẽ!” e'i tite kuwa.
1CO.10.31	Ajamã'ẽ, [“Aje nimanyvoi”, pejẽ pirujẽ ja'umã'ẽ wa pè remẽ, ikatu Janejare'e pè tapeiko ãmẽ.] Pejimi'utà remẽ, pe'u jẽ ãmẽ. Ivo ve pey'utà remẽ, pe'u jẽ. A'evo Janejare'e pemoe'eokatà ãmẽ. Manyvo peiko remẽ, Janejare'e moe'ea rõmõ tapeiko. 
1CO.10.32	Ikatu ikõ peiko Juteu kõ pytery pè nẽ. Ãmõ, Juteu rõwã mãe kõ pytery pè ikõ ikatu peiko nẽ. Ãmõ, pirujẽ Jesu koty rewarà kõ reve teve ikõ ikatu peiko nẽ. Noity ywe'e tite'ãi Jesu rè ojirovijaa penewarà mõ ãmẽ kupa. 
1CO.10.33	Evo tapeiko ipi. Ije apota jane kõ py'amokasi ipi. Ere rõwã aja'a ipi. “Manyvo ywesõ ikatu ijupe kõ?” a'e eupe ipi. Apota Kiristu remireko katuarà kõ rõmõ toiko. Ajawyi aepo a'e ijupewarà kõ mõ ipi.
1CO.11.1	Ãwitõ Kiristu reruparà mõ aiko ipi, ãwĩvo ve tapeiko, evo jẽ, a'e pejẽ.
1CO.11.2	Aje napenearai ewyi ipi. Eayvu wyi teve napenearai ipi. Pirujẽ poromotekokuwa ee maekwerà rupi katu peiko ipi. Ajawyi eroryvay pene aiko ipi. 
1CO.11.3	Ajawyi kee jaa rè poromotekokuwa sa'u jẽtà aiko. Erekwapa mã'ẽ werekwarà rõvijã rõmõ tè ipi. A'evo ve Kiristu pirujẽ Janerõvijã rõmõ tè ekoi. Ivo ve, Janejare'e Kiristu rõvijã rõmõ teve ekoi. 
1CO.11.4	Ajawyi pejimoaty Janejare'e pè peporegeta remẽ, ikatu kwaima'ekwerà tojeãkãõvã e'ã iko.
1CO.11.5	Ivo ve nivoi wãivĩ nojeãkãõvãi pejimoatya pè Janejare'e pè oporegeta iko remẽ. Ãmõ, Janejare'e ayvu omojenutà iko remẽ. A'evo sõ ekoi remẽ, “Emẽnà wyry kytywarà rõwã ije”, ejaa kuwa mijã. Omosĩoka kuwa omẽnà ereko ãmẽ mijã. Wãivĩ nojeãkãõvãi mã'ẽ a'evo ve jamoapituku tojimosĩoka mã'ẽ.
1CO.11.6	Ãmẽ wãivĩ mõ nopotai sõ ojeãkãõvã remẽ, “Neapira jẽsi eeta ajawyi!” tapejẽ ijupe tojimosĩoka ãmẽ ky'y.
1CO.11.7	Ajamã'ẽ kwaima'ekwerà tojeãkãõvã e'ã, a'e pejẽ. Janejare'e kwaima'e oinõ remẽ, okoty rewarà rõmõ tè oinõ. Wãivĩgwerà ãmẽ kwaima'e koty rewarà rõmõ tè oinõ.
1CO.11.8	Janejare'e janereinõ ypy remẽ itõkõ wãivĩ pẽgwerà rõwã kwaima'e rõmõ oinõ. Kwaima'e pẽgwerà tè itõkõ oinõ wãivĩ rõmõ. 
1CO.11.9	Wãivĩ pewarà mõ rõwã Janejare'e kwaima'e oinõ. Kwaima'e pewarà mõ tè wãivĩ oinõ.
1CO.11.10	Ajawyi pejimoaty Janejare'e rè peja'a remẽ, wãivĩ kõ toeru wãkãõvãa ereko ipi, a'e pejẽ. Janejare'e remĩgwai yvapewarà kõ rewarà mõ ta'evo ekoi kupa. A'e kõ rovake ojikuwatà omẽnà wyry kytywarà rõmõ iko kupa.
1CO.11.11	Janerõvijã ywete koty rewarà tè jane. Ajawyi wãivĩgwerà ovote noiko'ãi kuwa kwaima'ekwerà e'ãte. A'evo ve kwaima'ekwerà noiko'ãi kuwa ve wãivĩgwerà e'ãte. 
1CO.11.12	Ãwitõ jane ypy remẽ, Janejare'e kwaima'e ypy oinõ mã'ẽ pe wyi wãivĩ oinõ. A'evo ve, kwaima'ekwerà, wãivĩgwerà pupe wyi oẽ imemyry rõmõ ipi. Pirujẽ jane kõ Janejare'e wyi tè oẽ. Ajawyi aepo a'e pejẽ.
1CO.11.13	Pemã'ẽ. Kee rõwã põkõ. Pejimoatya pè peporegeta Janejare'e pè remẽ, ni'ei wãivĩ nojeãkãõvãi remẽ. Õ'õ rõwã põkõ? pejẽ pekuwa ãmẽ. 
1CO.11.14	Ãmõ, kee a'e pejẽ. Ekoa tè rõwã kwaima'e ijapira voko mã'ẽ. Wãivĩ tè ijapira voko ipi. Ajawyi kwaima'e ijapira voko remẽ, wãivĩ rè tè ojisu'u kuwa peupe ãmẽ iko. A'evo remẽ ojimosĩoka kuwa iko ãmẽ.
1CO.11.15	Wãivĩ ãmẽ ekoa teãmã a'evo ekoi. Ijapira voko teãmã wãivĩ iko ipi. Ikatuay a'evoa ijupe. Ijapira voko ijãkãõvã mã'ẽ vo ijupe. 
1CO.11.16	Ajawyi pejimoatya pè wãivĩ nojeãkãõvãi sõ oporegeta Janejare'e pè iko remẽ, nivo'ãi ãmẽ. Na'evoi teãmã Jesu koty rewarà kõ rõmõ jaiko ipi.
1CO.11.17	Eretãrãgwerà kõ, kee jaa penewarà aenu. Janejare'e pè pejimoaty remẽ, jimorya rõmõ rõwã sõ peiko! A'evo peiko remẽ, napejipy'amokasi ojee peiko ipi. Manyvoa rã rõmõ rõwã pejimoaty ãmẽ, a'e pejẽ! 
1CO.11.18	Kee jaa ojenu ije penewarà: “Korĩtu wãnà kõ ojimoe'y e'yi ojiwyi iko ky'y”, ejaa ojenu ije. “Nojesa tari iko kupa”, ejaa ojenu ije. Aje, mape remẽ a'evo peiko ipi. 
1CO.11.19	Aje, ikatu pejimoe'yi peiko remẽ. Ãmẽ tè penewarà ojikuwatà, ava põ ivo katu ekoi mã'ẽ, ãmõ, ava põ nivoi ekoi mã'ẽ.
1CO.11.20	Ajamã'ẽ pejimoaty Janejare'e rè pekupa remẽ, pejimoaty te'ĩte peiko ipi. Janerõvijã ywete rekoa rè rõwã peja'a peiko ipi. Janerõvijã ywete mãnõawerà rè rõwã peja'a peiko ipi. Peja'a maevo sõ tite tè ee peiko ipi. [Pejimi'ua rè ywesõ tè pejimoaty peiko ipi! Manyvo wetesi a'evo peiko?] 
1CO.11.21	Kee peiko ywe'e tite ipi mã'ẽ ojenu ije. Jimiwa pè pejimoaty peiko remẽ, waite ite penemi'õ rã peeru iwa ipi. Ojeeve rõwã pejimi'u peiko ipi. Ajawyi ãmõgwerà ijamyay iko. Ãmõgwerà oka'u tẽ tesõ iko. Aje rõwã sipõ a'evo peiko? 
1CO.11.22	Ãwĩvo pejẽ pejimoaty remẽ, nivoi peiko ipi. Uve ipe penetã. Penetã wyry pe wyive pejimi'u amãtejẽ kuwa pejo ipi. Ãmõ, uvary pe'u amãtejẽ kuwa pejo ipi. A'evo peiko remẽ, pejirõarõ tè Janejare'e koty rewarà kõ rõmõ peiko ipi. Ãmõ, nuvei emi'õ rã mãe kõ pemosĩoka teve ereko ipi. “Pauru tijanemoe'e”, pejẽ ywe'e tite sipõ eupe peiko? Ãnĩ! Noporomoe'e'ãi aiko ky'y.
1CO.11.23	Janerõvijã ywete omojenu eupe mã'ẽ rè tè itõkõ poromotekokuwa. Imãnõawerà rè jaja'a mã'ẽ rewarà rè poromotekokuwa. Kee a'epa itõkõ pejẽ: Janerõvijã Jesu a'ey pya Jutasi ome'ẽtà ãpã kõ po pè remẽ itõkõ, Jesu ojimoaty wemimo'ekwerà kõ reve upa. Ãmẽ itõkõ kee Jesu wereko. Meju opyy. 
1CO.11.24	Omoete rã'ĩ itõkõ Janejare'e ee. Aja paire itõkõ meju openo peno imosãi erokwa. Kee e'i ãmẽ ijupe kõ: “Aã pepyy iwa. Epirà ra'upa tè aã meju ame'ẽ tape'u, e'i. Amãnõtà peupewarà mõ ky'y. Agyvoa rupi emãnõawerà rè peja'atà”, e'i itõkõ ijupe kõ. 
1CO.11.25	Ãwĩvo ve ojimi'upa kupa paire itõkõ, Jesu kaneku opyy, uvary aisiriri katu mã'ẽ rena. Kee e'i ijupe kõ: “Aã pe'u. Kee jaa tè agyvo. Aã rupi ojikuwatà Janejare'e rè jajimorya. Amãnõ remẽ eruwykwerà oẽtà opepeità peaiwererà repykarà mõ. Emãnõa rupi Janejare'e ayvu pyaukwerà aje ywete mã'ẽ ojiãparõtà penerekoarà rõmõ”, e'i. “Ajawyi aã pe'u remẽ, emãnõawerà rè peja'atà ãmẽ ipi. Awyje jẽ emãnõawerà rè tapeja'a peiko, ajaate avãe tarà mijẽ pepyri”, e'i Jesu.
1CO.11.26	Ajawyi kee jaa rè tapeja'a ipi. Ãwĩvo peiko remẽ, Janerõvijã ywete mãnõawerà rè peja'a imojikuwa ipi, ajaate ovãe tarà mijẽ. Ajawyi a'evo jaiko ipi.
1CO.11.27	Ajawyi pejimoaty Janerõvijã ywete rè remẽ, uvary meju reve pe'u remẽ, ikatu kõrijõ tapeiko, aje tapejipy'amogeta imãnõawerà rè peiko. Nãwĩvoi sõ peiko remẽ, nivoi ywe'e titetà pejẽ ãmẽ peiko. Janerõvijã ywete mãnõawerà perõarõ ywe'e titetà ãmẽ. 
1CO.11.28	Ajawyi kee tapeiko. Janerõvijã ywete rè meju uvary reve pe'utà remẽ upi upi tapejipy'amogeta rã'ĩ peiko. “Eaiwererà mõ põkõ nainõ gatui epy'a pè?” tapejẽ rã'ĩ peiko. [Ãmẽ oiko jẽ sikaepo peaiwererà mõ remẽ, pemome'u rã'ĩ Janejare'e pè tapepy'aky'a'o ãmẽ. A'evo paire tè Janerõvijã ywete mãnõawerà rè tapeja'a peiko ky'y.] 
1CO.11.29	Nivoi peja'a rã'ãgagà peiko ee remẽ. A'evo remẽ perõarõ ywe'e titetà peiko ãmẽ. “Manyvoa rã rõmõ rõwã Jesu mãnõawerà”, pejẽ ywe'e titetà a'evo peiko rõmõ. 
1CO.11.30	Ãwĩvo peiko ywe'e tite rewarà mõ, uve mõa'ãrõwã nipikasi mãe kõ pepytery pè iko. Ãmõgwerà itekorã iko. Ãmõgwerà okãjãma. 
1CO.11.31	Ajamã'ẽ jajipy'amogeta rã'ĩ jaiko remẽ, nijajavy'ãi Jesu mãnõawerà rè jaja'a mã'ẽ rè ipi. Janejare'e nijanemago'ãi owyi ãmẽ. 
1CO.11.32	Janemosã'ãga mã'ẽ teãmã Janejare'e. A'e tè janemomorijau rã'ĩ amãtejẽ janemoteea rõmõ ãmẽ. Nijanemoisyry'ãi ãmẽ, noerovijarive mãe kõ omoe'yi imoisyry owyi remẽ.
1CO.11.33	Ajawyi kee a'e pejẽ. Pejimoatytà Jesu mãnõawerà rè peja'a remẽ, ãmõ kõ vãea ikõ tapeãrõ rã'ĩ ipi nẽ. Ojevo jẽ tapeiko, a'e pejẽ. 
1CO.11.34	Ava mõ ijamyay sikaepo remẽ, wetã mè tojimi'u amãtejẽ rã'ĩ ãmẽ. Ãwĩvo remẽ tè napejavy'ãi pejimoaty remẽ. Ãmẽ tè Janejare'e napenemavo'ãi peneity oo ãmẽ.
1CO.11.34	A'e a'e kõ rè noporomo'epaive aiko. Kãramõ aa pepytery pè avãe remẽ tè poromotekokuwa jẽtà aiko ky'y.
1CO.12.1	Age'e Janejare'e 'Ãg remime'ẽ kõ rè poromotekokuwatà, tapekuwa ky'y, eretãrãgwerà kõ. 
1CO.12.2	Kiristu rè napejirovijaive remẽ itõkõ pejarà rã'ãga jimoãtãgwerà pemoe'e ipi mijã. Noporegetai mã'ẽgà pemoe'e ipi mijã, penõvijã rã'ãga rõmõ. 
1CO.12.3	[Ajamã'ẽ age'e remẽ, ãmõ rupi tè peiko ky'y. Janejare'e 'Ãg rupi tè peiko ky'y. Ajawyi a'e rè poromotekokuwatà ky'y.] Kee a'e pejẽ. Janejare'e 'Ãg kasia rupi tè simoe'e Jesu ipi. Ajawyi ava mõ sõ omojaiwe Jesu remẽ, jakuwa Janejare'e 'Ãg rupi rõwã aepo e'i. Ãwĩvo ve ava mõ, “Erõvijã ywete tè Jesu”, e'i remẽ, Janejare'e 'Ãg rupi tè aepo e'i ãmẽ. Upi noikoi remẽ, aepo ne'i'ãi kuwa mijã.
1CO.12.4	Janeremikuwa kõ iteetejẽ Janejare'e 'Ãg omosãi janeupe erokwa. Ajamã'ẽ pe'ĩte ipe i'Ãg ajamã'ẽ. 
1CO.12.5	Ivo ve iteetejẽ janeposikoa Janerõvijã ywete ome'ẽ jane erokwa. Ajamã'ẽ Janerõvijã ywete pe'ĩte. 
1CO.12.6	Ãwisõ janeposikoa iteetejẽ janeupe, Janejare'e 'Ãg kasia rupi tè a'evo janerereko, janejãvijõ jẽ.
1CO.12.7	Janejare'e 'Ãg janeremikuwa ome'ẽ janeupe, janejãvijõ jẽ ipi. Ajamã'ẽ kee taoty e'ã emime'ẽgwerà pè: “Eupewarà mõ eremikuwa” taoty e'ã. “Janeupewarà mõ” taoty ijupe. Emime'ẽgwerà rupi jajimokasi ojee jaiko ipi. 
1CO.12.8	Kee Janejare'e 'Ãg janeremikuwa kõ omosãi erokwa. Ãmõgwerà otekokuwavay Janejare'e 'Ãg tekokuwaa rupi ekoi ipi. Ãmõgwerà e'i katuay Janejare'e ayvu rè poromotekokuwaarà rõmõ iko ipi. I'Ãg kasia rupi teve a'evo ekoi ipi. 
1CO.12.9	Ãmõgwerà e'i katu poromokasi, ãwisõ tojirovija ywete Janejare'e rè iko kupa ipi. Ãmõgwerà, okuwa poromokatu Janejare'e 'Ãg kasia rupi ipi. A'evo pe'ĩte ipe Janejare'e 'Ãg. Ajamã'ẽ a'e tè iteetejẽ janeremikuwa kõ omosãi janeupe erokwa. 
1CO.12.10	Ãmõgwerà mãrãnà jikuwa e'ãte oinõ Janejare'e 'Ãg kasia rupi iko ipi. Ãmõ, ijayvu mojenuarà rõmõ teãmã ekoi ipi. Ãmõ, temikuwa mosã'ãga kuwaparà rõmõ ekoi ipi. A'evo mãe kõ okuwa Janejare'e 'Ãg remikuwaoka e'e tè. Ãmõ, emikuwaoka rã'ãga tè okuwa teve. Ãmõgwerà, ãmõ kõ ayvu nojimo'ei ee mã'ẽ rupi oporegeta ipi. Ãmõgwerà, ãmõ ayvu nojimo'ei ee mã'ẽ mojenua kuwaparà rõmõ teve ekoi ipi. Wãisõ iteetejẽ a'evo ekoi Janejare'e 'Ãg kasia rupi kupa ipi. 
1CO.12.11	A'evo pe'ĩte Janejare'e 'Ãg. Ajamã'ẽ iteetejẽ janeremikuwa kõ omosãi janeupe erokwa ipi. Wemimotarà rupi tè omosãi janeremikuwa erokwa ipi.
1CO.12.12	Ojevo jẽ Janejare'e janemojimo'ypa Kiristu rè. Ajawyi pe'ĩypyte rõmõ jaiko ky'y, ãwisõ janeaty ipe remẽ. Ãwisõ iteetejẽ janereinõ remẽ.
1CO.12.13	Iteetejẽ jane Jesu koty rewarà kõ rõmõ jaiko. Juteu kõ. Juteu rõwã mãe kõ teve. Temĩgwai ai kõ. Ãmõ, temĩgwai rõwã mãe kõ. Wãi wãisõ jaiko. Ajamã'ẽ janemojãmorĩ kupa remẽ, Janejare'e 'Ãg pe'ĩypyte rõmõ janereinõ, Jesu koty rewarà kõ rõmõ. Jajirovija Kiristu rè remẽ, o'Ãg ome'ẽ pirujẽ janepy'a kõ pupe toiko, okoty rewarà kõ py'a pupe. Kiristu pirà vo jaiko, pe'ĩypyte rõmõ ãmẽ ky'y. Ipirà rewarà kõ vo jaiko, janejãvijõ jẽ.
1CO.12.14	Epirà rè tè poromosã'ãgatà tapekuwa sa'u. Pe'ĩte ipe epirà oinõ Janejare'e mijã. Ajamã'ẽ epirà rewarà kõ iteetejẽ oinõ. [Epy. Epo. Erea. Enami. Wãi wãisõ oinõ imoaty epirà rõmõ.] 
1CO.12.15	Ajawyi epy kee ne'i kuwa'ãi ije: “Nepo rõwã ije. Ajawyi waitewarà tè ije”, ne'i kuwa'ãi ije mijã. Aepo e'i epe remẽ, ajamã'ẽ epirà rewarà teãmã epy. 
1CO.12.16	Ivo ve enami, kee ne'i kuwa'ãive ije: “Nerea rõwã ije. Ajawyi waitewarà tè ije”, ne'i'ãi kuwa mijã. “Nepirà rewarà rõwã ije”, e'i epe remẽ, ajamã'ẽ epirà rewarà rõmõ teãmã Janejare'e oinõ ere. 
1CO.12.17	Erea rõmõ kõrijõ tè sõ epirà remẽ, manyvo nareko kuwa'ãi ãmẽ enu ãmẽ! Ivo ve enami rõmõ kõrijõ tè sõ remẽ, manyvo nareko kuwa'ãi teve etõ ãmẽ! 
1CO.12.18	Ãwĩvo Janejare'e janereinõ. Iteetejẽ janepirà rewarà wemikuwa rupi tè oinõ imoaty janepirà rõmõ tojinõ. 
1CO.12.19	Nuvei sõ janepirà rewarà kõ iteetejẽ remẽ, nuve'ãi kuwa ãmẽ janepirà mijã! 
1CO.12.20	Ãwĩvo iteetejẽ ipe ee remẽ, ajamã'ẽ pe'ĩte janepirà.
1CO.12.21	Nojirõarõ'ãi kuwa Janejare'e reminõgwerà kõ janepirà rè. Ajawyi janerea kee ne'i'ãi kuwa janepo pè: “Manyvoa rã rõmõ rõwã ene”, ne'i'ãi kuwa janepo pè. Ãmõ, janeãkãg aepo ne'i kuwa'ãive janepy pè. Janejare'e reminõgwerà kõ pirujẽ tè janepirà rewarà kõ. 
1CO.12.22	Ajawyi janepirà rewarà mõ sõ nikatu ywe'ei pe'ĩ remẽ, jakãte'ã jẽ ee. Nijaeta kuwa'ãi ity. Jajimomorijau kuwa ãmẽ ee mijã, janevote. Pirujẽ janepirà rewarà ikatu tè janeupe iko. 
1CO.12.23+1CO.12.24	Uve janepirà rewarà jamojisaoka mã'ẽ. Ãmõ, nijamojisaokai mã'ẽ. A'e jamojisaoka sõ remẽ, jajimosĩoka kuwa ãmẽ mijã. Janõsĩ 'ejẽ imojisaoka ãmẽ. Ajamã'ẽ jakãte'ã jẽ ee. “Manyvoa rã rõmõ rõwã”, nija'ei nijamojisaokai mã'ẽ pè ipi. A'evo Janejare'e janepirà oinõ teãmã. [Ãwĩvo ve Janejare'e Jesu koty rewarà mõ pè, “Manyvoa rã rõmõ rõwã ene”, taoty e'ã. Pirujẽ rè Janejare'e okãte'ã.] 
1CO.12.25	Ãwitõ janepirà rewarà kõ nojipe'a'ãi kuwa waitewarà rõmõ. Pe'ĩypytepa ekoi. Ajawyi ojeeve oposiko kupa ipi. Ãwĩvo ve tijajimoe'yi e'ã Jesu koty rewarà kõ rõmõ jaiko. Tijajiau kõrijõ ojevo jẽ jaiko ipi.
1CO.12.26	Ãmõ, kee a'e pejẽ. Pe'ĩte janepirà. Ajawyi jajipyso remẽ, ay jane pirujẽ janepirà rupi ipi. Pe'ĩypyte janepirà. Ajawyi a'evo janepirà. Ãwĩvo ve jaiko Jesu koty rewarà kõ rõmõ ipi. Pe'ĩ ojimomorijau remẽ, pirujẽ jajimomorijau tary ve jaiko, ivo ve. Ava mõ sõ ijãgyoay remẽ, janeãgyoay ãmẽ eeve jaiko. Ava mõ sõ oryvay remẽ, pirujẽ ve janeroryvaytà ãmẽ jaiko, ivo ve.
1CO.12.27	Pirujẽ jane Kiristu pirà vo jaiko, ãwisõ iteetejẽ jaiko remẽ. Pe'ĩypyte rõmõ jaiko. 
1CO.12.28	Ajawyi tè Janejare'e janeremikuwa kõ omosãi janeupe ipi. Ãmõgwerà, wemimonokwerà kõ rõmõ oinõ. Ãmõgwerà, wayvu mojenuarà rõmõ oinõ. Ãmõgwerà, poromotekokuwaarà rõmõ oinõ. Ãmõgwerà, mãrãnà jikuwa e'ã reinõgarà rõmõ oinõ. Ãmõ, poromokatuarà rõmõ oinõ. Ãmõ, poropãtavõarà rõmõ oinõ. Ãmõ, Jesu koty rewarà kõ rõvijã rõmõ oinõ. Ãmõ, ayvu nojimo'ei ee mãe kõ kuwaparà rõmõ oinõ. Wãisõ iteetejẽ Janejare'e oinõ erokwa.
1CO.12.29	Ajawyi tè wemimono kõ rõmõ kõrijõ rõwã janereinõ. Iteetejẽ janereinõ. Wayvu mojenuarà rõmõ teve janereinõ. Ãmõ, poromotekokuwaarà rõmõ teve janereinõ. Ãmõ, mãrãnà jikuwa e'ã wereko mã'ẽ rõmõ teve janereinõ. 
1CO.12.30	Ãmõ, poromokatuarà kõ rõmõ janereinõ teve. Ãmõ, ayvu nojimo'ei ee mãe kõ kuwaparà rõmõ janereinõ teve. Ãmõ, ayvu rè nojimo'ei ee mãe kõ wenu mã'ẽ rõmõ janereinõ teve. Ãwĩvo Janejare'e iteetejẽ janeremikuwa kõ omosãi jane erokwa, janejãvijõ jẽ. 
1CO.12.31	Ajawyi tisipota Janejare'e 'Ãg remime'ẽ ikatuay mã'ẽ sipyy.
1CO.12.31	Ajamã'ẽ itee mã'ẽ rè tè poromotekokuwatà age'e ky'y. Poroauvaya rè poromotekokuwatà ky'y. A'e ywesõ ikatuay wete jane.
1CO.13.1	Ije kee ipe kuwa aiko mijã:
1CO.13.1	Pirujẽ yvy yvy wãnà kõ ayvu rupi aporegeta ipe kuwa mijã. Janejare'e remĩgwai kõ yvapewarà ayvu rupi teve ipe kuwa aporegeta mijã. Ajamã'ẽ noporoaui sõ aiko remẽ, manyvo rõmõ rõwã aporegeta kuwa mijã.
1CO.13.2	Ãmõ, Janejare'e ayvu rupi teipe kuwa eremikuwa rupi ijayvu amojenu ãmõ kõ pè aiko mijã. Ma'e remẽ pirujẽ iteetejẽ otekokuwa mã'ẽ rõmõ teipe kuwa ije mijã. Ãmõ, Janejare'e ayvu waypete mã'ẽ kuwaparà rõmõ teve ipe aiko kuwa mijã. Ãmõ, Janejare'e rè ajirovijaa rupi yvytyry kõ amoisyry mã'ẽ rõmõ teipe kuwa aiko mijã. Ãwĩvo wĩvo ipe aiko remẽ, “aje ywete” ne'i'ãi kuwa Janejare'e erekoa rè omãjã, noporoaui sõ aiko remẽ.
1CO.13.3	Ãmõ, pirujẽ ema'e kõ amosãi kuwa ipe iporijau ee mãe kõ pè erokwa mijã. Ãmõ, nivoi mãe kõ ejukatà sõ Jesu koty rewarà rõmõ aiko rewarà mõ remẽ, kee a'e ipe kuwa mijã: “Nimanyvoi ejuka erapy kupa remẽ”, a'e ipe kuwa. Ajamã'ẽ noporoaui sõ aiko remẽ, “aje ywete” ne'i'ãi Janejare'e eupe ãmẽ.
1CO.13.4	Kee teãmã jaiko, poroauvay jaiko remẽ ipi:
1CO.13.4	Nijajikõtevẽ'ãi jane kõ rè jaiko ipi. Ikatusa rupi kõrijõ teãmã jareko kõ ipi. Ãmõ, nijajimõarõi teve ijupe kõ jaiko ipi. Nijajimoe'ei teve ovake kõ jaiko ipi. “Ije ywesõ ekatuay ãmõ kõ wyi”, nija'ei erõarõ kõ ipi.
1CO.13.5	Aje poroauvay jaiko remẽ, nijaaka kõi imosĩoka kõ ipi. Ãmõ, janeremimotarà rè ywesõ rõwã jaja'a jaiko ipi. Ãmõ, nijajimõarõ tuvei jaiko ipi. Ãmõ, nijaja'a pukui janemoaiwea rè jaiko ipi, jajiauvay jaiko remẽ.
1CO.13.6	Aje poroauvay jaiko remẽ, nijaneroryi nivoi mã'ẽ rè jamãjã ipi. Ivo mã'ẽ rè teãmã janerory jamãjã ipi.
1CO.13.7	Ãmõ, kee jaiko aje ywete poroauvay jaiko remẽ ipi. Nijajityi jaiko ipi, waypete ipe tekoua remẽ. Janemomorijau ipe kupa remẽ, Janejare'e rè jajimokasi jẽ jaiko ipi. “Aje, Janejare'e erereko katutà”, ja'e jẽ kõrijõ ãmẽ jaiko ipi. Jajimokasi jẽ ee imoa'u jẽ jaiko ipi. Nijajikõtevẽ'ãi imoa'u jaiko. Manyvo jaiko remẽ upi upi, a'evo jaiko poroauvay jaiko remẽ ipi.
1CO.13.8	Jajiau karuaru jaiko ipi. Awyje pewarà tè poroauvaya. Na'evoi ãmẽ Janejare'e ayvu omojikuwaoka janeupe tijamome'u mã'ẽ. Age'ewarà tè a'e. Ãwĩvo ve ayvu nijajimo'ei ee mã'ẽ rupi moregetaa. Age'ewarà teve a'e. Ãmõ, janetekokuwaa Janejare'e omojikuwaoka janeupe mã'ẽ. Age'ewarà teve a'e. A'e a'e kõ okwapatà ajaire. Jiauvaya sõsi awyje pewarà tè ãmẽ. 
1CO.13.9	Age'e remẽ nisikuwapai ipi. Janejare'e nomojikuwaokai pirujẽ wemikuwa janeupe ipi. Ajawyi omojikuwaoka janeupe mã'ẽ kõrijõ tè jamome'u ipi.
1CO.13.10	Ajamã'ẽ Janejare'e reve jaiko ky'y remẽ, ãmẽ sõsi a'evoa ke'ĩatu tè mã'ẽ ãmẽ opatà.
1CO.13.11	Kee a'e pejẽ. Eja'yrĩ remẽ, ja'yry ayvu vo 'ejẽ eayvu mijã. Ja'yry jipy'amogetaa vo 'ejẽ teve ajipy'amogeta ipi mijã. Ajamã'ẽ ajimovijapa ky'y. Ajawyi najimoja'yi aporegeta aiko ky'y. Ãwĩvo ve Janejare'e reve jaiko ky'y remẽ, jajimovijapa mã'ẽ vo jaikotà ky'y.
1CO.13.12	Nijakuwa ywe'ei Janejare'e, nomã'ẽytyive ee rewarà mõ.
1CO.13.13	Age'e remẽ jajirovija jẽ Janejare'e rè jaiko. Ivãea simoa'u jẽ jaiko. Poroauvay jẽ jaiko. Ikatuay a'evo jaiko remẽ. Ajamã'ẽ poroauvay jaiko mã'ẽ ywesõ ikatuay wete janeupe.
1CO.14.1	Ajawyi kee a'e pejẽ. Poroauvaya rupi ywesõ tapeiko. A'evoa ywesõ ikatuay janeupe. Ãmõ, tapepota katu Janejare'e 'Ãg remimojikuwaokakwerà. [A'e rupi Jesu koty rewarà kõ pemokasiokatà ipi.] Ajamã'ẽ tapepota katu Janejare'e ayvu rè poromotekokuwaa rõmõ peiko. Ãmõ, imojenuarà rõmõ peikoa tapepota katu. 
1CO.14.2	Ava mõ, ayvu nojimo'ei ee mã'ẽ rupi oporegeta Janejare'e 'Ãg kasia rupi remẽ, a'e jane kõ pè rõwã oporegeta. Janejare'e pè tè oporegeta upa. A'e ayvu nijaenui mã'ẽ rè, ivo teipe Janejare'e 'Ãg kasia rupi oporegeta. Ajamã'ẽ ojapyaka ee mãe kõ nokuwai manyvo jaa tè oporegeta mijã. 
1CO.14.3	Ajamã'ẽ Janejare'e ayvu mojenuarà oterẽ jẽ oporegeta jane kõ pè remẽ, pirujẽ sienu katu. Ajawyi jajimokasità Jesu rè jajirovija rõmõ jaiko. Ãmõ, jajipy'amokasità ijayvu rupi tijaiko jẽ teve. Ãmõ, janepãtavõ janeãgyo momia rè ipi, tijaneroryvay kõrijõ jaiko ãmẽ. 
1CO.14.4	Nãwĩvoi ava mõ ayvu nijaenui mã'ẽ rupi oporegeta janereminu rõmõ remẽ. Oupe kõrijõ tè e'i ojimokasi ipi. Ajamã'ẽ nomokasi noenui ijayvu mãe kõ ipi. Ajamã'ẽ ava mõ jaenu mã'ẽ rupi tè omojenu Janejare'e ayvu remẽ, Jesu koty rewarà kõ ojimokasità enu ãmẽ. Pirujẽ ojimokasità enu ãmẽ kupa.
1CO.14.5	Eupe ãmẽ ikatu peporegeta ayvu nijaenui mã'ẽ rupi Janejare'e 'Ãg remimojikuwa rupi. Ajamã'ẽ Janejare'e ayvu pemojenu remẽ ywesõ ikatu kuwa eupe mijã. A'evoa rupi ywesõ pemokasi kuwa ãmõ jane kõ ipi. Wenu remẽ tè kuwa ojimokasi kupa. Ajawyi ava mõ sõ ayvu nijaenui mã'ẽ rupi oporegeta remẽ, ava mõ tomome'u ajaire manyvo jaa tè aepo e'i mã'ẽ. Ãmẽ tè pirujẽ wenutà ojimokasi ãmẽ kupa ky'y.
1CO.14.6	[Kee aikotà, aa peneve aiko remẽ. Ãmõ wãnà kõ ayvu rupi rõwã aporegetatà pejẽ ipi. Peayvu rupi tè aporegetatà ipi.] Ãmõ wãnà kõ ayvu rupi sõ aporegeta remẽ, napejimokasi'ãi kuwa, napeenu'ãi kuwa eayvu rewarà mõ. Ajamã'ẽ aa penesa remẽ, aje apota poromokasi penereko. Ajawyi Janejare'e omojikuwaoka eupe mã'ẽ amome'utà pejẽ. Ãmõ, eremikuwa ve amome'utà pejẽ. Ãmõ, Janejare'e ayvu rè poromotekokuwatà aiko. Ãmõ, Janejare'e emotekokuwaa, a'e rè poromotekokuwatà aiko ãmẽ. Ãmẽ tè pejimokasità eayvu renu peiko.
1CO.14.7	Jimi'a je'ẽa rè tè poromosã'ãgatà pemotekokuwaa rõmõ. Ava mõ sõ ne'i katui epe remẽ, nijaenu'ãi kuwa ãmẽ jaiko. E'i katuay remẽ, a'e sõsi ojenutà katu janeupe ãmẽ ky'y. 
1CO.14.8	Kee mã'ẽ vo teve. Sota mõ jimi'a puku jarà ikuwaa rè rõwã oopy remẽ, nojikuwa'ãi sota kõ pè ojapyaka ipe ee kupa remẽ. Ajawyi noerovija'ãi opõ'ã uu ikoty kupa. Oraparà kõ noeky ekyi'ãi teve kuwa eru ãmẽ kupa. Nojenu katui jimi'a puku je'ẽa ijupe kõ, ajawyi. 
1CO.14.9	Ãwĩvo ve ayvu nijaenui mã'ẽ rupi kõrijõ tè peporegeta remẽ, peayvu noenu'ãi kupa. “Manyvo'i põ?” e'i titetà ãmẽ kupa, oterẽ jẽ napemotekokuwa kõi rewarà mõ. Ãwĩvo sõ peporegeta remẽ, okãjãma kõrijõtà peayvukwerà ãmẽ. 
1CO.14.10	Aje janeayvu kõ iteetejẽ. Mõa'ãrõwã janeayvu kõ. Ojevo jẽ rõwã janeayvu kõ ipi. Ajamã'ẽ enuparà pè ayvu ojenu katu ipi. 
1CO.14.11	Ava mõ ayvu nijaenui remẽ, oje'ẽ mã'ẽ vo 'ejẽ jaenu ipi. Ãwĩvo ve aporegeta ipe noenui mãe kõ pè remẽ, oje'ẽ mã'ẽ vo 'ejẽtà eayvu ijupe kõ ãmẽ. 
1CO.14.12	Ajare Janejare'e 'Ãg remimojikuwa rã ywesõ pepota remẽ, “Jesu koty rewarà kõ mokasiarà kõ ywesõ apota aiko”, tapejẽ. A'evoa rupi ywesõ otekokuwavaytà Jesu rekoa rè kupa ky'y.
1CO.14.13	Ajawyi kee a'e ayvu nijaenui mã'ẽ rupi oporegeta mã'ẽ kuwaparà kõ pè. Tapeporegeta rã'ĩ Janejare'e pè peayvu tomojikuwaoka ava mõ pè, tomome'u manyvo jaa tè aepo pejẽ mã'ẽ, a'e pejẽ. A'evo remẽ tè Jesu koty rewarà kõ okuwatà manyvo jaa tè aepo ere mã'ẽ. Ojimokasità ãmẽ enu kupa ipi. 
1CO.14.14	Ayvu nijaenui mã'ẽ rupi sõ aporegeta Janejare'e pè remẽ, etekokuwaa rupi rõwã aporegetatà ijupe. E'ãg tè oporegetatà ijupe, Janejare'e 'Ãg remimojikuwa rupi. Ajamã'ẽ nakuwa'ãi manyvo jaa tè a'e mã'ẽ a'evo aiko remẽ. Ajawyi, “Manyvo jaa põ?” a'e kõrijõ kuwa aiko ãmẽ. 
1CO.14.15	Ajawyi kee a'età pejẽ. E'ãg rupi tè aporegetatà Janejare'e pè aiko. Etekokuwaa rupi teve aporegetatà ijupe aiko. Ãmõ, ajĩgatà ijupe etekokuwaa rupi aiko. E'ãg rupi teve ajĩgatà ijupe aiko.
1CO.14.16	Ãwĩvo ve pejimoatya pè, pe'ãg rupi kõrijõ tè peporegeta Janejare'e pè imoe'e remẽ, pepyriwarà kõ nokuwa'ãi manyvo rewarà mõ pemoe'e peiko. Noenu'ãi peayvu kupa ãmẽ. Ajawyi “aje” ne'i'ãi kuwa kupa. 
1CO.14.17	Aje ipetà ivo peporegeta Janejare'e pè pe'ãg rupi. Ajamã'ẽ pepyriwarà kõ nojimokasi'ãi peayvu rupi iko ipi, noenui manyvo jaa tè kupa remẽ. 
1CO.14.18	Ije ywesõ ayvu najimo'ei ee mã'ẽ rupi aporegeta Janejare'e 'Ãg kasia rupi pewyi ipi. A'evoa rè eroryvay Janejare'e rè aiko ipi. 
1CO.14.19	Ajamã'ẽ Jesu koty rewarà kõ jimoatya pè aiko remẽ, ayvu nijaenui mã'ẽ rupi napotai aporegeta ipi. Aporegeta puku ipe kuwa mijã. Ajamã'ẽ aporegeta remẽ, noenu'ãi 'ete kupa. Ajamã'ẽ ayvu jaenu mã'ẽ rupi aporegeta remẽ tè kuwa wenutà eayvu kupa ãmẽ, aporegeta ke'ĩatu teipe remẽ. Ajawyi a'evoa ywesõ apota aiko.
1CO.14.20	Tapetekokuwavay ikõ eayvu rè nẽ. Ja'yrerà notekokuwai mã'ẽ vo 'ejẽ tapeiko e'ã. Nivoi tekoua wyi tapejireko katu peiko. Ajamã'ẽ tapetekokuwavay peiko ipi. Tapejimoja'y e'ã peiko. 
1CO.14.21	Kee e'i itõkõ Janejare'e ikusiwaoka karamoe remeve:
1CO.14.21	“Ikewarà kõ amogeta tarepe aiko ipi.
1CO.14.21	Ãmõ yvy wãnà ayvu rupi jane kõ amotekokuwaoka kõ tarepe aiko ipi.
1CO.14.21	Ajamã'ẽ noenui sire'e eayvu kupa”, e'i ikusiwa karamoe remeve.
1CO.14.21	Aekwerà rupi katu a'e pejẽ. 
1CO.14.22	Janejare'e 'Ãg, ayvu nijaenui mã'ẽ rupi omomoregetaoka okoty rewarà kõ, okasia mojikuwaoka. A'evo omojikuwaoka wayvukasia noenu tari mãe kõ pè ipi. Ãwĩvo ve Janejare'e okasia rupi poromotekokuwaoka wayvu rè remẽ, okoty rewarà kõ mokasia rõmõ tè a'evo ekoi. Noenu tari mãe kõ mokasia rõmõ rõwã a'evo ekoi. 
1CO.14.23	Jesu koty rewarà jimoatya pè ayvu nijajimo'ei ee mãe kõ rupi kõrijõ sõ peporegeta imojenu remẽ, noenui mãe kõ kee e'ità: “Eawyry mãe kõ tè ãwĩ kõ”, e'i kõrijõtà pejẽ kupa. Noerovijarive mãe kõ ve aepo e'ità pejẽ ãmẽ. 
1CO.14.24	Na'evoi ayvu poromotekokuwa mã'ẽ wenu kupa remẽ. A'e wenu kupa remẽ, maevo ojimosĩokatà waiwererà rè ãmẽ kupa ky'y. “Janejare'e eremavotà ereity ãwĩvo aiko remẽ!” e'ità oupe kupa ky'y. 
1CO.14.25	A'evo ijaiwererà ojikuwatà ijupe ãmẽ ky'y. Ãmẽ si ojimoenãpa'ãtà Janejare'e rovake ojiporijauesaoka ijupe kupa ky'y. “Ene ywesõ nekasiay pirujẽ orewyi mã'ẽ tè ene”, e'ità imoe'e rõmõ kupa. Ajaire, “Aje ywete Janejare'e pepytery pè ekoi”, e'ità pejẽ ãmẽ kupa.
1CO.14.26	Ãmõ, kee a'e teve pejẽ, eretãrãgwerà kõ. Janejare'e pè pejimoaty remẽ, tapejipãtavõ pejimokasi ojeeve ipi. Kee peiko. Janejare'e pè pejĩga imoe'e remẽ, ojevo jẽ tapejĩga ipi. Ãmõ, ava mõ pemotekokuwa upa remẽ, ojevo jẽ tapejapyaka ijayvu rè ipi. Ãmõ, Janejare'e remimojikuwa jamojenu remẽ, ojevo jẽ teve tapejapyaka katu ee. Ãmõ, ayvu nijajimo'ei ee mã'ẽ rupi jamojenu remẽ, ayvu nojimo'ei ee mã'ẽ rupi oporegeta mã'ẽ ypy tomojenu. Ajaire manyvo jaa tè a'e ayvu kuwaparà tomojenu manyvo jaa tè imojenuawerà. A'evo peiko remẽ tè pirujẽ pejimokasità ojevo jẽ Jesu koty rewarà kõ rõmõ enu ãmẽ. 
1CO.14.27	Ãmẽ ayvu nijaenui mã'ẽ rupi peporegeta jimoatya pè remẽ, kee pejẽtà. Ãmõ oporegetatà rã'ĩ. Ajaire ava mõ tomome'u rã'ĩ oporegeta ypy mã'ẽ ayvukwerà, manyvo jaa tè e'i mã'ẽ. Ãmẽ tè ijayvukwerà ojenu katutà. Ajaire ãmõ oporegeta tarà mijẽ, aekwery vo jẽ. Mõrijõ tè kupa remẽ, ikatu. Ivo ve moapy sõ remẽ, ikatu teve. Ajaire awyjepa ky'y. Na'evo'ãi ky'y. 
1CO.14.28	Ãmẽ pejimoaty remẽ, naikoi sõ a'e ayvu manyvo jaa tè e'i oporegeta ypy mã'ẽ remẽ, tapeporegeta e'ã jovake ayvu nijaenui mã'ẽ rupi ãmẽ. Pepy'a pè kõrijõ tè a'evo tapeporegeta Janejare'e pè peiko ãmẽ. Jovake rõwã tapeporegeta ijupe peiko ãmẽ.
1CO.14.29	Ãmõ, kee a'e teve pejẽ. Pejimoaty pekupa remẽ, maevo Janejare'e wayvu mõ omojikuwaokatà ava mõ pè tomojenu. Maevo pe'ĩ a'evotà. Maevo mõrijõ. Maevo moapy. A'evo remẽ ãmõ omome'utà. Ajaire ãmõ omome'utà. Ajaire ãmõ omome'utà. Ãmẽ ojapyaka ee mãe kõ tojipy'amogeta ywete tè weminuwerà rè kupa, “Aje ywete põ Janejare'e tè aepo e'i?” te'i ikuwa kupa. 
1CO.14.30	Ãmõ, ma'e remẽ ava mõ oporegeta upa remẽ, Janejare'e wayvu omojikuwaokatà wapy upa mã'ẽ mõ pè, ojapyaka upa mã'ẽ mõ pè. A'evo sõ remẽ, oporegeta ypy mã'ẽ topi rã'ĩ oporegeta ãmẽ. Tojapyaka rã'ĩ Janejare'e wayvu omome'upa ijupe mã'ẽ omome'u jovake remẽ. 
1CO.14.31	Pejẽ pirujẽ Janejare'e ayvu rè poromotekokuwa kuwa. Kee jaa remẽ teve. Pe'ĩpe'ĩ rã'ĩ oporegeta opi remẽ tè. Ãmẽ tè pirujẽ wenutà ojimokasi kupa. Jaenu katu tè ipi. 
1CO.14.32	Ãmẽ Janejare'e ayvu mojenuarà mõ sõ opota oporegeta remẽ, tojikõtevẽ e'ã imojenua rè ipi. “Pepi rã'ĩ taporegeta”, te'i e'ã ãmõ kõ pè ipi. 
1CO.14.33+1CO.14.34	Janejare'e nopotai jaiko teitete ipi, Jesu koty rewarà kõ rõmõ jajimoaty remẽ. Ivo katu jaiko remẽ tè ikatu ijupe ãmẽ ipi. Ãmõ, janepy'arõwã gatu remẽ teve jaenu ipi.
1CO.14.33+1CO.14.34	Ãmõ, kee a'e Jesu koty rewarà kõ pè, pirujẽ taa kõ pewarà kõ pè. Janejare'e moe'ea pè pejimoaty remẽ, wãivĩ kõ toporegeta e'ã ikenẽ jovake. [Tojapyaka katu kõrijõ poromotekokuwaa rè.] Ãmõ, wãivĩgwerà tojimojõvijã e'ã Janejare'e pè jimoatya pè, tãmõ Moisesi remikusiwarerà rupi katu. 
1CO.14.35	Ãmõ, opota sõ manyvo okuwa remẽ, wetã wyry pè kõrijõ tè toporanu omẽnà pè ipi, manyvo jaa rè. Nikatui jimoatya pè oporegeta wãivĩgwerà remẽ.
1CO.14.36	Eayvu rupi napeiko ywe'ei tite. “Ore ywesõ orokuwa Janejare'e remimotarà Pauru wyi”, pejẽ ywe'e tite ipi. Pewyi rõwã Janejare'e ayvu uu. Peupe rõmõ'ĩte teve rõwã Janejare'e omuu wayvu. 
1CO.14.37	Aje ywete Janerõvijã ywete ayvu rupi ãwĩvo akusiwa pemotekokuwa rõmõ aiko. Ajawyi ava mõ, “Janejare'e ayvu epy'a pupe tui”, e'i remẽ, “aje” e'i kuwa eayvu pè ãmẽ. Ãmõ, “Janejare'e 'Ãg wyi eremikuwa kõ areko”, e'i remẽ, “aje” e'i kuwa eayvu pè. 
1CO.14.38	Ãmẽ ava mõ sõ, “aje ipo” ne'i eayvu pè remẽ, “aje ipo” tapejẽ e'ã ijayvu pè. Tapejapyaka e'ã ijayvu rè.
1CO.14.39	Ajawyi kee tapejẽ Janejare'e pè ipi: “Nekasia eme'ẽ ije, neayvu tamojenu jane kõ pè”, tapejẽ ijupe ipi. Ãmẽ ayvu nojimo'ei ee mã'ẽ rupi jane mõ sõ oporegetatà Janejare'e 'Ãg remimojikuwa rupi remẽ, kee tapejẽ e'ã ãmẽ ijupe: “Ãnĩ. Tapeporegeta e'ã a'e rupi”, tapejẽ e'ã ijupe. 
1CO.14.40	Ajamã'ẽ Janejare'e pè pejimoaty remẽ, tapeiko teitete e'ã ãmẽ peiko. Ivo katu mã'ẽ rupi kõrijõ tè tapeiko.
1CO.15.1	Ãmõ, kee a'e teve pejẽ, eretãrãgwerà kõ. Janejare'e ayvu e'eay Jesu rewarà rè itõkõ pemotekokuwavay pepytery pè aiko remẽ. A'e rè itõkõ pejirovija ypy ãmẽ. Age'e remeve pejirovija jẽ ee peiko. 
1CO.15.2	A'evoa rupi Janejare'e penereko katu, aje ywete pejirovija katu jẽ ee remẽ. Ajamã'ẽ pepoi ywe'e tite sõ iwyi remẽ, manyvo jaa rõmõ rõwãtà pejirovija ee maekwerà ãmẽ ky'y.
1CO.15.3	Aenu maekwerà tè itõkõ amome'u pejẽ, Kiristu rewarà ayvu. Kee jaa ywesõ itõkõ amome'u pejẽ ipi:
1CO.15.3	Kiristu omãnõ janerekovijarerà pè, janeaiwererà repykarà mõ. A'evoa rè Janejare'e okusiwaokapa teãmã. Aekwerà rupi katu ekoi.
1CO.15.4	Ãmõ, tyvy rena pè eãgwerà omokatu kupa. Ajaire opoerapa, moapy 'arà paire. Janejare'e okusiwaoka maekwerà rupi katu teve a'evo ekoi.
1CO.15.5	Opoera paire ojikuwa Peturu pè. Aja paire wemimonokwerà kõ pè ojikuwa mijẽ, 12 mãe kõ pè.
1CO.15.6	Aja paire teve okoty rewarà kõ atyry pè ojikuwa mijẽ, ojimoaty kupa remẽ. 500 rõmõ mãe kõ pè ojikuwa ky'y. Werywete pirujẽ a'e kõ oiko jẽ age'e remẽ.
1CO.15.7	Ãmẽ ajaire Tiaku pè ojikuwa. Ajaire pirujẽ wemimonokwerà kõ pè ojikuwa ky'y.
1CO.15.8	Ajaate eupe ojikuwa ky'y, takypy rupiwarà rõmõ tè. Ãwitõ wãivĩ wyy opi ky'y paire imemy mijẽ remẽ, a'e ja'yry vo 'ejẽ ije aiko, Jesu resakarerà rõmõ.
1CO.15.9	Ajawyi Jesu remimono ypykwerà kõ ywesõ ewyi jõvijã kõ rõmõ ekoi. Ije ãmẽ aja paire tè epyteporo emono jane kõ motekokuwaarà rõmõ taiko. Nekatui 'eteay itõkõ ije aiko mijã. Jesu koty rewarà kõ amomorijau mã'ẽ rõmõ tè ije aiko mijã. Aekwerà rè ajimosĩoka 'ejẽ aiko ipi. Ajawyi najimoe'e'ãi aiko.
1CO.15.10	Ajamã'ẽ nivoi jẽ aiko ipe remẽ, Janejare'e eporijauesapa teãmã sikaepo erereko. Erereko katua rupi a'evo erereko. Ekatuay wyi rõwã aposiko wete ijupe. Epyteporo taposiko ijupe. Nepyteporo pãnẽi ajamã'ẽ. Emipyteporokwerà rõmõ manyvoa rã rõmõ rõwã ipe ije mijã. Ajamã'ẽ ije ywesõ aposiko ywete ijayvu mojenuarà rõmõ aiko, pirujẽ ijayvu mojenuarà kõ wyi. Ajamã'ẽ ekasia pè rõwã aposiko aiko. Kõ'ẽ jawe jawe Janejare'e emokasi erereko a'evo taiko. 
1CO.15.11	Aepo ayvu katu rè tè poromotekokuwa aiko ipi. Ãmõ kõ ve evo ve ekoi. Ojevo jẽ Janejare'e ayvu e'eay oromojenu oroiko ipi. Ãwĩvo tè pejirovija Jesu rè ky'y.
1CO.15.12	Kee jaa oromojenu poromotekokuwa rõmõ ipi: “Kiristu omãnõ maire Janejare'e omomoera”, jaa. Ajamã'ẽ peneirõarà kõ mõ, kee e'i tite: “Janejare'e noporomomoera'ãi”, e'i tite! 
1CO.15.13	Aepo jaa pè kee a'e. Janejare'e noporomomoera kuwa'ãi sõ remẽ, nomomoera'ãi kuwa Kiristu omãnõ remẽ mijã! 
1CO.15.14	Ãwĩvo Janejare'e nomomoerai sõ Kiristu remẽ, manyvo jaa rõmõ rõwã kuwa ayvu katu oromojenu pejẽ ãmẽ mijã! Pejirovija teywete kuwa Kiristu rè penõvijã wasu rõmõ ãmẽ peiko mijã! 
1CO.15.15	Aje ywete rõwã sõ a'evoa remẽ, oreayvu nivo'ãi kuwa ãmẽ mijã. Orewari teywete kuwa ee ãmẽ mijã. Nivo'ãi kuwa Janejare'e rè pejirovija mijã, “Janejare'e omomoera Kiristu”, oro'e ipe pemotekokuwa remẽ. Aje sõ Janejare'e nomomoera'ãi jane kõ remẽ, nomomoera'ãive kuwa Kiristu mijã. 
1CO.15.16	Kee rewarà mõ aepo a'e pejẽ. Nopoerai sõ omãnõ mãe kõ remẽ, nopoera kuwa'ãi kuwa Kiristu mijã. 
1CO.15.17	Nopoerai sõ Kiristu remẽ, manyvo jaa rõmõ rõwã kuwa pejirovija ee ãmẽ mijã! Peaiwererà rè pereko jẽ kuwa peneve ãmẽ mijã. 
1CO.15.18	Ãmõ, kee jaa teve kuwa, nopoerai sõ Kiristu remẽ. Ojirovija ee maekwerà kõ, a'e omãnõ maekwerà kõ, Janejare'e noereko katu'ãi kuwa mijã. Omãnõ te'ĩte kõrijõ tè kuwa ãmẽ kupa mijã. 
1CO.15.19	Ãmõ, kee jaa teve kuwa. Kiristu rè jajirovija ke'ĩatu tè ike rupi tekoua rupi remẽ, jane ywesõ kuwa janeãgyo pirujẽ ijãgyo mãe kõ wyi jaiko mijã!
1CO.15.20	Aje Janejare'e omomoerapa Kiristu ajamã'ẽ. A'e ypy omomoera mãnõa wyi. A'evoa rupi jakuwa omãnõ maekwerà kõ ve omomoeratà. 
1CO.15.21	Janerãmõi ypykwerà okãjã karamoe remeve,
1CO.15.22	Jane kõ pirujẽ opa mãerã kõ tè, tãmõ Atão jeapyrerà kõ rõmõ. Ãwĩvo ve Kiristu revejẽ jaiko remẽ, Janejare'e janemomoera tarà mijẽ ivokwery pè tijaiko. 
1CO.15.23	Ajamã'ẽ Kiristu ypy opoerapa iko. Kãramõ uu tarà mijẽ. Ãmẽ tè Kiristu koty rewarà kõ opoeratà iko ky'y. 
1CO.15.24	Yvy ojituruka remẽ a'evotà janerereko. A'e renone Kiristu wãpã kõ nomokasioka'ãi ky'y. Ãjãgai rõvijã. Ija mãe kõ. Ijayvukasi mãe kõ nomã'ẽytyi ee mãe kõ. Pirujẽ a'e a'e kõ nomokasioka'ãi ime'ẽ kõ Uu po pè, Janejare'e po pè. 
1CO.15.25	Kiristu ãmẽ Jõvijã wasu rõmõ tè ekoi jẽtà, ajaate pirujẽ wãpã kõ owyry kyty oinõmatà Uu ayvukasia rupi.
1CO.15.26	Ãmẽ si omomatà mãnõa ky'y.
1CO.15.27	Ajare kee e'i Janejare'e ikusiwaokapa amãtejẽ:
1CO.15.27	“Kãramõ Eremimuu rã amojõvijã wasutà ereko.
1CO.15.27	Iwyry kyty pirujẽ ainõokatà ky'y”, e'i Janejare'e maekwerà.
1CO.15.27	Janejare'e kõrijõ tè Jesu wyry kyty rõwã ekoità. 
1CO.15.28	A'evo Janejare'e werekotà ãmẽ. Kiristu wyry kytywarà kõ rõmõ pirujẽ oinõokatà. Kiristu ãmẽ Uu wyry kyty ojinõtà. Ãmẽ si pe'ĩypyte ikewarà kõ Rõvijã wasu rõmõ Janejare'e ojikuwatà ky'y.
1CO.15.29	Pejapyaka rã'ĩ eayvu rè, kee e'i mãe kõ pewarà: “Janejare'e noporomomoera'ãi”, e'i mãe kõ pè a'e mã'ẽ. Uve jane kõ mõ okãjãma mãe kõ rekovijarerà pè ojimojãmorĩoka mãe kõ.
1CO.15.30	Aje okãjãma mãe kõ Janejare'e omomoeratà ereko. Nomomoera kõ'ãi sõ remẽ, manyvo jaa rõmõ rõwã kuwa orojimomaramaoka kõ'ẽ jawe jawe ijayvu mojenua rè mijã.
1CO.15.31	Kõ'ẽ jawe jawe aa remẽ emaramatà 'ejẽ aiko. Ajawyi ejukatarà amoa'u jẽ aiko ipi. Ajamã'ẽ pene tè ajimokasi jẽ aiko, eretãrãgwerà kõ. Janerõvijã Kiristu Jesu revejẽ peiko evo, ajawyi tè. 
1CO.15.32	Ike, Epesu taa pè werywete ejuka kupa. [Ojikõ'õ mãe kõ eayvuvaja vaja.] Ãwitõ jawarà ka'aporà ojãrõ remẽ ojiapisi, ãwĩvo tesõ ere kupa ipi! [“Nikuipei'ãi emãnõa ky'y”, a'e ajipy'amogeta ipi. Ãwĩvo remẽ, nimanyvo'ãi ejuka kupa remẽ.] Ajamã'ẽ Janejare'e nomomoera'ãi sõ okãjãma mãe kõ remẽ, manyvoa rã rõmõ rõwã kuwa ejukatà kupa mijã. Kee eu mã'ẽ vo kõrijõ teve kuwa aiko mijã:
1CO.15.32	“Janemãnõa nikuipei ky'y.
1CO.15.32	Ajawyi jajimi'u jẽsi enoneve.
1CO.15.32	Jaka'u teve jẽsi”, eu mã'ẽ rupi tè kuwa aiko mijã.
1CO.15.33	Ajawyi tapejimoripeoka e'ã ikenẽ. Jane nivoi mãe kõ reve jajimory remẽ, ivo tekoua wyi janemomoiokatà ãmẽ kupa. Nivoi tekoua mã'ẽ rupi jaiko ywe'e titetà ãmẽ jaiko. [Ajawyi, “Nimanyvoi nivoi mãe kõ janepytery pè ekoi remẽ”, tapejẽ tite e'ã!] 
1CO.15.34	Oiko pepytery pè nokuwai Janejare'e mãe kõ mõ. Tapejimosĩoka ekojẽ aepo renu. Ajawyi kee a'età poromotekokuwa aiko. Peiko teitetea wyi tapepoi ikenẽ! Ivo tekoua rè ywesõ tapetekokuwa peiko ky'y! Ãmẽ tè napepy'a ky'a'ãi peiko, a'e pejẽ.
1CO.15.35	Kee pepytery pewarà kõ mõ oporanu ije: “Manyvotà põ Janejare'e wereko okãjã mãe kõ imomoera? Manyvo tary ve põ janepirà wereko?” e'i ije kupa. 
1CO.15.36	Aepo e'i mãe kõ notekokuwai mãe kõ vo ekoi. Moma'eyva rã'ãigwerà rè tè poromosã'ãgatà tapetekokuwa sa'u. Iteetejẽ moma'eyva rã'ãigwerà ipi. A'e mõ jaõtã remẽ tè katu ejõità. Itujupa rã'ĩ ipi. Omãnõ maevo sõ tite rã'ĩ ipi. Ajaire tè ejõi ipi. 
1CO.15.37	I'y ojimovijapa mã'ẽ rõwã jaõtã ipi. Ã'ãigwerà tè jaõtã ipi. Aresi rã'ãigwerà jaõtã remẽ, aresi tè oẽ. Tiriku rã'ãigwerà jaõtã remẽ, tiriku tè oẽ. Avasi rã'ãigwerà jaõtã remẽ, avasi teve oẽ. Wãisõ a'evo ekoi ipi. 
1CO.15.38	Jaõtã maire, ejõi ipi. Janejare'e tè omoejõioka wemimota rupi. Ojimovijapa remẽ, ã'ãigwerà vo rõwãtà ky'y. [Ãwĩvo ve ã'ãigwerà vo 'ejẽtà janepirà Janejare'e oinõ. Omãnõ mãe kõ rekovijarerà pè ipyau mã'ẽ rõmõ oinõtà.]
1CO.15.39	Moma'e ro'o rè tè poromosã'ãgatà. Ike yvy pewarà kõ ro'o iteetejẽ ekoi ipi. Janero'o ãmõ rupi teve. Mijarà ro'o ãmõ rupi teve. Wyrakwerà kõ ro'o ãmõ rupi teve. Pira ro'o ãmõ rupi teve. Ojevo jẽ rõwã ekoi.
1CO.15.40	Yva pewarà kõ rè tè poromosã'ãgatà. Kwaray. Jay. Jaytata kõ. Wãisõ iteetejẽ oo. Ikatuay kupa. Ivo ve yvy pewarà kõ. Ikatuay wete ve. Ajamã'ẽ ojevo jẽ rõwã ikatua kõ. 
1CO.15.41	Kwaray ikatuay wete. Ãmõ, jay ikatuay wete. Ajamã'ẽ jay katua ãmõ rupi teve kwaray katua wyi. Ãmõ, jaytata katua ãmõ rupi teve kwaray katua wyi. Ãmõ, jay katua wyi teve. Ãmõ, jaytata kõ teve iteetejẽ. Ãmõ rupi teve ojiwyi kupa.
1CO.15.42	Ãwĩvo vetà Janejare'e janemomoera remẽ. Teãgwerà jaaty remẽ, itujupa mã'ẽ rõmõ teipe tui upa. Ajamã'ẽ Janejare'e janemomoera remẽ, nituju'ãi mãerã rõmõtà tè jaiko ky'y ãmẽ. Owaraytà ãmẽ jaiko ky'y. 
1CO.15.43	Janereãgwerà jaaty remẽ, ijaiweray ipi. Nikasi. [Temija'arà rõwã ãmẽ.] Ajamã'ẽ japoerapa remẽ sõsi janekatuay wetetà ãmẽ jaiko ky'y. Janekasiay tevetà jaiko. [Temija'arà rõmõtà tè ãmẽ jaiko ky'y.] 
1CO.15.44	Age'ewarà janepirà teãgwerà rõmõtà tè teãmã ekoi. Ajamã'ẽ japoerapa remẽ sõsi janepirà ãmõ rupi tevetà ekoi ky'y. Teãgwerà rõmõ rõwãtà a'e ãmẽ ky'y. Janejare'e 'Ãg omoigooka mãerã tè ky'y.
1CO.15.44	Aje ike yvy rupiwarà rõmõ jaiko remẽ, yvy rupiwarà rõmõ teve janepirà. Ajamã'ẽ Janejare'e janemomoera remẽ, janepirà ipyau mã'ẽ oinõtà jane imoigooka karuaru rõmõ. Ãmẽ sõsi yvapewarà rõmõtà tè jaikotà ky'y. Janekatuay rõmõtà tè ãmẽ jaiko ky'y! 
1CO.15.45	A'evoa rè kee e'i Janejare'e ikusiwaokapa karamoe remeve: 
1CO.15.45	Janeypykwerà ipyau mã'ẽ tè Jesu Kiristu ãmẽ ky'y. Tãmõ Atão rekovijarerà rõmõ Kiristu ekoi. A'e Janejare'e 'Ãg kasia rupi poromoigo karuaru mã'ẽ tè.
1CO.15.46	Ajamã'ẽ age'e remẽ janepirà ikewarà rõmõ tè rã'ĩ ekoi. A'e rupi tè yvy pewarà rõmõ jaiko rã'ĩ. Ajamã'ẽ kãramõ ãmõ rupi tevetà janepirà ipyau mã'ẽ, Janejare'e oinõ tijaiko karuaru mãe rã. 
1CO.15.47	Janejare'e tãmõ Atão oinõ ypy remẽ, yvy ku'ikwerà tè oinõ. A'e ipirà rõmõ oinõ. Ajamã'ẽ Atão rekovijarerà yva pe wyi tè uu. [Jesu Kiristu tè a'e.] 
1CO.15.48	Janepirà age'ewarà ike yvy pewarà tè, yvy jinõgwerà tè, tãmõ Atão vo. Na'evo'ãi janepirà ipyau mã'ẽ, Kiristu reve ekoi mãe kõ pirà ipyau mã'ẽ. A'e Jesu Kiristu pirà votà tè ky'y. Yva pe wyi uu mã'ẽ pirà votà tè ky'y. 
1CO.15.49	Age'e ike janepirà yvy jinõgwerà vo tè pirujẽ. Kãramõ yva pe wyi uu mã'ẽ pirà votà tè janepirà ky'y.
1CO.15.50	Kee a'e tary ve pejẽ, eretãrãgwerà kõ. Janepirà age'ewarà inẽ mã'ẽ tè teãmã. Janepirà mãerã rõmõ rõwã a'e. Ajawyi Janejare'e rena kyty noo'ãi oiko karuaru rõmõ iko. Ajamã'ẽ Janejare'e 'Ãg janepirà ipyau mã'ẽ oinõ janere remẽ tè katu jaiketà ipyri jaiko ãmẽ ky'y.
1CO.15.51	Ajare pejapyaka katu eayvu rè, Janejare'e nomojikuwai mijã maekwerà rè. Jane kõ pirujẽ rõwã opatà Kiristu nonurive remeve. Ipẽgwerà uve jẽtà uu mijẽ remẽ. Ajamã'ẽ uu mijẽ remẽ, pirujẽ Janejare'e janepirà wekovijanõtà py'awarà mõ ãmẽ. 
1CO.15.52	Ãwitõ janerea merẽ py'awarà mõ ipi, ãwĩvotà janepy'a wekovijanõ. Py'awarà mõ tè a'evotà janerereko. Jimi'a puku yva pe wyi ojenutà rã'ĩ. A'e ojenu remẽ sitõ Janejare'e omomoeratà okãjãma maekwerà kõ pirujẽ, awyje tokãjã e'ã ky'y. Ãmẽ sõsi janepirà wekovijanõtà ky'y. Janepirà ipyau mã'ẽ oinõtà janere ky'y. Nokãjã'ãi mãe kõ rõmõ jaikotà ãmẽ ky'y.
1CO.15.53	Age'ewarà janepirà okãjã mãe rã tè pirujẽ. Jakãjã remẽ, janepirà inẽma ipi. Ajamã'ẽ janepirà ipyau mã'ẽ rè nijakãjã'ãi ãmẽ ky'y. 
1CO.15.54	Okãjãma mãe kõ ãmõ rupi teve oinõtà tokãjã e'ã ky'y. Wayvu rupi katu a'evookatà janererekooka. Nokãjã'ãi mãe rã rõmõ janereinõtà ky'y. A'evoa rè kee e'ipa Janejare'e ikusiwaokapa karamoe remeve: 
1CO.15.55	Kee e'i teve itõkõ: 
1CO.15.56	Ipojy ai tè jakãjã mã'ẽ janeupe mijã, janeaiwererà rewarà mõ. Janejare'e ayvu tãmõ Moisesi okusiwa maekwerà rupi janeaiwererà ojikuwa ipe. 
1CO.15.57	Ajamã'ẽ Janejare'e ikasiay janeaiwererà ky'a'oa rè. Janemokasiay nivoi tekoua wyi tijaiko. Ajawyi jaiko karuarutà ipyri ky'y, Janerõvijã Jesu Kiristu rè jajirovija ky'y remẽ. A'evoa rã rè simoe'e ywete amãtejẽ Janejare'e ãmẽ jaiko.
1CO.15.58	Ajawyi tapejimokasi jẽ Kiristu rè pejirovija jẽ peiko, a'e pejẽ, eremiau kõ. Tapeity ywe'e tite e'ã a'evoa. Janerõvijã ywete posikoa rupi jẽsi tapeposiko katu jẽ peiko, a'e pejẽ. Napeposiko pãnẽ'ãi Janejare'e kasia rupi ãmẽ. Ãwĩvoa pekuwapa.
1CO.16.1	[Kee pejẽ itõkõ eupe ikusiwa: “Ore ve oropota karakuri moaty imonooka Jesu koty rewarà kõ pè, Jerusarẽ taa pè, ipãtavõarà kõ rõmõ”, pejẽ ije.] Ikatuay pekarakuri pẽgwerà peme'ẽ ijupe kõ remẽ. Ajawyi pekarakuri tapemoaty. Kee a'età a'evoa rè pemotekokuwa. Ãwitõ Karasia yvy wãnà kõ pè a'e, ãwĩvo ve a'età pejẽ ãmẽ.
1CO.16.2	Tapemoaty amãtejẽ ikõ karakuri nẽ. Jimoava 'arà paire upi upi ikõ ta'evo peiko nẽ. Terãrõ e'ã rã'ĩ ikõ pekupa nẽ. Ãmẽ mõa'ãrõwã pekarakuri ky'y remẽ, mõa'ãrõwã sa'u ve pemowaite itetà imokatu ãmẽ. Ãmẽ kejõgà sa'u sõ remẽ, ivo ve kejõgà teve pemowaite itetà imokatu. A'evo pemoatypa amãtejẽ remẽ, nijamoaty'ãi mokope avãe remẽ. 
1CO.16.3	Ãmẽ aa pepyri remẽ, kwaima'ekwerà mõ, penemipyteporokwerà kõ, amonotà Jerusarẽ taa kyty, penemime'ẽgwerà toeraa kupa. Ãmẽ kareta eremikusiwarerà amonookatà upi kõ, imojikuwaa rã rõmõ. 
1CO.16.4	Ãmẽ ikatu tè sõ moko kyty aa remẽ, a'e kõ ve ootà erupi ãmẽ.
1CO.16.5	Aa penesa remẽ Masetonia yvy rupi rã'ĩ akwatà. A'e pe wyi aa jẽtà penena kyty.
1CO.16.6	Apota aiko puku sa'u pepyri aiko mã'ẽ. Apota irõwã mã'ẽ rerokwapa pepytery pè aiko rõmõ. Ãmẽ eopa rè epãtavõ kuwa pekupa, aa jẽ remẽ. 
1CO.16.7	Kuise'ẽ warà mõ rõwã aatà rã'ĩ pekoty. Janerõvijã ywete opota remẽ, aiko puku sa'utà pepyri.
1CO.16.8	Ajamã'ẽ apota ike Epesu taa pè Janejare'e moe'ea wasu 'arà rãrõ rã'ĩ. Pẽtekosi 'arà aãrõtà rã'ĩ.
1CO.16.9	Ike uve mõa'ãrõwã jane kõ opota Janejare'e ayvu wenutà mãe kõ. Janejare'e oinõ sa'u eposikoa ikewarà kõ rè. Ajawyi ijayvu rè jane kõ amotekokuwa jẽtà rã'ĩ aiko. Ajamã'ẽ uve teve mõa'ãrõwã ãpã kõ ike rupi.
1CO.16.10	Ãmõ, kee a'e teve pejẽ tapekuwa. Ãwitõ Janerõvijã ywete ayvu rupi aposiko, ãwĩvo ve Timoteu oposiko iko. Ajawyi oo penesa remẽ, tapemory katu imojimoena pepyri. Tapereko katu teve peneve ereko.
1CO.16.11	Kõnomĩokyry teipe Timoteu. Ajamã'ẽ taperõarõ e'ã! [Tapepãtavõ moko kyty, ikatu tè toiko.] Ojivytà oo pewyi remẽ ikõ tapepãtavõ jẽ ijopa rè imono nẽ. Ijivya rè oroãrõtà ike, janeretãrã kõ reve.
1CO.16.12	Kee a'e janeretãrã Aporu pè: “Ikatu neo Korĩtu taa pè a'e pewarà Jesu koty rewarà kõ resa”, a'e py'yi epe ijupe. Ajamã'ẽ age'eve noo'ãi rã'ĩ. “Awyjepa ike eposikoa remẽ tè aatà”, e'i ije.
1CO.16.13	Tapemoa'u jẽ ikõ Jesu vãea rã nẽ. [Tapepy'a katu ikõ ivãea rã rè ipi nẽ.] Tapepoi e'ã ikõ Jesu rè pejirovijaa wyi ipi nẽ. Ojikõ'õ mãe kõ wyi tapekyje e'ã teve ikõ ipi nẽ. Janejare'e rè ikõ tapejimokasi jẽ peiko nẽ. 
1CO.16.14	Peposiko peiko remẽ, toporoauvay ikõ peiko ipi nẽ. Ãwĩvo ikõ tapeiko nẽ.
1CO.16.15+1CO.16.16	Pekuwa Sitepana, ipyriwarà kõ reve. A'e kõ ypy itõkõ Kiristu rè ojirovija Akaja yvy pè. A'e kõ itõkõ omokasiay Janejare'e rè ojirovija mãe kõ ereko kõ ipi. Ajawyi a'e kõ pewarà mõ kee a'e pejẽ. Tapemomojy kõ ipi. Ijayvu poromotekokuwa mã'ẽ rupi tapeiko ipi. Ãmõ kõ pewarà mõ aepo a'e teve, Sitepana vo oo oposiko pepytery pè mãe kõ. Ijayvu kõ rupi ikõ tapeiko ipi nẽ, a'e pejẽ.
1CO.16.17	Eroryvay Sitepana kõ vãea rè. Ãmõ, Potunatu vãea rè. Ãmõ, Akaiku vãea rè. A'e kõ epãtavõ gatu penekovijarerà mõ iko kupa ipi. Amã'ẽ ee kõ remẽ, pejẽ maevo sõ tite peposiko epyri. 
1CO.16.18	A'e kõ emokasiay wete emoryoka. Akuwa wekoa rupi pemoe'eoka teve pemory kupa ipi. Ajawyi tijamomojy kõ, a'evo mãe kõ teve.
1CO.16.19	Jesu koty rewarà kõ ike ojimoaty mãe kõ, Asia yvy pewarà kõ, opota ojimory pene aã eremikusiwarerà rupi. Kejõ. Akira. Ãmõ, erekwarà Pirisira. A'e kõ retã wyry pè ojimoaty mãe kõ teve. A'e kõ opota ojimory eremikusiwarerà rupi pene mãe kõ. Janerõvijã ywete koty rewarà kõ rõmõ teve ekoi kupa. Ajawyi penauvay kupa.
1CO.16.20	Ãmõ, pirujẽ Jesu koty rewarà kõ ikewarà kõ ve opota ojimory pene aã kareta rupi.
1CO.16.20	Tapejimory katu ikõ ojee Jesu koty rewarà kõ rõmõ ipi nẽ, pejirovãe remẽ upi upi ipi nẽ.
1CO.16.21	Aã pemorya rewarà ije ywete epo pè tè akusiwa ajupa ky'y. Pauru tè ije.
1CO.16.22	Janerõvijã ywete noaui mãe kõ Janejare'e omomorijauvaytà, a'e pejẽ. Ije ãmẽ, “Ejivy ejo, Erõvijã ywete”, a'e Jesu pè kõrijõ aiko. Apota Janerõvijã ywete uu kuise'ẽ.
1CO.16.23	Ãmõ, kee a'e pejẽ. Janerõvijã Jesu ikõ tapenereko katu okatuaya rupi nẽ, a'e pejẽ.
1CO.16.24	Ije poroauvay. Kiristu Jesu revejẽ jaiko wyi pe'ĩypyte rõmõ jaiko. Ãwĩvo tijaiko ipi.
1CO.16.24	[Awyjepa rã'ĩ.]
2CO.1.1	Ije Pauru, Kiristu Jesu remimonokwerà. Janejare'e remimota rupi tè jane kõ amotekokuwa ijayvu rè aiko ipi. Timoteu epyriwarà ve, Jesu koty rewarà teve a'e. A'e reve kareta akusiwa imonooka pejẽ ajupa.
2CO.1.1	Jesu koty rewarà kõ pè ãwĩ kareta akusiwa ajupa, Janejare'e omoe'e mãe kõ pè, mokope Korĩtu taa pè. Ãmõ, Jesu koty rewarà kõ Akaja yvy rupiwarà kõ pè teve akusiwa ajupa.
2CO.1.2	Janeruwasu ikõ tapenereko katu okatuaya rupi nẽ. Tapepy'amopiryvypy katu ikõ ipi nẽ. Janerõvijã Jesu Kiristu ve ikõ a'evo tapenereko nẽ.
2CO.1.3	Simoe'e ywete Janejare'e, a'e Janerõvijã Jesu Kiristu Ruu. A'e tè janeporijauesa jajimomorijau remẽ janerereko ipi. Janerõvijã ywete tè rewarà mõ janeporijauesa janerereko ipi. Ãmõ, janepy'amokasi jajimomorijau ipe jaiko remẽ. Janeãgyo remẽ teve a'evo janerereko. Janejare'e tè a'e rewarà mõ a'evo janerereko ipi. 
2CO.1.4	Jajimomorijau remẽ, janemokasi janerereko ipi. Ajawyi ãmõ kõ ojimomorijau remẽ, simokasi kõ kuwa ipãtavõ kõ ãmẽ, jamã'ẽ ee kõ remẽ ipi. Janejare'e janemokasi janerereko maekwerà rupi a'evo sireko kõ ãmẽ.
2CO.1.5	Kiristu koty rewarà rõmõ tè jane jaiko rewarà mõ, ivo jẽ jajimomorijau jaiko ipi. A'evo remẽ janeporijauesa janemokasiay ipi. A'evo ãmõ kõ siporijauesa teve Kiristu kasia rupi ereko kõ ipi, jimomorijaua sikuwa remẽ. 
2CO.1.6	Ajawyi orojimomorijau maekwerà rupi Kiristu koty rewarà kõ rõmõ pejimokasità ky'y. Janejare'e pepy'amokasità penereko ky'y. Ãmẽ oremokasia remẽ, pejẽ ve pemokasiaytà ãmẽ. Pejimokasiaytà teve tapejirovija jẽ Janejare'e rè peiko, pejimomorijau ipe peiko remẽ. Ãwitõ ore orojimomorijau ipe oroiko remẽ, noropoi iwyi oroiko ipi, ãwĩvotà pejẽ peiko. 
2CO.1.7	Ajawyi norojimonyi pene ãmẽ oroiko. Noromoa'ui Jesu Kiristu rekoa wyi pepoia. Ãwisõ pejimomorijau ipe orevo jẽ peiko remẽ, napepoi iwyi peiko ipi. Pejimokasi jẽ peiko, orevo jẽ peiko. Orokuwa a'evo peikoa, eretãrãgwerà kõ.
2CO.1.8	Ajawyi apota pekuwa manyvo Asia yvy pè oroiko maekwerà. Noromoa'ui oreikoa, oremomorijauvay 'ete kupa remẽ. Oremãnõa kõrijõ tè kõ oromoa'u mijã.
2CO.1.9	Ãwĩ tãwĩ jajukatà mã'ẽ vo 'ejẽ ore ky'y. “Janejare'e teipõ opota a'evo oreikoa”, oro'e, ãwisõ torojirovija ywete ee oroiko ky'y. Ajawyi kee oro'e ky'y: “Janejare'e tè omãnõ mãe kõ omomoera ipi. Ajawyi a'e rè kõrijõ tè janerako'i ipi. Janekasia rè rõwã janerako'i ipi”, oro'e. 
2CO.1.10	Ajamã'ẽ Janejare'e tè orerereko katuoka oremomorijaua wyi ipi. Oremokatu jẽ orerereko, toromãnõ e'ã amãtejẽ oroiko. Ajawyi a'e rè kõrijõ tè orerako'i oremokasiarà rõmõ oroiko. Aje, orerereko katu jẽtà orerereko ipi. 
2CO.1.11	Ajawyi tapeporegeta oreupewarà mõ Janejare'e pè ipi, toremokasi jẽ orerereko. Pejimoatypa remẽ tapeporegeta Janejare'e pè torerereko katu orerereko ipi. A'evo orepãtavõtà pekupa ãmẽ. Aja paire peenu aepo remẽ pirujẽ pemoe'e ywetetà Janejare'e ãmẽ ky'y.
2CO.1.12	Oreroryvay, Janejare'e ivo katu orerereko oroo oroposiko remẽ ipi rewarà mõ. [A'evoa rupi, oromoawyjepa oreposikoa ky'y.] Orepy'a katu ee oroiko ãmẽ ky'y. Ivo katu oroiko peneve maekwerà rè ywesõ orerory oroiko ipi. A'evoa oropota ipi. Ajawyi itõkõ noreayvu teitetei itõkõ pepyterà rupi oroiko ipi. Ãmõ taa wãnà kõ pyterà rupi teve a'evo oroiko ipi. Janejare'e kasia rupi tè a'evo oroiko ipi. Orotekokuwavay ee oroiko ipi. Orevote rõwã ajamã'ẽ a'evo oroiko. Janejare'e tè oremotekokuwavay rewarà mõ tè a'evo oroiko. 
2CO.1.13	Ãwĩ kareta orokusiwa pejẽ mã'ẽ niwaypei peenu ky'y. Ajawyi pekuwa katutà imogeta ãmẽ ky'y. Ãmẽ tè niwaype'ãi pejipy'amogeta ee peiko. Apota petekokuwavay ee peiko. 
2CO.1.14	Age'e remẽ napetekokuwaive peiko. Ajamã'ẽ apota aã kareta rupi pejimotekokuwavay peiko ky'y. Ãmẽ tè Janerõvijã Jesu uu mijẽ remẽ, ãmẽ sõsi pejimoe'età orere ãmẽ peiko ky'y. Ãwĩvo ve orojimoe'e tary ve pene Jesu rovake oroiko.
2CO.1.15+2CO.1.16	Ivo katu aiko maekwerà pekuwapa. Ajawyi ajipy'amogeta eoa rã rè aa penesa mã'ẽ. Apota ipe aa penesa mijã, toporomory Janejare'e ayvu rè pemotekokuwa. Masetonia yvy rupi aa remẽ, apota ipe aa penesa mijã. Ajaire, ajivy mijẽ ajo remẽ teve, apota ipe aa pekoty mijã, tepãtavõ eoa repy rè pekupa, Juteja yvy kyty aa remẽ.
2CO.1.17	Ewari tè rõwã, “Aatà penesa”, a'e remẽ mijã. Eayvu teitete mã'ẽ rõwã ipe ije mijã!
2CO.1.18	Temirovija rõmõ tè Janejare'e ekoi. Aje ywete e'i mã'ẽ teve. Ajawyi ije ve apota ivo katu aiko eruparà mõ mã'ẽ. Ajawyi, “Aatà penesa”, a'e pejẽ remẽ, iwari mã'ẽ vo rõwã aiko. 
2CO.1.19	Kee rewarà mõ. Jesu Kiristu, Janejare'e Ra'yry aje ywete mã'ẽ tè. A'e rè ije poromotekokuwa aiko ipi. Ãmõ, Sirasi
2CO.1.20	Ãwĩvo ve Janejare'e, pe'ĩ'yte oporegeta mã'ẽ tè. Wayvu rupi katuay ekoi ipi. A'evoa sikuwa ãmẽ. Ajawyi, “Ivo katuay wete”, ja'età Kiristu rupi Janejare'e katua rè. A'evoa rupi ivo ve Janejare'e ywesõ ekoia rè jaja'atà. 
2CO.1.21	Janejare'e tẽ tesõ okasia ome'ẽ jane, Kiristu revejẽ jaiko mãe kõ rõmõ tijaiko. Janemoe'yi oupewarà rõmõ tijaiko. 
2CO.1.22	Oupewarà mojikuwapa oinõ janere. O'Ãg tẽ tesõ oinõ janepy'a pupe, [oupewarà mojikuwaparà rõmõ]. A'e rupi pirujẽ wemime'ẽ rã omojikuwaoka janeupe, ãwisõ “aje ywete” tija'e ijupe ipi.
2CO.1.23	Emã'ẽ. Janejare'e okuwa manyvore põ naai penesa jypy remẽ mã'ẽ. Epy'a pupewarà okuwa ipi. Poroporijauesa aiko rewarà mõ tè naai penesa mijã. [Apota ipe aa penesa remẽ, ajamã'ẽ naai penesa.] Napotai poromosĩoka aiko. A'evoa Janejare'e okuwapa. 
2CO.1.24	Noropotai orojiayvumokasi pene oroiko, Janejare'e rè pejirovija mã'ẽ rè. Oropota poromokasi kõrijõ penereko, tapenoryvay peiko ky'y. Oropota tapejimokasi jẽ Jesu rè pejirovijaa rè peiko ãmẽ.
2CO.2.1	Ajawyi ka'e pejẽ. Napotai poromoãgyooka. Ajawyi tè naai rã'ĩ pekoty. 
2CO.2.2	Poromoãgyo sõ remẽ, nemoryoka'ãi kuwa pekupa mijã. Pejẽ kõrijõ tè emoryoka pekupa mãe kõ rõmõ peiko. 
2CO.2.3	Ajawyi tè a'e kareta jypy remẽwarà akusiwa amãtejẽ imonooka peupe tapemã'ẽ ee. Pemotekokuwaa tè akusiwa, “Akuwa waiwererà wyi opoità amãtejẽ kupa”, a'e peupewarà mõ. A'evo remẽ tè aa pekoty remẽ, eroryvaytà pene ãmẽ. Pejẽ ãmẽ penoryvaytà ere, pejimoteepa rewarà mõ. 
2CO.2.4	Napotai ãwĩ kareta akusiwa imonooka mijã, epy'a pirai tè rewarà mõ. Aja'otarẽ tesõ kareta kusiwa. Napotai pemoãgyo mijã. Kee apota tapejẽ ãwĩ kareta pemogeta remẽ: “Aje Pauru janerauvay. Ajawyi aepo okusiwa jane”, tapejẽ.
2CO.2.5	Ãwĩvoa rè itõkõ akusiwa imonooka tapemã'ẽ ee. Pepyriwarà mõ waiwererà rè oposiko wyi, pejipy'amopirai tesõ ee mijã. Ije ve ãmẽ ajipy'amopirai epe aiko. Ajamã'ẽ pejẽ ywesõ pejipy'amopirai peiko. Ajawyi tè aekwerà akusiwa mijã. Age'e ka'e pejẽ ky'y. Napotai pemomorijau karuaru nivoi maekwerà ereko ky'y. 
2CO.2.6	Pemomorijaupa ky'y. I'ete ky'y. 
2CO.2.7	Waiwererà wyi opoipa. Aje, age'e ojimokasia 'arà okwa ky'y. Ajawyi ikatu ikõ pereko ky'y nẽ, a'e pejẽ. Ajawyi orytà Janejare'e ayvu rè ky'y. Ãmẽ tè nijãgyo karuaru'ãi, waiwererà opoi paire. 
2CO.2.8	Ajawyi kee tapejẽ ijupe: “Aje oroau wyi tè, oromomorijau rã'ĩte nerereko, ãwisõ terejavy e'ã ky'y”, tapejẽ ijupe. Aepo pejẽ remẽ, okuwatà wauvaya ãmẽ. 
2CO.2.9	A'evoa rõmõ tè ãwĩ kareta akusiwa imonooka pejẽ mijã. “Akusiwa ijupe kõ maekwerà rupi katu põ ekoi kupa?” a'e tè pejẽ mijã. 
2CO.2.10	[Jypy remẽ itõkõ ijaiwererà emoãgyoay wete ãwijã mẽ.] Ajamã'ẽ age'e remẽ, opoipa waiwererà wyi ky'y. “Awyjepa” pejẽma ijaiwererà pè. Ajawyi ije ve “awyjepa” a'e ijupe ky'y. Poroauvay wyi a'evo aiko. Kiristu rovake a'evo aiko. 
2CO.2.11	Kiristu rovake poromoryoka mijẽ remẽ, ãmẽ tè ãjãgai rõvijã Satanasi nijamoe'eoka ywe'e tite'ãi tojimokasi janere. Opota mijẽ janeaiwererà rè tijaposiko mijẽ ipi. A'evoa rè tijatekokuwa amãtejẽ jaiko.
2CO.2.12	Toraji taa pè aa Janejare'e ayvu e'eay Kiristu rewarà amojenu remẽ kõ Janerõvijã ywete nomowaypei eupe taposiko a'e pè. Wenu katu eayvu ãmẽ kupa. 
2CO.2.13	A'evo ipe remẽ kõ ajikõtevẽ aiko, Titu naesai a'e pè rewarà mõ. A'e janeretãrã vo mã'ẽ tè Titu. Ajawyi kõ ajisyry te'ĩte aa Masetonia yvy kyty.
2CO.2.14	Ka'e Janejare'e pè: “Nekatuay wete, Kiristu revejẽ oroiko rewarà mõ”, a'e ijupe. Aiwea 'arà kytywarà rõmõ Janejare'e. Janemomoioka Kiristu mãnõa rupi janererojivy janereru opyri. A'e tè orepyteporo oremono Kiristu rewarà toromojenu jenu erokwa jane kõ pè. Ajawyi maipe kyty oroo remẽ, Kiristu rewarà ojikuwa ãmẽ ky'y. Ãwitõ ipije katu mã'ẽ pirujẽ taa rupi otau e'ẽ tè ipi, ãwĩvo ve Kiristu rewarà pirujẽ tena tena kõ rupi ekoipa, oreremimojenuwerà rupi. 
2CO.2.15	Kiristu rupi oroiko remẽ, Kiristu remime'ẽgwerà maevo sõ tite Janejare'e pè oroiko. Ãwitõ ipije katu mã'ẽ, a'evo 'ejẽ Janejare'e pè oroiko. Ãmõ kõ oromotekokuwa janerekoa pyaukwerà rè oroiko ipi. Werovija ypy mãe kõ oromotekokuwa oroiko. Noerovijaive mãe kõ teve oromotekokuwa oroiko. 
2CO.2.16	Waiwererà reve omãnõtà mãe kõ pè inẽ mã'ẽ vo tè oreremimojenuwerà, nopotai enua kupa rewarà mõ. Ajamã'ẽ Kiristu rè ojirovijatà sikaepo mãe kõ pè ipije katu mã'ẽ vo oreremimojenuwerà ijupe kõ. Oreayvu rupi rõwã ãwĩ ayvu katuaya oromojenu ipi. Janejare'e ayvu rupi tè oromojenu erokwa. 
2CO.2.17	Ãmõgwerà Janejare'e ayvu omojenu remẽ itõkõ karakuri repy rõmõ tè omojenu kupa ipi. Õ'õ rõwã põ ijupe kõ? Mosikoa e'e tè ijupe kõ. Na'evoi ore oroiko ajamã'ẽ. A'e kõ vo rõwã, karakuri repy rõmõ rõwã oromojenu erokwa ipi. Janejare'e tè oremonooka. Ajawyi tè ivo katu poromotekokuwa, Kiristu remĩgwai e'eay rõmõ toroiko. Janejare'e okuwa a'evo oroiko ipi.
2CO.3.1	Ivo oroiko ypy remeve itõkõ orekuwa katu pekupa. Ajawyi ivo katu oroiko mã'ẽ noromome'u'ãi pejẽ ky'y. Orekuwapa pekupa. Ajawyi ãmõ kõ remikusiwarerà oremoe'ea rewarà napeeka'ãi. Ãwĩvo ve penemikusiwarerà oremoe'ea rewarà ãmõ kõ noeka tite'ãi. 
2CO.3.2	Ivo peikoa rewarà mõ itõkõ oremoe'epa kupa ky'y. Penupi tè jane kõ oreposikoa okuwa. Janejare'e pepy'a moteepa ky'y. [Ajawyi tè jane kõ pirujẽ kee e'i: “Ikatu tè Janejare'e omono Pauru Korĩtu wãnà kõ pè tomojenu, ãwisõ toenu katu kupa. Aja paire ojimotee kupa ky'y”, e'i kupa.] Kareta jikusiwarerà vo 'ejẽ ãwĩvoa pepy'a pupe. 
2CO.3.3	Kiristu okusiwaoka mã'ẽ vo 'ejẽ pejẽ oreupe peiko. Kareta rè ojikusiwa mã'ẽ rõwã ajamã'ẽ. Pepy'a pè poromoigooka mã'ẽ tè Janejare'e. A'e o'Ãg pepy'a pupe okusiwa mã'ẽ vo sõ tite. Ajawyi pekuwa Janejare'e pewarà rõmõ tè pejẽ peiko ky'y.
2CO.3.4	Aje ywete Janejare'e rè orojirovija. Kiristu rè teve orojirovija. Ajawyi a'evo ore oroiko. 
2CO.3.5	Kee noro'ei pejẽ ipi: “Mosikoa ikatuay mã'ẽ orekasia rupi tè oroinõ ipi”, noro'ei pejẽ ipi. Aje Janejare'e kasia rupi tè a'evo oroiko. Ãwĩ tè okasia ome'ẽ jane. 
2CO.3.6	Janejare'e tè oremotekokuwa o'Ãg rupi oremokasioka rõmõ, ãwisõ wayvu janereko pyaukwerà rewarà toromojenu erokwa. Kee e'i ore: “Eayvu Kiristu rewarà pemojenu remẽ, ajirovijaokatà jane kõ pè e'Ãg kasia rupi aiko ipi. Apy'amoteeoka kõtà imoigooka karuaru kõ epyri ãmẽ”, e'i. “Aepo jaa tè tapemojenu erokwa ãmẽ”, e'i ije.
2CO.3.6	Nãwĩvoi wayvukwerà tãmõ Moisesi pè okusiwaoka maekwerà. Nijanemokatuoka kuwai jimomorijaua rã wyi. Nijanemoigooka kuwai Janejare'e pyri tijaiko, manyvo nijaiko'ãi sire'e upi rewarà mõ. Na'evoi ijayvu pyau Jesu rewarà. Janejare'e 'Ãg janemokatu janemokasioka Jesu rekoa rupi tijaiko. Janemoigooka karuaru Janejare'e pyri janerereko. Ajawyi Jesu rupi janereko pyaukwerà ikatuay wete ky'y.
2CO.3.7	Kee jaa itõkõ wayvu omojikuwaoka tãmõ Moisesi kõ pè remẽ. Takuru rè okusiwaoka wayvukwerà ivo tekoua rewarà Moisesi pè, [yvytyrapyte 'aryvo tui remẽ.] Poroeakwaso mã'ẽ watypa Moisesi a'evo remẽ. Poroeakwaso tesõ Moisesi rova ãmẽ, Janejare'e kasia renya rè. [Ajaire Moisesi werowyjy takurupe imogeta aty wasu kõ pè remẽ], Isaeu kõ nomã'ẽ'ãi kuwa ee. Ojirova 'ejẽ iwyi kupa. Mewe ova wyi ojisysry okwa iko. Ova yapea okwapa iwyi rire tè omã'ẽ ee kupa ky'y. A'evo Janejare'e omojikuwaoka wayvukwerà aty wasu kõ pè. Okasia rupi wayvu omojikuwaoka ijupe kõ.
2CO.3.8	Tysi Kiristu rupi wayvu janereko pyaukwerà rewarà omojikuwaoka jane remẽ! Karamoe remẽwarà wyi wetesi okasia omojisaoka. O'Ãg tẽ tesõ omoigeoka janepy'a pupe janemokasiarà rõmõ, ãwisõ ijayvu rupi tijaiko ky'y.
2CO.3.9	A'evo itõkõ Janejare'e ayvu karamoe remẽ noenui kupa. Upi noikoi sire'e kupa. Ajaire oity e'e 'ete kupa. Ajamã'ẽ a'e omojikuwaoka ijupe kõ remẽ, okasiaya omojisaoka ijupe kõ. Age'e Jesu rewarà omojikuwaoka jane remẽ, o'Ãg tẽ tesõ omoigeoka janepy'a pupe ky'y. A'evo janemokasi tijapoi janeaiwererà wyi, ivo tijanerereko ky'y. A'evo remẽ ywesõ okasia omojisaoka jane ky'y. 
2CO.3.10	Karamoe remẽ okasia omojisaoka imojikuwa. Ajamã'ẽ ãwitõ karamoe remẽ okasia omojisaoka remẽ, a'e ywesõ ikasiay mã'ẽ rõmõ ekoi. Aekwery ve ywete si okasia omojisaoka age'e remẽ. 
2CO.3.11	Karamoe okasia omojisaoka remẽ, omojisaoka ke'ĩatu tè jane kõ pè. Na'evoi age'ewarà ky'y. Awyje mãerã tè omojisaokatà ky'y.
2CO.3.12	Ajawyi age'e remẽ, orojimokasiay Janejare'e ayvu mojenu erokwa. Janereko pyau nopa'ãi mã'ẽ tè oromojenu ky'y. Ajawyi norokyjei oroiko ky'y. A'evoa orokuwa. 
2CO.3.13	Jane ãmẽ ovo rupi teve tãmõ Moisesi rekoawerà wyi. Janejare'e kasia renya mewe okwapatà Moisesi rova wyi remẽ, ojiovaõvã kamisa pupe Isaeu kõ wyi, tomã'ẽ e'ã ee kupa, ova renya okwapa iwyi mã'ẽ rè tomã'ẽ e'ã kupa.
2CO.3.14	A'e kõ noerovija ywe'ei. Ajawyi Janejare'e kasia renya rè nomã'ẽi kupa. Aekwery vo jẽ tè ekoi ijeapyrerà kõ age'e remẽ. Ajawyi nomogeta kuwa'ãi Janejare'e remikusiwaokakwerà kupa. Nokuwai manyvo jaa tè kupa. Ãwitõ karamoe remẽ ekoi kupa, ãwĩvo ve ekoi age'e remẽ kupa. Nojimoteei kupa. Kiristu reve kõrijõ tè jaiko remẽ tè kuwa Janejare'e kasia rè jamã'ẽ. 
2CO.3.15	Ajawyi age'e remẽ, Isaeu kõ tãmõ Moisesi remikusiwarerà omogeta remẽ, aekwery vo jẽ tè ekoi kupa. Notekokuwaive ee kupa. Ojiovaõvã mã'ẽ vo 'ejẽ ekoi kupa.
2CO.3.16	Ajamã'ẽ Janerõvijã ywete rè jajirovija remẽ tè katu kõrijõ jatekokuwa ãmẽ ipi. Ojiovaõvã mã'ẽ vo rõwã jane ãmẽ jaiko ky'y. Janejare'e janerovaõvãno maevo sõ tite janerereko. 
2CO.3.17	Janerõvijã ywete rõmõ Janejare'e 'Ãg ekoi remẽ, ijayvu oike katu janepy'a pupe ky'y. 
2CO.3.18	Janeporakapa tesõ ijayvukasia. A'e rupi i'Ãg janepy'amotee ypy. Janepy'amotee jẽ janerereko, ãmẽ ywesõ eruparà mõ tijaiko ky'y. Ãmẽ ywesõ ikasia ojisaokatà janeupe. Jane kõ omã'ẽ janere remẽ, Janerõvijã ywete katuaya rè omã'ẽ kupa ãmẽ ky'y, ikasia rè teve.
2CO.4.1	Janejare'e oreporijauesa wyi oreposikoa oupewarà ome'ẽ ore, ãmõ kõ toromotekokuwa ijayvu katua rè. Ajawyi orojimokasi jẽ oroposiko ipi. Noropoi'ãi oreposikoa wyi ãmẽ oroiko. 
2CO.4.2	Noropotai jane kõ poromoripe mã'ẽ. Ãmõ, jane kõ nivoi ekoi remẽ. Ãmõ, jane kõ tyvija rupi nivoi ekoi remẽ. Ava nivoi sõ ekoi remẽ, oromojikuwaokatà ãmẽ ipi. Noporomoripei oroiko ipi. Ore, aje ywete Janejare'e ayvu rè poromotekokuwa oroiko ipi. Noromoteei ijayvukwerà imomewa ipi. Ivo katu kõrijõ poromotekokuwa oroiko ipi. Oropota ijayvukwerà rupi katu oroiko ipi. Ãmẽ tè jane kõ pirujẽ Janejare'e rovake ivo oroiko mã'ẽ rè omã'ẽtà.
2CO.4.3	Janejare'e ayvukwerà Kiristu rewarà oromojenu remẽ, jane kõ mõ kee e'i: “Noroenui emimojenuwerà”, e'i tite kupa. Noenu tari kupa rewarà mõ tè aepo e'i kupa. Temiovapykwerà vo 'ejẽ ijupe kõ ekoi ãmẽ. Waiwererà kõ revejẽ omãnõtà kupa. 
2CO.4.4	Kee jaa oromojenu. Ikatuay wete Kiristu. Ãwitõ Janejare'e ywesõ ikatuay wete ekoi, ãwĩvo ve Jesu ekoi Ta'yry rõmõ, jaa oromojenu ijupe kõ. Aepo jaa noenui kupa, yvy pewarà kõ rõvijã rã'ãga
2CO.4.5	Ore rõwã orojimoe'e oroiko poromotekokuwa rõmõ. Jesu Kiristu rè kõrijõ ãmõ kõ oromotekokuwa, Janerõvijã ywete rõmõ toerovija kupa. Penemĩgwai kõ vo 'ejẽ oroiko pemokasiarà kõ rõmõ oroiko. Jesu tè oremonooka pekoty toroo. Ajawyi a'evo oroiko. 
2CO.4.6	Karamoe remẽ itõkõ pãtõnusu kõrijõ ike rupi mijã. “Toyape” e'i Janejare'e remẽ, ãmẽ oyape ky'y. Aepo e'i maekwerà ywete janemotekokuwa Janejare'e ywesõ ekoia rè. A'e rupi Janejare'e kasiaya sikuwa. Ãmõ, ikatuaya sikuwa teve, Kiristu rè jamã'ẽ remẽ.
2CO.4.7	Agyvo tè jane jaiko. Turuwa vo 'ejẽ jaiko. Janejare'e 'Ãg rena vo jaiko. Ajamã'ẽ nijanekasi, yjy jinõgwerà vo tè. Ajawyi jajimokasità remẽ, Janejare'e wyi kõrijõ tè kuwa jajimokasi jaiko ipi. Janevote remẽ nijajimokasi kuwa'ãi jaiko. 
2CO.4.8	[Oroo taa kõ rupi poromotekokuwa remẽ,] orojimomorijauvay oroiko ipi. Ajamã'ẽ Janejare'e orepijarĩ oremoisyry oremomorijauarà kõ wyi ipi. Ma'e remẽ norokuwai manyvotà oreikoa. Ajamã'ẽ orepy'a katu jẽ ee oroiko. Ãwĩvo ipe oroiko remẽ, orojirovija jẽ Janerõvijã ywete rè oroiko. 
2CO.4.9	Mõa'ãrõwã ipe noreresa tari mãe kõ ekoi. A'e kõ oremomorijau ipe ipi. Ajamã'ẽ a'evo ipe orererekoa remẽ, Janejare'e nopoi'ãi orewyi ipi. Oremokasi jẽ orerereko ipi. Oremomorijaua ipe kupa remẽ, orokuve jẽ. 
2CO.4.10	Jesu vo ve norokyjei oremãnõa wyi oroiko. Eevejẽ oroiko wyi norokyjei. Ajawyi ikasia rupi oroiko ipi. Ãwĩvoa ãmõ kõ okuwatà, orere omã'ẽ kupa remẽ. 
2CO.4.11	Oroposiko oroiko remẽ, ike yvy pewarà kõ pè Jesu rewarà oromojenu jenu jẽ erokwa ipi. Ajawyi orejukatarà kõ opota jẽ orejuka ipi. Ajamã'ẽ Janejare'e ayvu rupi tè a'evo oroiko. Ma'e rewarà mõ. Ãmõ kõ omã'ẽ ore, Jesu oremokasi jẽ orerereko remẽ. Ãwisõ orepirà omãnõ mãe rã teipe remẽ, oremokasi jẽ toroiko. Ajawyi “aje” e'i ijupe kupa ky'y. 
2CO.4.12	Ajawyi oromãnõ 'atà tè maevo. Ajamã'ẽ nimanyvoi ãwĩvo oroiko remẽ, pejẽ Janejare'e ayvukwerà peenu rewarà mõ. Pejẽ awyje peiko karuaru 'atà tè peiko, Jesu rè pejirovijapa rewarà mõ. [Ajawyi epy'a katu jẽtà penewarà mõ.]
2CO.4.13	Oremomarama ipe kupa remẽ, nimanyvoi oreupe ãmẽ. Noropoi'ãi Janejare'e rè jirovijaa wyi. Karamoewarà kõ vo rõwã oroikotà. Imojenua wyi ve noropoi'ãi. Kee ojikusiwa maekwerà rupi katu oroiko: “Ajirovija nere. Ajawyi neayvu amojenu aiko”, e'i maekwerà rupi katu.
2CO.4.14	Orokuwa Janejare'e tè omomoera Janerõvijã Jesu mã'ẽ. Ajawyi orokuwa ore ve Jesu reve oremomoeratà. Ajawyi penevejẽ orereraatà wena pè opyri tijaiko. 
2CO.4.15	[A'evoa rõmõ ore orojimomorijau, Jesu Kiristu rekoa oromojenu peupe remẽ.] Oremomorijaua rupi pejirovija ee ky'y. A'e rupi teve aty wasu kõ ojirovija tary ve ee. Ãmẽ ywesõ Janejare'e poroereko katua okuwatà kupa. Ãmẽ sitõ a'e kõ ve omoe'età Janejare'e. Janereve omoe'età kupa ky'y.
2CO.4.16	Ajawyi norojimonyi 'ete ãwĩvo remẽ oroiko. Orojimokasi jẽ ãwijã mẽ oroiko ipi. Ãwisõ orepirà opa mãe rã teipe remẽ. Ajamã'ẽ orepy'a mokasi jẽ kõ'ẽ jawe jawe Janejare'e ipi. 
2CO.4.17	Orojimomorijau ke'ĩatutà tè ipi. Ãmõ, orejimomorijaua nipuku'ãi teve. Ãmẽ orojimomorijau paire, awyje tekoua pè oroiko pukutà jimomorijau e'ãma pè awyje ky'y. Orejimomorijauawerà wyi wetesi orerepy rã. 
2CO.4.18	Ajawyi orejimomorijaua rewarà rè norojimo'eai ipi. Janejare'e remime'ẽ rã rè ywesõ orojipy'amogeta oroiko ipi. Ãwĩvoa rã rè janerea nomã'ẽive ipi. Age'e jamã'ẽ ee mã'ẽ ke'ĩatu tè. A'e rè kõrijõ tè jamã'ẽ ipi. Ajamã'ẽ nijamã'ẽive ee mã'ẽ, a'e sõsi awyje mãerã tè.
2CO.5.1	Janepirà tapyina vo 'ejẽ rã'ĩ tè ike yvy pè. Jakãjã remẽ, janereãgwerà jaitytà jaa ipi. Janepirà pyau rã Janejare'e werekopa wena pè, janeupewarà rã mõ. Janepirà nopa'ãi mãerã tè ome'ẽtà jane ky'y. Jane kõ reminõgwerà rõwã a'e. Janejare'e reminõ tè a'e. 
2CO.5.2	Age'e remẽ, “Mape'ĩ põ?” ja'e janepirà yva pè tui mã'ẽ pè, japota katu rewarà mõ. Janererekoiva ikewarà yvy pewarà. Ãwitõ janeyru pyau tè japota remẽ, ãwĩvo ve janepirà yva pewarà japota katu. 
2CO.5.3	Yva pè jaa remẽ, jane'ãg kõrijõ tè rõwã ekoità a'e pè. Janejare'e janepirà pyau teve ome'ẽtà janeupe, jane'ãg rena rõmõ.
2CO.5.4	Ike rupi jakuve jẽ remẽ, aã janepirà ikewarà ijamu 'ejẽ iko. Nowai ekoi. Nijapota ywe'ei janepirà ikewarà reity mijã. Ajamã'ẽ janepirà yva pewarà ywesõ japota ky'y. Okãjã mã'ẽ rekovijarerà rõmõ awyje toiko. 
2CO.5.5	[Oreremikuwa rupi rõwã aepo oro'e pejẽ.] Janejare'e remikuwa rupi tè aepo oro'e pejẽ. Janerereko katupa teãmã a'e. O'Ãg ome'ẽ teve janepy'a pè. A'e rupi sikuwa aje ywete janepirà pyau ajaire ome'ẽtà janeupe.
2CO.5.6	Ajawyi nijajimonyi [kãramõwarà rã rè], a'evoa rewarà sikuwapa rewarà mõ. Janepirà aã ikewarà ve sõ jareko remẽ, nijaike kuwa'ãi Janerõvijã ywete rena pè. 
2CO.5.7	Ajamã'ẽ age'e remẽ jamã'ẽ ee mã'ẽ rupi rõwã jaiko. Aje, jajirovija ee mã'ẽ rupi tè jaiko, ãwisõ nijamã'ẽi epe ee remẽ. 
2CO.5.8	Janejare'e o'Ãg oinõ janepy'a pupe. Ajawyi sikuwa janepirà pyau oinõtà jane mã'ẽ. Ipyri jaikotà ãmẽ ky'y, age'e remẽwarà vo rõwã ky'y. A'evoa rã ywesõ ikatuay wetetà ãmẽ janeupe. 
2CO.5.9	Ãmõ, Janejare'e morya ywesõ oropota, ike yvy rupi oroiko jẽ remẽ. Orokãjã ipe remẽ teve. 
2CO.5.10	Kãramõ pirujẽ jaatà Kiristu rovake jaiko. Ãmẽ sõsi janemoe'yità ky'y. Manyvo jaiko ike yvy pè jaiko jẽ remẽ maekwerà rupi janemoepytà. Ivoa rupi jaiko remẽ. Ãmõ, nivoi katu jaiko remẽ. Aekwerà rupi katu janemoepytà.
2CO.5.11	Orokuwa Janerõvijã ywete ipojy wete mã'ẽ tè. [Ajawyi oromomojy wete oroiko ipi.] Ajawyi oroposiko ywete ãmõ kõ motekokuwa rè oroiko ipi, Janerõvijã ywete rè tojirovija kupa ky'y. Janejare'e okuwa orepy'a pewarà ipi. Ivo oroiko mã'ẽ okuwa teve. Ãwĩvo ve oropota pejẽ ve orekuwa pekupa. 
2CO.5.12	Norojimoe'ei penovake oroiko. Ajamã'ẽ oropota petekokuwa ivo oroiko mã'ẽ rè tè. Ãmẽ ava mõ oporegeta ai sõ orere peneminu mõ remẽ, napesĩ'ãi ãmẽ orewyi peiko. Pekuwatà ijayvuvaja kõ. A'e kõ ojimoe'e rã'ãga iko ipi. Ivo maevo sõ tite ãmõ kõ rovake ekoi kupa ipi. Ajamã'ẽ ipy'a pewarà kõ, soõ ãmẽ, nivoi ekoi. 
2CO.5.13	Ãmõgwerà, “Eawyry mã'ẽ tè Pauru kõ”, e'i tite kupa. Ajamã'ẽ Janejare'e ayvu e'eay rewarà mõ tè notekokuwai mã'ẽ vo 'ejẽ oroiko. Ajamã'ẽ orotekokuwavay oroiko mã'ẽ tè ore. Ivo tekoua rè tè oroposiko pemotekokuwaarà rõmõ oroiko ipi. 
2CO.5.14	Pemokasia rè oroposiko oroiko, Kiristu janerauvaya rewarà orokuwa ipi rewarà mõ. Ajawyi poroauvay teve poroerekoa. Janejare'e opota katu ãwĩvoa oroiko ipi. Orokuwa pe'ĩte omãnõ janerekovijarerà rõmõ mã'ẽ. Ajawyi jane omãnõ mã'ẽ vo 'ejẽ jane, ivo jẽ. 
2CO.5.15	A'e omãnõ pirujẽ jane kõ rekovijarerà rõmõ, ãwisõ janeremimotarà rupi rõwã tijaiko ky'y. Aje, emimota rupi kõrijõ tè tijaiko ky'y. A'evoa rã rõmõ omãnõ. Ajaire opoera mijẽ omãnõ maire janerereko katuarà rõmõ ky'y. 
2CO.5.16	Aje, ajaire ãmõ kõ rekoa rè oromã'ẽ remẽ, kee noro'e teywete'ãi: “Ãwĩ ikatuay. Ãwĩ ikatu sa'u kõrijõ tè. Ãwĩ ãmẽ nikatu ywe'ei”, noro'e teywete'ãi. Ãmõ, kwee remẽ Kiristu pewarà mõ, kee oro'e tite: “Mirà te'e teipõ ãwĩ”, oro'e tite ijupe. “Ikewarà teipõ”, oro'e tite ve. Ajamã'ẽ age'e remẽ aepo noro'ei ky'y. Orokuwa katupa ky'y. 
2CO.5.17	Kiristu revejẽ jaiko remẽ, jane ipyau mã'ẽ vo jaiko ipi. Janereko ypykwerà wekyipa janewyi ity ipi.
2CO.5.18	A'evoa Janejare'e tè oinõ janere. Ãmõ, janemojimoryoka wee Kiristu rupi ky'y, ãwisõ jimorypa rõmõ rõwã ipe jaiko mijã remẽ. Ãwĩvo ve orerupi Janejare'e poromojimory wee ky'y, oromojenu ijayvu ãmõ kõ pè remẽ. Oreposikoa teãmã a'e. 
2CO.5.19	Kee oro'e jane kõ motekokuwa ipi: “Kiristu omãnõma janerekovijarerà rõmõ. Ajawyi aje Kiristu revejẽ jaiko remẽ tè katu Janejare'e ojimory mijẽ janere ipi. Ajawyi janeaiwererà rè nojipy'amogetai iko ky'y”, oro'e imotekokuwa kõ ipi. Aepo e'i Janejare'e oreupe. Ajawyi aepo jaa oromojenu ipi. 
2CO.5.20	Ajawyi Kiristu ayvu rupi emimojenuwerà rè poromotekokuwa oroiko ipi. Kee mã'ẽ vo oroiko. Ãwitõ Janejare'e ywete orerupi oporegeta, “Kee Kiristu ekoi”, toro'e pejẽ, a'evo oroiko. Ajawyi Kiristu ayvu rupi tè kee oro'e pejẽ: “Pepota Janejare'e ojimory pene, ãwisõ jimorypa rõmõ rõwã pejẽ remẽ”, oro'e. 
2CO.5.21	Nuvei 'ete wete mijẽsi Kiristu aiwererà mõ ee. Ajamã'ẽ janerauvay rewarà mõ pirujẽ janeaiwererà Janejare'e omo'y Kiristu rè, ivo teãmã mã'ẽ rè. Nivoi mã'ẽ vo Janejare'e wereko Kiristu tomãnõ janerekovijarà rõmõ, janerereko katuarà rõmõ. Ajawyi tè ivo katu mã'ẽ rõmõ Janejare'e janerereko Kiristu revejẽ ky'y ipi.
2CO.6.1	Ore Janejare'e reve oroposiko emĩgwai kõ rõmõ oroiko ipi. Ajawyi kee oro'e pejẽ. Janejare'e penereko katuay wete okatuaya rupi. A'evoa wyi tapepoi ywe'e tite e'ã ikenẽ! oro'e pejẽ. 
2CO.6.2	Kee e'ipa Janejare'e ikusiwaoka:
2CO.6.2	“Age'e 'arà apota penereko katua rõmõ.
2CO.6.2	‘Oreporijauesa rejupa’, pejẽ ije remeve aenu.
2CO.6.2	Poroporijauesa ãmẽ”, e'i maekwerà.
2CO.6.2	Ajawyi tapejapyaka katu ikenẽ! Janejare'e age'eve ywete opota pemokatupa. [Ajawyi tapejimokatuoka ikõ ijupe nẽ, oro'e pejẽ. Age'eve ikõ tapejirovija katu nẽ, oro'e pejẽ.]
2CO.6.3	Orojimokasi ivo katu kõrijõ oroiko oreposikoa rupi, “nivoi mã'ẽ” tojimo'y e'ã oreposikoa rè. Noropotai orerewarà mõ ava mõ noerovijai orereminuwerà. 
2CO.6.4+2CO.6.5	Pekuwa manyvo oroiko remẽ, ivo jẽ oroiko ipi. Orojimomorijau ipe oroiko Janejare'e remĩgwai kõ rõmõ remẽ, ivo jẽ tite oroiko ipi. Oremomarama tarepe orerereko kupa remẽ, “Moko tijanererekoa nẽ kupa”, oro'e kõrijõ ipi ãmẽ. Ãmõ, waypete ipe oreposikoa remẽ, norererekoivai oreposikoa. Kee tesõ ipe orerereko kupa ipi. Orenõpã nõpã ipe kupa. Ãmõ, jimopã'ãga pupe oremono ipe teve kupa. Ãmõ, atyry oremomarama tarepe orereko ipi. Ãmõ, mõa'ãrõwã oreposikoa ipe remẽ, norojimoavai tesõ orekane'õyo rõmõ oroiko. Noroke katui teve tesõ oroiko. Ãmõ, amyay oroporara tesõ teve ipe oroiko ipi. A'evo 'evo tesõ ipe oroiko remẽ, ivo jẽ tesõ ãmẽ oroiko ipi. Ãwĩvo oroiko wyi orojikuwa Janejare'e remĩgwai e'e kõ rõmõ tè oroiko.
2CO.6.6	Aje, kee jaa orojikuwa. Oterẽ jẽ e'ete ivo oreikoa rè. Ãmõ, orotekokuwavay Janejare'e ayvu rè oroiko. Ãmõ, norojikõtevẽi ãmõ kõ motekokuwaa rè oroiko ipi. Ojavy javy kupa remẽ, ikatusa rupi oroereko katu kõ jẽ ãmẽ ereko kõ ipi. Ãmõ, noroporegeta ai nivoi mãe kõ pè teve ipi, [oremoaiarà kõ teipe remẽ]. Janejare'e 'Ãg orepy'a pè ekoia rupi oroiko ipi. Ãmõ, aje poroauvaya rupi orojikuwa Janejare'e remĩgwai e'e rõmõ oroiko. 
2CO.6.7	Ãmõ, aje ywete oroporegeta ipi. Ãmõ, Janejare'e kasia orereve ekoi ipi. Ãmõ, ijayvukwerà rupi katu oroiko ipi. A'evo oroiko mã'ẽ rupi oromojikuwaoka aje ywete Janejare'e ayvu. Ãmõ, oroovajarĩ oporegeta ai ijayvu rè mãe kõ oroiko ipi. 
2CO.6.8	Ãmõgwerà oremoe'e ywete orerereko kupa. Ãmõgwerà ajamã'ẽ orererõarõ kõrijõ iko kupa. Ãmõgwerà oporegeta ai tesõ orere kupa ipi. Ãmõgwerà oporegeta katuay orere kupa ipi. Ãmõgwerà, “Poromoripe mãe kõ”, e'i oreupewarà mõ ipi, ãwisõ poromoripearà kõ rõwã ipe ore oroiko remẽ. Aje, oroporegeta katu mãe kõ tè ore. 
2CO.6.9	Norekuwai rã'ãga tè kupa, noenu tari oreayvu kupa rewarà mõ. Ajamã'ẽ pirujẽ orekuwa ipe kupa. Ãwisõ opota ipe oremomarama kupa remẽ, oroiko jẽ oroiko ãmẽ. Ãmõ, mape remẽ oremomorijau ipe kupa ipi. Ajamã'ẽ noromãnõive. 
2CO.6.10	Ãmõ, mape remẽ oremoãgyooka ywete ipe kupa ipi. Oremoai epe teve kupa ipi. Ajamã'ẽ noropi orerorya wyi oroiko. Nimoma'ei mãe kõ vo ipe oroiko. Ajamã'ẽ atyry kõ oiko karuarutà Janejare'e pyri oreremimojenuwerà rupi. Aje, Janejare'e pewarà kõ rõmõ tè oroiko. Ajawyi imoma'e ywete mãe kõ vo 'ejẽ oroiko. Oremoma'e mõ ve ywete nuvei epe oreupe. Ajamã'ẽ ore ywesõ pirujẽ noreporijaui mãe kõ rõmõ tè oroiko, [Janejare'e pyri oroiko karuarutà rewarà mõ.]
2CO.6.11	Pirujẽ aepo oromome'u pejẽ, eremiau kõ. Aje, orepy'a pè tè poroauvay oroiko. 
2CO.6.12	Manyvore ywete norerau ywe'ei pekupa, ãwisõ ore jẽ tite poroauvay ipe remẽ. 
2CO.6.13	Aje ywete poroauvay oroiko ipi. Ajawyi ikatusa rupi oroporegeta pejẽ ipi. Ãwitõ eãkarã pè ikatusa rupi aporegeta kuwa, ãwĩvo ve aporegeta pejẽ ipi. Ãwĩvo ve tapeporegeta ore. Pepy'a pè ikõ orerau katu pekupa nẽ, oro'e pejẽ.
2CO.6.14	Janejare'e noerovijai mãe kõ vo rõwã tapeiko ipi. Kee rewarà mõ. Noerovijari mãe kõ tè ojee ekoi rewarà mõ. Ajawyi ivo mãe kõ nivoi mãe kõ nojimoje'a'ãi kuwa. Ãwitõ aryvo tè ekoi mã'ẽ no'ã'ãi kuwa pãtõ rupi iko ipi, ãwĩvo. 
2CO.6.15	Ãwitõ Kiristu ãjãgai rõvijã reve nojisu'u'ãi 'eteay kuwa ojeeve iko. A'evo ve Jesu koty rewarà kõ noerovijai mãe kõ reve nojisu'u'ãi. 
2CO.6.16	A'evo ve Janejare'e pewarà, ijarà rã'ãga jimoãtãgwerà reve ovo rupi tè ojiwyi kupa. Jane Janejare'e retã vo 'ejẽ jaiko, jajirovija ee mãe kõ rõmõ. I'Ãg janepy'a pupepa ojimoena iko ky'y. Ajawyi aepo a'e pejẽ. Kee jaa itõkõ Janejare'e e'i ikusiwaokapa amãtejẽ karamoe remeve:
2CO.6.16	“Ere ojirovija mãe kõ pytery pè ajimoenatà, eeve kõ taiko.
2CO.6.16	Ijare'e kõ rõmõ tè aikotà.
2CO.6.16	Eupewarà kõ rõmõ ekoità ãmẽ kupa”, e'i maekwerà.
2CO.6.17	Kee e'i teve Janerõvijã ywete:
2CO.6.17	“Tapejimowaite nivoi mãe kõ wyi.
2CO.6.17	Ekoa kõ rupi tapeiko e'ã peiko.
2CO.6.17	Pepy'amoky'a mã'ẽ wyi ikõ pejireko katu peiko nẽ.
2CO.6.17	Ãwĩvo peiko remẽ, poroerekotà eupewarà kõ rõmõ ãmẽ”, e'i maekwerà.
2CO.6.18	Ãmõ, kee e'i:
2CO.6.18	“Penuu rõmõ aikotà.
2CO.6.18	Pejẽ ãmẽ era'yry kõ rõmõtà tè peiko. Ãmõ, erajyry kõ rõmõtà tè peiko”, e'i Janerõvijã ywete, a'e ywesõ ikasiay wete mã'ẽ rõmõ tè ekoi mã'ẽ.
2CO.7.1	Ejimorypa katu kõ, janeupewarà mõ tè aepo e'i. Ajawyi tijajipy'aky'a'ooka Janejare'e pè jaiko ipi. Pirujẽ janepy'amoky'a mã'ẽ wyi tijapoi jajireko katu ipi! Janejare'e simomojy wete jaiko ipi. Ãwitõ Janejare'e aiwererà naikoi 'eteay wete mijẽsi ee, ãwĩvo tijaiko ikoty rewarà kõ rõmõ jaiko.
2CO.7.2	Kee a'e teve pejẽ. Oropota orerau mijẽ pekupa. Noporomojaiwei itõkõ penereko ipi. Noporomoripei teve penereko ipi. Ivo katuay itõkõ poroereko penereko ipi. 
2CO.7.3	“Nivoi peiko” na'ei ajamã'ẽ peupe. Kee a'epa itõkõ pejẽ: “Poroauvay aiko. Awyje nopi'ãi poroauvaya. Jaiko jẽ jaiko remeve, penevejẽ oroikotà. Ãmõ, penevejẽ oroikotà, ajaate oromãnõtà”, a'epa itõkõ pejẽ. Aepo a'e jẽ tè. 
2CO.7.4	Ajawyi najipy'amopirai'ãi pene aiko. Eroryvay jẽ pene aiko. Aje ywete Janejare'e ayvu rupi peikoa akuwa. Ajawyi poromoe'e wete jane kõ rovake aiko ipi. Ajimomorijau ipe aiko remeve erory jẽ pene aiko ipi.
2CO.7.5	Ãmõ, kee a'e pejẽ. Masetonia yvy pè oroiko remẽwarerà ve norekane'õyoi tesõ oroiko. Pirujẽ taa kõ rupi oremomorijau ipe kupa ipi. Ãmõ kõ oreayvuvaja vaja 'ete teve ipe ipi. Orojimonyi wete ipe ãmẽ oroiko ipi.
2CO.7.6	Ajamã'ẽ Janejare'e oremoryoka jẽ oremokasioka orerereko. Ãwĩvo Janejare'e poromoryoka jẽ poroereko ipi. Titu omuroka [penena pe wyi] orekoty oremoryoka oremokasioka. 
2CO.7.7	Ajamã'ẽ ivãea rewarà mõ kõrijõ tè rõwã orerory oroiko ipi. Penewarà omojenu oreupe, kee jaa: “Korĩtu wãnà kõ epy'amokasioka tesõ erereko”, e'i oreupe. Ajawyi tè orerory aepo renu ãmẽ ipi. Ãmõ, “Opota omã'ẽ nere kupa. Ãmõ, ijãgyo teve nerereko ai maekwerà rè kupa. Ãmõ, opota mijẽ ojimory nere kupa”, e'i penewarà mojenu ore Titu. Aepo jaa aenu remẽ ywesõ eroryvay aiko ky'y.
2CO.7.8	Akuwa eremikusiwarerà rè pemã'ẽ remẽ, peãgyo tite ee pemãjã mijã. Ajawyi, “Moma'e rã sõpõkõ akusiwa tite!” a'e mijã. Ãwĩ kareta akusiwa imonooka tapemã'ẽ ee, tapeãgyo ywe'e tè pejimosĩoka ee pemãjã. Ajamã'ẽ itõkõ eremikusiwarerà rupi pejimotekokuwa tè peiko ky'y. Ajawyi napeãgyo'ãi ee ky'y. 
2CO.7.9	Ajawyi age'e si eroryvay aiko ky'y. Poromosĩoka peaiwererà rè rewarà mõ rõwã ajamã'ẽ erory aiko. Kee rewarà mõ tè erory aiko. Pejimosĩoka peaiwererà rè remẽ, peitypypyipaoka Janejare'e pè peaiwererà ky'y rewarà mõ tè erory aiko. Pepoipa peaiwererà wyi ãmẽ ky'y. Janejare'e tè a'evooka penerekooka. Ajawyi tè eroryvay aiko ky'y. Akuwa noporomoai kareta akusiwa maekwerà rupi aiko. 
2CO.7.10	Ajawyi kee a'e pejẽ. Janejare'e janemosĩoka janeaiwererà rè remẽ, kee ja'e ipi: “Moma'e rã sõpõkõ a'evo aiko mijã!” ja'e ipi. Jajimome'u Janejare'e pè janeaiwererà reitypypyipaoka ipi ãmẽ ky'y. A'evoa rupi Janejare'e janemokatu ky'y. Ajawyi nijajimosĩoka pãnẽi janeaiwererà rè jaiko ipi. Ajamã'ẽ noerovijai mãe kõ ojimosĩoka ipe remẽ, ojimosĩoka jẽ ipe tè iko kupa. Noitypypyipaoka waiwererà kõ Janejare'e pè remẽ, ijaiwererà kõ revejẽ omãnõtà kupa ãmẽ ky'y. 
2CO.7.11	Aã tapekuwa. Pejimosĩoka mã'ẽ ikatu tè Janejare'e pè, napejimosĩoka pãnẽi rewarà mõ. Emã'ẽ. Kuise'ẽ pejimosĩoka peaiwererà rè peiko. Kuise'ẽ teve pepota ywete peaiwererà reitypypyioka ijupe. Ãmẽ nivoi ekoi mã'ẽ rè pemã'ẽ remẽ, kee pejẽ ky'y: “Aje, ipojy ai tè ãwĩ rapijarà janepytery pè ekoi remẽ!” pejẽ ky'y. Ajawyi pemoisyry pepytery pe wyi ky'y. Ivo katu ekoi mã'ẽ kõrijõ pepota katu ky'y. Erekaray wete pekupa ãmẽ ky'y. Ãwĩvo peiko rewarà mõ, ivo peikoa pemojikuwa jane kõ rovake ky'y.
2CO.7.12	Ãwĩvo kareta akusiwa tapemã'ẽ ee. Nivoi mã'ẽ waiwererà toityoka rewarà mõ ywesõ rõwã akusiwa kareta. Ãmõ, temimoai pãtavõa rewarà mõ ywesõ rõwã. Kee rewarà mõ ywesõ akusiwa pejẽ. Napekuwa ywe'ei maevo orerau pekupa mijã. Ajamã'ẽ oreayvu rupi peiko remẽ, Janejare'e omojikuwaoka orerauvaya peupe ky'y. 
2CO.7.13	Ajawyi oreroryvay oroiko ãmẽ ky'y. Orepy'a piryvypy katu teve pene oroiko ky'y.
2CO.7.13	Ãmõ, kee rewarà mõ teve orerory oroiko. Titu peneve ekoi remẽ itõkõ ojipy'amokasiay iko. Ajaire uu remẽ, oryvay penewarà omojenu oreupe remẽ. Ajawyi a'evoa rè oreroryvay teve oroiko. 
2CO.7.14	Titu nooive pekoty remeve, kee oro'e amãtejẽ ijupe: “Aje, Korĩtu wãnà kõ ikatu nererekotà, ivo katu tè kupa rewarà mõ”, oro'e ijupe. Aje ywete oro'e ijupe. Ãwitõ peupe norewari oroiko ipi, ãwĩvo ve Titu pè norewari oroiko ipi. Ãmẽ Titu oo pekoty ky'y remẽ, napejavyi oreayvu oro'e ijupe maekwerà. Upi katu tè peiko. Ivo katu tè pereko Titu ereko. 
2CO.7.15	Titu penauvay teãmã penereko. Ajawyi oja'a jẽ pene iko ipi, kee javo: “Ivo katu erereko kupa. Ojapyaka katu teve eayvu rè kupa. Upi katu ekoi ãmẽ kupa. Ãmõ, emomojy kupa”, e'i oreupe, oja'a pene remẽ. Ajawyi age'e ywesõ Titu penauvay ky'y. 
2CO.7.16	Ajawyi najipy'amopirai 'ete pene aiko ky'y. Eroryvay a'evo peiko rewarà mõ aiko.
2CO.8.1	Eretãrãgwerà kõ, oromome'utà peupe Masetonia yvy wãnà kõ rekoawerà kõ, Jesu koty rewarà kõ rekoawerà kõ. Aje, Janejare'e wereko katu kõ okatuaya rupi ipi, ãwisõ agyvo toiko kupa. 
2CO.8.2	Ojimomorijauvay ipe kupa remẽ, ory jẽ iko kupa ipi. Nimoma'ei epe teve kupa remẽ, poroauvay jẽ iko kupa ipi. Ajawyi opota katu ãmõ Jesu koty rewarà kõ opãtavõ kupa ipi. Okuwapa Jerusarẽ taa wãnà kõ iporijau remẽ kupa. A'evo rewarà mõ, okarakuri mõ omonooka jẽ tesõ ijupe kõ, ãwisõ nimoma'ei epe kupa remẽ ipi. 
2CO.8.3	Nokãte'ãi 'ete okarakuri me'ẽ kupa ipi. Ava mõ, “Karakuri mõ pemonooka”, ne'i ijupe kõ mijã. Ovote omonooka kupa. Ome'ẽ takatua rupi tè ome'ẽ ijupe kõ imonooka kupa. Aje ywete a'evo ekoi kupa. 
2CO.8.4	Kee e'i oreupe kupa: “Ore ywete oropota katu orekarakuri mõ oromonooka Jerusarẽ wãnà kõ pè, Janerõvijã koty rewarà kõ pãtavõarà rõmõ”, e'i oreupe kupa ipi.
2CO.8.5	Kee oro'e tite orojipy'amogeta aepo e'i kupa remẽ: “Kejõgà teipõ karakuri ome'ẽtà kupa”, oro'e tite. Ajamã'ẽ ome'ẽ ywete oreupe kupa. Opota teãmã Jesu Kiristu remimota rupi ekoi kupa rewarà mõ a'evo ekoi kupa. Ãmõ, oreayvu rupi teve ekoi kupa. Janejare'e remimota rupi a'evo ekoi kupa.
2CO.8.6	Kee rewarà mõ aepo amome'u pejẽ. Titu pepytery pè ekoi remẽ itõkõ kee e'i pejẽ: “Pekarakuri mõ pemokatu tapemonooka ajaire ojimomorijau mãe kõ pè”, e'i pejẽ. Ajawyi Masetonia wãnà kõ rewarà oroenu remẽ, kee oro'e Titu pè: “Korĩtu wãnà kõ poroauvay iko ipi! Ekwa teremokasi kõ jẽsi a'evo toiko jẽ kupa. Epãtavõ kõ okarakuri moatya rè”, oro'e ijupe imono. 
2CO.8.7	Pejikuwa Janejare'e rè pejirovija mãe kõ rõmõ peiko. Ãmõ, ivo katu ayvu pemojenu mãe kõ rõmõ pejikuwa peiko. Ãmõ, Janejare'e ayvu rè petekokuwavay teve peiko. Ãmõ, pejimokasi mãe kõ rõmõ peiko. Ãmõ, orerauparà kõ rõmõ teve peiko. A'e a'evoa rè pejikuwa peiko ipi. Ajawyi karakuri me'ẽa rè ikõ tapejikuwa teve peiko nẽ, oro'e pejẽ. Poroauvaya rupi a'evo tapeiko, oro'e pejẽ.
2CO.8.8	Kee na'ei pejẽ ajamã'ẽ: “Eayvu rupi eremikuwa rupi tapeiko ikenẽ!” na'ei pejẽ. Kee a'e kõrijõ tè: “Masetonia wãnà kõ nokãte'ãi okarakuri rè ime'ẽ iporijau mãe kõ pè”, a'e tè. Ãwĩvo sõ pekarakuri peme'ẽ remẽ, pejikuwatà aje poroauvay mãe kõ rõmõ peiko, a'e tè pejẽ. 
2CO.8.9	Janerõvijã Jesu Kiristu itõkõ janerauvay. Kee itõkõ ekoi. Nimoma'ei mã'ẽ vo rõmõ uu ojimojane janepytery pè, ãwisõ imoma'e ywete mã'ẽ rõmõ teãmã ekoi remẽ.
2CO.8.10	Kee a'e ajipy'amogeta, pekarakuri peme'ẽ ojimomorijau mãe kõ pè mã'ẽ rè. Jypy remẽ itõkõ, pepytery pè aiko remẽ itõkõ, a'evoa rã rè pejipy'amogeta peiko. Pejẽ ypy itõkõ kee pejẽ ije: “Orekarakuri mõ oromoatytà ime'ẽ Jesu koty rewarà kõ ojimomorijau mãe kõ pè”, pejẽ ije. Ajawyi a'evo peiko ypy. A'evo jẽ tè peiko. Pepota a'evo peiko rewarà mõ tè a'evo peiko ipi. 
2CO.8.11	Ajawyi a'evo jẽ ikõ tapeiko nẽ, a'e pejẽ. Tapenory jẽ ikõ ime'ẽa rè nẽ, a'e pejẽ. Peme'ẽ takatua rupi tè ikõ tapeme'ẽ ajamã'ẽ nẽ. Tapepi e'ã ikõ ime'ẽa rè, ajaate pemoawyjepatà ime'ẽa. Kee jaa ikatu, agyvo. Pekarakuri ywete remẽ, kee javu sa'u tapeme'ẽ. Napekarakuri ywe'ei remẽ, kejõgà jẽ tapeme'ẽ. A'evo tapeiko ipi. 
2CO.8.12	Japota jame'ẽ takatu remẽ tè Janejare'e ory janere ipi. Mõa'ãrõwã janekarakuri jame'ẽ remẽ, ikatute. Ajamã'ẽ nijanekarakuri sõ remẽ, “Tome'ẽ jẽ ikenẽ”, ne'i jane. Ivo ve kejõgà jame'ẽ remẽ, ikatu teve Janejare'e pè ãmẽ ipi.
2CO.8.13	“Tapejima'eme'ẽma”, noro'ei pejẽ ajamã'ẽ. “Mõa'ãrõwã jane kõ tomoma'enõ ikenẽ”, noro'ei pejẽ teve. Apota ojevo jẽ peiko mã'ẽ. 
2CO.8.14	Akuwa age'e pemoma'e ywete peiko. Ajawyi ikatuay wete kuwa iporijau mãe kõ pepãtavõ remẽ mijã. Ajawyi pekarakuri, pemoma'e tapepẽ'o imono ijupe kõ, a'e pejẽ. Ãmẽ tè a'e kõ ãmõ remẽ pejimomorijau remẽ, ivo ve omoma'e mõ opẽ'o tary ve ime'ẽ pejẽ kupa, pepãtavõarà kõ rõmõ ipi. Ãwĩvo peiko remẽ tè ojevo jẽ pemoma'età ãmẽ. Ava jẽ rõwã iporijautà ãmẽ. 
2CO.8.15	Kee e'i itõkõ ojikusiwa Janejare'e ayvu rõmõ maekwerà rupi katu:
2CO.8.16	Age'e Titu ootà pekoty. Opota katu pemokasiay ipi. Janejare'e tè omokasi Titu, ãwisõ tapenauvay. Ajawyi ãwitõ oropota pemokasi, ãwĩvo ve Titu opota pemokasia. A'evoa rè orerory mã'ẽ oromome'u Janejare'e pè. 
2CO.8.17	Ajawyi, “Nepota põ neo Korĩtu taa pè, a'e kõ mokasia rõmõ?” oro'e ijupe remẽ, “Õ'õ, apota”, e'i oreupe ãmẽ. Opota katuay pemokasia rewarà mõ, opota teãmã oo pekoty. 
2CO.8.18	Ajawyi age'e ootà pekoty. Ãmõ Jesu koty rewarà mõ oromonotà upi. Oreretãrã tè a'e. Jesu koty rewarà kõ remimoe'e tè oromonotà upi mã'ẽ. Pirujẽ Jesu koty rewarà kõ opota katu, oposiko katu Janejare'e ayvu e'eay Jesu Kiristu rewarà mojenua rè ipi rewarà mõ. 
2CO.8.19	A'e kõ tè opyteporo too orerupi, Jerusarẽ taa pè oroo remẽ. Ajawyi karakuri Jesu koty rewarà kõ remimoatykwerà oroeraa remẽ, ootà orerupi kupa. A'evoa rupi aje poroaua ojikuwatà. Aje, oropota ywete poropãtavõa mojikuwaa teve. A'evoa rupi omoe'e ywetetà Janejare'e kupa. 
2CO.8.20	Noropotai kee e'i tite ãmõ kõ oreupewarà mõ, mõa'ãrõwã karakuri oroeraa remẽ: “Emã'ẽ. Ãwĩ kõ karakuri weraa remẽ, wekyità karakuri mõ oupe kupa”, te'i tite e'ã ore kupa. Aja rewarà mõ tè oreretãrã mõ oroeraatà orerupi, tomã'ẽ orere karakuri orome'ẽma remẽ. Ãmẽ tè aepo ne'i'ãi ore kupa. 
2CO.8.21	Oropota Janerõvijã rovake ivo katu oroiko ipi. Ãwĩvo ve oropota jane kõ rovake ivo katu oroiko teve. Ajawyi a'evo oroiko ipi.
2CO.8.22	Ãmõ teve oromonotà Titu kõ rupi. Oreretãrã teve a'e. A'e iteetejẽ oroã'ã esa. Ajawyi a'evoa rupi orokuwa temirovija tè sikaepo. “Hoõ” e'i katu mã'ẽ tè a'e. Ovote teãmã jane kõ omokasiay ereko ipi. A'e remirovija katu teãmã pejẽ peiko. Ajawyi age'e si pejẽ pekuwatà ky'y. Age'e ywesõ si opota pemokasia rõmõ ekoi ky'y. 
2CO.8.23	Ije tè Titu amonotà pekoty. Ereve oposiko iko mã'ẽ tè a'e. Ãmõ, oreretãrã kõ ootà upi pekoty mãe kõ pewarà mõ kee a'e pejẽ. A'e Jesu koty rewarà kõ remimonookakwerà tè. Kiristu rekoa rupi katuwarà kõ tè a'e kõ. 
2CO.8.24	A'e kõ pewarà mõ kee a'e pejẽ. Oo pekoty kupa remẽ ikõ tapereko katu kõ ipi nẽ, a'e pejẽ. [Pekarakuri ikõ tapemoaty imonooka upi kõ iporijau mãe kõ pãtavõa rõmõ nẽ, a'e pejẽ.] A'evo peiko remẽ tè, pirujẽ Jesu koty rewarà kõ okuwatà aje ywete poroauvay mãe kõ rõmõ tè peiko. Kee e'ità ãmẽ kupa: “Pauru nomoe'e kõ teywetei”, e'ità peupewarà mõ ãmẽ kupa.
2CO.9.1	“Pekarakuri peme'ẽ tijamonooka Juteja yvy kyty Janerõvijã koty rewarà kõ pãtavõa rõmõ”, na'e'ãi ky'y, aepo pekuwapa rewarà mõ. 
2CO.9.2	Jypy remeve itõkõ pepota pepãtavõ kõ ipi. Ajawyi tè poromoe'e ywete Masetonia yvy wãnà kõ remikuwa rõmõ. Kee a'epa ijupe kõ: “Korĩtu taa wãnà kõ, mire'eay tè”, a'epa. “Akaja yvy pewarà kõ a'e kõ. Wãi ãmõ kwaray pe wyive opota Juteja wãnà kõ opãtavõ kupa”, a'epa peupewarà mõ. Ajawyi “hoõ” pejẽ katu ipi rewarà mõ, okuwa a'evo peiko mã'ẽ kupa ky'y. Ajawyi a'e kõ ve opota okarakuri mõ ome'ẽ, ipãtavõarà kõ rõmõ. 
2CO.9.3	Kee a'epa ijupe kõ: “Akuwa Korĩtu wãnà kõ omoatypa amãtejẽtà karakuri tisiraa jakwa remẽ”, a'epa ijupe kõ. Age'e Titu kõ amonotà pekoty erenone rupi, aje ywete tapemoatypa amãtejẽ. Napemoatyi ime'ẽ sõ remẽ, poromoe'e pãnẽ tè kuwa ãmẽ. 
2CO.9.4	Kãramõ Masetonia yvy wãnà kõ sõ oo erupi pekoty remẽ, manyvo na'e'ãi kuwa ãmẽ ijupe kõ, poromoe'e pãnẽ tesõ aiko remẽ. Pejẽ ve manyvo napejẽ'ãi kuwa, “hoõ” pejẽ katu oreupe paire. 
2CO.9.5	Ajawyi tè Titu kõ amono amãtejẽtà erenone rupi pemokasiarà rõmõ mokope, karakuri penemime'ẽ rã moatya rè. Peayvukwerà rupi ikõ tapemokatu karakuri ãmẽ nẽ. Ãmẽ tè avãe a'e pè remẽ, pemoatypa amãtejẽtà karakuri erenone. Ãwĩvo remẽ tè peme'ẽ takatua rupi tè peme'ẽtà. Oroporanu rire rõwã peme'ẽtà ãmẽ.
2CO.9.6	Kee a'e mã'ẽ rè pemã'ẽ esa. Ava mõ sõ pe'ĩpe'ĩ moma'eyva rã'ãigwerà oõtã remẽ, ivo ve i'akwerà pe'ĩpe'ĩ teve omoaty ipi. Ãmõ, mõa'ãrõwã oõtã remẽ, mõa'ãrõwã teve i'akwerà omoatytà. A'evoa rè tapeja'a penemime'ẽ rã pemoaty remẽ. 
2CO.9.7	Tapejipy'amogeta rã'ĩ jẽsi mapejõ põ peme'ẽtà, pejãvijõ jẽ. Aekwerà rupi tapeme'ẽ ajaire. Peme'ẽ takatua rupi tè peme'ẽtà ãmẽ. Tapejimõarõ e'ã ime'ẽa rè peiko. Tapenoryvay ime'ẽa rè peiko. A'evo jaiko mã'ẽ Janejare'e opota katu ipi. 
2CO.9.8	Janejare'e ywesõ kuwa mõa'ãrõwã ome'ẽ penemiporu rõmõ, tapemosãi jane kõ pè erokwa ipi. Nopa'ãi kuwa pepo pewarà pemosãi ywete ipe remẽ. 
2CO.9.9	Ajare kee ojikusiwa maekwerà rupi tapeiko: 
2CO.9.10	Ãwitõ Janejare'e tè moma'eyva rã'ãigwerà ome'ẽ janeupe tijaõtã ipi. Ãwĩvo janeremi'õvãnõ ipi. Omoy katu janeremi'õ janeupe ipi. Ãwĩvo ve ãmõ kõ peporijauesa remẽ, Janejare'e omoy katutà pemoma'e kõ toy katu jẽ pejẽ. Napeporijau'ãi poropãtavõa rupi peiko. Ãmẽ ywesõ Janejare'e omoy katutà pejẽ.
2CO.9.11	Aje, Janejare'e pemoma'enõ ywetetà. Ãmẽ tè oiko jẽtà penemime'ẽ rã. Kee javu sa'u ikarakuri ywete mãe kõ votà peiko, pepãtavõ iporijau mãe kõ remẽ. Oroeraa penemime'ẽ rã ime'ẽ ijupe kõ remẽ, omoe'e ywetetà Janejare'e penewarà mõ kupa. 
2CO.9.12	Ãwĩvo Janerõvijã koty rewarà kõ pepãtavõ remẽ, niporijau'ãi kupa ky'y. Oy katutà emiporu rã kõ ijupe kõ. Omoe'e ywetetà Janejare'e peupewarà mõ ãmẽ kupa. 
2CO.9.13	Napekãte'ãi ee mã'ẽ rè omã'ẽ kupa remẽ, kee e'ità kupa: “Aje ywete Kiristu ayvu rupi katu tè ekoi kupa ipi”, e'ità ãmẽ kupa. “Ãwitõ janepãtavõ kupa, ãwĩvo ve ãmõ kõ ve opãtavõ kupa ipi”, e'ità peupewarà mõ ãmẽ kupa. Ajare omoe'e ywetetà Janejare'e penewarà mõ kupa. 
2CO.9.14	Penauvaytà ãmẽ kupa. Ajawyi kee e'ità Janejare'e pè peupewarà mõ kupa: “Janejare'e, eporijauesa Korĩtu wãnà kõ, ikatuay wete orerereko kupa rewarà mõ. Nokãte'ãi teve okarakuri rè ome'ẽ oreupe kupa remẽ ipi. Ãmõ, aje ywete poroporijauesa ywete kupa ipi”, e'ità Janejare'e pè kupa. 
2CO.9.15	Simoe'e Janejare'e wemime'ẽgwerà janeupewarà rewarà mõ. A'e ywesõ nokãte'ãi jane mã'ẽ rõmõ ekoi ipi.
2CO.10.1	Ije, Pauru, eayvukasità peupe ky'y. Aje, Kiristu okãte'ã janere ipi. Ikatusa rupi janerereko ipi. Nijanererekoivai teve ipi. Eruparà rõmõ ãwĩvo apota poroereko ipi. Ajamã'ẽ pepytery pewarà kõ mõ kee e'i tite eupewarà mõ: “Pauru janepyri ekoi remẽ, ikatusa rupi oporegeta janeupe ipi. Age'e kuipe'e ekoi remẽ, ojimomojy tesõ kareta kusiwarerà rupi ky'y”, e'i tite eupewarà mõ kupa ipi. 
2CO.10.2	Aje, eayvukasi ekareta rupi pejẽ. Ajamã'ẽ aa pepyri remẽ, napotai ajimomojy rõmõ penovake aiko. Aje, eayvukasità, kee jaa akuwa rewarà mõ. Ava mõ sõ kee e'i remẽ, “Pauru opota tè ojimoe'eoka jane kõ pè”, e'i sõ remẽ, ivo ve aovaja kõ jẽtà ãmẽ. “Ãwĩvo kuwasi aiko mijã!” na'ei aiko ajamã'ẽ. Naãrõi a'evoa aiko ipi.
2CO.10.3	Sota rewarà rè tè poromosã'ãgatà tapekuwa sa'u. Sota kõ okasia e'e rè tè ojimokasi iko kupa ipi. Ore, orevo rupi teve ajamã'ẽ. Orekasia rupi rõwã oroiko ipi. 
2CO.10.4	Sota kõ oo jiapisia pè remẽ, irapa rapa tè oo kupa ipi. Na'evoi ore oroiko. Raparà rè rõwã orojimokasi ipi. Janejare'e kasia oreraparà vo 'ejẽ oreupe ikasi. A'e ywesõ ikasi sota kõ raparà wyi ipi. A'e rupi jane kõ ayvukasia kõ noromokasiokai ipi.
2CO.10.5	Okasia rupi, otekokuwaa rã'ãga rupi Janejare'e ayvu nomoe'ei mãe kõ ayvu ve oromogwe kuwa. A'e wyi wetesi Janejare'e kasia rupi a'evo oroereko, ãwisõ Kiristu rè tojirovija iko kupa ky'y.
2CO.10.6	Ajare kee a'e pejẽ. Kiristu ayvu rupi katu ikõ tapeiko nẽ. Ijayvu rupi noiko tari mãe kõ oromomorijautà ãmẽ.
2CO.10.7	Manyvore ãmõ kõ vo jẽ erereko pekupa! “Jesu remimonokwerà tè Pauru”, napejẽi eupewarà mõ. Maevo ikujaukwerà rupi aiko rewarà mõ. Ajamã'ẽ aje ywete Kiristu koty rewarà kõ tè pejẽ remẽ, ekuwa kuwa pekupa mijã. “Aje ywete Kiristu koty rewarà tè ãwĩ”, pejẽ kuwa ije mijã.
2CO.10.8	Kee a'e pejẽ remẽ, “Janerõvijã ywete epyteporo pemotekokuwaarà rõmõ taiko”, a'e pejẽ remẽ, maevo penovake ajimoe'e maevo sõ tite aiko ipi. Ajamã'ẽ ãwĩvoa rè najimosĩokai, aepo a'e pejẽ remẽ. Kiristu tè epyteporo toporomokasi ijayvu rupi taiko, ãwisõ tapejirovija ywete ee peiko. A'evoa rõmõ tè oremonooka pekoty. Pemojaiwea rõmõ rõwã oremonooka pekoty. 
2CO.10.9	Napotai ajimomojy pene ekareta kusiwarerà rupi mã'ẽ. 
2CO.10.10	Ãmõgwerà kee e'i tite eupewarà mõ: “Kareta kusiwarerà rupi Pauru ojimomojy wete janere ipi. Ojimokasiay. Ajamã'ẽ janepyterà rupi ekoi remẽ, ojimomeme tè iko ipi. Nijayvukasi ãmẽ iko”, e'i tite maevo eupewarà mõ kupa ipi. 
2CO.10.11	Ajawyi kee a'e aepo e'i mãe kõ pè. Ãwitõ kareta kusiwarerà rupi eayvukasi pejẽ, ãwĩvo vetà ajo pepyri remẽ. Netee'ãi ãwĩ wyi aiko, a'e pejẽ.
2CO.10.12	Pepytery pè uve kee e'i mãe kõ: “Jane ywesõ jatekokuwa Pauru kõ wyi”, e'i tite mãe kõ. Ajamã'ẽ ovote ojiupe tè aepo e'i ywe'e tite iko kupa. Otekokuwa e'ãa rupi tè aepo e'i kupa. [Janejare'e ayvu rupi rõwã aepo e'i iko kupa.] Ajawyi aepo jaa napotai, aepo na'ei ije rewarà mõ. 
2CO.10.13	Janejare'e noremonookari sõ pekoty remẽ, “Janejare'e kasia rupi tè jane kõ simo'e”, noro'e'ãi kuwa pejẽ. Ajamã'ẽ aje Janejare'e tè oremono rewarà mõ tè, ijayvukwerà rupi tè oroo pekoty. Ajawyi tè, “Janejare'e remimonokwerà rõmõ tè oroiko”, a'età pejẽ. 
2CO.10.14	Oroo pekoty remẽ itõkõ, “A'evo ikõ peiko nẽ”, e'i Janejare'e oreupe mã'ẽ noroapyrasai ipi. E'i mã'ẽ pe'ĩ kõrijõ oroereko ipi. Ãwĩ tè oremono pekoty rewarà mõ, ijayvu Kiristu rewarà rè tè poromotekokuwa oroiko. Ajawyi norojimoe'e teywetei oroiko ipi. 
2CO.10.15	Ãmõ kõ ve itõkõ pemotekokuwa Kiristu ayvu rè ipi. Ajawyi kee noro'ei pejẽ: “Ore rõmõ'ĩte Kiristu pewarà kõ oromotekokuwa”, noro'ei oroiko ipi. Kee ywesõ oropota peiko. Janejare'e rè pejirovija katu remẽ ywesõ pejirovija ywetea oropota. A'evo remẽ ywesõ Kiristu ayvu rè ore poromotekokuwa katuaytà oroiko ipi. Penena jãvijõ jẽ poromotekokuwatà ãmẽ ky'y, Janejare'e e'i oreupe maekwerà pe'ĩ, oro'e ãmẽ pejẽ oroiko. 
2CO.10.16	Ãmẽ awyjepa Janejare'e ayvu e'eay Kiristu rewarà oromojenu penena pè remẽ, orojisyry kuwa ajaire oroo ãmõ tena kyty. Uve jẽ tena kõ a'e pè Janejare'e rewarà nojenuive ijupe kõ mãe kõ. A'e taa kõ gyty oropota oroo ijayvukwerà mojenu erokwa.
2CO.10.17	Ajare kee ojikusiwapa Janejare'e ayvukwerà rõmõ: 
2CO.10.18	Ovote ojimoe'e mã'ẽ pè rõwã temimoe'e taoty ãmẽ. Aje ywete Janejare'e remimoe'e pè tè temimoe'e taoty.
2CO.11.1	Eawyry mã'ẽ vo tesõ aju ajupa, akusiwatà remẽ ky'y. Ajawyi tapenerekoiva e'ã eayvu, eawyry mã'ẽ ayvu vo peenu eayvu remẽ. 
2CO.11.2	Epy'a jikõtevẽ tesõ pene aiko. Ãwitõ Janejare'e ipy'a jikõtevẽ janere iko ipi, ãwĩvo ve penuu vo jẽ ije aiko rewarà mõ, epy'a jikõtevẽ ywete pene aiko. Ãwitõ janerajyry temiporu e'ã, ãwĩvo ve pejẽ eupe. Okãte'ã mã'ẽ vo 'ejẽ ije, pe'ĩ mã'ẽ rerekwarà rõmõ tapeiko. Ãwitõ tuu ome'ẽ wajyry kõjãmukukyry ivo katuay wete mã'ẽ rõmõ imẽnà pe'ĩ mã'ẽ pè tè, ãwĩvo porome'ẽtà pe'ĩ mã'ẽ pè teve, a'e Kiristu pè porome'ẽtà. Ivo katuay wete mã'ẽ rõmõ apota peikoa. Ãwĩvo apota Kiristu rè pekãte'ã peiko ipi. 
2CO.11.3	Tapejimoripeoka e'ã ikõ poromo'e rã'ãga mãe kõ pè nẽ, a'e pejẽ. Ãwitõ karamoe remẽ sa'i Eva ojimoripeoka moe tekokuwaa rã'ãga pè, tãwĩvo e'ã ikõ peiko nẽ, a'e pejẽ.
2CO.11.4	Jesu rè poromo'e rã'ãga mãe kõ ãmõ rupi tè omojenu pejẽ kupa ipi. Oreremimojenuwerà vo rõwã omojenu pejẽ kupa. Ajamã'ẽ a'e kõ ayvu peenu remẽ, penory tite ãmẽ peiko ipi, ãwisõ Janejare'e 'Ãg rupi rõwã pemo'e rã'ãga kupa remẽ. Ãmõ 'ãg rupi teipe pemo'e rã'ãga kupa ipi. A'e kõ poromoripe mãe kõ rõmõ tè ekoi. Janejare'e ayvu e'e wekovijanõ rã'ãga ãmõ ayvu pè tè kupa. “Janejare'e ayvu tè oromojenu”, e'i rã'ãga kupa ipi. Ajamã'ẽ iwarite kupa. 
2CO.11.5	“Ore ywesõ Jesu remimono kõ rõmõ oroiko”, e'i tite ojimojõvijã rã'ãga pe'arà kyty iko kupa. Ajamã'ẽ a'e kõ ywesõ rõwã ewyi. 
2CO.11.6	Maevo ikujaukwerà rupi rõwã aporegeta pejẽ ipi. Ajamã'ẽ Janejare'e ayvu rè atekokuwavay mã'ẽ tè ije. Ãwĩvoa pekuwa. Pemã'ẽ itõkõ orere ipi, kõ'ẽ jawe jawe iteetejẽ oroposiko katu ipi remẽ.
2CO.11.7	Poromotekokuwa Janejare'e ayvu rè remẽ itõkõ, kee na'ei pejẽ ipi: “Janejare'e ayvu mojenua repykwerà tapeme'ẽ ije”, na'ei pejẽ ipi. Najimojõvijãokai teve itõkõ pene aiko ipi. Temĩgwai vo 'ejẽ aposiko tepy e'ãte peneve ipi. Tepy e'ãte aposiko rewarà mõ tè sipõ napeenui eayvu peiko? 
2CO.11.8	Poromotekokuwa aiko remẽ itõkõ ãmõ Jesu koty rewarà kõ mõ tè karakuri omuroka eupe ipi mijã. A'evo tè itõkõ karakuri apyy ipi. A'evo remẽ pemotekokuwaa repykwerà rõmõ rõwã aposiko pepytery pè aiko. 
2CO.11.9	Poromo'e ypy aiko remeve itõkõ, naporanui aiko pejẽ ipi, ãwisõ eporijau ipe aiko remẽ. Jesu koty rewarà kõ Masetonia yvy pe wyi uu remẽ, weru eporijau ee mãe kõ pirujẽ eupe kupa. Jypy remeve a'evo aiko. A'evo jẽ tè age'e aiko. Ajawyi naporanui pejẽ ipi.
2CO.11.10	Akaja yvy rupi a'evo aiko ipi, pirujẽ taa kõ pè aiko remẽ. Kiristu rovake aje ywete aepo a'e. Tepy e'ãte poromotekokuwa Janejare'e ayvu rè remẽ, eupe ikatuay. Ajawyi ava pè jẽ rõwã aporanu ipi. 
2CO.11.11	Manyvore rõwã naporanui pejẽ aiko. Noporoaui rewarà mõ rõwã naporanui peupe! [Napotai imowasu peupe rewarà mõ tè naporanui peupe!] Poroauvay rewarà mõ teve a'evo oroiko! Janejare'e okuwa a'evo oreikoa.
2CO.11.12	Aekwery vo jẽ tè aikotà. Janejare'e ayvu rè tepy e'ãte poromotekokuwa ipi mã'ẽ rõmõ tè aiko. Namotee'ãi ãwĩvoa. Kee rewarà mõ. Poromo'e rã'ãga mãe kõ kee e'i ipi: “Janejare'e remipyteporokwerà kõ teve ore oroiko, Pauru vo”, e'i rã'ãga kupa ipi. Ajamã'ẽ orevo rõwã a'e kõ ekoi, apijarà kõ rõwã ore rewarà mõ. [Epykwerà rupi tè oposiko iko kupa ipi. Noposiko'ãi tepy e'ãte kupa ipi. A'evoa rupi ojikuwa evo rõwã mãe kõ rõmõ iko kupa.]
2CO.11.13	Kiristu remimonokwerà rã'ãga tè a'e kõ. Poromoripe mãe kõ tè. Iwarite Kiristu ayvu mojenua e'e kõ rõmõ maevo sõ tite ekoi kupa remẽ. 
2CO.11.14+2CO.11.15	A'evo ekoi kupa remẽ, oõvijã Satanasi reruparà mõ tè ekoi kupa ipi. Ãwitõ ãjãgai rõvijã Satanasi poromoripe ipi. Ivo rã'ãga ekoi ipi. “Janejare'e remĩgwai tè ije”, e'i rã'ãga poromoripea rõmõ ipi. Ãwĩvo 'ejẽ poromo'e rã'ãga mãe kõ ekoi ipi, eruparà mõ. Ajamã'ẽ kãramõ Janejare'e wepyme'ẽ kõtà, ekoawerà aiwerà kõ rupi katu.
2CO.11.16	Pemã'ẽ rã'ĩ! Eawyry mã'ẽ vo terereko e'ã pekupa. Aepo a'e py'yi tesõ pejẽ aiko ky'y. Ajawyi aepo pejẽ eupe remẽ, tapeenu jẽsi eayvu. Eawyry mã'ẽ ayvu vo 'ejẽ ipe mijã. Ãwĩvo aiko remẽ, ajimoe'età peneminu rõmõ aiko ky'y. 
2CO.11.17	Aje Janerõvijã ywete ayvu rupi rõwã ejimoe'ea rè aporegetatà pejẽ. Aje ywete eawyry mã'ẽ vo 'ejẽ maevo sõ tite aporegetatà pejẽ aiko ky'y. 
2CO.11.18	Ãmõ kõ mõa'ãrõwã aje ojimoe'e teywete weko rè iko mãe kõ. A'evo remẽ, “aje ywete” pejẽ tite ijayvu kõ pè peiko. Ije ve ajawyi ta'evo aiko ky'y. Ajimoe'eoka tary ve peupe ky'y. 
2CO.11.19	Otekokuwa mã'ẽ vo ipe pejẽ. Ajamã'ẽ eawyry mãe kõ ayvu rè penory jẽ peiko. “Aje mã'ẽ tè” pejẽ ywe'e tite ijayvu kõ pè ipi. 
2CO.11.20	Ãwisõ pemoaia teipe remẽ, peenu katu jẽ ywe'e tite ijayvu kõ ipi. Wayvu pupe tè penereko ipe kupa ipi. Pemoma 'ete ipe karakuri pemoripea rupi. Penerõarõ ipe kupa ipi. Penereko ai epe kupa ipi. [Manyvore ywete põ peenu jẽ tesõ ijayvu kõ ãmẽ!] 
2CO.11.21	Ajamã'ẽ ije najimojõvijãokai peupe aiko ipi. Ajawyi, “Nikasi Pauru ayvu”, pejẽ tite eupewarà mõ ipi.
2CO.11.21	A'e kõ ojimoe'e ywete remẽ, peenu katu ijayvu kõ ipi. Ãwĩvo remẽ sipõ pepota? Ajawyi ta'evo aiko ky'y! Aje eawyry mã'ẽ vo 'ejẽ aporegetatà pejẽ ky'y! [Ãwĩvo remẽ maevo peenutà eayvu ãmẽ ky'y!] 
2CO.11.22	Kee ta'e ajawyi. Epereu ayvu rupi oporegeta mãe kõ tè kupa remẽ, a'evo ve ije. Epereu ayvu rupi aporegeta mã'ẽ teve ije!
2CO.11.23	Kiristu remĩgwai rõmõ oposiko kupa remẽ, ije teve aposiko a'e rõmõ aiko. Ajamã'ẽ ije ywesõ aposiko iwyi kõ aiko. (Agyvo aporegeta remẽ, eawyry mã'ẽ ayvu vo tesõ aporegeta ky'y. Ajamã'ẽ nimanyvoi eupe.) Aje iwyi kõ wetesi aposiko aiko ipi. Ãwĩvo ve ije ywesõ teve emopã'ã erereko kupa ipi. Iwyi kõ wetesi enõpã tè erereko kupa ipi. Iwyi kõ wete ve werywete ejuka kupa ipi.
2CO.11.24	Agyvo aiko Kiristu remĩgwai rõmõ aiko. 5 rõmõ tesõ kõ Juteu kõ epyy enõpã nõpã, teima pirerà jimõjãgwerà pupe. A'evo ve enõpã nõpã kupa remẽ upi upi, 39 rõmõ tesõ enõpã kupa ipi!
2CO.11.25	Ãmõ kõ, Romã pewarà kõ enõpã nõpã yvyra pupe. Moapy tesõ a'evo erereko kupa. Ãmẽ kõ pe'ĩ'yte ejapi japia takuru pè kupa. Ãmõ, nawiu rupi aa remẽ, ojipypy ereve. Moapy teve a'evo aiko. Ãmõ remẽ kõ orojipypy remẽ, pãranã pipo pipokwerà rupi ekõ'ẽma tè. Ajaate karumẽ arokwapa pãranã pupe aiko.
2CO.11.26	Ãwĩvo ajimomorijau taa kõ rupi aa aa aiko remẽ ipi. Yy erevuru remẽ kõ werywete emomarama. Ãmõ remẽ kõ, imona mãe kõ werywete emomarama teve, pee rupi aa aiko remẽ. Ãmõ remẽ kõ, eretãrãgwerà kõ yveve tesõ emomarama. Ãmõ remẽ kõ, Juteu rõwã mãe kõ ve werywete emomarama. Ãwĩvo ajimomorijau aiko ipi, taa kõ rupi akwa remẽ. Tekoe'ãma rupi teve a'evo aiko ipi. Ãmõ, pãranã wasu mytery pè a'evo aiko teve. Ãmõ, Jesu koty rewarà rã'ãga kõ po pè ajimomorijau teve aiko.
2CO.11.27	A'evo 'evo aiko ipi. Aposiko ywete aiko ipi. Ajimomorijauvay teve aiko ipi. Ijaty tesõ nakei ipi. Jareve reve tesõ ekõ'ẽ kõ'ẽma aiko ipi. Amyay aporara teve tesõ aiko ipi. Ãmõ, 'ywa aporara teve aiko ipi. Eporijau tè ake. Eremi'õ naikoi 'ete teve eupe. Ãmõ, eretã naikoi teve. Ãmõ, eyru naikoi teve ipi. [Pe'ĩypyte rõwã ãwĩvo aiko ajamã'ẽ. Kiristu remĩgwai rõmõ tè a'evo ajimomorijau aiko ipi. Ãmõ kõ sõ a'evo ekoi remẽ, opoipa kuwa oposikoa wyi kupa mijã.]
2CO.11.28	Agyvo aiko teve aiko ipi. Jamã'ẽ ee mã'ẽ rupi kõrijõ rõwã ajimomorijau aiko ipi. Nijamã'ẽi ee mã'ẽ rupi teve ajimomorijau aiko ipi. Jesu rè ojirovija mãe kõ rè ajipy'amogeta ywete aiko ipi, pirujẽ taa kõ pewarà kõ rè, nakuwai manyvo ekoi kupa ky'y rewarà mõ. Kõ'ẽ jawe jawe ajipy'amogeta ee kõ aiko ipi. A'evoa rè ajimomorijau teve aiko ipi. 
2CO.11.29	Jesu koty rewarà kõ mõ nipy'a kasi remẽ, eãgyoay ee kõ aiko ipi. Ãmõ, ikoty rewarà kõ mõ ovoarà pè ojavyoka ijayvu remẽ, eãgyoay teve ee kõ aiko, aauvay kõ rewarà mõ. Ãwĩvoa rupi teve ajimomorijau aiko ipi.
2CO.11.30	[Atyry kõ omã'ẽ ere,] evote najimokasi aiko remẽ. Ajawyi a'evo 'evo aiko maekwerà rè kõrijõ tè ajimoe'età aiko. Evote ekasia rè rõwã ajimoe'età aiko. 
2CO.11.31	Janejare'e okuwa ewari rõwã aepo a'e mã'ẽ. A'e, Janerõvijã Jesu Ruu. A'e ywesõ temimoe'e rõmõ ekoi mã'ẽ tè. 
2CO.11.32	[Jypy remẽ epikasi e'ãa Janejare'e omojisaoka eupe,] Tamasiku taa rupi aa aiko remẽ. Kee. Kovenatu tẽ tesõ kõ opota epyy mijã. Jõvijã Areta ayvu rupi kovenatu rõmõ ojinõ maekwerà itõkõ a'e. A'e tè a'evo erereko. Taa okenaa sota kõ erãrõarà rõmõ kupa upa, kovenatu ayvu rupi tè epyytà kupa mijã. [Manyvo najireko'ãi ajava iwyi kõ ãmẽ mijã.] 
2CO.11.33	Ajamã'ẽ Jesu koty rewarà kõ epãtavõ tajisyry tyvija rupi aa a'e taa pe wyi. Emowyjy 
2CO.12.1	Napotai epe erewarà rè ajimoe'e aiko ipi. Ajamã'ẽ ajimoe'e jẽ pene aiko, ãwisõ nimanyvo'ãi epe remẽ. Janerõvijã ywete omojisaoka eupe mã'ẽ amome'utà pejẽ. 
2CO.12.2	Jypy remẽ, [Janejare'e reve aporegeta ajupa remẽ,] emovy ereraa rã'ĩ tè yva pupe. Wena kyty tẽ tesõ ereraa. 14 kwaray rõmõ tesõ arokwapa a'evo ereraa paire. Maevo e'ãg kõrijõ tè weraa yva kyty. Ãmõ, epirà teve maevo weraa. Ije ajamã'ẽ nakuwai epirà revejẽ ereraa remẽ. Janejare'e kõrijõ tè okuwa. 
2CO.12.3+2CO.12.4	Akuwa Janejare'e ereraa, a'e wena ikatuay mã'ẽ kyty. Ma'e remẽ aje a'evo. Ma'e remẽ apouvai tè. Nakuwai. Janejare'e tè okuwa. Ayvu katuay wete tẽ tesõ aenu a'e kyty wyi ajo. Ava nomome'u kuwa'ãi aenu maekwerà. 
2CO.12.5	Ãwĩvo aiko maekwerà rè ajimoe'e kuwa aiko ãmẽ. Ajamã'ẽ najimoe'ei aiko. Epikasi e'ãa rè kõrijõ tè ajimoe'e aiko. [Jesu kasia rupi kõrijõ aiko mã'ẽ rè kõrijõ ajimoe'e aiko.] 
2CO.12.6	Apota sõ ajimoe'e remẽ, aje ywete mã'ẽ rè kõrijõ tè kuwa ajimoe'e aiko. Eawyry mã'ẽ vo rõwã kuwa ajimoe'e ãwĩvo aiko remẽ. Ajamã'ẽ napotai ajimoe'e penovake aiko mã'ẽ. Pemã'ẽ manyvo aiko pepytery pè aiko remẽ ipi. Peenu teve poromotekokuwa ajupa remẽ ipi. Penemikuwa rupi tè apota emosã'ãga pekupa, ajawyi.
2CO.12.7	Aje, Janejare'e omojisaoka ikatuay wete mã'ẽ eupe. Ajamã'ẽ nopotai ajimoe'e ywe'e tite aekwerà rè aiko. Ajawyi ayay mã'ẽ omonooka ije taporu. Ãwitõ Satanasi remimuu emomorijauvay sõ remẽ, ãwĩvo ajimomorijau ayay mã'ẽ rè aiko. 
2CO.12.8	Kee a'e ipe Janerõvijã ywete pè: “Emokatu rejupa!” a'e ipe ijupe ipi. Moapy tesõ aepo a'e tite ijupe. 
2CO.12.9	Ajamã'ẽ kee e'i ije: “Ãnĩ. Noromokatu'ãi. Ajamã'ẽ moko oroerekooka ipe remẽ, oroauvay jẽ aiko. Noroity'ãi teve aiko. Nanepikasi remẽ ywesõ sitõ ekasia ikasiaytà neupe ãmẽ”, e'i ije. Ajawyi nekasi epe aiko remẽ, erory jẽ aiko. Ajimoe'età epikasi e'ãa rè aiko ãmẽ, ãwĩvo remẽ ywesõ Kiristu kasia rupi tè aikotà ky'y rewarà mõ. 
2CO.12.10	Ajawyi erory jẽ aiko ipi, ãwisõ nepikasi 'ete ipe aiko remẽ. Ãmõ kõ ererõarõ ipe remẽ, na'ei ajamã'ẽ ijupe kõ ãmẽ ipi. Erory jẽ aiko ipi. Ãmõ, ajimomorijau ipe aiko remẽ. Ãmõ, emomorijau ipe kupa remẽ. Ãmõ, waypea rupi aiko ipe remẽ. Manyvo nyvo jẽ aiko ipe Kiristu koty rewarà rõmõ aiko remẽ, erory jẽ aiko ipi. Nepikasi aiko remẽ ywesõ si Kiristu emokasioka erereko ipi, ajawyi.
2CO.12.11	Aje, eawyry mã'ẽ ayvu vo 'ejẽ maevo sõ tite aiko, ivo aiko mã'ẽ rè ajimoe'e remẽ. Penewarà mõ tè a'evo aiko ajamã'ẽ. Pejẽ ywesõ kuwasi emoe'e pekupa mijã. Ãmõ kõ ywesõ rõwã ewyi, ãwisõ, “Ore ywesõ Jesu remimono kõ rõmõ oroiko”, e'i epe pejẽ kupa remẽ. 
2CO.12.12	Janejare'e tè itõkõ okasia omojisaoka pejẽ, pepytery pè aposiko aiko remẽ. A'evoa rupi itõkõ emojikuwaoka wemimono e'e rõmõ taiko. Waypea rupi aiko remẽ itõkõ, ajimokasi jẽ aposiko pepytery pè aiko ipi. Ajawyi ekuwa kuwasi Jesu remimonokwere'e rõmõ pekupa mijã. 
2CO.12.13	Ãmõ, Jesu koty rewarà kõ rena kõ rupi aiko remẽ, a'e wãnà kõ oma'e mõ ome'ẽ eupe ipi. Ajamã'ẽ pepyryvo aiko remẽ, naporanui pema'e rè ipi. Ajamã'ẽ ãwĩvo ipe aiko pepytery pè remẽ, manyvore põkõ pejẽ ywe'e tite eupewarà mõ: “Pauru nijanepota ywe'ei. Ãmõ kõ ywesõ opota katu janewyi”, pejẽ ywe'e tite eupewarà mõ. Pema'e rè sõ aporanu remẽ, ikatu kuwa pejẽ mijã. Emoe'e kuwa pekupa ãmẽ mijã.
2CO.12.14	Mõrijõ tesõ aa penesa mijã. Age'e apota mijẽ aa penesa. Ajamã'ẽ aa remẽ, eoa repykwerà rè naporanu'ãi pejẽ, “Tiwaype e'ã ijupe kõ”, a'e peupewarà mõ rewarà mõ, poroauvay aiko wyi. Eãkarã vo 'ete pejẽ. Ajawyi apota teve erauvay pekupa. Emã'ẽ. Ãwitõ tuu tè oja'a wãkarã kõ rè ipi. Ajawyi, “Peja'a kuwasi ere”, ne'i ijupe kõ ipi. “Aja'atà pene”, e'i ijupe kõ. Ãwĩvo ve ije. Ajawyi pema'e kõ mõ rè naporanu'ãi. 
2CO.12.15	Eroryvay pirujẽ emoma'e kõ ame'ẽma kuwa jimo'yjẽ, pepãtavõa rõmõ remẽ. Poroauvay rewarà mõ, emoma'e pirujẽ kuwa ame'ẽma [ãwisõ Jesu Kiristu rè tapeja'a] mijã. Apota poromokasi ipi rewarà mõ, emãnõa wyi nakyjei aiko. Ãwĩvo poroauvay aiko rewarà mõ sipõ nerau ywe'ei pekupa? 
2CO.12.16	Karakuri mõ jẽ rõwã itõkõ apyy pewyi. Manyvore põ poromoripe mã'ẽ vo 'ejẽ erereko jẽ pekupa? 
2CO.12.17	Nerako'i 'eteay itõkõ pene aiko ipi. Amono ypy pekoty mãe kõ teve itõkõ naeako'i pene iko ipi. Napemoripei penereko kupa ipi. 
2CO.12.18	Titu itõkõ napemoripei penereko, amono pekoty remẽ. Ãmõ eremimonokwerà teve itõkõ napemoripei, Titu rupi oo maekwerà. Evo jẽ naeako'i itõkõ pene kupa. Ojevo jẽ itõkõ oroiko.
2CO.12.19	Maevo kee pejẽ tite ekareta pemogeta remẽ: “Ojireko katu Pauru kõ age'e simo'y ee mã'ẽ wyi”, pejẽ tite maevo ije. Ãnĩ! Na'evo'ãi aiko. Orepy'a pewarà Janejare'e okuwa katu. Pirujẽ Kiristu e'i oreupe toromojenu peupe mã'ẽ tè oromojenu pejẽ ipi. Ajawyi kee jaa tapekuwa, ejimorypa katu kõ. Pirujẽ manyvo nyvo jẽ oroiko remẽ, pemokasia kõ rõmõ tè oroiko ipi. A'evo oroiko mã'ẽ tè ore. 
2CO.12.20	Maevo avãe mokope remẽ, ije tè ãmõ rupi tè amã'ẽtà pene. Maevo eremimotarà rupi rõwã poroesatà avãe. Ije ve penemimotarà rupi rõwã eresatà pekupa ãmẽ. Ma'e remẽ agyvo sikaepo peiko ipi. Peayvu teitete sikaepo ojiupe peiko ipi remẽ. Pejimoa'u teve sikaepo ojeeve peiko. Ãmõ, pejikõ'õ teve sikaepo ojeeve peiko. Ãmõ, pejimoe'y e'yi sikaepo ojiwyi peiko. Ãmõ, peayvu ai teve sikaepo ojiupe peiko. Ãmõ, pejimovyvyrai tè sikaepo peiko. Ãmõ, pejimoe'e tite sikaepo peiko. Ãmõ, peiko teitete teve sikaepo peiko. A'evo 'evo maevo sikaepo peiko remẽ. 
2CO.12.21	Ma'e remẽ kee peiko mã'ẽ rõmõ poroesatà avãe remẽ. Ma'e remẽ napeityi 'eteay peaiwererà wyi, karamoewarà wyi. Ma'e remẽ aekwerà ve jẽ peiko. Pejipy'amoky'a jẽ peaiwererà rè peiko. Pejimomy'a jẽ peiko. Napejimosĩoka miti ma'e remẽ peaiwererà rè peiko. Pejimoane'e jẽ ee peiko. A'evo sõ peiko remẽ, emoãgyoaytà pekupa ãmẽ. Maevo emoja'o ywetetà pekupa ãmẽ, Janejare'e reminu rõmõ. Ãmõ, penewarà mõ ajimosĩoka tevetà Janejare'e rovake aiko, poromoe'e pãnẽ ãmõ kõ reminu rõmõ rewarà mõ.
2CO.13.1+2CO.13.2	Aa penesa remẽ itõkõ, mõrijõ rõmõ tesõ aa. Kee a'epa itõkõ nivoi mãe kõ pè, pepytery pè aiko remẽ: “Ivo tapeiko. Peaiwererà tapeitypypyipa awyje”, a'epa itõkõ pejẽ. Ãmõ, “Jesu revejẽ jaiko remẽ, janeaiwererà rè nijajirojivyi mijẽ japosiko ipi”, a'epa itõkõ pejẽ. Mõrijõ rõmõ aa penesa remẽ itõkõ a'evoa rè aporegetapa pejẽ. Age'e remẽ, ke'ĩrõwã aiko pewyi ky'y. Ajawyi ãmõ remẽ, aa mijẽ pekoty remẽ, “aje ipo” na'e'ãi pejẽ ky'y. Noporoporijauesa'ãi teve ãmẽ ky'y, moapy rõmõ tesõ aa ky'y rewarà mõ. Kee e'i Janejare'e ikusiwaoka maekwerà rupi katu poroerekotà: 
2CO.13.3	Ãmẽ a'evo poroereko remẽ, pekuwatà Kiristu ayvu rupi tè aposiko ajupa. Ajawyi “aje” tapejẽ eupe ky'y. Kiristu kasia rupi tè poroerekotà ky'y. Nikasi mã'ẽ rõwã Kiristu. Aje ikasiay wete mã'ẽ tè. Okasia omojisaokatà pepytery pè ãmẽ. 
2CO.13.4	Yvyra jipokana rè itõkõ omoputuputuri ijuka kupa. Nikasi mã'ẽ vo 'ejẽ wereko kupa. Ajamã'ẽ Janejare'e kasia rupi tè opoera mijẽ oiko mijẽ rõmõ. Age'e si awyje oiko jẽ oiko ky'y. Ãwĩvo ve ore, Kiristu reve pe'ĩypyte mã'ẽ rõmõ. Norepikasi epe oroiko. Ajamã'ẽ Janejare'e kasia rupi tè oroiko. Ajawyi oroo mijẽ pepytery pè oroiko remẽ, Janejare'e kasia rupi tè poromosã'ãgatà ky'y.
2CO.13.5	Ajawyi tapejimosã'ãga amãtejẽ esa. Aje ywete põkõ Jesu Kiristu rè pejirovija katu? Napekuwai sipõ Jesu Kiristu 'Ãg pepy'a pupe ekoi, aje ywete pejirovija ee remẽ? Napejirovijai ee remẽ tè katutà, naiko'ãi. 
2CO.13.6	Aje ywete pejirovija ee remẽ, pekuwatà ore ve aje ywete upi oroiko. Oropota a'evoa pekuwa. 
2CO.13.7	Janejare'e pè oroporegeta peupewarà mõ remẽ, kee oro'e oporegeta ipi: “Emokasi kõ oterẽ jẽ neremimota rupi toiko kupa. Nivoi toiko e'ã kupa”, oro'e ipi. Kee noro'ei: “Oremojikuwaoka ivo katu poromotekokuwa mãe kõ rõmõ rejupa”, noro'ei. 
2CO.13.8	Oropota aje mã'ẽ tè tojimo'ypa. A'e rupi poromosã'ãgatà, aje nivoi peiko remẽ, aje ivo peiko remẽ. 
2CO.13.9	Janejare'e ayvu e'eay rè pejimokasia ywesõ oropota. Ajawyi nimanyvoi oreupe norekasi pewyi remẽ. Orerory ãmẽ pene oroiko ipi. Ajawyi kee oro'e Janejare'e pè peupewarà mõ ipi: “Papa yvapewarà, nekasia eme'ẽ Korĩtu wãnà kõ pè, age'e remẽ ywesõ tojirovija ywete nere kupa”, oro'e peupewarà mõ ipi. 
2CO.13.10	Ajawyi aã kareta akusiwa tapemã'ẽ ee, naaive pekoty remeve. Ajawyi kareta rupi tè poromogetatà, kuise'ẽ tapepoi amãtejẽ peaiwererà wyi, ãwĩvo mã'ẽ tè. Ãmẽ tè avãe pepyri remẽ, noporomogeta mijẽ'ãi a'evoa rè aiko ky'y. Janerõvijã ywete tè eayvumokasioka. Ajamã'ẽ pemokasia rõmõ tè eayvumokasioka. Pemoaia rõmõ rõwã eayvumokasioka ipi.
2CO.13.11	Aepo kõrijõ tè akusiwa pejẽ ajupa, eretãrãgwerà kõ. Tapejimokasiay wete age'e remẽ ywesõ Janejare'e ayvu rupi katu tapeiko, a'e pejẽ. A'evoa rè tapejimokasi ojee peiko. Pe'ĩypyte mã'ẽ rõmõ tapeiko. Tapepy'a piryvypy katu kõrijõ peiko ipi. Janejare'e peneve ekoità ãmẽ, penauparà rõmõ, pepy'a mokatuarà rõmõ. 
2CO.13.12	Ãmõ, tapejimory katu ikõ ojeeve Jesu koty rewarà kõ rõmõ peiko ipi nẽ, pejirovãe remẽ upi upi.
2CO.13.12	Pirujẽ ikewarà kõ Jesu koty rewarà kõ opota ojimory pene aã kareta rupi.
2CO.13.13	Janerõvijã Jesu Kiristu ikõ tapenereko katu okatuaya rupi ipi nẽ. Ãmõ, Janejare'e ikõ tapenauvay wete teve penereko ipi nẽ. Ãmõ, i'Ãg rupi ikõ pe'ĩypyte mã'ẽ rõmõ tapeiko ipi nẽ. [Aepo a'e kõrijõ tè eremikusiwarerà rupi pejẽ. Awyjepa.]
GAL.1.1	Ije, Pauru, Jesu remimonokwerà tè. Mirà kõ remimonokwerà rõwã ije. Mirà kõ remipyteporokwerà rõwã teve ije. Aje ywete Jesu Kiristu tè epyteporo. Ãmõ, Janejare'e teve, a'e Jesu Ruu tè. A'e tè Jesu omãnõ maire omomoera mã'ẽ. 
GAL.1.2	Jesu koty rewarà kõ jimoatya Karasia yvy rupiwarà kõ pè aã kareta akusiwa ajupa. Kee a'e pejẽ. Pirujẽ epyriwarà kõ opota ojimory pene, eremikusiwarerà rupi.
GAL.1.3	Janeruwasu ikõ tapenereko katu okatuaya rupi nẽ. Tapepy'amopiryvypy katu penereko ipi. Ãmõ, Janerõvijã Jesu Kiristu teve ikõ a'evo tapenereko nẽ, a'e pejẽ.
GAL.1.4	Kiristu itõkõ omãnõ yvyra jipokana rè janeaiwererà repykarà rõmõ. Omãnõ mãe rã teãmã uu janeaiwererà repykarà rõmõ. A'evo janemomoioka janeaiwererà kasia pe wyi, janeremimota ai kasia pe wyi. Janeruwasu ayvu rupi a'evo Jesu janerereko, Uu remimota rupi tè. 
GAL.1.5	Janejare'e ywesõ ikatuay wete iko. Ajawyi tisimoe'e py'yi jaiko ipi. Õ'õ, awyje katu ãwĩvo jamoe'e karuaru jaiko ipi.
GAL.1.6	Kee a'e pejẽ. Ajimonyi tesõ pene aiko! Pepyteporoarerà wyi kuise'ẽay wete pepoipa ywe'e tite, ãwisõ Janejare'e penauvay ipe remẽ! Penauvay wyi Kiristu omuu ipe penekovijarerà rõmõ tomãnõ, peaiwererà repykarà rõmõ! Kuise'ẽay pepoi ywe'e tite Janejare'e morya wyi ajamã'ẽ! Ãmõ kõ ayvu ywesõ peenu katu ywe'e tite peiko, Janerõvijã ayvu katu wyi! [A'e kõ itõkõ kee e'i tite: “Tapejimojuteu rã'ĩ ajamã'ẽ!” e'i tite kupa.
GAL.1.7	[Kee pejẽ tite sipõ peiko? “Oiko ipõ ãmõ ayvu, a'e ywesõ Janerõvijã Kiristu ayvu wyi”, pejẽ tite si peiko? “Ivo põkõ Pauru janemotekokuwa mijã?” pejẽ teve rõwã põkõ peiko? Ãnĩ!] Aje, oiko pe'ĩte Kiristu. A'e rupi rõmõ'ĩte jajimory kuwa Janejare'e rè jaiko ipi. Ãmõ, aje ywete, Kiristu ayvu rõmõ'ĩte poromotekokuwa mã'ẽ. Aje, naikoi ãmõ upi tijaiko mã'ẽ. Ajamã'ẽ pejẽ, ãmõ kõ ayvu rupi pevote peiko teitete peiko ky'y. Ãmõ rupi teve Kiristu rekoa omojenu rã'ãga peupe kupa ipi. Ovo rupi teve oreayvu poromotekokuwa remẽ ajamã'ẽ.
GAL.1.8	Ivo katu itõkõ oromojenu Janejare'e ayvukwerà pejẽ. Ajawyi kee a'e pejẽ. Ava mõ sõ ãmõ rupi tè omome'u, oromojenu maekwerà vo rõwã remẽ, Janejare'e ikõ tomomorijau nẽ! a'e pejẽ ãmẽ. Nivoi mãe kõ momorijaua rena pè ikõ tomomorijau nẽ, a'e. Janejare'e remĩgwai yvapewarà teipe teve sõ ãmõ rupi tè omotee tite ijayvu imojenu remẽ, Janejare'e ikõ tomomorijau teve ikenẽ. Ore ve sõ nivoi oromojenu tite remẽ, ore ve Janejare'e toremomorijau ve ãmẽ! Ajawyi aepo a'e eayvukasi rõmõ pejẽ. 
GAL.1.9	Aepo oro'e tarà mijẽ pejẽ, tapetekokuwa ee. Ipojy Jesu ayvu rè poromo'e rã'ãga mãe kõ remimojenuwerà! Ajawyi oreayvu vo rõwã sõ emimojenu kõ remẽ, Janejare'e tomomorijau kõ! oro'e pejẽ.
GAL.1.10	Pemorya rõmõ rõwã eayvukasi imono pejẽ! Janejare'e morya rõmõ tè a'evo aiko. Aje ywete mã'ẽ rè tè kõrijõ tè poromo'e aiko. Ajawyi aepo a'e imono pejẽ. “Emoe'e kuwasi kupa!” na'ei pejẽ ajamã'ẽ. Janejare'e morya ywesõ aãrõ mirà kõ morya wyi ipi. Nãwĩvoi sõ aiko remẽ, Kiristu remĩgwai e'e rõmõ rõwã kuwa ije ãmẽ aiko mijã.
GAL.1.11	Kee a'età pejẽ, eretãrãgwerà kõ. Eayvu Jesu Kiristu rè poromotekokuwa mã'ẽ aje ywete ipi. Mirà kõ rõwã emotekokuwa Kiristu rè. 
GAL.1.12	Aje Jesu Kiristu tẽ tesõ emotekokuwa wee erereko, omojikuwaoka wayvu ije remẽ. Mirà rõwã emotekokuwa erereko. Ajawyi eremimojenu Kiristu rewarà aje ywete ipi, ãwisõ Kiristu tè emotekokuwa remẽ.
GAL.1.13	Erekoawerà pekuwapa. Jypy remẽ itõkõ amomorijau tesõ Jesu koty rewarà kõ aiko maekwerà pekuwapa. Orerãmõi Juteu kõ ayvu rupi jẽ aiko remẽ itõkõ, a'evo aiko ipi mijã. Aa aa itõkõ Jesu koty rewarà kõ reka imojaiwe kõ ipi mijã. Apota itõkõ pirujẽ imoma kõ tite ipi mijã. Naporijauesa kõi wete mijã! [Kee a'e tite mijã: “Janejare'e opota a'evo taiko ipi”, a'e tite mijã.]
GAL.1.14	Ajimokasiay ipe itõkõ Janejare'e morya rè ipi mijã. Ije ywesõ kõ a'evo aiko ipi mijã mã'ẽ, eakatuarà kõ wyi. Ije ywesõ tãmõ kõ rekoawerà rupi katu aiko ipi mijã, Juteu e'eay rõmõ. “Janejare'e morya rõmõ aiko”, a'e tite mijã. Ajawyi a'evo aiko ipi mijã. Najavyi tite itõkõ tãmõ kõ rekoawerà ipi mijã.
GAL.1.15+GAL.1.16	Ajamã'ẽ Janejare'e epyteporopa teãmã sikaepo wemĩgwai rõmõ taiko. A'evo aiko rewarà mõ rõwã epyteporopa. Erereko katu okatuaya rupi rewarà mõ tè epyteporo. Nesakyi remeve epyteporo teãmã erereko. Aja paire kõ Janejare'e Wa'yry omojikuwaoka ije. Opota rewarà mõ tè a'evo erereko. Emoteeoka ãmẽ ky'y. Ejipy'amogetaa omotee teve. Ajaire emono Juteu rõwã mãe kõ pè, tamotekokuwa kõ ijayvu e'eay Jesu Kiristu rewarà rè, ãwisõ tojirovija ee kupa. A'evo remẽ naporanui rã'ĩ mirà kõ pè temotekokuwa rã'ĩ Jesu rekoa rè, taa Juteu rõwã mãe kõ motekokuwaarà rõmõ aiko.
GAL.1.17	Ãmõ, Jerusarẽ taa pè naai rã'ĩ teve aporegeta Jesu remimono ypykwerà kõ pè. “Mirà kõ temotekokuwa rã'ĩ”, na'ei. Oterẽ jẽ kõrijõ aa Arapia yvy kyty. Janejare'e rõmõ'ĩte emotekokuwa a'e pè aiko remẽ, ãwisõ Juteu rõwã mãe kõ rena pè aju remẽ. Aja paire ajivy aa Tamasiku taa kyty ky'y.
GAL.1.18	Aja paire tè kõ aa Jerusarẽ taa kyty Peturu pè aporegeta ky'y. Moapy kwaray paire tè a'evo aiko. Ãmẽ, a'e pè 15 'arà rõmõ kõrijõ tè aiko rã'ĩ aporegeta eeve.
GAL.1.19	Namã'ẽive Jesu remimonokwerà kõ mõ rè mijã, Peturu vo mã'ẽ rè. Ãmõ, Tiaku rè amã'ẽ a'e pè aiko remẽ. A'e Janerõvijã ywete mõmirĩgwerà tè. A'e kõ rè rõmõ'ĩte amã'ẽ. 
GAL.1.20	Ajawyi Janejare'e kõrijõ tè emotekokuwaarerà, a'e pejẽ. Aje ywete aepo a'e aporegeta Janejare'e rovake. Ajawyi ãwĩ eremikusiwarerà pè “aje” taoty mãjã ipi. A'evoa Janejare'e okuwapa.
GAL.1.21	Aja paire Jerusarẽ pe wyi Sirija yvy kyty aa, Juteu rõwã mãe kõ yvy kyty. Ãmõ, Sirisi yvy kyty aa. A'e pè teve taa taa kõ rupi aa aa aiko. Juteu rõwã mãe kõ pyterà rupi ywesõ akwa ãmẽ. 
GAL.1.22	Ajawyi Kiristu koty rewarà kõ Juteja yvy rupi ojimoaty mãe kõ nekuwai mijã, a'evo aiko remẽ. 
GAL.1.23	Ãmõ kõ ayvukwerà rupi kõrijõ tè erekoa okuwa kupa ipi, kee e'i kupa mã'ẽ rupi: “Ãwĩ Pauru mirà kõ omomorijauvay maekwerà tè, age'e ojimoteepa ky'y. Awyje Jesu ayvu rupi tekoua rè poromotekokuwa e'e iko ky'y! Ãwĩ itõkõ jypy remẽ opota Jesu rè ojirovija mãe kõ moma tite maekwerà tè!” e'i mã'ẽ. Aepo jaa rupi tè ekuwa kupa.
GAL.1.24	Ãmẽ aepo jaa wenu kupa remẽ, kee e'i Janejare'e pè imoe'e erewarà mõ kupa: “Janejare'e, nekatuay wetea rupi Pauru nepyteporo neremĩgwai rõmõ imotekokuwa ky'y!” e'i kupa. [Ajawyi “aje ywete” tapejẽ ije ky'y.]
GAL.2.1	Ijaty kwaray itõkõ naai mijẽ Jerusarẽ taa kyty. 14 kwaray rõmõ tesõ naai ajupa. Ajawyi, 14 kwaray paire tè aa mijẽ Jerusarẽ taa kyty ky'y. Panape araa erupi. Ãmõ, Titu araa. Mokopejõ araa. 
GAL.2.2	Janejare'e tè omojikuwaoka eopa ije. Ajawyi tè aa Jesu koty rewarà kõ rõvijãgwerà resa ky'y. Ãmẽ orojimoaty a'e pè remẽ, amome'u ijupe kõ manyvo areko Juteu rõwã mãe kõ motekokuwa Kiristu rè jirovijaa rã rè. Jane kõ rovake rõwã a'evo aiko amome'u. Waiteve aporegeta eeve kõ. [Kee a'e aporegeta ijupe kõ: “‘Tapejimojuteu rã'ĩ’, na'ei Juteu rõwã mãe kõ pè ajamã'ẽ. ‘Tapejiemosĩpire'ooka rã'ĩ imojikuwaparà rõmõ’, na'ei teve. I'ete põ aepo a'e ijupe kõ?” a'e ijupe kõ. “Ivo katu põ amotekokuwa kõ?” a'e. “Nivoi põkõ ma'e reme amotekokuwa remẽ?” a'e ijupe kõ.] Nivoi amotekokuwa kõ sõ remẽ, manyvo jaa rõmõ rõwã kuwa eposikoa ãmẽ mijã. Ajawyi aepo a'e ijupe kõ. [Ãwijã pè kee e'i ije kupa: “Ivo katu tè nemotekokuwa kõ”, e'i ije kupa.] 
GAL.2.3	Juteu rõwã teipe ejimorypa Titu. Kereku yvy wãnà teipe. Ajamã'ẽ Jesu koty rewarà rõvijãgwerà kõ noemosĩpire'ookai ajamã'ẽ. Nopotai sõ eposikoa kupa remẽ, wemosĩpire'ooka kuwa ãmẽ kupa mijã.
GAL.2.4	Ajamã'ẽ Juteu kõ mõ opota rã'ãga tite Jesu remĩgwai rõmõ ekoi mijã. Jesu koty rewarà rõvijã kõ rõwã a'e kõ ajamã'ẽ. A'e kõ orerevejẽ ojimoaty kupa mijã. Opota tè oreayvu renu tè sikaepo kupa mijã. Kee e'i rã'ãga ore kupa: “Ore teve Jesu koty rewarà kõ rõmõ oroiko”, e'i rã'ãga ore kupa. Ajamã'ẽ ojimoaty orereve kupa remẽ, opota wãmõi kõ rekoawerà rupi toroiko kupa mijã.
GAL.2.5	Ajamã'ẽ “aje” noro'ei ijayvu kõ pè. Noropotai Jesu ayvu moteea, ajawyi. Oropota Jesu ayvukwerà aje ywete mã'ẽ mojenu pejẽ. Ajawyi “aje ywete” noro'ei ijupe kõ.
GAL.2.6	Jesu koty rewarà rõvijãgwerà kõ ãmẽ oreayvu wenu remẽ, “aje” e'i ore ãmẽ kupa. Ãwisõ jõvijã kõ teipe kupa remẽ, ajamã'ẽ najirokyje ekojẽi iwyi kõ. Janejare'e pè ojevo jẽ jaiko Jesu koty rewarà kõ rõmõ jaiko. Aje, janepy'a rè ywesõ omã'ẽ ipi. Ajawyi a'e kõ ywesõ rõwãtà Janejare'e pè ekoi, jõvijã kõ rõmõ teipe ekoi kupa remẽ. A'e kõ ve nomoteei oreayvu poromotekokuwa ee mã'ẽ, oroo esa kõ remẽ. Ãmõ rupi tè rõwã orereinõ kupa. 
GAL.2.7	Ajamã'ẽ kee e'i jõvijã kõ ije: “Aje ywete Janejare'e tè nemonooka Juteu rõwã mãe kõ teremotekokuwa ijayvu e'eay Jesu Kiristu rewarà rè”, e'i kupa. “Ãwitõ Peturu Juteu kõ motekokuwaarà rõmõ ekoi, ãwĩvo ve ene, Juteu rõwã mãe kõ motekokuwaarà rõmõ neiko”, e'i kõrijõ ije kupa.
GAL.2.8	Aje ywete Janejare'e tè okasia rupi epyteporo emono Juteu rõwã mãe kõ motekokuwaarà rõmõ taiko. Ãwitõ Peturu omokasi imono Juteu kõ tomotekokuwa, a'evo ve emokasi emono Juteu rõwã mãe kõ tamotekokuwa. 
GAL.2.9	Kejõ jõvijã kõ: Tiaku. Peturu. Juwão. Mokopejõ. A'e kõ kee e'i ore Janejare'e kasia rupi: “Aje ywete, orevo mã'ẽ tè pejẽ, Jesu remĩgwai kõ rõmõ”, e'i ore Panape reve kupa. Ajawyi kee e'i ore kupa: “Aje ywete, pejẽ Juteu rõwã mãe kõ motekokuwaarà tè. Orevo ve pejẽ. Juteu kõ motekokuwaarà rõmõ tè teve ore”, e'i ore. Ajawyi a'evoa rè orojiayvume'ẽ ojiupe. Ojimory katu orere kupa. 
GAL.2.10	Ajamã'ẽ kee e'i kõrijõ ore kupa: “Uve ike rupi Jesu koty rewarà kõ, iporijau mãe kõ. A'e kõ tapepãtavõ ipi”, e'i. “Hoõ” a'e ãmẽ. Ãwĩvo aiko teãmã. Ãwĩvoa rè poromotekokuwa teãmã teve aiko.
GAL.2.11	Ãmẽ ajaire Peturu uu Ãtiokia taa kyty, orekoty. Aekwery vo rõwã ekoi Peturu ãmẽ ky'y. Jesu koty rewarà kõ rõmõ teipe ore pirujẽ mijã. Ajamã'ẽ Peturu nojimory katui Juteu rõwã mãe kõ rè ky'y, ãwisõ Jesu koty rewarà kõ teve ipe kupa remẽ. Ãmõ kõ vo 'ejẽ wereko kõ ky'y. Ajawyi aporegeta kasi Peturu pè ky'y. 
GAL.2.12	Kee ekoi ipi mijã. Juteu rõwã mãe kõ reve ojimi'u katu ipi mijã, Jesu koty rewarà kõ reve. Ajaire Juteu kõ mõ ve uu orekoty. Kee e'i kupa: “Tiaku oremuroka”, e'i kupa. Kee e'i tite kupa: “Tojimojuteu rã'ĩ kupa. Tojiemosĩpire'ooka kupa, Jesu koty rewarà mojikuwaparà rõmõ toiko kupa”, e'i tite kupa. Ãmẽ a'e kõ ovãe remeve, Peturu nojimi'ui Juteu rõwã mãe kõ reve ky'y. Waite ojimi'u ky'y. Juteu kõ reve kõrijõ tè ojimi'u ky'y. Okyje wetãrãgwerà kõ wyi. Nopotai kee e'i ijupe kupa: “Tãmõ Moisesi remikusiwarerà neity”, te'i ijupe kupa. Ajawyi a'evo ovake kõ ekoi. A'evo ekoi remẽ mõrijõ pee rupi oo mã'ẽ vo 'ejẽ ekoi.
GAL.2.13	Ajaate ãmõ Jesu koty rewarà kõ ve Peturu vo ve ekoi ky'y, Juteu kõ. Juteu rõwã mãe kõ pyri nojimi'ui ãmẽ kupa ky'y. Okyje Juteu kõ wayvunõa wyi, ajawyi. Panape ve tesõ itõkõ ojimoane'e jẽ tesõ a'evoa rè, Peturu vo jẽ.
GAL.2.14	Kee jaa okuwapa ipe kupa mijã: “Janejare'e janerereko opyri remẽ, Jesu rè jajirovija remẽ tè a'evo janerereko ipi. Jesu omãnõ janeupewarà mõ wyi tè a'evo janerereko”, jaa. Aepo jaa okuwa ipe kupa mijã. Ajamã'ẽ jimi'ua rè oja'a jẽ kupa ipi. Ajawyi Juteu kõ pyri kõrijõ tè ojimi'u tite kupa ky'y. Kee jaa tè a'evo ekoi kupa: “Juteu kõ kõrijõ tè Janejare'e wereko ipi”, jaa tè. Amã'ẽ ee kõ, a'evo ekoi kupa remẽ. Ajaate eayvukasi Peturu pè ky'y. Apõ'ã tesõ eayvukasi rõmõ ijupe. Kee a'e ijupe: “Ene Juteu e'e ywete! Ajamã'ẽ ike rupi neiko ypy remẽ, Juteu kõ rekoa rupi rõwã neiko ipi mijã. Juteu rõwã mãe kõ rekoa rupi tè neiko mijã. Age'e Juteu kõ rekoa rupi neiko ovake kõ ky'y. Kee jaa tè ãwĩvo neiko mã'ẽ: ‘Juteu rãmõi kõ rekoawerà rupi tè tapeiko ky'y, Jesu koty rewarà kõ rõmõ peiko remẽ’, jaa tè ãwĩvo neiko!” a'e Peturu pè. Pirujẽ teminu rõmõ aepo a'e.
GAL.2.15	Aje ywete ore Juteu kõ tè, Juteu rõmõ tè oresaky rewarà mõ. Ajawyi tãmõ Moisesi remikusiwarerà ivo tekoua rewarà rupi oroiko teãmã ipi. Juteu rõwã mãe kõ rekoa rupi rõwã oroiko ipi. “Nivoi mãe kõ”, e'i teãmã Juteu kõ ãmõ kõ pewarà mõ ipi. Ajawyi ije ve aepo a'e ipi mijã. 
GAL.2.16	Ajamã'ẽ kee orokuwa Juteu kõ rõmõ ky'y, Jesu Kiristu rè ojirovija mãe kõ rõmõ jaiko remẽ. Mirà kõ, pirujẽ nivoi ekoi mãe kõ tè. Ajamã'ẽ aje ywete Jesu Kiristu rè jajirovija remẽ tè katu kuwa Janejare'e opota tè kuwa janere ojimory! Ajamã'ẽ kee eu remẽ, awyje nivoi mã'ẽ rõmõ jaiko jẽtà ãmẽ: “Tãmõ Moisesi remikusiwarerà rupi tè taiko ikenẽ”, eu remẽ. Janejare'e omo'y jẽ janeaiwererà janere ãmẽ. Ajamã'ẽ Jesu Kiristu rè jajirovija remẽ, ivo katuay mã'ẽ rõmõ janerereko ky'y. Tãmõ Moisesi remikusiwarerà ivo tekoua rewarà rupi katu jaiko rewarà mõ rõwã a'evo janerereko. Aje ywete Kiristu Jesu rè jajirovija rewarà mõ tè a'evo janerereko ipi.
GAL.2.17	Ore, Juteu kõ rõmõ, oropota tè Janejare'e ivo katuay mã'ẽ rõmõ orerereko Kiristu revejẽ oroiko mãe kõ rõmõ. Ajawyi orokuwa nivoi mãe kõ rõmõ oroiko teãmã. Tãmõ kõ ayvu rupi noroikoi sire'e. Ãwĩvo oroiko remẽ, orojikuwaoka nivoi teãmã mãe kõ rõmõ tè ore. Ãwitõ pejẽ Juteu rõwã mãe kõ rõmõ nivoi mãe kõ rõmõ tè peiko teãmã, a'evo ve ore oroiko Juteu kõ rõmõ. Ajamã'ẽ kee taoty e'ã: “Kiristu janemoane'e nivoi tijaiko”, taoty e'ã. Ãnĩ! Janevote nivoi jaiko ipi!
GAL.2.18	Ajawyi nerako'i Moisesi remikusiwarerà rè ky'y. Kiristu rè tè erako'i aiko ky'y. Ajawyi manyvoa rã rõmõ rõwã kuwa ajirojivy erako'i mijẽ tãmõ Moisesi remikusiwarerà rè aiko. Erako'i pãnẽmusu kuwa ee, eaiwererà kõ ojimo'y jẽ kuwa ere rewarà mõ. 
GAL.2.19	Amãnõ 'a tè kuwa tãmõ Moisesi remikusiwarerà rupi aiko remẽ. Ajawyi amãnõ maevo sõ tite tãmõ Moisesi remikusiwarerà rè aiko ky'y. Najimo'eai ee ky'y. Janejare'e remimota rupi taiko ky'y, a'e. Kiristu omãnõ eaiwererà repykarà rõmõ yvyra jipokana rè remẽ, ije ve amãnõ maevo sõ tite eevejẽ.
GAL.2.20	Ajawyi ije rõwã maevo sõ tite epirà pupe aiko ky'y. Kiristu tè epirà pupe ekoi mã'ẽ vo 'ejẽ ije aiko ky'y. A'e rè ajirovija aiko, ajuve jẽ aiko remẽ. Janejare'e Ra'yry rè tẽ tesõ ajirovija aiko. Erauvay wyi omãnõ eupewarà mõ mã'ẽ tè a'e.
GAL.2.21	Janejare'e pirujẽ opota poroereko katu okatuaya rupi ipi. Ajawyi kee na'e'ãi ijupe: “Napotai Kiristu mãnõa rupi erereko katua”, na'e'ãi ijupe. Ãmẽ ywesõ si napoi'ãi iwyi aiko. Ajamã'ẽ pejẽ, kee e'i mãe kõ vo tè pejẽ peiko, tãmõ Moisesi remikusiwarerà rè penako'i ywe'e tite peiko remẽ: “Napotai Kiristu mãnõa rupi erereko katua”, e'i mãe kõ vo tè peiko. “Manyvoa rã rõmõ rõwã kuwa Kiristu mãnõa”, jaa tè a'evo peiko mã'ẽ.
GAL.3.1	Karasia yvy wãnà kõ! Napetekokuwai mã'ẽ kõ vo 'ejẽ põ peiko! Pejimoripeoka ywe'e tite ky'y! Pekuwa ipe janeupewarà mõ Jesu Kiristu yvyra jipokana rè omãnõ mã'ẽ! Ije tè itõkõ a'evoa rè poromotekokuwa mijã! Ivo katu itõkõ poromotekokuwa aiko mijã! Ava ywesõ põ pemoripe, Janejare'e ayvu wyi tapepoi!
GAL.3.2	Kee a'e pejẽ. Tãmõ Moisesi remikusiwarerà ivo tekoua rupi katu peiko rewarà mõ rõwã Janejare'e o'Ãg oinõ pepy'a pupe! a'e pejẽ. Aje, Jesu Kiristu rè pejirovija rewarà mõ tè oinõ pepy'a pupe. 
GAL.3.3	I'Ãg kasia rupi tè peiko mijã. Pekasia rã'ãga rupi tè sipõ pepota peiko ky'y? “Evote amorytà Janejare'e”, pejẽ ywe'e tite sipõ peiko! Aje, napetekokuwai peiko rewarà mõ aepo pejẽ ywe'e tite peiko ipi!
GAL.3.4	Pejimomorijau itõkõ Jesu rè pejirovija peiko rewarà mõ mijã. A'evo remẽ itõkõ napeityi ee pejirovijaa mijã. Aekwery vo jẽ kuwasi peiko mijã. Manyvoa rã rõmõ rõwã aekwerà, age'e ywe'e pekasia rè penako'i peiko ky'y remẽ! 
GAL.3.5	Pemã'ẽ! Janejare'e o'Ãg ome'ẽ pejẽ remẽ, tãmõ Moisesi remikusiwarerà rupi katu peiko rewarà mõ rõwã ome'ẽ pejẽ! A'evo peiko rewarà mõ rõwã teve okasia omojisaoka pepyterà rupi iko. Ãnĩ! A'evo rewarà mõ rõwã! O'Ãg ome'ẽ takatu tè pejẽ! Ijayvu peenu remẽ itõkõ, kee pejẽ: “Aje ywete Jesu Kiristu rè ajirovijatà aiko”, pejẽ mijã. Aja paire tè aje pejirovija ee peiko mijã. Ajawyi tè Janejare'e o'Ãg ome'ẽ maevo pejẽ.
GAL.3.6	Pejapyaka katu ikõ eayvu rè nẽ! Kee e'i ojikusiwa Janejare'e kareta rè tãmõ Aparão rewarà rè: 
GAL.3.7	Ajawyi tãmõ Aparão reruparà mõ tijaiko ipi. Janejare'e rè tijajirovija ywete jaiko. A'evo jaiko remẽ tè Janejare'e, “Aparão jeapyrere'e rõmõ pejẽ”, e'ità jane ãmẽ. Juteu rõwã mãe kõ pè ve aepo e'ità ãmẽ. A'evoa tapekuwa ky'y.
GAL.3.8	Ajawyi Juteu rõwã mãe kõ ojirovija ee weako'i rõmõ remẽ, Janejare'e ivo katuay mãe kõ rõmõ tè wereko kõ ipi ky'y. Ojikuwapa amãtejẽ a'evoa emikusiwarerà rupi. Ajare tãmõ Aparão pè kee e'i amãtejẽ karamoe remeve: 
GAL.3.9	Aepo jaa renu remẽ itõkõ tãmõ Aparão, “Aje ywete, a'evotà”, e'i. Ajawyi tè Janejare'e owaray Aparão wereko ipi. A'evo ve pirujẽ ojirovija ee weako'i rõmõ mãe kõ owaray wereko kõ ipi. Ãwitõ Aparão a'evo wereko, ãwĩvo ve janerereko ipi.
GAL.3.10	Ãmõ kõ kee e'i ywe'e tite joupe: “Ije evote ivo katu aiko, Moisesi remikusiwarerà rupi katu aiko ipi rewarà mõ”, e'i ywe'e tite kupa ipi. Ajamã'ẽ aepo e'i tite mãe kõ, nivoi mãe kõ tè Janejare'e pè. Temiemavo rõmõ sikaepo ekoità kupa. A'evoa rè Janejare'e kee e'i ikusiwaokapa: 
GAL.3.11	Aje, Moisesi remikusiwarerà rupi jaiko mã'ẽ rupi rõwã Janejare'e janerereko ivo mãe kõ rõmõ ipi. Manyvo upi katu nijaiko'ãi kuwa ipi. “Upi katu taiko”, ja'e ipe remẽ, jajavy jẽtà jaiko ãmẽ. Kee e'i ojikusiwa Janejare'e kareta rè: 
GAL.3.12	Na'evoi Moisesi remikusiwarerà rè janerako'i remẽ. Upi tijaiko ikenẽ ãmẽ. Nojavyi 'ete mã'ẽ pè kõrijõ tè “ivo mã'ẽ” eu kuwa mijã. Aje, kee e'i Janejare'e a'evoa rè: 
GAL.3.13	Ajamã'ẽ ava mõ tãmõ Moisesi remikusiwarerà rupi katu noikoi sire'egà ipi. Ajawyi a'e rè sõ janerako'i remẽ, “Temiemavo tè ene”, e'i kuwa Janejare'e janeupe ãmẽ mijã. Ajamã'ẽ Kiristu omo'y janeaiwererà wee remẽ, a'e tè temiemavo rõmõ omãnõ janerekovijarerà rõmõ. Kee e'i Janejare'e kareta rè maekwerà rupi katu a'evo: 
GAL.3.14	Aje ywete Kiristu Jesu mãnõa rupi Janejare'e janerereko katu oupewarà rã rõmõ ky'y. Ãwisõ Juteu rõwã mãe kõ teipe pejẽ remẽ. Ajamã'ẽ ivo mãe kõ rõmõ penereko ky'y. Ãwitõ Janejare'e owaray tãmõ Aparão wereko ojirovija ee remẽ, ãwĩvo yveve janerereko ky'y. Ajawyi o'Ãg ome'ẽma janeupe, e'ipa maekwerà rupi katu, Kiristu rè jajirovija janerako'i rõmõ jaiko remẽ.
GAL.3.15	Eretãrãgwerà kõ, poromotekokuwa jẽtà Janejare'e wayvu tãmõ Aparão pè ome'ẽma maekwerà rè. Kee e'i maekwerà rã: “Aã yvy ame'ẽtà neupe. Nejeapyry rã pè teve”, e'ipa maekwerà rè. Aepo e'i paire, nomotee'ãi wayvukwerà, e'ipa rewarà mõ. Kee a'e tarà mijẽ ijã'ã ikewarà rupi pejẽ, tapetekokuwa sa'u peiko ipi. Mõrijõ rõmõ mirà kõ remẽ, a'e kõ ojiayvume'ẽtà tokusiwa kareta rè kupa. Werà kõ okusiwa kareta rè, “Aje ywete aepo a'e”, e'i mã'ẽ mojikuwaparà rõmõ. Werà okusiwa paire, awyje a'evotà ekoi. Ava nomoje'o'ãi imotee erà kõ iwyi ãmẽ ky'y. Nomokãjã'ãi werà kupa ky'y. Noinõ sa'u'ãi teve ijapyrasa emikusiwarerà kupa ipi. 
GAL.3.16	A'evo ve Janejare'e wayvu ome'ẽma tãmõ Aparão pè remẽ. 
GAL.3.17	Apota kee jaa rè ywesõ poromotekokuwa aiko. Janejare'e wayvu ome'ẽ tãmõ Aparão pè remẽ, aje ywete Aparão ojirovija ee. “Aje ywete, Janejare'e wayvu ome'ẽma ije maekwerà rupi katu ekoità”, e'i Aparão. Tãmõ Moisesi remikusiwarerà rupi ekoi rewarà mõ rõwã Janejare'e wayvu ome'ẽ tãmõ Aparão pè! Nisakyi ve tãmõ Moisesi, a'evo ekoi remẽ. Tãmõ Aparão ypy ekoi. 430 kwaray paire tẽ tesõ Janejare'e wayvu ome'ẽ tãmõ Moisesi pè ikusiwaoka.
GAL.3.18	Janejare'e remime'ẽ epy rè rõwã japyy ipi! Opota tè poroereko katua rõmõ, okatuaya rupi tè ekoi ipi rewarà mõ. Peja'a katu tãmõ Aparão rè. A'e pè Janejare'e ojiayvume'ẽ remẽ, aje ywete wayvu rupi katuay ekoi ajaire. Kee ne'i rã'ĩ ijupe: “Eayvu rupi katu tapeiko ypy rã'ĩ”, ne'i ijupe. Ajawyi tãmõ Aparão omoa'u jẽ wereko katua. “Aje ywete a'evo ererekotà, e'ipa rewarà mõ”, e'i imoa'u upa. Ajawyi jakuwa a'evo jaiko remẽ, Janejare'e remime'ẽ japyytà, janerereko katua rõmõ. Ajawyi kee taoty e'ã: “Tãmõ Moisesi remikusiwarerà rupi katu jaiko remẽ tè katu Janejare'e janerereko katu kuwa ipi, ãwisõ ipyri tijaiko”, taoty e'ã.
GAL.3.19	Ava mõ kee e'i kuwa eupe ãmẽ: “Manyvoa rã rõmõ põ kãramõ sa'u Janejare'e ome'ẽ wayvu ikusiwaoka tãmõ Moisesi pè ãmẽ”? e'i kuwa. Aepo jaa pè kee a'e kuwa: “Janejare'e opota jane kõ tokuwa waiwererà kõ reitypypyipa tè, jaa tè okusiwaoka rã'ĩ”, a'e kuwa. Moisesi remikusiwarerà wyry pè jaiko jẽ jaiko ajaate Jesu uu. Tãmõ Aparão jeapyrerà tè Jesu. A'e pewarà mõ Janejare'e oporegeta amãtejẽ wayvu ome'ẽ tãmõ Aparão pè karamoe remeve. Ãmẽ a'e paire sitõ Janejare'e wemikusiwarerà ome'ẽ wemĩgwai yvapewarà kõ rupi tãmõ Moisesi pè ky'y, tokusiwa imojisaoka mirà kõ pè, ãwisõ upi toiko kupa ky'y. 
GAL.3.20	Ãmẽ tãmõ Aparão pè Janejare'e ywete wayvu ome'ẽtà remẽ, wemĩgwai yvapewarà rupi rõwã ome'ẽ. A'e ywete ome'ẽ Aparão pè. Pe'ĩte.
GAL.3.21	Ava mõ kee e'i kuwa ije mijã: “Manyvore põ Janejare'e wayvu ome'ẽma tãmõ Aparão pe paire, wayvu jikusiwarerà ome'ẽ tãmõ Moisesi pè, ivo tekoua rewarà?” e'i kuwa ije mijã. “Ojipy'amogeta motee sipõ?” e'i kuwa ije mijã. Aepo jaa pè kee a'e kuwa: Ãnĩ. Nojipy'amogeta moteei. Tãmõ Moisesi remikusiwarerà rè sõ janerako'i remẽ, nijajimokatuoka'ãi kuwa jaiko ipi. Nijanepija'ãi kuwa janejimomorijaua rã wyi. A'e rupi katu ekoia sõ nivoi mãe kõ py'a omokatu remẽ, Janejare'e ãmõ nomuu'ãi kuwa janerereko katuarà mõ mijã. [A'e Janerõvijã ywete rã.] Ajamã'ẽ nijaiko'ãi sire'e ijayvu rupi ipi.
GAL.3.22	A'evoa rè kee e'i Janejare'e ikusiwaoka: “Pirujẽ mirà kõ nivoi mã'ẽ kasia pè tui”, e'i. Ajawyi japota ipe ivo jaikoa ipi remẽ, nivoi jẽ jaiko ipi. Nijanekasi janeaiwererà reitypypyia rè jaiko. Ikasiay janeupe iko. Ajawyi Jesu Kiristu rè jajirovija janerako'i rõmõ remẽ tè katu janerekyità nivoi mã'ẽ kasia po pe wyi ipi, kee e'i maekwerà rupi katu tè: “Epyri tekou pyau ame'ẽtà”, e'i maekwerà rupi katu tè a'evo janerereko ipi.
GAL.3.23	Janejare'e nomojikuwaokaive wayvu e'eay Jesu rewarà jane kõ pè remẽ, ijayvukwerà Moisesi pè ome'ẽ maekwerà janererekoarà rõmõ ekoi. A'e rupi ivo tekoua jakuwa, upi tijaiko sa'u ãmẽ. A'evo janerereko ajaate Jesu Kiristu rè jajirovija kuwa jaiko ky'y. 
GAL.3.24	Ja'yry rerekoa rè tè poromosã'ãgatà pemotekokuwa rõmõ ãmẽ. Ãwitõ ja'yry kõ nomãrãkuwai iko ipi. Ajawyi jareko kõ janepyri imotekokuwa kõ ipi. Nãwĩvoi sõ remẽ, notekokuwa'ãi kuwa iko kupa. Nomãrãkuwa'ãi kuwa teve ãmẽ kupa. Ãwĩvo ve jane jaiko. Nomãrãkuwai mã'ẽ vo 'ejẽ Janejare'e pè jaiko ipi. Ajawyi wayvu ivo tekoua rewarà ome'ẽ rã'ĩ janererekoarà rõmõ. A'evo Janejare'e janerereko, ajaate janerereko katuarà ovãema ky'y. A'e Kiristu, janerereko katuarà rõmõ ekoi. A'e rè jajirovija remẽ tè katu Janejare'e janeporijauesa ky'y, ãwisõ kee te'i janeupe: “Ivo mã'ẽ tè ãwĩ. Ajawyi epyri toiko karuaru iko”, te'i janeupe ipi. 
GAL.3.25	Janejare'e omojikuwaokapa wayvu katu jane age'e ky'y, Kiristu rè jajirovija mã'ẽ rewarà. A'evo Moisesi remikusiwarerà janererekoarà rõwã ky'y, Kiristu ovãema rewarà mõ.
GAL.3.26	Ajawyi kee a'e pejẽ. Kiristu Jesu rè pejirovija ky'y rewarà mõ sitõ, age'e remẽ Janejare'e ãkarãgwerà rõmõ pirujẽ peiko ky'y. 
GAL.3.27	Pejimojãmorĩ remẽ, kee jaa tè a'evoa: “Kiristu reve kõrijõ tè aikotà ky'y”, jaa tè pemojãmorĩa. Janejare'e pemojimo'ypa ee, eevejẽ tapeiko ky'y. Ajawyi awyje ijupewarà kõ rõmõ tapejikuwa peiko ky'y. Ivo jẽ tapeiko ky'y. 
GAL.3.28	Aje, pe'ĩypyte rõmõ jaiko Jesu Kiristu koty rewarà kõ rõmõ ipi. 
GAL.3.29	Kiristu revejẽ peiko remẽ, aje ywete tãmõ Aparão jeapyrerà kõ rõmõ tè pejẽ peiko ky'y. Ajawyi Janejare'e ikatuay penerekotà, tãmõ Aparão pè e'i maekwerà rupi katu.
GAL.4.1	Ãmõ kee a'e sa'utà teve pejẽ pemotekokuwa rõmõ. Tuu sõ omãnõ remẽ, ima'ekwerà opyta ijãkarãgwerà kõ pè ipi. Ajamã'ẽ ija'yrĩ sõ ta'yry remẽ, nopyy'ãive uu ma'ekwerà. Kãramõ tè opyytà, ojimovijapa remẽ tè. Ajawyi nopyyive remẽ, temĩgwai vo 'ejẽ rã'ĩ ekoi ipi. Ajawyi uu moma'ekwerà jarà rõmõ ipe ta'yry remẽ, nojimovijapaive remẽ a'e rõmõ rõwã jẽ ekoi. 
GAL.4.2	Ajamã'ẽ natui ky'y remẽ, ãmõ kõ po pè tè ojimovijapa rã'ĩ iko. Werekoarà ayvu rupi toiko teve iko ikenẽ, uu rekovijarerà rõmõ. Ãmõ, ta'yry movijaarerà tuu amyry moma'ekwerà rè omã'ẽ jẽ rã'ĩ teve, ta'yry ojimovija puku pè. Tuu ayvukwerà rupi ta'yry ojimovijapa pe'ĩ imoma'ekwerà rè omã'ẽ jẽtà rã'ĩ iko.
GAL.4.3	Ãwĩvo jane, ta'yry vo 'ejẽ jaiko mijã. Yvy pewarà tekokuwaa rupi kõrijõ jaiko ipi mijã. Ãmõ, ãjãgai remimotarà rupi jaiko, nisirovija ywe'ei Janejare'e remẽ. 
GAL.4.4	Ãmẽ okwapa sikaepo a'evoa 'arà ky'y remẽ, ãmẽ si Janejare'e omojisaoka Wa'yry ky'y. Omuu yvy pè tojimojane. Jane tè ijy mã'ẽ rõmõ omojisaoka tisaky. Juteu rõmõ teve omojisaoka tisaky. Ajawyi orerãmõi Moisesi remikusiwarerà wyry pè rã'ĩ ekoi. 
GAL.4.5	Janejare'e opota wãkarãgwerà kõ rõmõ janerereko ky'y. Ajawyi Wa'yry omuu tijanerekyi Moisesi remikusiwarerà rerovijaa kasia wyry kyty wyi, ãwisõ temiemavo kõ rõwã tijaiko ky'y.
GAL.4.6	Janejare'e penereko wãkarãgwerà kõ rõmõ remẽ, Wa'yry 'Ãg tẽ tesõ omuu pepy'a pupe tojimoena. I'Ãg rupi tè jakuwa aje ywete Janejare'e ãkarãgwerà rõmõ jaiko. I'Ãg janemo'eoka “Papa!” tija'e Janejare'e pè ipi. 
GAL.4.7	Ajawyi kee a'e pejẽ. Temĩgwai vo rõwã Janejare'e penereko ky'y.
GAL.4.8	Pejẽ Juteu rõwã mãe kõ. Aje karamoe remẽ napekuwaive Janejare'e mijã. Pejarà rã'ãga kõ po pè peiko ywe'e tite ipi mijã. A'e kõ ayvu rupi peiko ywe'e tite ipi mijã. Nikasi mã'ẽ a'e kõ. Manyvoa rã rõmõ rõwã a'e kõ ekoi. 
GAL.4.9	Age'e remẽ, pekuwa ipe Janejare'e ky'y. Janejare'e ve pekuwa teve. Ãwĩvoa ywesõ ikatu ipe pejẽ. Ajamã'ẽ pepota jẽ tesõ ity. Pejirojivy mijẽ ywe'e tite aekwerà kyty peiko! Napepota'ãi kuwasi ãjãg kõ rekoa rupi peiko mijã! Napepotai kuwasi ãjãg kõ remĩgwai rõmõ peiko mijẽ! 
GAL.4.10	Kee pejẽ ywe'e tite: “Japota Janejare'e morya rè jaiko remẽ, Juteu kõ vo ywete tijaiko ikenẽ,” pejẽ ywe'e tite. “Jimoava 'arà remẽ upi upi jaja'a ee jaiko. Jay pyau upi upi teve jaja'a ee jaiko. Ãmõ, Juteu kõ remija'a kõ rè jaja'a teve jaiko. Wãisõ jaiko. A'evo jaiko remẽ tè Janejare'e orytà janere”, pejẽ ywe'e tite peiko. 
GAL.4.11	A'evo sõ peiko ipi! Ajipy'amopirai ywete pene aiko! Ajawyi epy'a jikõtevẽ tesõ pene aiko. Poromotekokuwavay ipe aiko mijã. Poromotekokuwa pãnẽ tè sipõ penereko?
GAL.4.12	Apota katu evo jẽ peiko mijã, eretãrãgwerà kõ. Apota Kiristu rè pejirovijaa rupi katu kõrijõ tè tapeiko, penako'i rõmõ. Ãwitõ pevo aiko pepytery pè aiko remẽ, epota katu pekupa mijẽ. Tãwĩvo pejẽ age'e remẽ.
GAL.4.13	Kee jaa wyi tapenearai e'ã peiko ky'y. Manyvo rewarà mõ rõwã Janejare'e ayvu amojenu ypy pejẽ maekwerà rè tapeja'a jẽ peiko! Etekorã itõkõ pepyri aju remẽ. Ajawyi tè itõkõ amojenu ijayvukwerà peupe ipi! 
GAL.4.14	A'evo aiko remẽ itõkõ, nereityi tesõ pekupa mijã. Napemã'ẽ tei teve itõkõ ere! Ãwisõ ja'a katua rõmõ rõwã etekorã mijã remẽ, napejiwarui ewyi peiko. [Ãwĩvo ipe aiko remẽ, “Tutene upa”, napejẽi ije.] Aje, Janejare'e remĩgwai yvapewarà vo 'ejẽ tesõ erereko pekupa mijã. Ãwitõ Kiristu Jesu pereko katu kuwa, ãwĩvo tesõ itõkõ erereko katu pekupa mijã. 
GAL.4.15	Penoryvay itõkõ ere mijã! Ije ãmẽ kee a'e peupewarà mõ: “Itekorã sõ erea kõ remẽ, wea rekyia okuwa sõ kupa remẽ, ojieaekyi kuwa erea rõmõ kupa mijã!” a'e peupewarà mõ mijã. Age'e pejimotee tesõ ky'y! 
GAL.4.16	Ãwisõ peãpã rõmõ rõwã ipe ije remẽ, peãpã rõmõ jẽ erereko pekupa ky'y. Manyvore põ ãwĩvo erereko pekupa? Aje ywete mã'ẽ tè amome'u rewarà mõ sipõ ãwĩvo erereko pekupa ky'y? a'e pejẽ.
GAL.4.17	Aje ywete, ije poroauvay penereko ipi. Na'evoi pepytery pewarà kõ. A'e pemoe'e rã'ãga mãe kõ. A'e kõ penau maevo sõ tite tè kupa. Ajamã'ẽ nivoia rupi tè poromo'e rã'ãga iko kupa ipi. Opota tè ereityoka peupe kupa mijã. Opota ipe ãwitõ erau pekupa, ãwĩvo peau kõ mijã. 
GAL.4.18	Apota ipe Janejare'e ayvu rupi katu peiko ipi mijã. Ije pepyri aiko remẽ kõrijõ rõwã a'evoa apota. Ke'ĩrõwã aiko pewyi remẽ teve apota ãwĩvo tapeiko.
GAL.4.19	Eremiau kõ tè pejẽ, eãkarãgwerà vo 'ejẽ pejẽ peiko. Kee a'e pejẽ. Ja'yry ray vo tesõ epy'a pè emomorijaua penewarà rõmõ. Ja'yry ray vo tesõ eray nopi'ãi teve, apota ywete Kiristu rè pejirovija ywete penako'i rõmõ peiko rewarà mõ. 
GAL.4.20	Age'e apota ipe mokope aju pepyri mijã. Apota ipe ikatusa rupi aporegeta peneve mijã. Ajipy'amopirai tesõ pene aiko ipi.
GAL.4.21	Mokoi, Moisesi remikusiwarerà rè pepota ywe'e tite penako'i peiko! Aje rõwã, napekuwa ywe'ei Moisesi remikusiwarerà peiko! 
GAL.4.22	Kee e'i ikusiwa: “Aparão mõrijõ rõmõ ta'yry kõ. Pe'ĩ emĩgwai ai memyry, Aga eu ijupe mã'ẽ memyry. Isimaeu eu erà pè mã'ẽ a'e. Aga emĩgwai teipe mijã. Ãmõ, erekware'e Sara memyry. Isaki eu erà pè mã'ẽ.” 
GAL.4.23	Ãmẽ emĩgwai ai memyry jane e'e ra'yry rõmõ kõrijõ tè ekoi. [Aã jane age'e, ãwĩvo tè ekoi.] Ãmẽ erekware'e imemy remẽ, Janejare'e ayvu rupi tè imemy ky'y. Kee e'ipa amãtejẽ Janejare'e ijupe: “Nererekwarà isa'imã wete ipe remẽ, imemy jẽtà nera'yry rõmõ”, e'ipa.
GAL.4.24	A'evoa mojikuwaparà rõmõ tè kee a'e. Mõrijõ rõmõ wãivĩ kõ, ivo ve mõrijõ rõmõ Janejare'e wayvu ome'ẽ mã'ẽ vo 'ejẽ ekoi. Sinai yvytyrapyte 'aryvo tãmõ Moisesi pè wayvu ome'ẽ remẽ, “Pirujẽ neayvukwerà rupi katu oroikotà”, e'i epe ijupe kupa. A'e Moisesi remikusiwarerà rè eako'i mãe kõ, tãmõ Aparão remĩgwai ai memyry vo 'ejẽ ekoi. Aga memyry vo 'ejẽ ekoi kupa. Temĩgwai karuarua vo 'ejẽ ekoi kupa. 
GAL.4.25	A'e Sinai yvytyry Arapia yvy pè tè tui. A'e rè jaja'a Aga rè jaja'a remẽ. Ajawyi age'e remẽ Moisesi remikusiwarerà rè eako'i mãe kõ, Aga memyry vo 'ejẽ ekoi kupa. Temĩgwai karuarua rõmõ ekoi kupa. A'e kõ vo 'ejẽ Juteu kõ ekoi, Jerusarẽ taa wãnà kõ. A'e kõ pawete temĩgwai karuarua rõmõ ekoi kupa.
GAL.4.26	Ajamã'ẽ ãmõ tena uve, Jerusarẽ yva pewarà. A'e janerena e'e tè. A'e pè jaku maevo sõ tite jaiko, tãmõ Aparão rerekware'e memyry vo 'ejẽ jaiko remẽ. Janejare'e janerereko wãkarãgwerà kõ rõmõ. Janerereko takatua rupi janerereko ipi. Moisesi remikusiwarerà rupi jaiko rewarà mõ rõwã a'evo janerereko. Jajirovija ee ky'y janerako'i rõmõ jaiko rewarà mõ tè a'evo janerereko. Janeatyraytà Jerusarẽ yva pewarà pè jaiko.
GAL.4.27	Kee e'i ojikusiwapa Janejare'e kareta rè aepo jaa rè:
GAL.4.27	“Ene, wãivĩ nimemy'ãi mã'ẽ vo teipe ene mijã.
GAL.4.27	Ãmõ, nimemy ray'ãive mã'ẽ vo teipe teve ene neiko mijã.
GAL.4.27	Temimoikwerà vo teve ipe ene neiko mijã.
GAL.4.27	Ajamã'ẽ taneroryvay neiko ky'y. Ene ywesõtà nerorytà neiko omẽnà revejẽ ekoi mã'ẽ wyi.
GAL.4.27	Ene ywesõtà neroryvaytà wãivĩ imemy ratyray mã'ẽ wyi neiko”, e'i amãtejẽ maekwerà rupi katu tè jaikotà.
GAL.4.28	Eretãrãgwerà kõ, kee a'e mã'ẽ rè peja'a. “Aje” tãmõ Aparão e'i Janejare'e ayvukwerà pè ipi. Ajawyi aekwerà rupi katu tãmõ Isaki isaky. Ajawyi Isaki vo 'ejẽ jane jaiko. Janejare'e 'Ãg wyive janesaky mã'ẽ vo 'ejẽ jaiko ijupewarà mõ, ijayvu katu rupi tè. 
GAL.4.29	A'e jane wyi tè isaky maekwerà tè werõarõ Janejare'e 'Ãg kasia rupi isaky maekwerà. Ãwĩvo ywe'e age'e remẽ. Ajawyi mirà kõ ovote okasia rupiwarà kõ janererõarõtà iko. Omowasuoka ipetà jane kupa. 
GAL.4.30	Ajamã'ẽ kee e'ipa Janejare'e tãmõ Aparão pè: 
GAL.4.31	Ajawyi kee a'e pejẽ, eretãrãgwerà kõ. Temĩgwai ai memyry vo 'ejẽ rõwã jaiko, tãmõ Moisesi remikusiwarerà rè nijanerako'i rewarà mõ. Erekware'e memyry vo 'ejẽ tè jaiko, “aje” ja'e Janejare'e ayvukwerà pè rewarà mõ. Jajirovija karuaru Janejare'e rè janerako'i rõmõ jaiko ipi.
GAL.5.1	Aje, Kiristu janerereko mã'ẽ nomowaypei jane ky'y. Tãmõ Moisesi remikusiwarerà kasia pupe rõwã jaiko ky'y. Ãwĩvoa kasia pupewarà rõmõ rõwã jaiko ky'y. Ajawyi jaiko tè jaiko ky'y. Ajawyi, tapejimokasi ikõ peiko ivo peiko mã'ẽ rè ky'y nẽ, a'e pejẽ. Moisesi remikusiwarerà rupi tekoua rè ikõ tapejipy'amogeta ywe'e tite e'ã peiko ky'y nẽ. “Ãmẽ tè janekatutà Janejare'e pè jaiko”, tapejẽ ywe'e tite e'ã peiko. Aepo pejẽ sõ remẽ, Moisesi remikusiwarerà kasia pupewarà vo 'ejẽtà pejẽ ãmẽ. Manyvo napereko kuwa'ãi Janejare'e mory, pejimokasiay ipe upi katu peikoa rè peiko remẽ!
GAL.5.2	Pejapyaka ikõ eayvu rè ajawyi esa nẽ! Ije Pauru, kee a'età pejẽ. Poroemosĩpire'ooka mãe kõ perovija sõ pejiemosĩpire'o rõmõ remẽ, kee jaa tè a'evoa: “Nikasi Kiristu erereko katuarà rõmõ”, jaa tè a'evoa. [Aje, a'evo peikoa rupi napemory'ãi Janejare'e ãmẽ peiko.]
GAL.5.3	Aporegeta tarà mijẽ tapekuwa katu. Mã kwaima'e mõ pè ve a'e te'ĩtetà. Pejiemosĩpire'o sõ pejimojuteu remẽ, ikatu ipetà pejẽ. Ajamã'ẽ pirujẽ Moisesi remikusiwarerà rupi katu peiko remẽ kõrijõ tè ikatu kuwa pejẽ mijã. Napejavyi 'eteay remẽ tè ikatu kuwa. Ãmẽ naperovijai sire'e sikaepo remẽ, penako'i pãnẽtà ee peiko ãmẽ. 
GAL.5.4	Kee pejẽ sõ remẽ, “Moisesi remikusiwarerà rupi aiko. Ajawyi ekatutà tè Janejare'e pè”, pejẽ sõ remẽ, pepoi ywe'e titetà Kiristu rè pejirovijaa wyi ãmẽ ky'y. Ivo pãnẽtà tè peiko ãmẽ ky'y. Kiristu reve rõwãtà peiko ãmẽ. Janejare'e napeporijauesa'ãi ãmẽ.
GAL.5.5	Na'evoi jaiko ajamã'ẽ. Jesu Kiristu rè janerako'i jaiko. Ajawyi Janejare'e janerereko katutà. Janerereko katua rã siãrõ jẽ jakupa remẽ, i'Ãg janemokasioka jẽ janerereko rã'ĩ, siãrõ puku pe'ĩ. 
GAL.5.6	Kiristu Jesu revejẽ jaiko ipi remẽ, nimanyvoi jajiemosĩpire'o ipi remẽ. Ivo ve nijajiemosĩpire'oi remẽ, nimanyvoi teve. Kiristu rè janerako'i jaiko remẽ tè katu ikatu Janejare'e pè jaiko ipi. A'evo jaiko remẽ, jajiauvay teãmãtà jaiko. A'evo jajikuwatà Janejare'e rè jajirovija mãe kõ rõmõ jaiko.
GAL.5.7	Ajawyi kee a'e pejẽ. Pejimokasiay itõkõ Janejare'e rè peiko mijã! Ava ayvu rupi ywete põkõ ayvu aje ywete mã'ẽ wyi pepoi tite? 
GAL.5.8	Janejare'e ayvu rupi rõwã a'evo ywe'e tite peiko! Janejare'e tè pepyteporo wãkarãgwerà kõ rõmõ penereko.
GAL.5.9	Kee a'e. Pão rè tè poromosã'ãgatà tapetekokuwa sa'u. Kejavõigà teipe jainõ pão jimovororo mã'ẽ moje'a je'a ipi, pão jainõtà remẽ. Ajamã'ẽ pirujẽ pão rã rupi ojimosãi, pão morurua rõmõ ipi. Ãwĩvo ve ivo e'ãa poroporakapa poroerokwa ipi. Ãwĩvo remẽ, ajaire jane kõ pirujẽ nivo'ãi ekoi ãmẽ ky'y.
GAL.5.10	Ajamã'ẽ akuwa pejimo'y jẽtà Janerõvijã ywete rè pejirovija rõmõ peiko. Janejare'e pemokasità tapejirovija jẽ ee peiko. Ajamã'ẽ ava mõ sõ pemo'e rã'ãga Janejare'e ayvu rè remẽ, Janejare'e wemavotà ity oo ãmẽ apijarà. Aepo akuwapa.
GAL.5.11	Eretãrã kõ, ãmõ kõ kee e'i tite eupewarà mõ ipi: “Pauru mirà kõ wemosĩpire'ooka ipi”, e'i tite. Emomorijautarà kõ tè aepo e'i kupa. Aje rõwã aepo e'i kupa. Aje sõ remẽ, aã Juteu kõ nojikõ'õ'ãi kuwa ere mijã. Aje, kee a'e kõrijõ ipi: “Aje ywete Kiristu omãnõ yvyra jipokana rè janeaiwererà repykarà rõmõ. Ajawyi Janejare'e penereko katutà pejirovija ee remẽ”, a'e kõrijõ ipi. 
GAL.5.12	Nikatui aepo e'i ije mãe kõ, a'e pejẽ. Ajamã'ẽ eupe kee ikatu kuwa. Ãwĩ pepijarĩ penereko mãe kõ ovote tojieta e'e amãtejẽ kupa, ajawyi! a'e pejẽ.
GAL.5.13	Ajawyi mokoi, eretãrãgwerà kõ, pejimoripeokapa maekwerà kõ! Janejare'e okasia ome'ẽma pejẽ, ãwisõ ayvukasia pupe rõwã tapeiko ky'y. Ajamã'ẽ tapetekokuwa jẽ ikõ peiko nẽ. Tapejimoripeoka e'ã ikõ peiko ipi nẽ! Kee taoty e'ã ipi: “Janejare'e okasia ome'ẽ ije, eremimotarà rupi taiko ipi”, taoty e'ã. Aepo pejẽ sõ remẽ, manyvo napereko'ãi penemimota ai wyi pepoi. Ajawyi aepo tapejẽ tite e'ã peiko ky'y. Tapejiauvay kõrijõ ojeeve peiko ky'y. Ãwĩvo remẽ teve, ojipo pè pejipãtavõtà pejimokasi jẽ rõmõ peiko ãmẽ. 
GAL.5.14	Ajare kee e'i Janejare'e ikusiwaoka Moisesi pè: 
GAL.5.15	Tapejimoemija e'ã ojee peiko ky'y, a'e pejẽ. Tapejimoane'e e'ã peayvu ai rè peiko. Oterẽ jẽ poroauvaya rupi tapeiko ky'y. Ãmẽ tè napejimoai'ãi ojee peiko.
GAL.5.16	Apota kee a'e pejẽ. Tapepota tè ikõ Janejare'e 'Ãg penerekoarà rõmõ nẽ, a'e pejẽ. “Hoõ” tapejẽ ãmẽ ijupe. I'Ãg pemotekokuwatà ãmẽ. Ãwĩvo peiko remẽ, penemimota ai rupi napeiko'ãi ãmẽ ky'y. 
GAL.5.17	Janeremimotarà rupi katua rõwã Janejare'e 'Ãg remimota. Ovo rupi teve ojiwyi. Ajawyi ojimoãpã rõmõ maevo sõ tite ekoi kupa. Janeremimota. Janejare'e 'Ãg remimota. Ajawyi tapeiko e'ã ikõ penemimota rupi ky'y nẽ, a'e pejẽ.
GAL.5.18	Janejare'e 'Ãg tè penerekoarà rõmõ ekoi ky'y. Ajawyi Moisesi remikusiwarerà kasia pupe napeikoi ky'y.
GAL.5.19	Agyvo wemimota aiwerà rupi ekoi mãe kõ ekoi ipi. Joe ojitupi iko kupa ipi. Nivoia rè oposiko iko ipi. Waiwererà rè nosĩytyi tesõ iko ipi. Ãmõ, joe oposiko iko ipi. 
GAL.5.20	Ãmõ, ojarà rã'ãga jimoãtãgwerà rè ojimory iko ipi. Ãmõ, jimãrãerekoa rè oposiko iko ipi. Ãmõ, ãmõ kõ rè ojimoãpã iko ipi. Ãmõ, joe ojikõ'õ iko ipi. Ãmõ, ojimoa'u ojee iko ipi. Ãmõ, ojimõarõ ojikoty iko ipi. Ãmõ, “Ije rãgwe”, e'i ojipy'amogeta iko ipi. Ãmõ, ãmõ Jesu koty rewarà kõ wyi ojimowaite e'yi iko kupa ipi. 
GAL.5.21	“Ije rõwã sõ”, e'i iko ipi. Ka'ua rè ywesõ oryvay iko ipi. Ãmõ, oka'ua pè remẽ ijawiay iko ipi. Wãi wãisõ wemimota aiwerà rupi ekoi mãe kõ ekoi ipi. Nomoẽokai Janejare'e o'arà kyty kupa ipi. Ajawyi kee a'e mijẽ pejẽ. Ãwĩvo tapeiko e'ã ikenẽ!
GAL.5.22	Aje, agyvo jaiko teãmã Janejare'e 'Ãg janererekoarà rõmõ ekoi remẽ. Jajiauvay teãmã ojeeve jaiko ipi. Janerory teãmã teve jaiko ipi. Ava mõ janemoai remẽ, “awyjepa ky'y”, ja'e kõrijõ jaiko ipi. Jajimory mijẽ ojee ajaire jaiko ipi. Ãmõ, jajimo'ãgatu teve jaiko ipi. Ãmõ, mirà kõ rè nijajikõtevẽi jaiko ipi. Japorijauesa kõ ereko ipi. A'evo ja'e katua ijupe. Ãmõ, poropopypy katuarà rõmõ jaiko ipi. Ãmõ, ivo tekoua rupi tijaiko ipi. Ãmõ, temirovija rõmõ jaiko ipi. 
GAL.5.23	Ãmõ, ikatusa rupi jaiko teve ipi. Ãmõ, ivoa rupi jajireko katu teve ipi. Wãi wãisõ jaiko teãmã Janejare'e 'Ãg janererekoarà rõmõ ekoi remẽ. Okasia rupi i'Ãg janereinõ a'evo tijaiko teãmã jaiko. Ãwĩvoa rè naikoi 'ete ayvukasia mõ, “Ãwĩvo tapeiko e'ã”, e'i mã'ẽ ky'y.
GAL.5.24	Kiristu Jesu koty rewarà kõ i'Ãg kasia rupi oitypypyipa waiwererà ipi. Wemimota aiwerà wyive opoi kupa ipi. Ãwĩ rapijarerà rè jamãnõ mã'ẽ vo 'ejẽ jaiko.
GAL.5.25	Janejare'e 'Ãg tè janemoigooka ipi. Ãwĩ teve janererekoarà rõmõ ekoi ipi. Ajawyi i'Ãg kasia rupi ikõ tijaiko ipi nẽ! 
GAL.5.26	Nikatui jajimoe'e tite ipi remẽ. Nikatui ãmõ kõ sirõarõ remẽ. Ãmõ, simoai teywete ãmõ kõ remẽ. Ãmõ, jajimõarõ ãmõ kõ gyty remẽ. Wãi wãisõ nikatui jaiko remẽ.
GAL.6.1	Ajawyi kee tapeiko, eretãrãgwerà kõ. Ãmõ Jesu koty rewarà kõ mõ waiwererà rè sõ oposiko remẽ, tapemogeta kõ ikõ ãmẽ ipi nẽ. Oikopa pepytery pè Jesu rekoa rè otekokuwavay mãe kõ. Ajawyi a'e kõ tè tomogeta kõ ipi. Tapemokasi kõ teve toitypypyi jẽ waiwererà wyi kupa. Ikatusa rupi kõrijõ ikõ tapemogeta kõ ipi nẽ. Kee a'e teve pejẽ. Tapetekokuwa teve ikõ ivo katua peikoa rè nẽ, a'e pejẽ. Ãmẽ tè pejẽ ve ãjãgai rõvijã napemoai'ãi 'ete penereko.
GAL.6.2	Ava mõ sõ ojimomorijauvay iko remẽ, tapepãtavõ ikõ ereko ipi nẽ. Ãwitõ pãnakõ ipowyijay remẽ, japãtavõ imovya rè, ãwĩvo tapejipãtavõ gatu peiko ipi. 
GAL.6.3	Kee e'i teywete avakwerà ipi: “Ha! Jõvijã vo tè ije. Ajawyi ije ywesõ ekatu ãmõ kõ wyi!” e'i tite oupewarà mõ ipi. Ajamã'ẽ aje rõwã aepo e'i mã'ẽ. Ovote ojimoripe iko. 
GAL.6.4	Pevote penekoa tapemosã'ãga esa ereko, pejãvijõ jẽ. Ãmẽ ivo katu sikaepo peiko remẽ, tapeiko upi ãmẽ. Ãmẽ tè tapepy'a katu ivo peikoa rè peiko. A'evo remẽ tè ava mõ kee ne'i'ãi ojipy'amogeta: “Ije ywesõ ivo aiko ãmõ kõ wyi”, ne'i'ãi ãmẽ ipi. Ãmõ, “A'evo kuwasi aiko!” ne'i'ãi teve ipi. 
GAL.6.5	Tapejireko katu Janejare'e rovake peiko, pejãvijõ jẽ, a'e pejẽ.
GAL.6.6	Ava mõ Kiristu rekoa rè ojimotekokuwa iko remẽ, tokãte'ã e'ã omotekokuwaarerà pè ipi. Toja'a katu ee ipi.
GAL.6.7	Ãmõ, kee a'e pejẽ. Janejare'e nojimoripeokai ipi. Janerekoa rupi katu janemoepy ipi. [Ava mõ wemimota aiwerà rupi kõrijõ tè ekoi ipi remẽ, Janejare'e noja'a'ãi ee ipi. O'Ãg remimota rupi ekoi mã'ẽ rè kõrijõ tè Janejare'e oja'atà ipi.] 
GAL.6.8	Ãwitõ koo rè oposiko mã'ẽ wemitãgwerà'a tè opo'o ipi, oposikoa repykwerà rõmõ. Ãwĩvo ve Janejare'e 'Ãg kasia rupi poroereko katu mã'ẽ, Janejare'e remireko katu rõmõ ekoi. Ãwĩvo ve wemimota ai rè ywesõ oja'a mã'ẽ ojimomorijautà. 
GAL.6.9	Ajawyi poroereko katua ikõ tijanererekoiva e'ã ipi nẽ. A'evo jaiko remẽ ikatukwerà sipyytà epykwerà rõmõ ajaire. Ãwitõ moma'eyva'a 'arà okwa remẽ, japo'o janeposikoa repykwerà rõmõ, ãwĩvo.
GAL.6.10	Ajawyi temiporijauesa kõ rè jamã'ẽ remẽ upi upi sipãtavõ kõ ipi. Tijanererekoiva e'ã a'evo jaikoa ipi. Jesu rè ojirovija mãe kõ ywesõ tijareko katu ipi.
GAL.6.11	Aã kareta ije epo pè ywete akusiwa ajupa ky'y. Mititirõwã tè eremikusiwarerà! 
GAL.6.12	Kee a'e pejẽ. Poromo'e rã'ãga mãe kõ opota tè ojimojisaoka pejẽ. Ãmõ, ojimoe'eoka peupe kupa. Opota kasiay si penemosĩpire'ooka kupa. Nopotai kee javo kupa: “Kiristu rewarà mõ tè nomãnõ'ãi mãerã tè jane jaiko. Janeaiwererà repykarà mõ omãnõ yvyra jipokana rè”, javo. Okyje aepo javo Juteu kõ wyi. “Aje ipo” e'i sõ kupa remẽ, ojimomorijautà kuwa ãmẽ kupa mijã. 
GAL.6.13	Ojiemosĩpire'o mãe kõ teipe a'e kõ Juteu kõ rõmõ ekoi. Ajamã'ẽ tãmõ Moisesi remikusiwarerà ojavy jẽ iko kupa, a'e rupi katu noikoi sire'e kupa rewarà mõ. A'evo ipe ekoi kupa remẽ, opota jẽ penemosĩpire'ooka kupa. Ajaire a'evo paire opota ojimoe'e penewarà mõ kupa. Ajawyi tè a'evo ekoi kupa. Opota tè kee javo mirà kõ reminu rõmõ: “Oreayvu wenu kupa rewarà mõ ojimojuteu iko kupa ky'y”, javo kupa.
GAL.6.14	Ije ãmẽ kee jaa rè kõrijõ tè ajimoe'e. Janerõvijã Jesu Kiristu mãnõa rupi erereko katua rè ajimoe'e aiko. Yvyra jipokana rè omãnõ maekwerà rè aja'a aiko. A'e rè kõrijõ tè aja'a aiko ipi, a'e rupi tè erekoa pyaukwerà ome'ẽ ije rewarà mõ. Ije napotai Jesu noerovijai mãe kõ remimotarà rupi aiko ky'y. Kiristu rè ajirovija kõrijõ tè apota. Ivo ve noerovijai mãe kõ nopotai teve eremirovija, Janejare'e epy'amoteeoka rewarà mõ.
GAL.6.15	Ajawyi kee a'e pejẽ. Nimanyvoi jajiemosĩpire'o remẽ. Nimanyvoi teve nijajiemosĩpire'oi remẽ. Jajipy'amotee ivo tekoua rupi jaiko mã'ẽ ywesõ ikatuay ipi. Ãwĩvo jaiko remẽ, janerekoa pyaukwerà rupi jaiko mã'ẽ tè jane. 
GAL.6.16	Ajawyi kee a'e pirujẽ pejẽ, Jesu rekoa rupi peiko mãe kõ rõmõ. Janejare'e ikõ tapepy'a mopiryvypy katu penereko ipi nẽ, a'e pejẽ. Ãmõ, tapeporijauesa teve ikõ penereko ipi nẽ. Pirujẽ Janejare'e koty rewarà kõ reve teve ikõ ãwĩvo tapenereko nẽ.
GAL.6.17	Kee a'e pejẽ ky'y. Ava mõ temo'eai e'ã ky'y, jiemosĩpire'oa rewarà rè. Ije epirà rè ajikuwapa Jesu remĩgwai rõmõ aiko. Takuru pè ejapi japi mã'ẽ kwarerà rupi ajikuwapa. Ãmõ, enõpã nõpãawerà renawerà rupi ajikuwapa teve. Ãwĩvoa rè ãmõ kõ omã'ẽ remẽ sitõ okuwa Jesu remĩgwai e'e tè ije mã'ẽ kupa!
GAL.6.18	Janerõvijã Jesu Kiristu ikõ tapenereko katu okatuaya rupi ipi nẽ, a'e pejẽ, eretãrãgwerà kõ. [Awyjepa ky'y.]
EPH.1.1	Ije Pauru, aã kareta akusiwa ajupa. Kiristu Jesu tè itõkõ emonooka wayvukwerà mojenuarà rõmõ taiko. Janejare'e remimota rupi a'evo aiko ipi. Aã kareta akusiwa pejẽ ajupa, Epesu taa wãnà kõ pè, Janejare'e rè pejirovija katu mãe kõ pè, Kiristu Jesu revejẽ peiko mãe kõ pè.
EPH.1.2	Janeruwasu ikõ tapenereko katuay okatuaya rupi nẽ. Tapepy'amopiryvypy katu teve ikõ ipi nẽ. Ãmõ, Janerõvijã Jesu Kiristu teve ikõ ta'evo penereko nẽ.
EPH.1.3	Janejare'e janemojimo'yokapa Wa'yry Kiristu rè, eevejẽ tijaiko. A'e itõkõ oẽma oo yva pupe. Aja rewarà mõ eevejẽ yva pupe jaiko maevo sõ tite Janejare'e pè. Ãmõ, moma'e e'ekweray Janejare'e o'Ãg pupe omojikuwaoka janeupe. Iteetejẽ werekooka janeupe, owaray tijaiko ãmẽ. Ajawyi Janejare'e ywesõ simoe'e ipi, Janerõvijã Jesu Kiristu Ruu. 
EPH.1.4	Yvy jinõ e'ãve janepyteporo amãtejẽ oupewarà kõ rõmõ tijaiko. A'evoa rõmõ Kiristu rè janemojimo'y janerereko, eevejẽ tijaiko. Ajawyi javãe ovake remẽ, kee e'ità janere omãjã: “Aje, epy'a rupi katuwarà kõ tè pejẽ”, e'ità. “Ivo katu mã'ẽ rõmõ tè pejẽ”, e'ità janere omãjã ãmẽ. Nivoi mã'ẽ jẽ rõwã omo'ytà janere ãmẽ ky'y, Kiristu revejẽ jaiko mãe kõ rõmõ. A'evoa rõmõ janepyteporo amãtejẽ karamoeve. 
EPH.1.5	Janerauvay teãmã karamoe remeve. Ajawyi kee e'ipa amãtejẽ janeupewarà mõ: “Apota eãkarãgwerà kõ rõmõ areko kõ”, e'ipa jane. “Ajawyi Jesu Kiristu amonookatà ikoty kõ tomãnõ ekovijarerà kõ rõmõ, ijaiwererà kõ repykarà mõ. A'evo areko kõtà eãkarãgwerà kõ rõmõ toiko kupa”, e'ipa Janejare'e karamoe remeve janeupe. 
EPH.1.6	Wa'yry wauvay Janejare'e. Ajawyi janemoje'arĩ Wa'yry revejẽ janerauvay janerereko ipi. A'evoa rè simoe'e ywete ipi.
EPH.1.7	Omãnõ janerekovijarerà rõmõ remẽ, Kiristu janerekyi nivoi tekoua wyry kyty wyi, Uu kyty janererojivy ky'y. “Awyjepa” e'ipa Janejare'e janeaiwererà pè ãmẽ ky'y. Aje janerauvay wete Janejare'e.
EPH.1.8	Ajawyi tè age'e remẽ ikatuay janerereko ky'y. Okatuaya rupi a'evo janerereko. Wemikuwa rupi a'evo janerereko. Otekokuwavay Janejare'e. 
EPH.1.9	Karamoe remẽ Janejare'e e'ipa amãtejẽ manyvotà janerereko, Kiristu revejẽ jaiko mãe kõ rõmõ tijaiko. Ikatuay wete janerereko ipi. A'evoa rã nomojikuwaokaive jane kõ pè karamoe remẽ. Age'e si omojikuwaoka janeupe ky'y, otekokuwavaya rupi. 
EPH.1.10	Kee e'ipa amãtejẽ: “Ereminõgwerà kõ pirujẽ Era'yry wyry kyty ainõtà”, e'ipa amãtejẽ Janejare'e. “Ãwitõ yvapewarà kõ iwyry kyty ainõtà, ãwĩvo vetà yvy pewarà kõ areko”, e'ipa. Janejare'e tè e'i manyvo 'arà remẽ tè a'evoa oinõtà. Ãmẽ tè pirujẽ weminõgwerà kõ omoatyokatà Kiristu wyry kytywarà kõ rõmõ toiko ky'y.
EPH.1.11	Karamoe remeve Janejare'e kee e'ipa janeupewarà mõ, “Ekoty rewarà kõ rõmõ toiko kupa, Era'yry revejẽ ekoi mãe kõ rõmõ”, e'ipa janeupe. Aepo e'ipa janeupewarà mõ karamoeve. A'e rã rõmõ tè janereinõ. Wemimota rupi katu tè a'evo janerereko. Ekoa tè a'evo ekoi ipi. 
EPH.1.12	Ore ypy Juteu kõ rõmõ orojirovija Kiristu rè. A'evoa rõmõ orepyteporo, ãwisõ ikatuaya moe'earà rõmõ toroiko ky'y. 
EPH.1.13	Aje ywete Janejare'e ayvu e'eay Jesu rewarà. A'e ojenu ypy pejẽ remẽ itõkõ, “aje ywete” pejẽ ijupe enu. Kiristu rè pejirovija ãmẽ peiko ky'y. A'evo Janejare'e penereko katu oupewarà kõ rõmõ ãmẽ penereko. Ajawyi o'Ãg oinõ pepy'a pupe wayvukwerà rupi katu. A'e pupe okoty rewarà kõ rõmõ pemosã'ãga penereko. 
EPH.1.14	O'Ãg oinõma janepy'a pupe. Ajaa rupi kee jaa omojikuwaoka jane: “Eãkarãgwerà rõmõ tè peiko ky'y. Ajawyi e'Ãg tẽ tesõ ainõma pepy'a pupe. Aje ywete kãramõ poroekyità peneraa erena ywe'e kyty awyje tapeiko karuaru epyri”, ejaa omojikuwaoka jane. Ãmẽ ywesõ ikatuaytà jaiko ãmẽ ky'y. Ajawyi simoe'e ywetetà Janejare'e, ikatuay wete janerereko rewarà mõ.
EPH.1.15	Jypy remẽ kee jaa ojenu ije penewarà: “Ojirovija katu Janerõvijã Jesu rè kupa”, ejaa ojenu ije. Ãmõ, “Wauvay pirujẽ Jesu koty rewarà kõ kupa ipi”, ejaa ojenu teve ije. 
EPH.1.16	Eroryvay aepo aenu remẽ. Amoe'e ywete Janejare'e penewarà mõ ãmẽ aiko ipi. Napi tesõ Janejare'e moe'e peupewarà mõ aiko ipi. Ãmõ, “Ereko katu kõ, Papa”, a'e peupewarà mõ ipi. 
EPH.1.17	Kee a'e teve peupewarà mõ: “Emotekokuwavay kõ ikõ ne'Ãg rupi nẽ, Papa”, a'e peupewarà mõ ipi. “Ãmẽ ywesõ nekuwa katutà kupa, ne'Ãg tè nemojikuwaokatà ijupe kõ rewarà mõ”, a'e peupewarà mõ. Janerõvijã Jesu Kiristu Ruu pè aepo a'e, a'e ywesõ ikasiay mã'ẽ pè.
EPH.1.18	Kee a'e teve peupewarà mõ: “Epy'amotekokuwa kõ ikõ ereko nẽ, ãmẽ ywesõ nerekoa aje ywete mã'ẽ tokuwa katu kupa. Tokuwa amãtejẽ teve manyvotà tekoua kãramõ nerena pè oroiko mã'ẽ”, a'e peupewarà mõ, ãwisõ a'evoa rã rõmõ pepyteporo amãtejẽ. Ãmõ, “Ikatuaytà pirujẽ nekoty rewarà kõ nemoatypa nerena pè nepyri remẽ. A'evoa rã rè emotekokuwa kõ tokuwa amãtejẽ kupa”, a'e peupewarà mõ ipi. 
EPH.1.19	Kee a'e teve peupewarà mõ: “Emotekokuwa kõ nekasia tokuwa kupa, kejavõigà mã'ẽ rõwã nekasia rewarà mõ”, a'e peupewarà mõ Janejare'e pè. Aje, ikasiay wete Janejare'e kasia. Okasia rupi sitõ janerereko jajirovija ee mãe kõ rõmõ. 
EPH.1.20	Okasia rupi sitõ Kiristu omomoeraoka omãnõ maire toiko mijẽ. [Ajawyi teãgwerà vo rõwã ekoi ky'y.] Ajaire o'ekatu kyty omoapyoka wena yva pè, weeve Jõvijã wasu rõmõ toiko ky'y. Okasia rupi teve a'evo wereko. 
EPH.1.21	Ijayvukasiay wete Kiristu ãmẽ ky'y. A'e ywesõ ijayvukasiay wete mã'ẽ rõmõ ekoi. Pirujẽ yvapewarà rõvijã kõ 'arà kyty ekoi. Pirujẽ ija mãe kõ 'arà kyty teve ekoi. Age'e remẽ nuvei 'ete ãmõ ywesõ ijayvukasi Jesu wyi mã'ẽ. Nuvei 'ete wete mijẽsi! Ãwĩvo ve kãramõ nuve'ãi teve Jesu 'arà kyty ekoi mã'ẽ mõ.
EPH.1.22	Janejare'e omojõvijã wasu wetepa Kiristu, pirujẽ moma'e kõ 'arà kyty toiko ky'y. Pirujẽ ojirovija ee mãe kõ Rõvijã wasu rõmõ ekoi teve ky'y. Ajawyi ikatuay jane ky'y, ikoty rewarà kõ rõmõ jaiko. 
EPH.1.23	Jane'y tè Kiristu. Kiristu pirà vo tè jaiko ky'y. Okasia pupe janeroupaoka ky'y. Pirujẽ weminõgwerà kõ ooupa. Mape jẽ rõwã na'evoi wereko kõ. Yva pè ekoi teve. Yvy pè ekoi teve. A'evoa rè sitõ apota tapejimotekokuwavay peiko ipi.
EPH.2.1	Jypy remẽ itõkõ teãgwerà vo 'ejẽ peiko mijã. Peaiwererà rewarà mõ a'evo peiko mijã. Janejare'e rekoa rupi napeikoi rewarà mõ a'evo peiko mijã. 
EPH.2.2	Peaiwererà rupi kõrijõ tè peiko ipi mijã. Ãwitõ age'e remẽwarà Janejare'e rekoa rupi noikoi mãe kõ, ãwĩvo pejẽ peiko mijã. Ãjãgai rõvijã rekoa rupi kõrijõ tè peiko mijã. Ãwitõ pirujẽ ija mãe kõ 'arà kyty ãjãgai rõvijã ekoi, ãwĩvo ve Janejare'e rekoa noerovijai mãe kõ 'arà kyty ekoi. 
EPH.2.3	Ãwĩ kõ voay wete jaiko mijã. Pirujẽ a'evo jaiko teãmã. Janereko aiwerà rupi kõrijõ tè jaiko mijã. Janeremimota aiwerà rupi kõrijõ teve jaiko mijã. Janejipy'amogeta ai kõ rupi jaiko mijã. Ajawyi Janejare'e remimomorijau rã rõmõ teãmã jaiko mijã.
EPH.2.4	Ajamã'ẽ a'evo ipe jaiko remẽ, Janejare'e janerauvay jẽ janerereko. Janeporijauesa ywete jẽ teve janerereko. 
EPH.2.5	Ajawyi janerekoa ipyau mã'ẽ ome'ẽ janeupe ky'y. Janemojimo'yoka Kiristu rè janerereko ky'y. Ajawyi ãwitõ jamãnõ mã'ẽ vo 'ejẽ Janejare'e pè janeaiwererà rewarà mõ jaiko mijã. Aekwery vo rõwã jaiko ky'y. Japoerapa ky'y, Kiristu revejẽ jaiko mãe kõ rõmõ. A'evo Janejare'e janerereko katu ky'y, janerauvay rewarà mõ.
EPH.2.6	Awyje katu Janejare'e omomoera Kiristu remẽ, eevejẽ janemomoera ky'y. Ãwitõ Kiristu Jesu yva pè tui upa age'e, ãwĩvo ve jane eevejẽ jaiko maevo sõ tite ky'y. 
EPH.2.7	Janejare'e opota janeporijauesa ywetea mojikuwaoka amãtejẽ janeupe, ãwisõ nisikuwapa'ãi imomewa remẽ. Kiristu Jesu rupi janerauvaya omojisaoka janeupe ipi.
EPH.2.8+EPH.2.9	Manyvo nijareko kuwa'ãi janevote jajireko katu rõmõ. Janejare'e tè okatuaya rupi janerereko katu, Jesu Kiristu rè jajirovija jaiko remẽ. Janejare'e remime'ẽgwerà tè janerereko katua, ãwisõ kee taoty e'ã: “Ivo katu aiko rewarà mõ tè erereko katu”, taoty e'ã. 
EPH.2.10	Janejare'e reminõgwerà tè jane. Kiristu Jesu revejẽ janerereko, wemimota rupi katu tijaiko, Janejare'e “ta'evo” e'ipa amãtejẽ maekwerà rupi katu tijaiko.
EPH.2.11	Kee a'e pejẽ. Ore Juteu kõ rõmõ oroiko teãmã, a'e rã mõ teãmã oresaky rewarà mõ. Pejẽ ãmẽ Juteu rõwã mãe kõ tè pejẽ ãmẽ. Ajawyi nijajimoryi ojee jaiko mijã. “Ãmõ kõ” oro'e tè pejẽ mijã. “Nojiemosĩpire'oi mãe kõ tè ãwĩ kõ”, oro'e pejẽ mijã. “Janejare'e ãkarãgwerà kõ rõwã ãwĩ kõ”, jaa tè aepo oro'e pejẽ mijã.
EPH.2.12	Aje itõkõ Kiristu reve napeikoi mijã. Janejare'e remipyteporokwerà rõmõ rõwã peiko mijã, Isaeu jeapyrerà kõ rõwã tè pejẽ rewarà mõ. Orerãmõi kõ pè tè itõkõ wayvu omojikuwaokapa karamoe remẽ. Kee e'i itõkõ orerãmõi kõ pè: “Ekoty rewarà rã kõ tè pejẽ. Ajawyi epyri poroereko katutà”, e'i. Isaeu kõ pè kõrijõ tè aepo e'i mijã. Aepo ne'i pejẽ mijã. Ajawyi Janejare'e pyri napeiko kuwa'ãi mijã. Napekuwai Janejare'e opota penereko katu mijã. Ajawyi sitõ Janejare'e e'ãte peiko mijã, Isaeu kõ rõwã tè pejẽ rewarà mõ.
EPH.2.13	A'evo ke'ĩrõwã peiko maevo sõ tite Janejare'e wyi mijã. Ajamã'ẽ Kiristu Jesu peneru Janejare'e pyri'ĩje'ẽ tapeiko ky'y. Omãnõa rupi a'evo penereko, pejirovija ee remẽ. 
EPH.2.14	Kiristu tè janemoaty pirujẽ Janejare'e pewarà kõ rõmõ tijaiko ky'y. Ãwitõ Juteu kõ, ãwĩvo ve Juteu rõwã mãe kõ ky'y. Karamoe remẽ oreremisa tare'ã rõmõ tè peiko ipi mijã, Juteu kõ rõwã tè pejẽ rewarà mõ. Pejẽ teve noreresa tari pekupa ipi mijã. Ajamã'ẽ Kiristu a'evo maekwerà omoje'opa janewyi ky'y. Ajawyi age'e remẽ, jajimory katu ojee ky'y, ojirovija ee mãe kõ rõmõ, pe'ĩypyte mã'ẽ rõmõ janemoaty opyri rewarà mõ.
EPH.2.15	Nikasi orerãmõi kõ rekoawerà oreupe ky'y, kee eu mã'ẽ: “Juteu kõ nojimoryi ãmõ kõ rè ipi”, eu mã'ẽ nikasi oreupe ky'y. Aepo jaa rupi nijaikoi ky'y, Kiristu omãnõa rupi omoje'opa ãwĩ rapijarà ky'y rewarà mõ. Pe'ĩypyte rõmõ janereinõ ky'y, okoty rewarà kõ rõmõ tijaiko. Ajawyi “ãmõ tè ãwĩ” nija'ei ojiupe ky'y. “Eretãrã” ja'e ojiupe ky'y.
EPH.2.16	Yvyra jipokana rè Kiristu omãnõ mã'ẽ rupi janererojivy Janejare'e kyty, opyri tijaiko ky'y. Ãwitõ orereru Juteu kõ rõmõ, ãwĩvo ve peneru Juteu rõwã mãe kõ rõmõ. A'evo remẽ janemojimoryoka jẽ ojee ky'y, Kiristu koty rewarà kõ rõmõ. Pe'ĩypyte rõmõ jaiko ky'y.
EPH.2.17	A'evoa rõmõ Kiristu uu ike yvy kyty ojimojane. Kee e'i imojenu: “Janejare'e penerekotà opyri ky'y”, e'i imojenu. Peupe aepo e'i, ke'ĩrõwã Janejare'e wyi peiko mãe kõ rõmõ. Oreupe teve e'i, ipyri sa'u oroiko mãe kõ pè ve. 
EPH.2.18	Ojevo jẽ janererojivy Janejare'e pyri'ĩje'ẽ tijaiko ky'y. Janejare'e 'Ãg pe'ĩte. A'e rupi javãe kuwa Janejare'e pyri ky'y.
EPH.2.19	Ajawyi Janejare'e pyriwarà kõ tè pejẽ ky'y. “Ãmõ kõ tè” ne'i pejẽ ky'y. “Eãkarã kõ tè” e'i pejẽ ky'y. 
EPH.2.20	Pe'ĩypyte rõmõ jaiko ãmẽ ky'y, Janejare'e koty rewarà kõ rõmõ jaiko. Tetã rè tè poromosã'ãgatà tapekuwa sa'u. Kytaypy vo Kiristu Jesu. A'e ywesõ janemokasi Janejare'e pyriwarà kõ rõmõ. A'e kõrijõ tè rõwã janemokasi ajamã'ẽ. Kiristu remimonokwerà kõ ve janemokasi. A'e kõ ãmẽ tetã yta kõ vo. A'e kõ mãrãkuwaa rè janemotekokuwa janemokasi wemikusiwarerà rupi. Kiristu rè jirovija mã'ẽ rè janemokasi. Ãmõ, Janejare'e ayvu mojenuarerà kõ teve a'evo ekoi. Ijyta kõ vo teve.
EPH.2.21+EPH.2.22	Kiristu tè janemoaty janemomãatã pe'ĩypyte rõmõ tijaiko, Janejare'e pewarà kõ rõmõ. Ãwitõ tetã jamõ'ã remẽ, ãwĩvo pe'ĩ tetã mã'ẽ vo janereinõ. Ojeeve Janejare'e moe'ea retã vo janereinõ janerereko, i'Ãg rena rõmõ tijaiko.
EPH.3.1	Aje ywete Janejare'e pe'ĩypyte rõmõ janereinõ. Ajawyi aporegeta Janejare'e pè peupewarà mõ aiko ipi, ike jimopã'ãga pupe aju remẽ. Kiristu Jesu ayvu amojenu peupe rewarà mõ emopã'ã kupa. 
EPH.3.2	Janejare'e itõkõ epyteporo emono wayvu tamojenu peupe, Juteu rõwã mãe kõ rõmõ. Okatuaya rupi epyteporo emono peupewarà mõ taposiko. 
EPH.3.3	[Ãwisõ Juteu rõwã mãe kõ teipe pejẽ remẽ. Ajamã'ẽ Janejare'e penereko jẽ oupewarà kõ rõmõ Kiristu rè pejirovija remẽ.] A'evoa Janejare'e nomojikuwaokaive mijã. Age'e remẽ tè katu omojikuwaoka janeupe ky'y. Eupe tè omojikuwapa, ãwisõ toporomotekokuwa ee aiko ky'y. 
EPH.3.4	A'evoa pe'ĩpe'ĩ akusiwapa peupe ajupa. Pemogeta eremikusiwarerà remẽ, pekuwatà Kiristu rewarà eupe omojikuwaoka maekwerà. 
EPH.3.5	A'evoa rewarà nojikuwaive karamoe remẽ mijã. Tãmõ kõ ve nokuwaive mijã. Age'e tè katu Janejare'e omojikuwaokapa jane kõ pè ky'y, o'Ãg rupi. Jesu remimonokwerà kõ pè teãmã omojikuwaoka tomojenu kupa. Ãmõ, wayvu mojenuarà kõ pè ve omojikuwaoka. 
EPH.3.6	Kee jaa omojikuwaoka ijupe kõ wayvu katuay tomojenu kupa: Ãwitõ Janejare'e orerereko katu Juteu kõ rõmõ, Kiristu Jesu rè orojirovija oroiko remẽ. Ãwĩvo ve penereko katu ky'y, Kiristu Jesu rè pejirovija peiko remẽ. Pe'ĩypyte rõmõ janereinõ, ojiẽtarã kõ rõmõ tijaiko ky'y. Kee e'ipa Janejare'e amãtejẽ: “Owaray arekotà Kiristu Jesu koty rewarà kõ”, e'ipa. Aekwerà rupi katu janererekotà ãmẽ. Ojevo jẽ janererekotà. Aepo jaa nojikuwai mijã. Age'e remẽ tè ojikuwa janeupe ky'y.
EPH.3.7	Janejare'e tè itõkõ epyteporo wemĩgwai rõmõ. “Ekwa Jesu Kiristu rewarà mojenu Juteu rõwã mãe kõ pè erokwa”, e'i itõkõ ije. A'evoa rõmõ emokasi okasia rupi emono. Ivo katu aiko rewarà mõ rõwã epyteporo emono. [Nivoi aiko ipe remẽ epyteporo jẽ emono]. Okatuaya rupi tè epyteporo emono. 
EPH.3.8	“Janejare'e koty rewarà kõ wyry kytygà aiko, pirujẽ”, a'e ajipy'amogeta ipi. Ajamã'ẽ Janejare'e epyteporo jẽ tesõ emono okatuaya rupi. Ajawyi amojenu jenu Kiristu katuay wetea Juteu rõwã mãe kõ pè erokwa ipi, ãwisõ nisikuwapa'ãi ikatuay wetea imomewa remẽ. 
EPH.3.9	Ãmõ, janererekoa Janejare'e nomojikuwaokari jane kõ pè mijã maekwerà amojenu jenu imojikuwa erokwa ky'y.
EPH.3.9	Janereinõgarerà tè aepo mojenuarà rõmõ emono. Pirujẽ moma'e kõ reinõgarerà tè a'e. Wekoa rã nomojikuwaokaive karamoe remẽ mijã. 
EPH.3.10	Age'e remẽ tè katu omojikuwaoka jane kõ pè ky'y. Ãwĩvo Jesu koty rewarà kõ ojiẽtarã rõmõ ekoi ky'y. Jesu Kiristu rupi tè a'evo jaiko ky'y. Ajawyi janemoatya rè yvapewarà kõ omã'ẽ remẽ, Janejare'e omoe'e ywetetà janere omãjã kupa.
EPH.3.10	– Haa! Otekokuwavay Janejare'e, e'ità yvapewarà kõ janere omãjã. Iteetejẽ itekokuwaa! e'ità kupa.
EPH.3.10	Yvapewarà kõ rõvijã kõ ve aepo e'ità.
EPH.3.11	Janejare'e a'evoa rã rè oja'apa amãtejẽ karamoe remeve. Wayvu rupi katu a'evo ekoi. Janerõvijã Kiristu Jesu rupi a'evo janerereko. 
EPH.3.12	Ajawyi Janejare'e reve jaiko ky'y. Kiristu tè janereraa Uu pyri okoty rewarà kõ rõmõ tijaiko, jajirovija ee remẽ. Ajawyi Janejare'e ipiryvypy katu janere ky'y. Opota katu japoregeta ijupe ipi. Tijasĩ e'ã japoregeta ijupe ãmẽ ipi. Tijakyje e'ã teve iwyi ipi.
EPH.3.13	Ajawyi kee a'e pejẽ. Tapejimopirai e'ã ikõ emopã'ã kupa remẽ nẽ, a'e pejẽ. Kee tapejẽ e'ã: “Janerewarà mõ ojimomorijau upa”, tapejẽ e'ã ikõ pejimopirai rõmõ ije nẽ. Tapejimokasi jẽ ãmẽ peiko, poroauvay aiko rewarà mõ. Ajawyi Janejare'e tapemoe'e jẽ agyvo erereko kupa remẽ.
EPH.3.14	Ajawyi ajimoenãpa'ã Janejare'e rovake aporegeta peupewarà mõ ipi. 
EPH.3.15	A'e tè janererà oinõ janere mã'ẽ rõmõ ekoi. Pirujẽ yvapewarà kõ ve weenõ. Yvy pewarà kõ ve weenõ. A'e rovake ajimoenãpa'ã aporegeta peupewarà mõ ipi. 
EPH.3.16	Kee a'e ijupe:
EPH.3.16	– Papa! Ikatuay orerereko mã'ẽ tè ene! Nekatuay mã'ẽ tè ene! Ne'Ãg rupi epy'amokasi Epesu wãnà kõ, neupewarà kõ rõmõ. Ãmẽ ywesõ tojimomãatã jẽ nere ojirovija nekasia rupi kupa, a'e ijupe peupewarà mõ. 
EPH.3.17	Ãmõ, Kiristu topy'aporakapa kõ okasia rupi ereko kõ ojirovija ee kõ rõmõ, a'e peupewarà mõ ipi. Ãmõ, toporoauvay ikõ iko kupa nẽ, a'e peupewarà mõ Janejare'e pè.
EPH.3.18	Aje, Kiristu janerauvay ipi. Nijamosã'ãgapa'ãi 'ete janerauvaya ipi. Ajawyi aepo a'e ijupe peupewarà mõ ipi. Ãmõ, kee a'e teve ijupe peupewarà mõ ipi. Peupewarà mõ kõrijõ tè rõwã ajamã'ẽ a'e ipi. Pirujẽ Janejare'e pyriwarà kõ pewarà mõ teve kee a'e ijupe:
EPH.3.18	– Emotekokuwa kõ tokuwa wauvaya mosã'ãga kupa, ãwisõ nokuwapa'ãi kupa remẽ. A'evo remẽ, kee te'i kupa: “Haa! Kiristu nopi'ãi erauvaya wyi ipi”, te'i kupa, a'e ijupe. 
EPH.3.19	Norokuwapa'ãi epe orerauvaya ipi. Ajamã'ẽ Epesu wãnà kõ tokuwa jẽ wauvaya, a'e ijupe. Kee e'ità ãmẽ kupa: “Haa! Imorya rõmõ taiko ajawyi! Ãwitõ Janejare'e ikatuay wete, tãwĩvo ve aiko”, e'ità ãmẽ kupa, a'e Janejare'e pè peupewarà mõ ipi.
EPH.3.20	Janerereko katua rè japoregeta ijupe ipi remẽ, ja'e mã'ẽ wyi wete janerereko katuay wete ipi. Okasia rupi tè a'evo janerereko ipi. 
EPH.3.21	Ajawyi a'e ywesõ ikõ simoe'e ipi nẽ, Jesu koty rewarà kõ atyry rõmõ ipi nẽ! a'e ijupe. Kiristu Jesu revejẽ simoe'e ywete ipi. Õ'õ, awyje katu ãwĩvo jamoe'e karuaru ipi, tija'e.
EPH.4.1	Temimopã'ãgwerà tè ije, Janerõvijã ywete ayvu amojenu erokwa ipi rewarà mõ. Kee a'e eayvukasi rõmõ pejẽ. Janejare'e pepyteporopa okoty rewarà kõ rõmõ tapeiko. Ajawyi emimota rupi ikõ tapeiko ipi nẽ, a'e pejẽ. Ãwitõ Janejare'e ikatuay ekoi, a'e reruparà mõ tapeiko. 
EPH.4.2	Tapejimoe'e tite e'ã peiko ipi, a'e teve pejẽ. “Ije ywesõ”, tapejẽ ywe'e tite e'ã ojiupe ipi. Ikatusa rupi ikõ peiko ipi nẽ. Tapejikõtevẽ e'ã ikõ poromogeta remẽ nẽ, pevo rõwã ipe ekoi kupa remẽ. Ojevo jẽ ikõ tapejiauvay peiko ipi nẽ.
EPH.4.3	Janejare'e 'Ãg tè pe'ĩypyte janereinõ. Ajawyi tapejimokasi jẽ ikõ ojee owaray tapeiko ipi nẽ. 
EPH.4.4	Jane'y tè Jesu. Pe'ĩte ekoi. Ajawyi pe'ĩypyte rõmõ jaiko eeve. Janejare'e o'Ãg omuu janeupe, janepy'a pupe tojimoena ky'y. Pe'ĩte i'Ãg janepy'a pè ekoi mã'ẽ. Ãwĩvo ve janepyteporo ojevo jẽ janereraatà opyri tijaiko karuaru, ojevo jẽ. Pe'ĩte simoa'u jakupa mã'ẽ rõmõ jaiko. 
EPH.4.5	Ãwĩvo ve Janerõvijã ywete pe'ĩte mã'ẽ tè ekoi. Pe'ĩypyte jane jaiko, jajirovija ee mãe kõ rõmõ jaiko. Pe'ĩte jajimojãmorĩoka ikoty rewarà kõ rõmõ jaiko. 
EPH.4.6	Janereinõgarerà pe'ĩte teve, a'e Janejare'e tè. Janeruu rõmõ ekoi. Jane'arà kyty ekoi. Janepyterà rupi ekoi. Janepy'a pupe ekoi. Ajawyi owaray tapeiko ojeeve ipyri, a'e pejẽ.
EPH.4.7	Kiristu iteetejẽ janereinõ. Janeposikoa omosãi janeupe. A'evoa rè otekokuwaa ome'ẽ janeupe okatuaya rupi. 
EPH.4.8	Kee e'ipa amãtejẽ karamoe remeve: 
EPH.4.9	[Kiristu pewarà mõ tè aepo e'i amãtejẽ.] Kee jaa jakuwa: “Oẽ yva kyty oo”, e'i remẽ, “Owyjy rã'ĩ tyvy pè”, ejaa tè aepo e'i. 
EPH.4.10	Kiristu tè owyjy tyvy kyty uu paire yvate kyty oẽ mijẽ oo. Yva 'arà kyty oẽ oo Janerõvijã ywete rõmõ upa ky'y. Ajawyi age'e remẽ, mape jẽ rõwã naikoi. Naikoi 'eteay eko e'ãma.
EPH.4.11	A'evo ekoi mã'ẽ tè wemime'ẽ ikatuay wete mã'ẽ omosãi jane kõ pè, iteetejẽ janeremikuwa kõ rõmõ. Kee janerereko. Ãmõgwerà opyteporo wemimono kõ rõmõ toiko kupa, eewarà tomojenu erokwa kupa. Ãmõgwerà opyteporo imokasi okoty rewarà kõ pè wayvu mojenuarà kõ rõmõ toiko kupa. Ãmõgwerà opyteporo imono nokuwaive mãe kõ pè, ãmõ taa kõ gyty. [Omokasi kõ wayvu katu tomojenu noerovijaive mãe kõ pè kupa.] Ãmõgwerà opyteporo okoty rewarà kõ rõvijã kõ rõmõ toiko kupa, toja'a ee kõ kupa. Ãmõgwerà opyteporo wayvu rè poromotekokuwa mãe kõ rõmõ toiko kupa. A'evo 'evo janepyteporo janemotekokuwa.
EPH.4.12	A'evo pirujẽ okoty rewarà kõ pè emikuwa kõ omosãi, toposiko katu iko kupa. Pe'ĩypyte rõmõ jajimokasi, Jesu rè jajimo'y mãe kõ rõmõ jaiko. 
EPH.4.13	Ajaate pirujẽ jane ojevo jẽ jaikotà, Janejare'e Ra'yry rè jajirovija mãe kõ rõmõ jaikotà. Ajaate Janejare'e Ra'yry sikuwa katutà ky'y, ojevo jẽ. Ãmẽ ywesõ Kiristu reko janeroupatà ãmẽ ky'y, ajaate jajimovijapa mã'ẽ vo jaiko ky'y.
EPH.4.14	A'evo jaiko remẽ, ja'yry vo rõwãtà jaiko ky'y. Nijajimoja'yoka'ãi poromoripe mãe kõ pè ipi. “Aje ipõ” nija'e'ãi apijarà ayvu pè ipi. Ojimoja'yrĩ 'ejẽ mãe kõ tè “aje” e'i tite ojimoripea rõmõ. Na'evoi ãmẽ jaiko. Jajimomiratupa jane. 
EPH.4.15	Aje, tijatekokuwavay Kiristu koty rewarà kõ rõmõ jaiko. Janejare'e ayvu aje ywete mã'ẽ rupi tijaiko. Poroauvaya rupi tijaiko. Ãmẽ ywesõ jane'y rõmõ tè ekoità.
EPH.4.16	Iteetejẽ janeremikuwa kõ Janejare'e omosãi janeupe, Kiristu koty rewarà kõ rõmõ, ãwisõ tijajimokasi ojeeve jajiauvay rõmõ jaiko. A'evo jaiko remẽ, ojevo jẽ jajirovija ywetetà Jesu rè jaiko. Ojevo jẽ simokasità ãmõ kõ tojirovija teve ee kupa. Janepirà rè tè poromosã'ãgatà tapekuwa sa'u. Kee. Iteetejẽ janekãgwerà. Pe'ĩpe'ĩte ikãgwerà iteetejẽ mãe kõ ojipy jipy ojee. A'evo Janejare'e janereinõ janemokasi. [Nijanekãgwekasakai sõ remẽ, nojipy kuwa'ãi ojee kupa. Ãwĩvo ve jane ojevo jẽ nijajipyi sõ Kiristu rè remẽ.]
EPH.4.17	Ajawyi kee a'e pejẽ eayvukasi rõmõ, Janerõvijã ywete ayvu rupi. Kiristu rekoa rupi ikõ tapeiko nẽ. Noerovijai mãe kõ vo tapeiko e'ã ky'y. Ovo rupi teve a'e kõ jipy'amogetaa kõ. Manyvo jaa mõ rõwã a'evo ekoi kupa. 
EPH.4.18	Notekokuwai 'eteay tesõ kupa rewarà mõ a'evo ekoi kupa. Ikuwa e'ãte a'evo ekoi kupa. Pãtõnusu rupi ekoi mã'ẽ vo 'ejẽ ekoi kupa. Nokuwai Janejare'e rekoa kupa. Nokuwa miti a'evoa kupa. Ojimoane'e jẽ kupa. Ajawyi “aje ipõ” ne'i kupa. 
EPH.4.19	Ajawyi ipy'a ai wete kupa. Weko aiwerà règà oja'a iko kupa. Nojimosĩokai teve weko aiwerà rè iko kupa ipi. Nivoi oikoa rè ywesõ oja'a iko kupa.
EPH.4.20	A'evo rõwã ikõ tapeiko ipi nẽ, a'e pejẽ. Kiristu reruparà mõ ikõ peiko nẽ! Pejimotekokuwavay ikõ a'evoa rè peiko nẽ. 
EPH.4.21	Akuwa Kiristu rekoa aje ywete mã'ẽ rè pejimo'e mã'ẽ pejimotekokuwaoka ijupe peiko. Pejimotekokuwa ee peiko. 
EPH.4.22	Ajawyi peneko aiwerà tapeitypypyipa ikenẽ, a'epa pejẽ. Tapejirojivy e'ã aekwerà kyty. Tapejimoripeoka ywe'e tite e'ã ikõ penemimota aiwerà kõ pè nẽ, a'e pejẽ.
EPH.4.23	Peneko pyaukwerà rupi tapeiko ky'y. Tapejipy'amomyauoka Janejare'e pè. 
EPH.4.24	Janejare'e janereinõ weruparà kõ rõmõ tijaiko. A'evo ikõ tapeiko ãmẽ nẽ! Ãwitõ ivo ekoi, ãwĩvo ve tapeiko. A'evo peiko remẽ, pejikuwatà Janejare'e ayvu aje ywete mã'ẽ rupiwarà kõ rõmõ peiko. Ijupewarà kõ rõmõ pejikuwatà. A'evoa rõmõ peneinõ. Pekuwapa pirujẽ a'evoa, a'epa pejẽ rewarà mõ.
EPH.4.25	Ajawyi kee a'e pejẽ. Tapewari e'ã ikõ ky'y nẽ, a'e pejẽ. Pevo mãe kõ pè peporegeta remẽ, aje ywete mã'ẽ kõrijõ tè tapemojenu ijupe kõ ipi. Ojevo jẽ Kiristu rè pejirovija mãe kõ rõmõ tè peiko. [Pe'ĩypyte peiko rewarà mõ.] 
EPH.4.26	Pejimõarõ sõ ava mõ gyty remẽ, kuise'ẽ tapemomi pejimõarõa ikoty kõ. Tapejimoane'e jẽ e'ã pejimõarõa. Napepy'a pirai'ãi ãmẽ peiko ky'y. 
EPH.4.27	[Pejimõarõ puku sõ remẽ, ãjãgai rõvijã pè tè pejimoaiokatà ãmẽ.] Ajawyi tapejimoãkwã'ã e'ã ikõ ãjãgai rõvijã pè nẽ, tojimoena e'ã pepy'a pè, a'e pejẽ.
EPH.4.28	Kee a'e teve pejẽ. Imona sikaepo maekwerà awyje timona e'ã ky'y, a'e pejẽ. Toposiko katu kõrijõ ikõ omoma'e kõ repy rã rè nẽ. Tijewe katu oposiko. Iposikoa repykwerà oytà tè imoma'e kõ repy rã rè ãmẽ. Ãmõ, pevo mã'ẽ mõ iporijau sõ remẽ, oytà teve ipãtavõa rè.
EPH.4.29	Kee a'e teve pejẽ. Peporegeta remẽ, ayvu poromoai mã'ẽ rupi rõwã tapeporegeta ipi. Ayvu e'eay rupi kõrijõ tè tapeporegeta ipi. Ãmẽ tè peporegeta mã'ẽ rupi pepy'amokasità peayvu wenu mãe kõ ipi. Ojimokasità Jesu rè ojirovija ãmẽ kupa ky'y. 
EPH.4.30	Nivoi sõ peiko remẽ, Janejare'e 'Ãg tè ijãgyoaytà pene ãmẽ. Ome'ẽma rõwã sipõkõ Janejare'e o'Ãg janeupe, janepy'a pupe tojimoena? Janemosã'ãga rõwã sipõkõ o'Ãg pupe? O'Ãg rupi janerereko katu jẽ, ajaate kãramõ janereraatà tijaiko karuaru opyri. Ajawyi ikõ tapemoãgyo e'ã nẽ, a'e pejẽ.
EPH.4.31	Ãmõ, kee a'e teve pejẽ. Awyje tapejimõarõ puku e'ã koivo kõ pè ky'y, a'e pejẽ. Tapejimory mijẽ ikõ pejikõ'õ ee maekwerà kõ rè ipi nẽ, a'e pejẽ. Tapeayvu ai e'ã teve ikõ peiko ojiupe nẽ. Ikatusa rupi kõrijõ ikõ tapeporegeta ojiupe ipi nẽ. Tapemojaiwe e'ã ikõ penetãrã kõ ipi nẽ. 
EPH.4.32	Tapejiauvay ikõ peiko ojee nẽ. Tapejiporijauesa ikõ peiko ojee ipi nẽ. Kiristu omãnõ peupewarà mõ, peaiwererà repykarà mõ. Ajawyi Janejare'e “awyjepa” e'ipa peaiwererà kõ rè. Ãwĩvo ve ava mõ pemoai tite sõ remẽ, “awyjepa” tapejẽ kõrijõ ijupe. [Tapejimory mijẽ kõrijõ ikõ ee nẽ.]
EPH.5.1	Janejare'e ãkarãgwerà kõ rõmõ peiko ky'y, emiau kõ rõmõ. Ajawyi eruparà mõ ikõ peiko ky'y nẽ, a'e pejẽ. 
EPH.5.2	Poroauvaya rupi ikõ peiko ipi nẽ, a'e pejẽ. Ãwitõ Kiristu janerauvay, tãwĩvo peiko ipi. Kejavõigà rõwã janerauvaya. Kiristu ojijukaoka tẽ tesõ janeupewarà mõ janerauvaya rupi. Ajawyi Janejare'e oryvay ee.
EPH.5.3	Janejare'e kee e'i pejẽ ky'y: “Eupewarà kõ tè ãwĩ kõ” e'i. Ajawyi kee tapeiko e'ã ky'y, a'e pejẽ. Tapejimomy'a e'ã ikenẽ, a'e pejẽ. Pirujẽ a'evoa wyi tapejireko katu. Tojimo'y e'ã pene nivoi mãe kõ. Ãmõ, tapejitupi e'ã ikõ ãmõ kõ moma'e rè pemãjã nẽ. Napeporegeta'ãi kuwasi a'evoa rè peiko mijã. Nivoi 'ete Janejare'e pewarà kõ rõmõ a'evo peiko remẽ. 
EPH.5.4	Ãwĩvo ve ayvu jajimosĩoka enu mã'ẽ, nivoi teve. Ãmõ, ayvu ai, ayvu teitetea teve. Janejare'e moe'ea kõrijõ tè ikatu janeupe. Penorya tapemome'u teve Janejare'e pè imoe'e ipi. 
EPH.5.5	Kee jaa aje ywete mã'ẽ. Nivoi ekoi mãe kõ Janejare'e noeraa'ãi wena pè opyri toiko karuaru. Ojimomy'a iko mãe kõ. Osĩay iko mãe kõ teve. Moma'e moatya rè ywesõ oja'a iko mãe kõ teve. Apijarerà omoma'e kõ rè ywesõ oja'a ipi. Janejare'e nomoẽokai o'arà kyty ãmẽ kupa ipi. Kiristu remĩgwai kõ rõwã apijarerà. Ajawyi nomoigeoka'ãi wena pè apijarerà kõ.
EPH.5.6	Ãmõ, kee a'e pejẽ. Janejare'e noerovijai mãe kõ kee e'ità maevo pejẽ: “Orevo tapeiko”, e'ità maevo pejẽ. A'evo remẽ, “hoõ” tapejẽ ywe'e tite e'ã ijupe kõ. Tapejimoripeoka e'ã ikõ ijupe kõ nẽ. Janejare'e omomorijautà apijarerà. A'evo werekotà noerovijai mãe kõ. 
EPH.5.7	Ajawyi apijarerà kõ rekoa rupi ikõ tapeiko tite e'ã nẽ, a'e pejẽ. 
EPH.5.8	A'e kõ vo itõkõ peiko mijã. Janerõvijã ywete rekoa rupi rõwã peiko ipi mijã. Pãtõnusu rupi peiko mãe kõ vo 'ejẽ peiko ipi mijã. Age'e ojisa katu mã'ẽ rupi peiko mã'ẽ vo peiko ipi ky'y. Ajawyi ikõ a'evo tapeiko nẽ, Janejare'e ãkarãgwerà kõ rõmõ, a'e pejẽ. 
EPH.5.9	Aje ywete kee jaikotà Janejare'e rekoa janeroupa remẽ. Jaja'a katu jane kõ rè jaiko ipi. Ãmõ, ivo katu jaiko ipi. Aje ywete japoregeta jaiko ipi. A'evo 'evo jaiko ipi. 
EPH.5.10	Pekuwa ikõ Janerõvijã ywete remimota nẽ. Upi ikõ peiko Janejare'e morya mõ ipi nẽ. 
EPH.5.11	Tapejireko katu ikõ tekou aiwerà wyi ipi nẽ. Ãwitõ moma'e iky'a mã'ẽ janoẽ ojisa katu mã'ẽ pè remẽ, iky'a mã'ẽ ojikuwa ipi. Ãwĩvo tapemojikuwaoka nivoi mãe kõ aiwererà ivo peikoa rupi. 
EPH.5.12	Tyvija rupi ywesõ nivoi mãe kõ ekoi ipi. Kee e'i tite oupe kupa: “Ava nomã'ẽ'ãi ere”, e'i tite oupe kupa ipi. “Tyvija pè tè agyvo aiko”, e'i tite oupe kupa ipi. Janõsĩ eko aiwererà kõ momewa. 
EPH.5.13+EPH.5.14	[Janejare'e omojikuwaokapa manyvo opota tijaiko ipi mã'ẽ.] Nivoi mãe kõ pè Janejare'e remimota tijamojikuwaoka ãmẽ. Ãmẽ tè ijaiwererà ojikuwatà ijupe kõ. Maevo ojirovatà Janejare'e kytyre ãmẽ kupa ky'y. Ajare kee eu ipi:
EPH.5.13+EPH.5.14	“Oke mã'ẽ vo 'ejẽ mã'ẽ, emã'ẽ ky'y!” eu ijupe.
EPH.5.13+EPH.5.14	“Okãjã mã'ẽ vo 'ejẽ mã'ẽ, epoera mijẽ epõ'ã!” eu teve ijupe.
EPH.5.13+EPH.5.14	“Kiristu ojikuwatà neupe”, eu.
EPH.5.13+EPH.5.14	[“Manyvo neikoa omojikuwatà neupe, upi tereiko”, eu.]
EPH.5.15	Ajawyi sitõ tapejireko katu ikõ ivo tekoua rupi tapeiko ãmẽ nẽ, a'e pejẽ! Ijayvu karira mãe kõ vo tapeiko e'ã. Otekokuwavay mãe kõ rõmõ tapeiko ipi. 
EPH.5.16	Tapeiko teitete e'ã ikõ pirujẽ nẽ, a'e pejẽ, nivoi mãe kõ mõa'ãrõwã rewarà mõ.
EPH.5.17	Ojimoja'y mãe kõ rõmõ tapeiko e'ã. Tapetekokuwavay jome Janerõvijã ywete remimota rupi peiko ipi.
EPH.5.18	Pemãrãkuwaa tapemoyvypyoka e'ã ikõ peka'ua pupe nẽ. Peiko teitete ai ywe'e titetà peiko, peka'uay remẽ. Janejare'e 'Ãg pè tapejireko katuoka penerekoarà rõmõ. Ikatuay peikotà ãmẽ ky'y. 
EPH.5.19	Tapejipy'amokasi Janerõvijã rè pejĩga imoe'e ipi. Janejare'e ayvu rupi tapejĩga imoe'e ipi. Ãmõ, Jesu tapemoe'e pejĩgarà rupi peiko ipi. Ãmõ, Janejare'e 'Ãg omojikuwaoka peupe mã'ẽ rupi tapejĩga imoe'e ipi. Pepy'a pupe pejĩga teve imoe'e ipi. Wãi wãisõ imoe'e peiko. 
EPH.5.20	Janejare'e Jesu Kiristu Ruu janerereko katu ipi, manyvo jaiko remẽ ipi. Ajawyi penorya penerekoa rewarà pemome'u ijupe imoe'e ipi. Janerõvijã Jesu Kiristu ayvu rupi a'evo tapeiko ipi.
EPH.5.21	Tapejirovija katu ikõ ojevo jẽ ipi nẽ. Kiristu pemomojy rewarà mõ a'evo tapeiko.
EPH.5.22	Imẽma mãe kõ pè kee a'e. Pemẽnà wyry kyty ikõ peiko nẽ, a'e pejẽ. Ãwitõ Janerõvijã ywete wyry kyty jaiko ipi, tãwĩvo peiko.
EPH.5.23	Imẽnà werekwarà 'arà kyty tè ekoi rewarà mõ tãwĩvo peiko ipi. Ãwitõ Kiristu jane'arà kyty ekoi, tãwĩvo. Okoty rewarà kõ 'arà kyty ekoi. Janerereko katuarà rõmõ ekoi teve. Jane'y rõmõ tè ekoi. Jane ãmẽ jajimo'y ee mãe kõ rõmõ jaiko. 
EPH.5.24	Ajawyi ãwĩvo ikõ tapeiko nẽ, erekwarà kõ rõmõ. Ãwitõ Kiristu ayvu rupi jaiko ikoty rewarà kõ rõmõ, tãwĩvo ve peiko.
EPH.5.25	Erekwapa mãe kõ pè teve kee a'e. Tapeauvay ikõ penerekwarà kõ ipi nẽ, a'e pejẽ. Ãwitõ Kiristu janerauvay okoty rewarà kõ rõmõ, tãwĩvo ve ikõ peiko nẽ. Emã'ẽ. Kiristu janerauvay rewarà mõ ojime'ẽ ojijukaoka janerekovijarerà rõmõ.
EPH.5.26	Omãnõa rupi janemowaite Janejare'e koty rewarà kõ rõmõ tijaiko. Wayvu omojikuwaoka janeupe ipi, tijaneroupa janepy'aky'a'o. 
EPH.5.27	A'evo janerereko ipi, ikatuay tijaiko ovake ky'y. Nuve pe'ĩ'ãi janeaiwererà ovake jaiko remẽ ãmẽ. Ivoay jaikotà ovake. Nuve'ãi 'ete nivoi mã'ẽ janere. 
EPH.5.28	Janerauvay rewarà mõ a'evo janerereko ipi. Tãwĩvo ve ikõ erekwapa mãe kõ ekoi nẽ. Emã'ẽ. Ãwitõ jaja'a katu janepirà rè jajimokatu ipi, tãwĩvo ve erekwapa mãe kõ ekoi. Toja'a katu ikõ werekwarà kõ rè ipi nẽ. Werekwarà wauvay mã'ẽ ojiau teãmã. 
EPH.5.29+EPH.5.30	Nuvei noja'ai wee mã'ẽ. Nuvei 'ete opirà rè noja'ai mã'ẽ. Jaja'a katu teãmã janepirà rè ipi. Jajimi'u katu. Jajikusu katu. Jajipõanõ gatu. Ãwĩvo ve erekwapa mãe kõ toja'a katu werekwarà kõ rè ereko katu kõ ipi. Ãwitõ Kiristu oja'a katu janere, ojimo'y ee mãe kõ rõmõ, tãwĩvo peiko. 
EPH.5.31	Ajare kee e'i itõkõ Janejare'e ikusiwaoka wayvu rõmõ: 
EPH.5.32	Ãwĩvo ve Kiristu pe'ĩypytepa rõmõ ekoi janereve, okoty rewarà kõ rõmõ. 
EPH.5.33	Ajawyi tapeauvay penerekwarà kõ, a'e pejẽ. Ãwitõ pejiauvay ipi, tãwĩvo ve. Imẽma mãe kõ teve, taperovija ikõ pemẽnà kõ imoe'e ipi nẽ, a'e teve pejẽ.
EPH.6.1	Ta'yry kõ pè ãmẽ kee a'e. Tajyry kõ pè kee a'e teve. Penuu kõ ayvu rupi katu ikõ tapeiko ipi nẽ. Pey ayvu rupi katu ikõ tapeiko teve ipi nẽ. I'ete a'evo peiko remẽ, Janerõvijã ywete koty rewarà kõ rõmõ.
EPH.6.2+EPH.6.3	Ajare Janejare'e kee e'i itõkõ ikusiwaoka amãtejẽ karamoe remeve: 
EPH.6.4	Ãmẽ tuu kõ pè, janey kõ pè, kee a'e teve. Tapereko katu ikõ peãkarãgwerà kõ ipi nẽ. Tapemotekokuwa kõ ikõ Janejare'e ayvu rè ipi nẽ, upi katu toiko kupa ipi. Ojavy kupa remẽ, tapemotekokuwa kõ jẽ ipi ãmẽ. Tapemojimõarõoka e'ã ikõ peãkarãgwerà kõ ajamã'ẽ nẽ, a'e pejẽ.
EPH.6.5	Temĩgwai kõ pè kee a'e teve. Tapemoja'y e'ã ikõ penõvijã ipi nẽ. Ijayvu rupi katu ikõ tapeiko ipi nẽ. Ãwitõ ovake “hoõ” pejẽ, tãwĩvo ve eã'ã rupi peiko. Ãwitõ Kiristu perovija katu ipi, tãwĩvo peiko. 
EPH.6.6	Uve mirà kõ, oõvijã noerovija ywe'ei mãe kõ. A'e kõ oõvijã rovake kõrijõ tè werovija maevo sõ tite ipi, “temoe'e” e'i tite oõvijã pè ipi rewarà mõ. Apykyre kyty noerovijai ijayvukwerà ajamã'ẽ. A'e kõ vo rõwã tapeiko ikenẽ, a'e pejẽ. Aje ywete taperovija, pepy'a pupe. Janejare'e remimota rupi a'evo tapeiko ipi, Kiristu remĩgwai kõ rõmõ. 
EPH.6.7	Tapenory katu ikõ peposiko ipi nẽ. Kee tapejẽ: “Ivo katu aposiko erõvijã pè remẽ, Erõvijã wasu Jesu oryvaytà ere ãmẽ, erõvijã yvy pewarà pè kõrijõ tè rõwã aposiko rewarà mõ”, tapejẽ. 
EPH.6.8	Kee jaa rè tapeja'a. [Ivo katu japosiko janerõvijã yvy pewarà kõ pè remẽ, Janerõvijã ywete orytà janere ãmẽ ipi.] Aje ywete Janejare'e tè ikatu japosiko remẽ ikatukwerà sipyytà Janejare'e wyi epy rõmõ ipi. Temĩgwai kõ opyytà. Temĩgwai rõwã mãe kõ ve opyytà.
EPH.6.9	Ãmõ, jõvijã kõ pè kee a'e teve. Ãwitõ, “Ikatuay ikõ tapeiko penõvijã reve ipi nẽ”, a'e penemĩgwai kõ pè, ãwĩvo ve, “Ikatuay ikõ tapeiko penemĩgwai kõ reve ipi nẽ”, a'e pejẽ. Tapeje'ẽgãtã e'ã ikõ ijupe kõ ipi nẽ, a'e pejẽ. Kee jaa rè tapeja'a ipi. Pe'ĩte Janerõvijã ywete. Penõvijã ywete yvapewarà, penemĩgwai kõ Rõvijã ywete rõmõ ekoi teve. A'e poromosã'ãga remẽ, ojevo jẽ janemosã'ãga ipi, janerekoawerà rupi katu. Ajawyi ikatuay tapeiko amãtejẽ enoneve, a'e pejẽ.
EPH.6.10	Kee a'e jẽtà pejẽ tapeja'a ee. Ikasiay wete Janerõvijã ywete. Ajawyi tapejimokasioka Janerovijã kasia pè peiko ipi, a'e pejẽ. Ãmẽ tè pejimokasiaytà ipyri, ãjãgai rõvijã wyi. 
EPH.6.11	Ãjãgai rõvijã opota tè janemoripe janereity ipi, Janerõvijã ywete tijarovija e'ã ipi. Ãwitõ ãpã kõ ojiapisità janere remẽ, agyvotè rõwã jaa ãpã kõ rõvaisĩ ipi. Raparà jaraa ipi. Kaparu jaraa teve ipi. Ãwĩvo ve ãjãgai rõvijã ojimokasità janere ipi remẽ, agyvotè rõwã jaõvaisĩtà. Janejare'e remime'ẽgwerà jiapisia rewarà tijaporu, janemokasia kõ rõmõ. Ajawyi pirujẽ emime'ẽgwerà kõ rupi tapejimokasioka, a'e pejẽ. 
EPH.6.12	Mirà rõwã ãjãgai rõvijã, wemĩgwai kõ reve. Ovo rupi teve ekoi kupa. Kejõ ekoi kupa. Ija mãe kõ. Ãjãgaiwerà kõ. Uve teve ãjãg yvapewarà kõ, Janejare'e werõarõ tite mãe kõ. Wãisõ ekoi kupa. A'e kõ ojimokasiay wete jane kõ rè ipi, jõvijã ai kõ rõmõ. Oposiko ai wete age'e remẽ ivo e'ãa rè iko kupa ipi, ikasiay kupa rewarà mõ.
EPH.6.13	A'e kõ opota janererova Janejare'e wyi ipi. Janevote nijanekasi'ãi ijupe, emĩgwai kõ pè ve. Ajawyi jajimokasi amãtejẽ Janejare'e remime'ẽgwerà rè, janemokasia mõ. Pirujẽ poromokasi mãe kõ pupe jajimokasi ipi, a'e pejẽ. Tijajireko katu ikõ ãjãgai rõvijã kasia wyi ipi nẽ. A'evo jajimokasi Janejare'e kasia rupi jaiko remẽ, ãmẽ si jane ywesõ janekasità ãjãgai rõvijã wyi. Jiapisia vo mã'ẽ opi rã'ĩ remẽ, jane ywesõtà iwyi. Japõ'ã jẽtà jajimokasi.
EPH.6.14	Sota kõ ojiapisità remẽ, ojimokatu amãtejẽ ootà kupa ipi.
EPH.6.15	Ãmõ, Janejare'e ayvu e'eay janepy'amopiryvypy katu mã'ẽ tè simojenu jenu ipi. 
EPH.6.16	Ãmõ, ãjãgai rõvijã kee e'i epe jane: “Temirovija rõwã Janejare'e”, e'i epe. Aepo e'i jane remẽ, nijarovija'ãi ijayvu. Ãmẽ jaovaja ãmẽ. “Temirovija tè Janejare'e”, eu ovaja. 
EPH.6.17	Ãmõ, kee ja'e teve janeremikuwa rõmõ ipi: “Janejare'e erereko katu ipi”, ja'e py'yi teve ipi. Aepo rè jaja'a py'yi remẽ, jajireko katutà ãjãgai rõvijã wyi. Ãmõ, Janejare'e 'Ãg wayvu ome'ẽ janeupe mã'ẽ tijamojenu [ãjãgai rõvijã rovake] toenu ipi. A'e ywesõ ikasi iwyi. 
EPH.6.18	A'evo 'evo jaiko remeve, Janejare'e pè tijaporegeta jẽ janemokasia rõmõ ipi. Kee tija'e: “Epãtavõ rejupa nekasia rupi”, tija'e ijupe jaiko. Manyvo jaiko remẽ, tijaporegeta ijupe jaiko ipi. I'Ãg tè janemotekokuwatà tijaporegeta ijupe ipi. I'Ãg, “Ãwĩ pewarà mõ eporegeta”, e'i janeupe remẽ upi upi, tijaporegeta ijupe ipi. Ja'ave rõwã tijaiko e'ã. Tijaporegeta py'yi Janejare'e pè jaiko ipi. Pirujẽ Janejare'e koty rewarà kõ pewarà mõ tijaporegeta py'yi ijupe ipi.
EPH.6.19	Eupewarà mõ ve tapeporegeta teve ipi, Janejare'e temotekokuwa eayvu rã kõ rè aporegetatà remẽ. A'evo peiko remẽ, najimonyi'ãi Janejare'e ayvu e'eay Jesu rewarà amojenu noenuive mãe kõ pè remẽ ipi. 
EPH.6.20	A'e mojenuarà rõmõ Jesu Kiristu emono. A'e rewarà mõ age'e jimopã'ãga pupe aju rã'ĩ. Ajawyi Janejare'e pè peporegeta remẽ, kee tapejẽ: “Pauru emokasi tojimonyi e'ã Jesu ayvu katu mojenua rè”, tapejẽ ijupe. I'ete najimonyi imojenua rè remẽ.
EPH.6.21	Janejimorypa katu Tikiku tè omome'utà manyvo aiko maekwerà pejẽ ky'y, tapekuwa manyvo aiko. Janeretãrã e'eay vo Tikiku. Janerõvijã ywete remĩgwai e'eay tè a'e. Orepãtavõ ywete mã'ẽ tè a'e.
EPH.6.22	A'e amonotà pekoty, manyvo oroiko maekwerà tomojenu pejẽ. Pejimokasità enu.
EPH.6.23	Eretãrã kõ, kee a'e Janejare'e pè, Jesu Kiristu Ruu pè, peupewarà mõ: “Emokasioka kõ ipi, tipy'a piryvypy katu kupa ipi. Tojiauvay teve ojee kupa ipi. Tojirovija ywete jẽ nere kupa ipi”, a'e peupewarà mõ. Jõvijã Jesu Kiristu pè ve aepo a'e teve. 
EPH.6.24	Janejare'e tè tapenereko katu okatuaya rupi, Janerõvijã Jesu Kiristu rauparà kõ rõmõ. Pirujẽ wauparà kõ toereko katu, nopi'ãi auvaya wyi mãe kõ.
EPH.6.24	[Awyjepa eremikusiwarerà ãmẽ ky'y.]
PHP.1.1	Ije, Pauru, Kiristu Jesu remĩgwai mõ. Aã kareta akusiwa ajupa. Ãmõ, Timoteu ve ereve ekoi, Kiristu Jesu remĩgwai rõmõ teve. A'e reve kareta akusiwa ajupa.
PHP.1.1	Peupewarà mõ akusiwa ajupa, pirujẽ Kiristu Jesu koty rewarà kõ Piripu taa wãnà kõ pè. Penõvijã kõ pè ve akusiwa aã kareta ajupa. Jõvijã poromo'e mãe kõ pè.
PHP.1.2	Janeruwasu ikõ tapenereko katu okatuaya rupi nẽ. Tapepy'amopiryvypy ikõ ipi nẽ. Janerõvijã Jesu Kiristu ve a'evo tapenereko.
PHP.1.3	Aporegeta Janejare'e pè remẽ, kee a'e ipi: “Ikatuay nekoty rewarà kõ Piripu taa pè”, a'e ipi. “Ikatuay neinõ kõ neãkarãgwerà kõ rõmõ toiko kupa”, a'e ijupe ipi. 
PHP.1.4	Eroryvay aporegeta Janejare'e pè peupewarà mõ ipi. 
PHP.1.5	Epãtavõ pekupa ipi rewarà mõ erory aiko. Poromotekokuwa ypy penena pè remẽ itõkõ, peja'a katu ere peiko ipi. Janejare'e ayvu amojenu ãmõ kõ pè aiko remẽ itõkõ, peja'a jẽ ere peiko ipi. Jesu rè pejirovija ypy remẽ itõkõ, peja'a ere maekwerà vo jẽ pejẽ age'e peiko. Ajawyi eroryvay Janejare'e pè aporegeta peupewarà mõ remẽ ipi. 
PHP.1.6	Pejirovija ypy Jesu rè remẽ itõkõ, Janejare'e kasia rupi a'evo peiko. Age'e remẽ pemokasi jẽ wemimota rupi tapeiko. A'evo jẽtà, ajaate Kiristu Jesu owyjy mijẽ uu remẽ. Akuwa a'evo penereko katutà mã'ẽ. 
PHP.1.7	Ije ve poroauvay aiko ipi. Ke'ĩrõwã ipe aiko remẽ, aja'a ywete jẽ pene aiko ipi. I'ete poroauvay aiko ipi remẽ, peja'a katu ere peiko ipi rewarà mõ. Nemopã'ãive kupa remẽ itõkõ, taa taa kõ rupi akwa Janejare'e ayvu e'eay Jesu rekoa mojenu jane kõ pè erokwa ipi. Oterẽ jẽ amojenu ijupe kõ tokuwa kupa, Jesu rekoa rupi toiko kupa ipi. A'evo aiko remẽ itõkõ, epãtavõ eposikoa rè pekupa ipi. Karakuri itõkõ peme'ẽ ije, eporijau ee mãe kõ tapyy eupe ipi. Age'e jimopã'ãga pupe aju remẽ, epãtavõ jẽ pekupa. Kõitokõ akwa taa taa kõ rupi Janejare'e ayvu mojenu remẽ, epãtavõ pekupa, ãwĩvo jẽ peiko. Ajawyi poroauvay penereko. 
PHP.1.8	Ãwitõ Kiristu Jesu penauvay, ãwĩvo ve ije poroauvay penereko. Jesu tè penauoka eupe. Janejare'e okuwa aje ywete aporegeta remẽ.
PHP.1.9	Ajawyi aporegeta Janejare'e pè remẽ, kee a'e peupewarà mõ ipi:
PHP.1.9	– Emokasi kõ, tojiauvay iko kupa ipi, ãmẽ ywesõ tojiau iko kupa. Tokuwa katu teve neayvu kupa. Tojimotekokuwavay nere tekoua rè kupa, nivoi tekoua wyi tojireko katu kupa. 
PHP.1.10	Emotekokuwa kõ tokuwa manyvo ywesõ nepota toiko kupa mã'ẽ. Tokuwa manyvo ywesõ ikatu tekoua, a'e mã'ẽ ipi.
PHP.1.10	Aepo a'e peupewarà mõ Janejare'e pè ipi. A'evo peiko remẽ tè, napejavy ekojẽ'ãi Jesu rekoa ipi. Ivo katu peikotà ãmẽ ky'y. Ãmẽ tè Kiristu uu mijẽ remẽ, napejimosĩoka'ãi iwyi uu remẽ. Penory kõrijõtà ovãe remẽ. 
PHP.1.11	A'evo peiko remẽ, ivo peikotà ãmẽ. Jesu Kiristu tè a'evookatà penerekooka tapeiko. Ãmẽ ãmõ kõ omã'ẽ pene remẽ, Janejare'e omoe'e ywetetà peupewarà mõ kupa ãmẽ.
PHP.1.12	Apota katu manyvo aiko mã'ẽ tapekuwa, eretãrãgwerà kõ. Juteu rõvijã kõ itõkõ emopã'ã jimopã'ãga pupe, Jesu rekoa amojenu erokwa rewarà mõ. Ajamã'ẽ amojenu jẽ ike jimopã'ãga pupe wyi ajupa! Nemopã'ãi sõ kupa remẽ, namojenu kuwa'ãi Janejare'e ayvu ikewarà kõ pè mijã. 
PHP.1.13	Aã sota erãrõ upa mãe kõ pè amojenu ajupa. Ajawyi pirujẽ ikewarà kõ pè ojenupa ky'y. Jõvijã wasu Sesa retã rãrõarà kõ pè tẽ tesõ amojenu. A'evoa rõmõ tè maevo ajimopã'ãoka. Ajawyi pirujẽ okuwa Kiristu remĩgwai rõmõ tè ije rewarà mõ emopã'ã kupa.
PHP.1.14	Ajawyi Janerõvijã ywete koty rewarà kõ erewarà wenu remẽ, ojimokasi iko kupa.
PHP.1.14	[– Haa! Nojipirau ekojẽi tesõ Pauru, jimopã'ãga pupe ipe tui remẽ! e'i kupa.]
PHP.1.14	Ãmẽ ywesõ omojenu jenu ywete Janejare'e ayvu Jesu rewarà kupa ky'y. Nojipiraui tesõ jõvijã kõ wyi kupa ky'y. “Aje ywete Janerõvijã ywete poropãtavõ ipi”, e'i kupa rewarà mõ a'evo ekoi kupa ky'y. 
PHP.1.15+PHP.1.16	Ajawyi Kiristu rekoa mojenuarà kõ kee e'i ojiupe:
PHP.1.15+PHP.1.16	– Ja'e Kiristu rekoa mojenu, Pauru vo, e'i kupa.
PHP.1.15+PHP.1.16	Aje, opota Kiristu rekoa rewarà mõ, omojenu jenu kupa. Erau kupa rewarà mõ teve a'evo ekoi kupa. Okuwa Janejare'e tè emonooka Jesu rekoa tamojenu jenu aiko, eposikoa rõmõ. Eayvumokasi teve ãmõ kõ “aje” te'i eremimojenuwerà pè. Ajawyi ajimopã'ãoka remẽ, omojenu jenu jẽ erekovija pè kupa.
PHP.1.15+PHP.1.16	Ajamã'ẽ oiko teve ere ojimõarõ mãe kõ. Opota tite ererõarõ kupa. Kee e'i kupa:
PHP.1.15+PHP.1.16	– Ije ywesõ aapyrasatà Pauru, Kiristu rekoa mojenua rè, jimopã'ãga pupe tui remẽ, e'i tite oupe kupa.
PHP.1.15+PHP.1.16	Ajawyi omojenu jenu tite kupa mijã. 
PHP.1.17	A'e kõ kee ne'i:
PHP.1.17	– Apota Erõvijã rõmõ Kiristu rewarà mõ amojenutà, ne'i kupa. Ije ywesõ imojenuarà rõmõ aikotà Pauru wyi, e'i ojimoe'e tite iko kupa. Ãmẽ ywesõ Pauru ojimopiraità jimopã'ãga pupe tui upa, e'i tite oupe kupa.
PHP.1.18	Najimõarõi ajamã'ẽ aepo e'i kupa remẽ. Najimopirai teve aepo renu. Erory jẽ ajupa. Kiristu rekoa ojenu jẽ rewarà mõ erory jẽ ajupa. Imojenuarà kõ omojenu Janejare'e ayvu imoe'e remẽ, ikatuay eupe. Ãwĩvo ve e'i teitete mãe kõ omojenu ijayvu remẽ, ikatu jẽ teve eupe ãmẽ. Kiristu rekoa ojenu jẽ rewarà mõ ikatu jẽ. Ajawyi tè erory jẽ ajupa. Nopa'ãi erorya. 
PHP.1.19	Akuwa Janejare'e emoẽokatà ajaire. Ajawyi teve erory jẽ ajupa. Peporegeta Janejare'e pè eupewarà mõ rewarà mõ, “Aje, emoẽokatà jimopã'ãga pupe wyi”, a'e ajupa. “Jesu Kiristu 'Ãg tè emoẽokatà”, a'e ajupa. Ajawyi nopa'ãi erorya. 
PHP.1.20	Apota katu Kiristu rekoa rupi aiko ipi. Napota ekojẽi ajavy. Apota ajimokasioka a'e rupi taiko ipi. Napotai akyje noerovijai mãe kõ rovake aiko. Ajawyi manyvo aiko remẽ, amoe'eokatà Jesu Kiristu ãmõ kõ pè ereko ipi. Aiko jẽ aiko remẽ, omoe'età Kiristu kupa erewarà mõ. Ãwĩvo ve amãnõ remẽ, omoe'e jẽtà iko erewarà mõ kupa. 
PHP.1.21	Aã aiko jẽ aiko remẽ, Kiristu rekoa rè aiko jẽ ipi. A'e rè ywesõ aposiko aiko ipi. Amãnõ remẽ ywesõ ikatutà eupe ajamã'ẽ, [ipyri aiko karuarutà aiko rewarà mõ]. 
PHP.1.22+PHP.1.23	Ajamã'ẽ age'e remẽ aposiko ywete jẽ aiko ijupe ipi. Mõrijõ jẽ aja'a ee mã'ẽ ajamã'ẽ. Nakuwai mã ywesõ apota. Aiko jẽ aiko remẽ, amojenu jenutà ijayvu. Ajamã'ẽ amãnõ remẽ, kuise'ẽ aiko karuarutà Kiristu pyri aiko. Ajawyi a'e ywesõ ikatuay eupe. 
PHP.1.24	Ajamã'ẽ aiko jẽ aiko remẽ, a'e ywesõ ikatutà peupe ãmẽ, poromotekokuwa jẽtà pemokasi penereko rewarà mõ. 
PHP.1.25	Ajawyi kee a'età Janejare'e pè: “Apota aiko puku nekoty rewarà kõ pyri aiko, imokasiarà kõ rõmõ taiko”, a'età Janejare'e pè. Akuwa a'e ywesõ apota penewarà mõ. Akuwa aiko jẽtà pemokasiarà rõmõ aiko, tapejirovija ekojẽ Jesu Kiristu rè peiko, tapenoryvay pejirovijaa rè peiko. 
PHP.1.26	Ãmẽ aa mijẽ pekoty remẽ, pemoe'e ywetetà Kiristu Jesu jimopã'ãga pupe wyi emoẽoka rewarà mõ.
PHP.1.27	Manyvo jẽ sõ aiko remẽ, Kiristu rekoa rupi katu jẽ ikõ tapeiko nẽ. Ãmẽ manyvo peikoa ojenu eupe remẽ, epy'a katutà ãmẽ aiko. Aa penesa remẽ, amã'ẽtà manyvo peikoa rè ikuwa. Ajamã'ẽ naaive remẽ, akuwa jẽtà. Ojenu jẽtà penewarà eupe ãmẽ. Akuwatà teve ojevo jẽ pejimokasi Kiristu rè pejirovija remẽ. Ojevo jẽ pemojenu jenu Janejare'e ayvu e'eay nokuwaive mãe kõ pè remẽ akuwatà ãmẽ. 
PHP.1.28	Kee a'e pejẽ. Tapejipirau e'ã ikõ pemoaiarà kõ wyi peiko ipi nẽ. Tapejimokasi jẽ ikõ ovake kõ peiko nẽ. A'evo peiko remẽ, pejẽ ywesõtà iwyi kõ ãmẽ. Nikasi'ãi ãmẽ peupe kupa. Janejare'e tè pemokasità, pejẽ ywesõ i'arà kõ gyty tapeiko. A'evoa ojikuwatà pemoaiarà kõ pè. Ojimosĩokatà ãmẽ kupa.
PHP.1.29	Kee e'ipa Janejare'e peupewarà mõ: “Toerovija Kiristu kupa”, e'ipa Janejare'e peupewarà mõ. “Ojimomorijautà Kiristu koty rewarà kõ rõmõ iko kupa”, e'ipa teve. “A'evoa rõmõ tè apyteporo kõ”, e'ipa teve peupewarà mõ.
PHP.1.29	Okatuaya rupi pepyteporo a'evo tapeiko. Ajawyi tapejipirau e'ã a'evo peiko remẽ ipi. 
PHP.1.30	Ãwitõ ije najipiraui emomorijau kupa remẽ, ãwĩvo ve tapeiko ãmẽ ipi. Pemã'ẽ ere aposiko ywete Jesu Kiristu rekoawerà mojenua rè, ãwisõ jane kõ “aje” te'i erovija. Age'e pekuwapa ekareta rupi a'evo jẽ aiko, jimopã'ãga pupe aiko ipe remẽ. Ãwitõ ajimomorijau ajupa, ãwĩvo ve pejẽ age'e peiko.
PHP.2.1	Aje Kiristu revejẽ jaiko mãe kõ rõmõ jaiko. Ajawyi kee jaiko. Jajimokasi jaiko. Janepy'a piryvypy katu jaiko. Janejare'e 'Ãg tè janemojipy'amogetaoka wemimota rõmõ tijaiko, ãwisõ i'Ãg revejẽ tijajipy'amogeta ipi. Ãmõ, jajiauvay teve ojeeve jajiporijauesa. Kiristu revejẽ jaiko rewarà mõ a'evo jaiko ipi. 
PHP.2.2	Ajawyi kee a'e pejẽ. Ojevo jẽ tapeiko. Janejare'e remimota rupi ojevo jẽ tapejipy'amogeta peiko. Tapejiauvay teve ojevo jẽ peiko. Janejare'e remimota rupi katu tapeiko teve ojevo jẽ. Janejare'e jipy'amogetaa rupi tapeiko teve ojevo jẽ. A'evo peiko remẽ eroryvaytà pene ãmẽ aiko ky'y. 
PHP.2.3	Pene ywesõ tapeja'a e'ã ipi. Kee tapejẽ e'ã: “Emoe'e kuwasi kupa”, tapejẽ e'ã peiko ipi. “Ije ywesõ ekatuay”, tapejẽ e'ã teve peiko ipi. Ãmõ kõ rè tapeja'a katu teve ipi. 
PHP.2.4	Penemimotarà rè kõrijõ tapeja'a e'ã teve peiko ipi. Koivo kõ remimotarà rè teve tapeja'a peiko. 
PHP.2.5	Ãwitõ Kiristu Jesu pirujẽ janere oja'a, ãwĩvo ve eruparà mõ pirujẽ tapeja'a ãmõ kõ rè peiko ãmẽ ipi.
PHP.2.6	Ekoa teãmã Jesu Kiristu Janejare'e rõmõ ekoi.
PHP.2.6	Ajamã'ẽ Uu pè kee ne'i: “Papa, napotai ajimojane”, ne'i.
PHP.2.6	“Apota nevo aiko jẽ, Jõvijã wasu rõmõ ajikuwa”, ne'i.
PHP.2.7	Ovote Jõvijã wasu rõmõ ekoia wyi opoi rã'ĩ uu ojimojane ike.
PHP.2.7	Temĩgwai rõmõ uu, [jane kõ rereko katuarà rõmõ uu].
PHP.2.7	Ajawyi tè jane vo isaky.
PHP.2.8	Nojimoe'ei iko ipi. Nojimoe'eokari teve jane kõ pè iko ipi.
PHP.2.8	Uu werovija katu rewarà mõ a'evo ekoi.
PHP.2.8	Omãnõa peve tesõ werovija katu Uu.
PHP.2.8	Yvyra jipokana rè omãnõa peve tesõ werovija jẽ Uu.
PHP.2.9	Ajawyi sõsi Janejare'e omoe'eoka Jesu ky'y.
PHP.2.9	Jõvijã wasu rõmõ tẽ tesõ omojikuwaoka toiko ky'y.
PHP.2.9	Ajawyi a'e ywesõ jo'arà kytywarà rõmõ ekoi ky'y.
PHP.2.10	Ajawyi yvapewarà kõ ojimoenãpa'ãtà ovake imoe'e rõmõ.
PHP.2.10	Mirà kõ, yvy pewarà kõ ve, a'evotà ekoi.
PHP.2.10	Taywerà rena pewarerà kõ ve, a'evotà ekoi ãmẽ.
PHP.2.10	Pirujẽ ojimoenãpa'ãtà ovake imoe'e kãramõ kupa.
PHP.2.11	A'e kõ pirujẽ kee e'ità imoe'e ky'y:
PHP.2.11	“Aje ywete Jõvijã wasu tè Jesu Kiristu”, e'ità ãmẽ kupa ky'y.
PHP.2.11	A'evo omoe'e ywetetà, Janejare'e Ra'yry tè ãwĩ rewarà mõ kupa.
PHP.2.12	Ajawyi kee a'e pejẽ, ejimorypa kõ. Kõitokõ ererovija pekupa pepytery pè aiko remẽ, aekwery vo tererovija katu jẽ pekupa, pepyterà rupi naikoi remẽ, a'e pejẽ. Janejare'e penereko katu peaiwererà wyi. Ajawyi tapejimokasi jẽ ekoa rupi katu tapeiko ipi. Tapejireko katu nivoi tekoua wyi peiko ipi. Janejare'e tapemomojy jẽ peiko, a'evo peiko remẽ. 
PHP.2.13	Janejare'e tè wemimotarà opotaoka janeupe ipi, “A'evo si!” tija'e ijupe ipi. A'e tè ojirovijaoka teve jane ipi. 
PHP.2.14	Ajawyi kee a'e pejẽ. Manyvo peiko remẽ, tapejimõarõ e'ã peiko, a'e pejẽ. Tapejeaka e'ã teve peiko, a'e pejẽ. 
PHP.2.15	Ivo katu peikotà ãmẽ. Ajawyi ava, “Nivoi mã'ẽ tè ãwĩ”, ne'i'ãi pejẽ ãmẽ. Moma'e jẽ rõwã omo'y kuwa pene ãmẽ kupa. Nivoi mãe kõ pytery pè peiko remẽ, nivoi mãe kõ vo rõwãtà peiko ovake kõ ãmẽ. Janejare'e votà tè peiko ijãkarãgwerà kõ rõmõ peiko ãmẽ ky'y.
PHP.2.15	Ãwitõ jaytata kõ ojikuwa pãtõnusu pè ipi, ãwĩvo ve pejikuwatà Janejare'e ãkarãgwerà rõmõ nivoi mãe kõ pyterà rupi peiko. 
PHP.2.16	Janejare'e rekoa rupi jaiko mã'ẽ tapemojenu ijupe kõ ipi. A'evo tapeiko ipi. Ãmẽ tè Kiristu ovãe mijẽ remẽ, erorytà pene ovake ãmẽ. Ãmẽ kee a'età ijupe:
PHP.2.16	– Naposiko pãnẽ teywetei sikõ Piripu wãnà kõ pyterà rupi aiko! a'età ãmẽ ijupe.
PHP.2.17	Maevo Jesu noerovijai mãe kõ ejukatà, ekoa amojenu ipi rewarà mõ. Ejuka sõ kupa remẽ, nimanyvo'ãi eupe ãmẽ, Janejare'e po pè ajime'ẽma rewarà mõ. Erory jẽtà aiko, ijayvu mojenua rupi Janejare'e rè pejirovija katu rewarà mõ. Pejẽ ve awi tapenory jẽ ejuka tarà mẽ peiko. 
PHP.2.18	Ãwĩvo ve erory jẽtà pene aiko. Ojevo jẽ ojee tijanerory jẽ jaiko ipi.
PHP.2.19	Apota Timoteu amonooka pekoty. Jõvijã Jesu opota remẽ, kuise'ẽ jẽ amonookatà. Manyvo aikoa omome'u katutà pejẽ, ãmẽ tapepy'a katu ere. Ãmẽ ajaire ojivy uu ekoty remẽ, manyvo peikoa omome'utà teve ije ãmẽ, tepy'a katu teve aiko. 
PHP.2.20	A'e ywesõ erevejẽ ekoi ipi. A'e rõmõ'ĩte erevejẽ oja'a katu pene Janejare'e rovake ipi. Ajawyi tè amonookatà pekoty. 
PHP.2.21	Na'evoi ãmõ kõ. Wee ywesõ oja'a kupa ipi. Jesu Kiristu rekoa rè oja'a a'ugà kõrijõ tè ee kupa ipi.
PHP.2.22	Pevote pekuwa Timoteu rewarà ajamã'ẽ. Ivoa teve pekuwa. Ãwitõ ta'yry mõ uu revejẽ oposiko ipi, ãwĩvo ve itõkõ Timoteu erevejẽ oposiko ywete pepyterà rupi iko, Janejare'e ayvu e'eay amojenu aiko remẽ ipi. Ajawyi pekuwa katu eewarà ipi. 
PHP.2.23	Ajawyi tè apota amonooka pekoty. Ajamã'ẽ akuwatà rã'ĩ manyvotà põ aiko rõmõ. Akuwapa remẽ amonookatà pekoty tomojenu pejẽ ãmẽ. 
PHP.2.24	Ajamã'ẽ apota kuise'ẽ aa ajaire pekoty. Ajawyi Janerõvijã pè, “Apota aa ikoty kõ”, a'e ipi.
PHP.2.25	Age'e ejimorypa katu Epapositu amojivytà rã'ĩ imono erenone rupi, too ãmẽ pekoty. Eretãrã e'e vo mã'ẽ a'e ekoi. Kõitokõ pemuroka ekoty tomojenu manyvo peiko maekwerà, ãmõ tepãtavõ. Epyri oposiko katu iko ipi. Epyri teve omojenu jenu Janejare'e ayvukwerà iko ipi, ãmõ kõ “aje ywete” te'i. Age'e amojivytà imono pekoty ky'y. 
PHP.2.26	Peneka rewarà mõ amonookatà. Peenupa itekorã maekwerà. Ajawyi ojipy'amogeta ywete pene ky'y. Kee e'i peupewarà mõ: “Tojipy'amopirai e'ã etekorãnà rè kupa”, e'i peupewarà mõ ipi. 
PHP.2.27	Aje itekorã ywete mijã. Omãnõ taray mijã. Janejare'e tè oporijauesa imomoeraoka. Ije ve eporijauesa teve Janejare'e. Epapositu sõ omãnõ ewyi remẽ, eãgyoay kuwa ee mijã. Ajamã'ẽ Janejare'e nemoãgyookari. 
PHP.2.28	Ajawyi eroryvay janejimorypa katu amonookatà pekoty remẽ, tapemã'ẽ ee. Tapenory ee. A'evo remẽ epy'a katu sa'utà pene aiko. 
PHP.2.29	Ajawyi ikõ tapenoryvay ovãe pepyri remẽ nẽ.
PHP.2.30	Kõitokõ jypy remẽ manyvo napejẽ'ãi pejo peposiko epyri remẽ, Epapositu pemuu penekovijarerà rõmõ epãtavõarà rõmõ. Nojipiraui tesõ uu. Ajaire itekorã ywete ky'y. Werywete omãnõ epãtavõ iko remẽ, Kiristu rekoa rupi oposiko iko remẽ. A'evo mã'ẽ tè jamoe'e ipi.
PHP.3.1	Ãmõ tè mijẽ amome'utà pejẽ, eretãrãgwerà kõ. Kee a'e pejẽ. Kõitokõ a'epa jypy remẽ pejẽ, “Tapenory peiko ipi, Janerõvijã ywete revejẽ peiko mãe kõ rõmõ”, a'epa jypy remẽ pejẽ. Aepo a'e jẽ pejẽ. Kee rewarà mõ. Napenoryi sõ ee remẽ, maevo perovija ywe'e titetà nivoi mãe kõ ayvu ãmẽ. Ajawyi namowasui aepo imojenu jẽ ajupa ipi.
PHP.3.2	Kee e'i tite mãe kõ ayvu taperovija e'ã:
PHP.3.2	– Napejiemosĩpire'oi sõ remẽ, Janejare'e napepota'ãi wãkarãgwerà kõ rõmõ tapeiko. Janejare'e ãkarãgwerà jikuwaparà tè a'evoa, e'i tite ãmõ kõ.
PHP.3.2	Aepo e'i kupa remẽ, taperovija ywe'e tite e'ã ijayvu kõ ãmẽ ipi.
PHP.3.3	A'evo ekoi mã'ẽ rõwã Janejare'e wãkarãgwerà kõ rõmõ oinõ ipi. Janejare'e ãkarãgwerà kõ mojikuwaparà rõwã jiemosĩpire'oa. Nijanerako'i a'evoa rè jaiko ipi. Jane ywete Janejare'e ãkarãgwerà kõ rõmõ jaiko. Kee jajikuwa ijãkarãgwerà kõ rõmõ jaiko. I'Ãg tè janepy'a pè tui. A'e janepãtavõ aje ywete tijamoe'e jaiko ipi. Ãmõ, Kiristu Jesu revejẽ jaiko mã'ẽ rè janerory teve jaiko. A'evo jaiko remẽ, jajikuwa ijãkarãgwerà kõ rõmõ. Ajawyi janerekokwerà rè nijaja'ai jaiko ky'y.
PHP.3.4	Ajawyi aepo e'i sõ pejẽ kupa remẽ ikõ, taperovija e'ã ikõ ijayvu kõ ãmẽ ipi nẽ. Ije ywesõ aapyrasa kõ a'evoa rè aiko mijã. Kee jaa kõ rè aja'a aiko ipi mijã.
PHP.3.5	[Janerekoa rupi taiko Isaeu jeapyrerà kõ rõmõ, a'e tite mijã.] Esaky remẽ, 8 'arà rõmõ arokwapa remẽ itõkõ, eremosĩpire'o kupa, Janejare'e upewarà jikuwaparà rõmõ taiko ãmẽ. Juteu rõmõ tè esaky. Ajawyi a'evo erereko kupa. Ãwitõ Isaeu jeapyrerà tè eruu, ãwĩvo ve emãmã. Tãmõ Pejãmĩ jeapyrerà mõ tè ije. Isaeu kõ erãmõi kõ pawete. Ajawyi Juteu jeapyrerà e'e tè ije. Epereu e'e tè ije.
PHP.3.6	Ajimokasiay we'e tite Janejare'e remimotarà rã'ãga rupi aiko ipi mijã. Ajawyi amomorijau tesõ Jesu koty rewarà kõ ipi mijã. Kee a'e tite: “Ãwĩvo aiko remẽ tè Janejare'e orytà ere”, a'e tite eupe ikuwa e'ã. Ajireko katu Juteu kõ rekoa rupi aiko ipi mijã. Ajawyi nimanyvoi maevo sõ tite aiko jane kõ rovake aiko ipi mijã. Ije ywesõ aapyrasa eretãrãgwerà kõ a'evoa rè aiko mijã. A'evo 'evoa rè ywesõ ajirovija ipi mijã.
PHP.3.7	Age'e remẽ nerako'i a'e a'evoa rè aiko ky'y. Kiristu rè kõrijõ tè ajirovija erako'i rõmõ ky'y. 
PHP.3.8	Erõvijã Kiristu Jesu revejẽ aiko ky'y. A'e rè ywesõ ikatuay eupe ky'y. A'e rè ywesõ ajirovija ky'y. A'e ywesõ apota katu ky'y. A'e rõmõ'ĩte ky'y. Ajawyi erako'i ee maekwerà kõ rè naja'ai 'ete ky'y. Aitypypyipa aekwerà kõ ky'y. Ãwitõ janema'e kõ ijupa remẽ, jamopopopa ipi. Jaitypypyipa ipi. A'evo 'ejẽ aiko. Erako'i ee maekwerà kõ aity e'e ky'y. Aje ywete Kiristu Jesu kõrijõ tè ikatuay wete eupe ky'y. A'e naity'ãi ãmẽ. 
PHP.3.9	A'e reve kõrijõ tè aikotà ky'y. Jypy remẽ kee a'e tite ajipy'amogeta ipi: “Juteu kõ rekoa rupi aiko ipi remẽ, ‘Ivo mã'ẽ tè ene’, e'ità Janejare'e eupe”, a'e tite mijã. Age'e akuwapa janevote rõwã ivo jaiko Janejare'e pè ipi. Janejare'e tè ivo janemoigooka ipi, Kiristu rè jajirovija remẽ tè. 
PHP.3.10	Ajawyi Kiristu revejẽ aiko mã'ẽ tè apota. A'e omãnõ maire opoera mijẽ oẽ oo. Aekwery vo ekoi mijẽ Uu pyri ky'y. Ajawyi ikasiay wete Kiristu, a'e eupe ipi. Ikasia rupi aiko mã'ẽ ywesõ apota. Ãwitõ Kiristu “hoõ” e'i ojimomorijau janeupewarà mõ, ãwĩvo ve “hoõ” a'e ajimomorijau ijupewarà mõ remẽ ipi. A'e itõkõ omãnõ janeaiwererà reitypypyipaoka janewyi. Ãwitõ nojipiraui 'ete ivo e'ãa pè, ãwĩvo ve taiko teve ije, a'e. 
PHP.3.11	Amãnõ remẽ, Janejare'e emomoeraokatà tè taiko karuaru aiko ky'y. Ipyri aatà mãe rã aãrõ gatu aiko.
PHP.3.12+PHP.3.13	Kee a'e teve, eretãrãgwerà kõ. Jypy remẽ Kiristu Jesu erereko okoty rewarà rõmõ, ekoa rupi katu taiko. Kee na'ei ajamã'ẽ: “Najavyi 'ete ekoa ipi. Emimota rupi katu aiko ky'y”, na'ei. “Ekoa rupi katu aiko ijãkarãgwerà rõmõ aiko ipi”, na'ei, ajavy jẽ rewarà mõ. Ajamã'ẽ ajimokasi jẽ upi katu taiko, a'e pejẽ. A'evoa rõmõ Kiristu erereko katu. Erekoawerà rè naja'ai ajamã'ẽ aiko. Erekoa rã rè kõrijõ tè aja'a aiko ky'y. 
PHP.3.14	Janejare'e epyteporopa Kiristu Jesu rè tajirovija, opyri taiko karuaru aiko. A'evoa rã rè kõrijõ tè aja'a aiko ky'y. Ajawyi ajimokasiay wete emimota rupi katu taiko ãmẽ.
PHP.3.15	Jajimotekokuwa ekoa rè remẽ, jatekokuwa ee ipi. Ajamã'ẽ ava mõ pepytery rupi nomãrãmoa'ui remẽ, Janejare'e omotekokuwa jẽtà Jesu rekoa rè, a'e rupi katu toiko ky'y. 
PHP.3.16	Manyvo jaiko remẽ, ekoa rupi jaiko maekwerà vo jẽsi tijaiko ipi.
PHP.3.17	Kee a'e pejẽ, eretãrãgwerà kõ. Ãwitõ ajimokasiay ywete Jesu remimota rupi aiko, tãwĩvo ve tapeiko. Pepyterà rupi a'evo ekoi mãe kõ reruparà mõ tapeiko teve.
PHP.3.18	Oiko jane kõ kee e'i ywe'e tite mãe kõ: “Kiristu omãnõma yvyra jipokana rè, eaiwererà repykarà mõ. Ajawyi eremimotarà rupi aiko jẽ remẽ, nimanyvoi, ‘awyjepa’ e'ipa eaiwererà pè rewarà mõ”, e'i ywe'e tite oupe mãe kõ. A'e kõ kee ne'i ywe'ei tite: “Kiristu remimota rupi jẽsi taiko”, ne'i ywe'ei tite kupa. Uve ijaty jane kõ aepo e'i ywe'e tite oupe mãe kõ. A'e kõ rewarà akusiwa remẽ, emoãgyo tesõ erereko. Aja'o tesõ aiko, aja'a ee kõ remẽ. 
PHP.3.19	A'e kõ wemimotarà rè ywesõ oja'a iko ipi. Ojimorya rè ywesõ teve oja'a iko kupa ipi. Ojimosĩoka kuwasi kupa mijã! Ajamã'ẽ ojimoe'e kõrijõ tè kupa! 
PHP.3.20	Jane ãmẽ janerena rã rè jaja'aray wete jaiko, Janejare'e rena rè. A'e kyty jaẽtà jaa, awyje mãerã tijaiko karuaru. Janerõvijã Jesu Kiristu tè owyjytà uu janepijarà mõ janereraa wena kyty, janerereko katuarà rõmõ. Ajawyi simoa'u katu ivãea. 
PHP.3.21	Ikasiay Janerõvijã ywete. Pirujẽ jane kõ pè ojimojõvijã wasutà, pirujẽ weminõgwerà kõ pè, okasia rupi. Janepirà kõ omoteetà okasia rupi. Janepirà age'ewarà nikasi. Omãnõtà mãe rã tè. Na'evo'ãi janepirà wekovijanõ remẽ. Ãwitõ Jesu pirà owaray mãerã tè, ãwĩvotà wereko janepirà rã okasia rupi kãramõ.
PHP.4.1	Ãmõ kee a'e, eretãrãgwerà kõ. Pejimokasi jẽ ikõ Janerõvijã ywete revejẽ peiko nẽ, a'e pejẽ. Poroauvay rewarà mõ aepo a'e pejẽ. Poroekaray wete aiko ipi. Aja'aray teve pene aiko ipi, emoryvay erereko pekupa rewarà mõ.
PHP.4.2	Age'e amogetatà rã'ĩ wãivĩ kõ mõ. Evotia eu mã'ẽ. Ãmõ, Sĩtiki eu mã'ẽ. A'e kõ amogetatà rã'ĩ. [Kee e'i mã'ẽ aenu penewarà: “Ijayvu teitete ojiupe iko kupa ipi”, e'i mã'ẽ.] Ajawyi eremikusiwarerà rupi kee a'e pemogeta. Janerõvijã ywete remĩgwai kõ tè rõwã sipõkõ pejẽ mijã? a'e peupe. Ajawyi awyje tapejimory mijẽ ojeeve, Janerõvijã rè pejirovija mãe kõ rõmõ. Tapejiauvay ojee peiko, a'e peupe.
PHP.4.3	Kee a'e teve evo oposiko pemotekokuwa mã'ẽ rõmõ mã'ẽ pè. Emojimoryoka ãwĩ wãivĩ kõ tojiauvay mijẽ iko kupa, a'e ene. Jypy remẽ itõkõ oposiko ywete epyri Janejare'e ayvu e'eay mojenua rè iko kupa mijã. Keremẽti pyri itõkõ oposiko janereve iko kupa mijã. Ãmõ kõ pyri ve oposiko janereve Janejare'e ayvu e'eay mojenua rè iko kupa mijã. Erà kõ ojikusiwapa Janejare'e kareta rè, ipyri oiko karuarutà mãe kõ rõmõ. Ajawyi emojimoryoka kõ mijẽ, a'e ene.
PHP.4.4	Kee a'e teve pejẽ, pirujẽ pejẽ. Tapenory py'yi ikõ peiko nẽ, Janerõvijã ywete revejẽ peiko mãe kõ rõmõ. Ajawyi tapenory ikõ peiko nẽ, a'e mijẽ pejẽ.
PHP.4.5	Sãtãmy ekoi mãe kõ rõmõ ikõ tapeiko nẽ, kuise'ẽ Janerõvijã ywete uutà rewarà mõ. Pirujẽ mirà kõ rovake sãtãmy mãe kõ rõmõ tapeiko ipi. 
PHP.4.6	Tapejimopirai e'ã ikõ waypete penekoa remẽ nẽ. Janejare'e pè kõrijõ ikõ tapeporanu peiko nẽ. Emime'ẽgwerà kõ rè teve ikõ tapeja'a jẽ peporegeta ijupe remẽ nẽ. Penereko katua rè ikõ tapeja'a jẽ peiko nẽ. A'evoa rè penorya tapemome'u ijupe imoe'e ipi. 
PHP.4.7	Janejare'e ywesõ poromo'ãgatu mã'ẽ tè. Manyvo nijareko'ãi janemo'ãgatua ikuwaa. A'evoa rupi janepy'a mopiryvypy janerereko ipi. Nijanemopirai teve janerereko. A'evo ikõ tapenereko, Kiristu Jesu revejẽ peiko mãe kõ rõmõ.
PHP.4.8	Age'e kee a'età pejẽ, eretãrãgwerà kõ. Ikatuay wete mã'ẽ simo'y joe ipi, Jesu koty rewarà kõ rõmõ. Ajawyi kee ja'età: Aje oporegeta mã'ẽ pãwĩ? ja'età. Temirovija tè pãwĩ? ja'età. Temimotekoe'e teve pãwĩ? Ivo mã'ẽ tè pãwĩ? Ãmõ, ojireko katu nivoi mã'ẽ wyi mã'ẽ tè pãwĩ? ja'età. Ojimory katu ãmõ kõ rè mã'ẽ tè pãwĩ? ja'età. Owaray oporegeta ipi mã'ẽ tè pãwĩ? Temimoe'e tè pãwĩ? ja'età. Aepo ywesõ ikatu ja'età Jesu koty rewarà kõ rõmõ ãmẽ. Aepo jaa rè tijajipy'amogeta jaiko ipi.
PHP.4.9	Eayvukwerà itõkõ peenu katu, poromotekokuwa pepyterà rupi aiko remẽ. Pemã'ẽ gatu teve itõkõ ere ipi, manyvo aiko remẽ. Ãwĩ ãwĩ kõ rè itõkõ pemã'ẽ. Ajawyi a'evo jẽ tapeiko. Tapenearai e'ã aekwerà wyi peiko. Janejare'e penevejẽ ekoità, pirujẽ janepy'a mopiryvypyarà rõmõ.
PHP.4.10	Ãmõ, kee a'e pejẽ. Karakuri penemimuurerà ovãema ije. Eroryvay ee aiko. Ãwitõ epãtavõ pekupa aposiko ypy pepyri remẽ, ãwĩvo mijẽ age'e peiko. Ajawyi eroryvay aiko. Aje, Janerõvijã revejẽ erory pene aiko, peja'a jẽ tesõ ere rewarà mõ. Kee na'ei ajamã'ẽ: “Manyvore sipõkõ nepãtavõi jypy remẽ kupa?” na'ei ajamã'ẽ, manyvo napejẽ'ãi epãtavõ pekupa mijã rewarà mõ. 
PHP.4.11	Eporijau ywete rewarà mõ rõwã aepo a'e pejẽ ajamã'ẽ. Manyvo aiko remẽ, epy'a katu jẽ aiko ipi. Ajimo'epa a'evoa rè aiko ipi. 
PHP.4.12	Ãmõ 'ary pè areko ywete sa'u ema'e kõ. Ãmõ 'ary pè eporijau ipe aiko. Ajamã'ẽ manyvo aiko remẽ, epiryvypy katu jẽ aiko. Eamyay ipe remẽ, epiryvypy katu jẽ teve aiko ipi. Ekasi katu remẽ, epiryvypy katu jẽ teve aiko. Naiko ywe'ei ema'e kõ eupe remẽ, epiryvypy katu jẽ ve aiko. Ãmõ, uve ema'e kõ remẽ, epiryvypy katu jẽ ve aiko. Manyvo nyvo aiko remẽ, epiryvypy katu jẽ aiko ipi, ajipokuwapa a'evoa rè aiko rewarà mõ. 
PHP.4.13	Manyvo nyvo aiko remẽ, Jesu Kiristu kasia rupi aiko, aã kõ tainõ.
PHP.4.14	Ajamã'ẽ eroryvay epãtavõ pekupa age'e ky'y remẽ, ajimomorijau ajupa remẽ. 
PHP.4.15	Jypy remẽ Janejare'e ayvu e'eay amojenu ypy pepyterà rupi aiko remẽ itõkõ, epãtavõ pekupa ipi. Ajaire Masetonia yvy pe wyi aa imojenu remẽ itõkõ, pejẽ rõmõ'ĩte itõkõ epãtavõ pekupa, Jesu koty rewarà kõ rõmõ. Pejẽ rõmõ'ĩte teve karakuri peme'ẽ ije epãtavõarà kõ rõmõ. Pekuwapa a'evoa. 
PHP.4.16	Tesaronika taa pè eporijau aiko remẽ itõkõ, pemonooka jẽ karakuri ije. Karakuri pemono ypy. Ajaire itõkõ pemono mijẽ.
PHP.4.17	Kee na'ei ajamã'ẽ. “Epãtavõ ywete kuwasi kupa!” na'ei pejẽ. Najimo'eai aiko. Janejare'e owaray wereko epãtavõ mãe kõ ipi, nokãte'ãi eupe kupa remẽ, a'e kõrijõ tè ajipy'amogeta ipi.
PHP.4.18	Epapositu werupa penemimuurerà ije. Aã kareta akusiwa ipyya mojikuwaparà rõmõ ajupa. Areko ywete ema'e kõ age'e remẽ. Oyte ije ky'y. Eroryvay pene aiko ãmẽ. Janejare'e ve oryvay pene, epãtavõ pekupa rewarà mõ. Napekãte'ãi ije rewarà mõ.
PHP.4.19	Imoma'e ywete mã'ẽ rõmõ tè Janejare'e ekoi. A'e tè nokãte'ã'ãi 'ete pejẽ iko. Pirujẽ peporijau ee mãe kõ ome'ẽtà pejẽ ipi. Kiristu Jesu rè pejirovija katu rewarà mõ a'evotà penereko. 
PHP.4.20	Janeruwasu tè Janejare'e. A'e kuwasi jamoe'e karuaru kuwa mijã. Õ'õ, awyje katu ãwĩvo jamoe'e karuaru jaiko ipi.
PHP.4.21	Pirujẽ mokopewarà Kiristu Jesu koty rewarà kõ wyi nerearai aiko ipi. Epyriwarà kõ ve naearai pewyi iko ipi. 
PHP.4.22	Pirujẽ Janejare'e koty rewarà kõ ikewarà kõ opota ojimory pene ekareta rupi. Romã pewarà rõvijã wasu Sesa retã wyry pewarà kõ ywesõ a'evo ekoi.
PHP.4.23	Jesu Kiristu tapenereko katu okatuaya rupi, Janerõvijã ywete rõmõ.
PHP.4.23	[Awyjepa aã ekareta ky'y.]
COL.1.1+COL.1.2	Ije Pauru. Janejare'e remimota rupi Kiristu Jesu remimono rõmõ aiko. Aã kareta akusiwa ajupa pejẽ, Kiristu koty rewarà kõ pè, Korosu taa wãnà kõ pè. Kiristu revejẽ peiko mãe kõ tè pejẽ. Timoteu reve orokusiwatà imono peupe. Janeretãrã vo mã'ẽ tè Timoteu, Jesu koty rewarà rõmõ.
COL.1.1+COL.1.2	Janeruwasu ikõ tapenereko katu okatuaya rupi penereko ipi nẽ. Tapepy'amopiryvypy katu ikõ penereko nẽ.
COL.1.3	Janejare'e pè oroporegeta peupewarà mõ ipi, Janerõvijã Jesu Kiristu Ruu pè. Oreroryvay pene rewarà mõ oroporegeta peupewarà mõ ijupe ipi. 
COL.1.4	Kee jaa penewarà oroenu: “Ojirovija katu Kiristu Jesu rè kupa”, jaa oroenu. “Pirujẽ Janejare'e koty rewarà kõ wauvay kupa ipi”, jaa oroenu teve. Oreroryvay aepo jaa renu ãmẽ.
COL.1.5	Aje ywete Janejare'e ayvu e'eay Jesu rewarà. A'e peenu ypy remẽ itõkõ, Janejare'e pyri jaiko karuaru mã'ẽ pekuwapa. Ajaate peãrõ ywete ipyri peikoa rã ky'y. A'evoa rè oromoe'e Janejare'e oroiko ipi. 
COL.1.6	“Janejare'e poroauvay okatuaya rupi ipi”, jaa peenu ypy remẽ, kee pejẽ: “Aje ywete a'evo”, pejẽ enu ipi. Aepo jaa peenu remẽ itõkõ Janejare'e pepy'amoteeoka. Ijayvu pepy'a oporakapa. Ãwitõ a'evo peiko Janejare'e ayvu peenu remẽ, ãwĩvo ve ãmõ kõ age'e remẽ wenu kupa remẽ. Ãmõ taa taa wãnà kõ wenu remẽ, a'evo ekoi teve kupa ipi. Ajaire pirujẽ yvy wãnà kõ a'evoa wenu remẽ, a'evo tevetà ekoi kupa.
COL.1.7	Parasi ypy itõkõ a'evoa omojenu pejẽ jypy remẽ. Oreremiauvay rõmõ Parasi ekoi. Kiristu remĩgwai e'e rõmõ tè a'e ekoi, orevo. A'e oromono pekoty Janejare'e ayvu tomojenu pejẽ remẽ itõkõ Janejare'e ayvukwerà rupi katu omojenu pejẽ.
COL.1.8	Ãmẽ ajaire ojivy uu orekoty remẽ, kee jaa omome'u oreupe:
COL.1.8	– Janejare'e 'Ãg rupi Korosu wãnà kõ poroauvay iko ipi, e'i oreupe.
COL.1.9	Ajawyi Janejare'e pè oroporegeta peupewarà mõ oroiko ipi. Penewarà oroenu ypy reme wyive oroporegeta peupewarà mõ ijupe ipi, ajaate mãerã rõmõ ky'y. Kee oro'e ijupe peupewarà mõ ipi: “Papa, emotekokuwa kõ ne'Ãg rupi, neremimota tokuwa kupa”, oro'e. “Pirujẽ neremimota rè emotekokuwa kõ”, oro'e ijupe peupewarà mõ ipi.
COL.1.10	Janejare'e tekokuwaa rupi peiko remẽ, pekuwatà emimota rupi peiko. Imorya rupi peikotà ãmẽ. Ivoa rupi peiko tevetà. Ãmõ, pejimotekokuwaokatà Janejare'e pè. Ajaate pejimotekokuwavaytà ee ãmẽ peiko. 
COL.1.11	Kee oro'e teve ijupe peupewarà mõ:
COL.1.11	– Epy'amokasiay kõ ywete nekasiay wetea rupi, tojirovija jẽ iko imomãatã nere kupa, ojimomorijau ipe kupa remẽ. Taory jẽ iko kupa, ojimomorijau ipe kupa remẽ, oro'e ijupe peupewarà mõ.
COL.1.12	Janejare'e kee e'ipa peupewarà mõ: “I'ete oike erena pè eupewarà kõ rõmõ kupa, awyje epyri toiko kupa”, e'ipa peupewarà mõ. Ajawyi ikõ tapemoe'e penereko katua rè peiko ipi nẽ, a'e pejẽ. 
COL.1.13	Janejare'e tè janerekyipa nivoi tekoua pe wyi janerereko, ãjãgai rõvijã po pe wyi. Janereraa Wa'yry remĩgwai kõ rõmõ, eevejẽ tijaiko. Wauvay Wa'yry ereko. 
COL.1.14	Aje ywete Jesu remĩgwai tè jane ky'y. A'e tè omãnõ janerekovijarerà rõmõ. Janeaiwererà oitypypyiokapa janewyi omãnõa rupi. Ajawyi Janejare'e nomo'y'ãi janeaiwererà janere ky'y.
COL.1.15	Nomã'ẽytyi ee mã'ẽ tè Janejare'e. Nojisaokari iko mã'ẽ tè Janejare'e. Ajamã'ẽ Kiristu rè jamã'ẽ remẽ, Janejare'e rè ivo teve jamã'ẽ kuwa. Uu vo ywete Ta'yry ekoi. Nuveive Janejare'e reminõgwerà mõ remeve, uvepa teãmã Kiristu. A'e pirujẽ Janejare'e reminõgwerà kõ 'arà kytywarà rõmõ ekoi. 
COL.1.16	Janejare'e pirujẽ oinõoka remẽ, Kiristu tè oinõ kõ. Yva pewarà kõ oinõ. Ãmõ, yvy pewarà kõ teve oinõ. Ãwitõ ojisa mãe kõ oinõ erokwa, ãwĩvo ve nojisai mãe kõ oinõ erokwa. Janejare'e remĩgwai yvapewarà kõ ve oinõ erokwa. Ãmõ, ija mãe kõ oinõ teve.
COL.1.17	Pirujẽ age'e uve mãe kõ reko e'ãve, Kiristu ekoipa teãmã. Age'e pirujẽ uve mãe kõ wereko jẽ okasia rupi ereko. Pirujẽ wenanõma kõ erokwa, tatui kupa upa. Ajaate wereko kõ jẽ ereko. 
COL.1.18	Janerõvijã wasu rõmõ ekoi ipi, jajirovija ee remẽ. Jane'y rõmõ ekoi. Ãwitõ yvyra rãkã o'y rè ojipy remẽ tè katu ekoi. Nijui ãmẽ. Ãwĩvo ve jane jaiko Kiristu rè jajipy jaiko remẽ tè katu jaiko. Ajawyi i'Ãg rupi jaiko ipi. Poroãparõ mã'ẽ teve a'e. Ãmõ, a'e ypy opoera omãnõ maire. [A'e ywesõ ikasiay mãnõa wyi ãmẽ iko.] Ajawyi pirujẽ weminõgwerà kõ 'arà kytywarà rõmõ ekoi ky'y.
COL.1.19	Ãwitõ Janejare'e oiko teãmã, ãwĩvo ve Ta'yry ekoi. Ojevo jẽ Uu reve ekoi. Janejare'e remimota rupi katu tè a'evo ekoi. 
COL.1.20	A'e rupi jajimory kuwa Janejare'e rè jaiko ky'y. Janejare'e nisirovijai 'ete mijã. Ãmẽ Janejare'e e'i oupe:
COL.1.20	– Era'yry mãnõa rupi mirà kõ arojivyokatà ekoty, tojimory mijẽ ere kupa ky'y, e'i.
COL.1.20	A'evo wereko ãmẽ. A'e rupi teve pirujẽ weminõgwerà kõ werojivyoka okoty. Ãwitõ yvy pewarà kõ, ãwĩvo ve yvapewarà kõ. Jesu Kiristu yvyra jipokana rè omãnõ maekwerà rupi Janejare'e “awyjepa” e'i janeaiwererà kõ pè ky'y.
COL.1.21	Jypy remẽ itõkõ waite peiko Janejare'e wyi peiko mijã. Ijãpã rõmõ tè itõkõ pejẽ peiko mijã, nivoi teãmã peiko rewarà mõ. Nivoi mã'ẽ rè kõrijõ tè itõkõ peja'a peiko ipi mijã. Ajawyi napejimoryi 'ete Janejare'e rè peiko ipi mijã. 
COL.1.22	Ajamã'ẽ Janejare'e penerojivyoka okoty rewarà kõ rõmõ tapeiko ky'y. Pemojimoryoka wee penereko ky'y. Wa'yry mãnõa rupi a'evo penereko ipi. Ajawyi peneraatà wena kyty opyri tapeiko karuaru ky'y. Ivo katu mãe kõ rõmõ peneraatà opyri. Ava jẽ rõwã kuwa omo'y nivoi mã'ẽ pene ãmẽ ky'y. [Ava jẽ rõwã wesatà nivoi tekoua a'e pè.] 
COL.1.23	Janejare'e ayvu e'eay Jesu rewarà ojenu peupe remẽ wyive itõkõ pejirovija ee peiko. Peãrõ ipyri peikoa rã. Ajawyi tapejirovija jẽ ikõ ee peiko nẽ, a'e pejẽ. Tapejimokasi jẽ ikõ ee peiko nẽ. Jesu rekoa tapeity e'ã ãmẽ peiko. Ãwitõ peupe Janejare'e ayvu e'eay ojenu, ãwĩvo ve pirujẽ mirà kõ pè ojenu jenu okwa ipi. Yvy popy kyty Jesu koty rewarà kõ omojenu jenu erokwa. Ije ve, Pauru, amojenu jenu teve erokwa ipi, Jesu remĩgwai rõmõ.
COL.1.24	Kiristu ayvu katu amojenu erokwa ipi. Ajawyi emomorijau erereko kupa. Peupewarà mõ ajimomorijauoka ajupa. Kee e'ipa Janejare'e eupe: “Nejimomorijau remẽ tè katu eayvu katu ojenutà Juteu rõwã mãe kõ pè okwa”, e'i. Ajawyi erory jẽ aiko, ajimomorijau ipe aiko remẽ. Apota Kiristu koty rewarà kõ mokasi tojirovija jẽ ee kupa, ajawyi. 
COL.1.25	Kee e'i Janejare'e ije: “Emokasi Kiristu koty rewarà kõ, ãmẽ ywesõ tojirovija ywete ere iko kupa”, e'i. “Emotekokuwa Juteu rõwã mãe kõ eayvu rè. Pirujẽ eayvu rè emotekokuwa kõ, tokuwa kupa”, e'i ije.
COL.1.25	Ajawyi ijayvu rupi ãwĩvo aposiko peupewarà mõ aiko ipi. [Eremikusiwarerà rupi ve poromotekokuwa ajupa ipi.] 
COL.1.26	Karamoe remẽ Janejare'e kee e'ipa oupe: “Juteu rõwã mãe kõ ve arojivytà epyri toiko karuaru kupa”, e'ipa oupe. Ajamã'ẽ a'evoa nomojikuwaokaive mirà kõ pè mijã. Age'e remẽ tè katu omojikuwaoka Kiristu koty rewarà kõ pè ky'y. 
COL.1.27	Kee jaa Janejare'e remikuwa, oupewarà kõ pè omojikuwaoka mã'ẽ: Pepy'a pupe Kiristu 'Ãg ekoi, pejirovija ee remẽ. Ajawyi ikatuay wete penekoa rã, Janejare'e pyri peiko karuarua rã. Aepo jaa omojikuwaokapa oupewarà kõ pè ky'y. Ikatuay wete ijayvukwerà peupewarà mõ.
COL.1.28	Ajawyi Kiristu rekoa oromojenu jenu pirujẽ mirà kõ pè erokwa ipi, tojirovija ee kupa ky'y. Pirujẽ oromotekokuwa, oterẽ jẽ tokuwa Janejare'e ayvu kupa. Ãmõ, oromokasi kõ jẽ tojireko katu ivo tekoua rupi toiko kupa. Orojimokasiay Kiristu tekokuwaa rupi imotekokuwa kõ, ãwisõ ivo katuay wete toiko kupa. 
COL.1.29	A'evoa rè aposiko ywete aiko ipi. Kiristu kasia rupi aposiko eewarà mojenu jenu erokwa, emokasiay wetea rupi.
COL.2.1	Apota pekuwa aposiko ywete peupewarà mõ mã'ẽ. Ãmõ, Rautiseja taa wãnà kõ pewarà mõ aposiko ywete mã'ẽ. Ãmõ, pirujẽ nomã'ẽive ere mãe kõ pewarà mõ mã'ẽ. 
COL.2.2	Janejare'e pè kee a'e peupewarà mõ: “Tojipy'amokasiay neayvu rupi iko kupa”, a'e peupewarà mõ. Ãmõ, “Tojiauvay ojeeve iko kupa”, a'e. Ãmõ, “Tojimotekokuwavay Kiristu rè, nemojikuwapa mã'ẽ rè teve”, a'e peupewarà mõ Janejare'e pè ipi. 
COL.2.3	Kiristu rupi tè Janejare'e omojikuwaoka wekoa janeupe. Nomojikuwaokai 'ete weewarà mijã. 
COL.2.4	Aepo jaa amome'u pejẽ, ãwisõ “aje ipõ” tapejẽ ywe'e tite e'ã poromo'e rã'ãga mãe kõ ayvukwerà pè peiko. A'e kõ otekokuwa maevo sõ tite iko. Ajamã'ẽ tapejimoripeoka e'ã ijupe kõ, a'e pejẽ. 
COL.2.5	Age'e nijamã'ẽi ojee, [jimopã'ãga pupe aju rewarà mõ]. Ajamã'ẽ e'ãg peneve ekoi, ãwisõ kuipe'e teipe aju pewyi remẽ. Ajipy'amogeta jẽ pene aiko. Kee jaa penewarà aenu: “Ojimokasiay Kiristu rè ojirovija ojeeve iko kupa ipi. Nopoi 'ete Janejare'e ayvu e'eay wyi kupa”, e'i mã'ẽ aenu. Eroryvay aepo jaa aenu remẽ.
COL.2.6	Pejirovijapa Kiristu Jesu rè, Penõvijã ywete rõmõ. Aekwerà ve jẽ tapeiko, a'e pejẽ. 
COL.2.7	Eevejẽ ikõ tapeiko nẽ. Tapejimokasi jẽ ikõ pejirovija jẽ ee peiko nẽ. Tapejimo'yvay ikõ ee nẽ. Ãwitõ Parasi pemotekokuwa jypy remẽ Janejare'e ayvu rè, a'e rupi tapeiko jẽ. Ãmõ, penereko katua rè penory mã'ẽ tapemome'u Janejare'e pè ipi.
COL.2.8	Ãmõ, pejapyaka rã'ĩ ikõ kee a'e pejẽ mã'ẽ rè nẽ. Tapejimoripeoka e'ã ikõ poromo'e rã'ãga mãe kõ pè nẽ. Kiristu rõwã omo'e kõ. Wekoa rupi tè poromo'e rã'ãga iko kupa ipi. Ija rã'ãga mãe kõ ve omotekokuwa rã'ãga kõ, toporomo'e rã'ãga kupa ipi. Ajawyi tapejapyaka e'ã ikõ ijayvu kõ rè peiko ipi nẽ, a'e pejẽ. 
COL.2.9	Kee rewarà mõ aepo a'e. Kiristu ojimojane yvy kyty uu remẽ, Janejare'e tẽ tesõ janepyterà rupi ekoi. A'evo ojikuwa janeupe. 
COL.2.10	Ajawyi, Kiristu revejẽ peiko remẽ, o'Ãg tẽ tesõ pepy'a pupe oinõ ãmẽ. A'e ywesõ ikasiay iko mã'ẽ. Pirujẽ ikasiay mãe kõ 'arà kytywarà rõmõ ekoi, nomã'ẽytyi mãe kõ 'arà kytywarà rõmõ tesõ. Pirujẽ ija mãe kõ 'arà kytywarà rõmõ tesõ ekoi.
COL.2.11	Juteu kõ ojiemosĩpire'o Janejare'e koty rewarà kõ mojikuwaparà rõmõ iko ipi. Ajamã'ẽ a'evoa noekyi janeaiwererà janepy'a pupe wyi ipi. Kiristu ãmẽ wekyipa peaiwererà pepy'a pupe wyi. Pemomoioka peaiwererà kasia wyi, eevejẽ peiko remẽ. 
COL.2.12	Pejimojãmorĩoka Kiristu ayvu rupi remẽ, Kiristu revejẽ pemãnõ maevo sõ tite peiko ãmẽ ky'y.
COL.2.13	Jypy remẽ itõkõ nivoi tekoua rupi kõrijõ tè peiko ipi mijã. Ajawyi, “Teãgwerà vo tè kupa”, e'i Janejare'e peupewarà mõ ãmẽ mijã. Eevejẽ rõwã peiko mijã, Juteu rõwã mãe kõ rõmõ. Ajamã'ẽ age'e, Kiristu revejẽ peiko ky'y. Ajawyi mãerã peiko karuarutà ipyri peiko ky'y. Janejare'e pirujẽ peaiwererà omoje'opa pewyi ãmẽ ky'y.
COL.2.14	Janevote nijamoje'o kuwa'ãi janeaiwererà janewyi ipi. Jajimomorijau 'atà tè epy rõmõ jaiko mijã. Ajamã'ẽ Kiristu omoje'opa a'evoa omãnõa rupi, yvyra jipokana rè omãnõ remẽ.
COL.2.15	A'evoa rupi teve ãjãgai rõvijã nomokasiokai mã'ẽ omojikuwaoka. Emĩgwai kõ kasia ve nomokasiokai. Ãmõ, pirujẽ ijayvukasi mãe kõ nomokasiokai. Kiristu omãnõ mã'ẽ rupi a'evo ekoi. A'e ywesõ ikasiay wete. A'evoa Kiristu omojikuwaokapa janeupe ky'y. Ajawyi, kee ja'e: “Haa! Nikasi miti ãjãgai rõvijã Kiristu rovake ky'y!” ja'e ipi.
COL.2.16	Ajawyi tapejapyaka e'ã poromo'e rã'ãga mãe kõ rè ipi. Kee e'i tite kupa: “Napejikoakui sõ remẽ, nivoi peiko”, e'i tite kupa ipi. “A'e ja'u ipi. A'e nija'ui ipi”, e'i tite kupa ipi. Moma'eyvary pewarà mõ teve aepo e'i kupa. Kee e'i teve kupa: “Janejare'e moetea 'arà rè jaja'a ipi”, e'i kupa. “Ãmõ, jay pyau remẽ jaja'a ee ipi. Ãmõ, jimoava 'arà remẽ teve jaja'a ee ipi”, e'i kupa ipi. “A'evo 'evo tijaiko ikenẽ”, e'i tite kupa ipi.
COL.2.17	Aepo e'i kupa remẽ, Janejare'e rekoa rupi katu ywe'e rõwã aepo e'i ajamã'ẽ kupa. A'evoa rupi rõwã Janejare'e janerereko katu ipi. Aje ywete Kiristu rè jajirovija remẽ tè janerereko katu ipi. [Ajawyi aepo e'i kupa remẽ, taperovija ywe'e tite e'ã ikõ ijayvu kõ nẽ, a'e pejẽ.]
COL.2.18	Kee e'i teve kupa. Nojimoe'ei rã'ãga iko kupa. Ãmõ, yvapewarà kõ omoe'e rã'ãga kupa ipi. “Epouvaiawerà rupi ãwĩvoa akuwa”, e'i tite kupa ipi. “Emã'ẽ! Ore ywesõ orokuwa. Ãwitõ yvapewarà kõ oromoe'e ipi, ãwĩvo ve pejẽ tapemoe'e kõ teve”, e'i tite teve kupa ipi. Aepo e'i epe penerõarõ kupa. Ajamã'ẽ “aje ipõ” tapejẽ ywe'e tite e'ã ijupewarà kõ mõ. 
COL.2.19	A'e kõ nojirovijai Kiristu rè oõvijã rõmõ kupa. Nojimo'yi ee kupa. Jane ãmẽ jajimo'ypa ee mãe kõ rõmõ jaiko. Kiristu pè kõrijõ, “Orerõvijã ywete Ene”, ja'e ipi. Ajawyi pe'ĩypyte eeve jaiko ipi. A'e tè janemokasi ipi. A'e tè janemotekokuwa teve ipi. A'evo Janejare'e opota tijaiko ipi, pe'ĩypyte rõmõ.
COL.2.20	Janejare'e pemojimo'ypa Kiristu rè tapeiko ky'y. Imãnõa rupi omãnõ mã'ẽ vo jẽ pejẽ peiko eevejẽ. Omãnõa rupi pemomoioka ãjãgai rõvijã po pe wyi. Nikasi 'ete pejẽ ky'y, Kiristu kasia rupi peiko remẽ. Ija mãe kõ ve nikasi pejẽ. Pirujẽ ikasiay mãe kõ nomã'ẽytyi mãe kõ ve nikasi pejẽ. Ajawyi poromo'e rã'ãga mãe kõ ayvu rè tapejapyaka e'ã peiko ky'y. 
COL.2.21	Kee e'i tite kupa mã'ẽ: “Aã tapeporu e'ã. Ãmõ, aã tape'u e'ã. Ãmõ, aã tapepyy e'ã”, e'i tite kupa mã'ẽ rè tapeja'a e'ã ky'y. 
COL.2.22	Moma'e rã rõmõ rõwã aepo jaa. Ovote aepo e'i kupa. Janejare'e rõwã aepo jaa rè omo'eoka kõ ipi. 
COL.2.23	A'evo poromo'e rã'ãga mãe kõ ekoi ipi. Otekokuwa maevo sõ tite tè kupa. Nojimoe'ei rã'ãga teve kupa. Ojikoaku teve temi'õ iteetejẽ mã'ẽ wyi iko kupa ipi. Kee e'i tite kupa: “Janejare'e orytà ere, ãwĩvo aiko remẽ”, e'i tite kupa ipi. Otekokuwaa rã'ãga rupi tè a'evo ekoi kupa. Moma'e rã rõmõ rõwã a'evoa ajamã'ẽ. Nijanepy'amotee kuwa'ãi a'evoa ipi. Nijanemokasi'ãi teve janeaiwererà reitypypyia rè. Ajawyi kee taoty a'evo mã'ẽ pè: “Otekokuwavay maevo sõ tite tè ãwĩ”, taoty.
COL.3.1	Pemãnõma mã'ẽ vo 'ejẽ peiko mijã. Ajamã'ẽ age'e remẽ Kiristu rupi pepoerapa peiko ky'y. Ajawyi Janejare'e rena pè peikoa rã rè tapeja'a ky'y. A'e pè Kiristu ekoi ipi. Janejare'e 'ekatu kytyre wapy upa, Jõvijã wasu rõmõ tẽ tesõ ky'y. 
COL.3.2	Ajawyi Janejare'e rena pè peikoa rã rè tè tapeja'a katu peiko ky'y. Ikewarà rè rõwã tapeja'a ky'y. 
COL.3.3	Peneko ai ypykwerà opa ky'y. Janejare'e revejẽ peiko ky'y, Kiristu rupi. 
COL.3.4	Penerekoarà rõmõ tè Kiristu ekoi ky'y. Kiristu ovãe mijẽ yvy pè remẽ, Jõvijã wasu rõmõ ojikuwatà uu ky'y. Ojikuwa remẽ, pejẽ ve ipyri peikotà. Ãmẽ sõsi ipyri penoryvaytà Kiristu pyriwarà kõ rõmõ peiko ãmẽ ky'y.
COL.3.5	Ajawyi kee tapeiko ky'y. Tapeja'a mijẽ e'ã ikõ peneko aiwerà rè ipi nẽ. Pemãnõ mã'ẽ vo 'ejẽ tapeiko, peneko aiwerà wyi ipi. Jimomy'aa wyi. Ãmõ, jitupia wyi. Ãmõ, jipy'amogeta ai wyi. Ãmõ, koivo kõ moma'e kõ rè jitupia wyi teve. “Ema'e rõmõ kuwasi mijã”, e'i mã'ẽ wemimotarà rè ywesõ oja'a Janejare'e wyi. 
COL.3.6	A'evoa rè oja'a mãe kõ noerovija'ãi Janejare'e ãmẽ ipi. Ajawyi Janejare'e omomorijau kõtà. 
COL.3.7	A'evo itõkõ peiko mijã. Penemimota ai rè ywesõ peja'a tite peiko ipi mijã. 
COL.3.8	Age'e a'evoa tapeitypypyipa ky'y. Ma'e. Tapejikõ'õ ai e'ã peiko ky'y. Ãmõ, tapejiapy'a e'ã pejikõ'õ rõmõ ipi. Ãmõ, toporomojaiwe e'ã teve peayvu rupi ipi. Ãmõ, ayvu teminu tare'ã rè tapeporegeta e'ã teve. 
COL.3.9	Ãmõ, tapewari e'ã teve ojiupe. Peneko ai ypykwerà opa.
COL.3.10	Ãwitõ kamisa aiwerà jaekyi imomo ipi. Ipyau mã'ẽ tè japypy mijẽ. Ãwĩvo ve peiko ky'y. Peneko pyau rupi tè peiko ky'y. Ajawyi ivo mã'ẽ rè kõrijõ tè tapejipy'amogeta ky'y. Ajaate peneinõgarerà weruparà mõ penerekotà. Ajaate pemotekokuwavaytà wekoa rè.
COL.3.11	Janereko pyau rupi jaiko remẽ, pe'ĩypyte mã'ẽ rõmõ jaiko ikoty rewarà kõ rõmõ. Ãwitõ Juteu kõ, ãwĩvo ve Juteu rõwã mãe kõ. Ajawyi “ãmõ tè” taoty e'ã Kiristu rè ojirovija mãe kõ pè ipi, ojevo jẽ pirujẽ Janejare'e pè jaiko rewarà mõ. Taa wasu pewarà kõ. Ãmõ, ka'a pè ojimoena mãe kõ teve. Temĩgwai ai kõ teve. Temĩgwai rõwã mãe kõ teve. Ojevo jẽ Janejare'e pè jaiko, Kiristu koty rewarà kõ rõmõ. Pe'ĩte janerõvijã mãe kõ rõmõ jaiko. Kiristu tè Janerõvijã rõmõ ekoi. A'e tè o'Ãg oinõ janepy'a pupe, janejãvijõ jẽ.
COL.3.12	Pejẽ Janejare'e koty rewarà kõ rõmõ tè peiko. Emiauvay kõ rõmõ tè peiko ipi. Oupe pepyteporo maekwerà kõ tè pejẽ. Ajawyi ãwitõ Janejare'e janeporijauesa ipi. Oja'a katu janere ipi. Nijanererõarõi ipi. Ikatusa rupi janerereko ipi. Ãmõ, nijanemojikõtevẽi teve ipi. A'evo ve tapeiko eruparà mõ tapeiko. 
COL.3.13	Ava mõ sõ pemojaiwe remẽ, tapeovajarĩ e'ã ãmẽ. Ivo tapeiko jẽ peiko ãmẽ. Ãwitõ Kiristu “awyjepa” e'ipa peaiwererà pè, tãwĩvo ve pejẽ.
COL.3.14	Ãmõ, poroauvaya rupi ywesõ tapeiko ipi. Ãmẽ sõsi pejimo'ãgatutà ojee peiko ky'y.
COL.3.15	Janejare'e opota ikatuay peiko pe'ĩypyte rõmõ. Ajawyi manyvo peiko mã'ẽ rè peja'a peiko ipi remẽ, Kiristu tapepy'amopiryvypy katu penereko ipi. Ãmõ, penoryvaya ikatuay penerekooka mã'ẽ, a'e tapemome'u Janejare'e pè ipi. 
COL.3.16	Kiristu ayvu tapemojimoena pepy'a pupe ipi, a'e rupi katu tapeiko. Ijayvu tapemome'u ojiupe, ojevo jẽ tapekuwa ãmẽ peiko, ãmẽ ywesõ tapetekokuwavay peiko. Ãmõ, tapemoe'e Janejare'e pejĩgarà rupi peiko ipi. Janejare'e ayvu rè pejĩga mã'ẽ rupi. Ãmõ, Jesu moe'ea rè pejĩga mã'ẽ rupi. Ãmõ, Janejare'e 'Ãg rupi pejĩga mã'ẽ rupi. Wãi wãisõ pejĩga mã'ẽ rupi tapeiko ipi. Pejĩga remẽ, “Nekatuay wete oreupe, Papa”, tapejẽ pepy'a pupe ipi. 
COL.3.17	Ãmõ, Jõvijã Jesu koty rewarà e'eay rõmõ tapeiko ipi. Ikatuay tapeporegeta mirà kõ pè peiko ipi. Ikatuay mirà kõ tapereko ipi. Ãmõ, tapemoe'e Janejare'e Jõvijã Jesu rupi tè ipi.
COL.3.18	Kee a'e tarà mijẽ pejẽ, manyvo tijaiko Kiristu koty rewarà kõ rõmõ ipi. Imẽma mãe kõ pè rã'ĩ a'età. A'e kõ pè kee a'e. Pemẽnà ayvu rupi ikõ tapeiko ipi nẽ, Janerõvijã ywete koty rewarà e'eay rõmõ, a'e pejẽ.
COL.3.19	Ãmõ, erekwapa mãe kõ pè teve kee a'e. Penerekwarà kõ ikõ tapeauvay ipi nẽ, a'e. Tapemojaiwe e'ã ikõ penerekwarà ipi nẽ, a'e pejẽ.
COL.3.20	Ãmõ, peãkarãgwerà kõ pè kee a'e. Pepapa ayvu rupi katu ikõ tapeiko ipi nẽ. Pemãmã ayvu rupi katu ikõ tapeiko teve nẽ, a'e pejẽ. Orytà Janejare'e ãmẽ pene ipi.
COL.3.21	Ãmõ, kee a'e ipapa kõ pè. Imãmã kõ pè teve. Peãkarãgwerà kõ pemotekokuwa ipi remẽ ikõ ikatusa rupi tapemotekokuwa kõ ipi nẽ, a'e pejẽ. Ojimokasità peayvu rupi ãmẽ iko kupa.
COL.3.22+COL.3.23	Ãmõ, kee a'e teve temĩgwai kõ pè. Taperovija katu ikõ penõvijã ayvu ipi nẽ, a'e pejẽ. Pirujẽ e'i mã'ẽ rupi katu tapeiko. Ovake kõrijõ tè rõwã a'evo tapeiko. Eã'ã rupi ve taperovija katu peiko. Tapeposiko katu teãmã penõvijã pè. Kee tapejẽ pepy'a pupe: “Erõvijã ywete Kiristu orytà ere aposiko katu erõvijã pè remẽ”, tapejẽ pepy'a pupe. 
COL.3.24	Janerõvijã Kiristu tè Penõvijã e'e rõmõ. Ajawyi ikatu imorya rè ywesõ tapeja'a, penõvijã yvy pewarà kõ morya wyi, a'e tè kãramõ pemoepytà rewarà mõ. Pirujẽ wemĩgwai kõ omoepytà. Omokatupa amãtejẽ janerepy rã. A'evoa rè tapeja'a jẽ peiko. 
COL.3.25	Ãmõ, poromosã'ãga remẽ, nivoi mãe kõ omomorijautà, ijãvijõ kõ jẽ.
COL.4.1	Kee a'e teve wemĩgwai rè ojimojõvijã mãe kõ pè. Ivo katu ikõ penemĩgwai pereko nẽ, a'e pejẽ. Temĩgwai teve pejẽ. Penõvijã e'e yvapewarà remĩgwai kõ rõmõ peiko.
COL.4.2	Ãmõ, kee a'e jẽ pejẽ. Tapeporegeta py'yi jẽ ikõ Janejare'e pè ipi nẽ. Tapemoa'u jẽ peporegeta ijupe remẽ ipi. Ãmõ, emime'ẽgwerà kõ wyi tapenearai e'ã ipi. Ee kõ penorya tapemome'u Janejare'e pè ipi. 
COL.4.3	Ãmẽ 'arà peve orerewarà tapemome'u ijupe ipi. Oropota Kiristu rekoa oromome'u jẽ nokuwaive mãe kõ pè, ike jimopã'ãga pupe oroju remẽ. Oromojenu rewarà mõ itõkõ oremopã'ã kupa mijã. Ajawyi a'evoa rè ikõ peporegeta Janejare'e pè nẽ, a'e pejẽ. 
COL.4.4	Kee tapejẽ eupewarà mõ: “Emokasi Pauru neayvu mojenua rè, ivo katu tomojenu”, tapejẽ Janejare'e pè eupewarà mõ ipi. Manyvo Janejare'e opota tamojenu mã'ẽ rupi katu tamojenu aiko.
COL.4.5	Tapetekokuwa manyvo tapereko noerovijai mãe kõ imotekokuwa Janejare'e ayvu rè. Peporegeta ijupe kõ remẽ, Kiristu rekoa ywesõ tapemome'u ijupe kõ ipi.
COL.4.6	Ikatusa rupi tapemotekokuwa kõ ipi. Tekokuwaa katu rupi peporegetatà ijupe kõ ãmẽ ipi, ijãvijõ kõ jẽ.
COL.4.7+COL.4.8	Eremikusiwarerà Tikiku rupi amonookatà pekoty. Oreremiauvay tè Tikiku. Orerevejẽ Janerõvijã remĩgwai rõmõ oposiko katuay wete ipi. A'e ovãe pepyri remẽ, manyvo aiko maekwerà omojenutà pejẽ pemokasia mõ ãmẽ ky'y.
COL.4.9	Onesimu ve ãmõ oromonookatà upi. Penena wãnerà tè itõkõ a'e. Oreremiauvay teve a'e. Eretãrã vo mã'ẽ Jesu koty rewarà rõmõ. A'e kõ pirujẽ omojenutà pejẽ, tapekuwa manyvo aiko mã'ẽ.
COL.4.10	Aritaku jimopã'ãga pupe epyri tui upa. A'e opota ojimory pene eremikusiwarerà rupi. Ãmõ, Maku ve opota ojimory pene. Panape mõmirĩ a'u a'e. Kõitokõ oo penesa remẽ, “Tapeja'a katu ikõ ee nẽ”, a'epa itõkõ pejẽ. A'e pewarà mõ a'e. 
COL.4.11	Ãmõ, Josue, Jutu eu teve mã'ẽ. Mokopejõ opota ojimory pene eremikusiwarerà rupi. A'e kõ kee jaa mojenua rè oposiko ereve: “Janejare'e tapemoẽoka pe'arà kyty”, ejaa rè. Nuvei ãmõ Juteu kõ a'evo ereve oposiko mãe kõ. A'e kõ tè epãtavõ ywete emokasiay ipi.
COL.4.12	Ãmõ, Parasi opota ojimory pene eremikusiwarerà rupi, pepytery pe wyi tè itõkõ uu orepãtavõ mã'ẽ. Kiristu Jesu remĩgwai e'eay teve a'e. Oporegeta ywete Janejare'e pè peatyry pewarà mõ ipi. Kee e'i peupewarà mõ ipi:
COL.4.12	– Emokasi kõ tojimomãatã jẽ pene iko kupa. Pirujẽ neremimota rupi katu toiko kupa. Ojimotekokuwapa mãe kõ rõmõ a'evo toiko kupa. A'evoa rõmõ teremokasi kõ jẽ ipi, e'i Parasi Janejare'e pè peupewarà mõ ipi.
COL.4.13	Aje ywete, oposiko ywete Parasi peupewarà mõ ipi, Janejare'e pè oporegeta mã'ẽ rupi. Ãmõ, Rautiseja taa wãnà kõ pewarà mõ teve oporegeta Janejare'e pè ipi. Ãmõ, Jerapori taa wãnà kõ pewarà mõ teve. Aenu oporegeta Janejare'e pè peupewarà mõ ipi remẽ.
COL.4.14	Ãmõ, Rukasi ve opota ojimory pene eremikusiwarerà rupi. Poropõanõgarà tè Rukasi. Oreremiauvay teve a'e. Ãmõ, Temasi ve opota ojimory pene. Mokopejõ opota ojimory teve pene eremikusiwarerà rupi mãe kõ.
COL.4.15	Aã rè oropota ojimory eremikusiwarerà rupi. Kiristu koty rewarà Rautiseja taa wãnà kõ rè. Ãmõ, orekõjã a'u Nĩpa rè. Ãmõ, etã wyry pè ojimoaty Janejare'e moe'e ipi mãe kõ rè ve. A'e a'e kõ rè oropota orojimory.
COL.4.16	Pejẽ ypy eremikusiwarerà pemogeta. Pemogeta paire, tapemono Rautiseja taa wãnà Jesu koty rewarà kõ pè rã'ĩ, tomogeta ojimoaty kupa remẽ enu. Ãwĩvo ve a'e kõ pè akusiwa mã'ẽ tomonooka peupe, pejẽ ve tapemogeta pejimoaty remẽ enu. Ikatuaytà a'evo peiko remẽ.
COL.4.17	Ãmõ, kee tapejẽ Akipu pè: “Janerõvijã ywete remĩgwai tè ene. Tereity e'ã ikõ neposikoa nẽ. Tereposiko jẽ, ajaate nemoawyjepa”, tapejẽ ijupe imokasia rõmõ.
COL.4.18	Ije ywete aã Pauru rõmõ akusiwatà pejẽ ky'y, epo pè tè. Jimopã'ãga pupe wyi akusiwa ajupa imono pejẽ. Ajawyi tapenearai e'ã ewyi, a'e pejẽ. [Eupewarà mõ tapeporegeta jẽ Janejare'e pè ipi].
COL.4.18	Janejare'e ikõ tapenereko katu okatuaya rupi ipi nẽ.
COL.4.18	[Awyjepa eremikusiwarerà ãmẽ ky'y.]
1TH.1.1	Ije Pauru. Aã kareta akusiwa ajupa pejẽ. Sirasi
1TH.1.1	Aã kareta akusiwa imonooka pejẽ, Tesaronika taa wãnà kõ pè. Janejare'e, Janeruu e'e koty rewarà kõ atyry tè pejẽ. Janerõvijã Jesu Kiristu koty rewarà kõ atyry teve pejẽ.
1TH.1.1	Janejare'e ikõ tapenereko katu okatuaya rupi nẽ. Tapepy'amopiryvypy katu teve ikõ nẽ.
1TH.1.2	[Ojenu penewarà ike ije, kee e'i oreupe kupa remẽ: “A'e kõ ivo katu tè ekoi”, e'i omojenu penewarà oreupe. Ajawyi orokuwa penewarà.] Ajawyi oroporegeta peupewarà mõ Janejare'e pè ipi. 
1TH.1.3	Kee oro'e ijupe peupewarà mõ ipi: “Ojirovija katu nere kupa ipi”, oro'e. “Nerau katu kupa ipi. Ajawyi poropãtavõ gatu kupa ipi”, oro'e. “[Nopi neayvu mojenua wyi kupa ipi. Ojimokasiay wete imojenua rè kupa.] Okuwa katu Janerõvijã Jesu Kiristu ovãe tarà mijẽ kãramõ mã'ẽ kupa. Ajawyi nopoi'ãi nere ojirovija mã'ẽ wyi kupa ipi”, oro'e Janejare'e pè peupewarà mõ ipi.
1TH.1.4	Aje ywete Janejare'e remiau kõ tè pejẽ, eretãrãgwerà kõ. Pepyteporopa wãkarãgwerà kõ rõmõ penereko. 
1TH.1.5	Janejare'e ayvu e'eay Jesu rewarà oromojenu ypy pejẽ remeve itõkõ peenu katu peiko. Aje ywete Jesu rekoa oromojenu maekwerà. Pekuwa oreayvu rupi rõwã poromotekokuwa oroiko ipi. Janejare'e kasia rupi tè poromotekokuwa oroiko ipi. I'Ãg kasia rupi tè poromotekokuwa oroiko ipi. Pepyterà rupi oroiko remẽ itõkõ, Janejare'e ayvu rupi katu oroiko ipi. Norojavyi 'ete itõkõ Janejare'e rekoa pepyri oroiko remẽ. A'evo oroiko remẽ, pekuwapa manyvo tekoua ky'y. A'e rupi jẽsi peiko ky'y. 
1TH.1.6	Ajawyi ãwitõ Janejare'e ayvu rupi katu oroiko, ãwĩvo ve pejẽ peiko ãmẽ ky'y. Ãwitõ Janerõvijã ywete Uu ayvu rupi katu ekoi ipi, werovija katu Uu, ãwĩvo ve pejẽ peiko ky'y. Ajawyi penory katu peiko ky'y. “Awyje Jesu rekoa rupi tijaiko ky'y”, pejẽ rewarà mõ penory peiko. Janejare'e 'Ãg tè pemoryoka. Ajawyi, ãmõ kõ pemoai epe remẽ, “Ãnĩ, norojivy'ãi mijẽ oreaiwererà kyty ky'y”, pejẽ ijupe kõ ipi. Penory jẽ Jesu ayvu rupi peiko ky'y.
1TH.1.7+1TH.1.8	Ajawyi poromotekokuwa mãe kõ rõmõ peiko ky'y. Janejare'e ayvu rè poromotekokuwa mãe kõ rõmõ peiko ky'y. Ajawyi Masetonia yvy wãnà kõ pè penewarà ojenu remẽ, “Jane ve Jesu remĩgwai kõ rõmõ jaikotà”, e'i ãmẽ kupa. Ãmõ, Akaja yvy wãnà kõ ve aepo e'i. Pevo jẽ ekoi kupa ky'y. Ãmõ yvy yvy wãnà kõ ve a'evo ekoi. Ajawyi, “Aje ywete põ Janejare'e rè ojirovija jẽ kupa?” noro'ei peupewarà mõ ky'y, aje pejikuwapa rewarà mõ. 
1TH.1.9	A'e taa taa wãnà kõ tè manyvo peiko mã'ẽ omojenu oreupe ipi. Kee e'i kupa:
1TH.1.9	– Tesaronika taa pè peo ypy Janejare'e ayvu e'eay mojenu remẽ itõkõ penereko katuay kupa! Janejare'e ayvu e'eay wenu kupa remẽ itõkõ opoi ojarà rã'ãga jimoãtãgwerà kõ wyi kupa ky'y, e'i. Janejare'e oiko teãmã mã'ẽ tè omoe'e kupa ky'y. Ijayvu rupi katu ekoi kupa ipi, e'i. 
1TH.1.10	Aje Janejare'e Ra'yry Jesu rè ojirovija katu kupa ipi. Janerereko katu jẽ janerereko jimomorijau wasua wyi mã'ẽ rè ojirovija kupa. Janejare'e omomoera eraa wena kyty yva pupe maekwerà rè ojirovija kupa. “Aje Jesu uu tarà mijẽ”, e'i Tesaronika wãnà kõ. Ivãea wãrõ jẽ kupa ipi, ikoty rewarà kõ rõmõ, e'i peupewarà mõ oreupe kupa.
1TH.1.10	Ajawyi orokuwa penewarà.
1TH.2.1+1TH.2.2	Norooive penena kyty oreposiko pepytery pè remẽ itõkõ Piripu taa pè rã'ĩ oroposiko oroiko. A'e pè oroiko remẽ itõkõ, oreayvu noerovija tari mãe kõ oremojaiweay orerereko. Ijayvu ai wete itõkõ oreupe kupa, Jesu ayvu e'eay teipe oromojenu remẽ. Ajamã'ẽ noropi imojenua wyi. Oromojenu jenu jẽ erokwa. Janejare'e oremokasi jẽ rewarà mõ a'evo oroiko. A'evo mijẽ penena pè. [Noerovijari mãe kõ oremojaiwe ipe remẽ itõkõ oromojenu jẽ itõkõ pejẽ ãmẽ. Noropoi ijayvu mojenua wyi penena pè oroiko.] Ajawyi tè mõa'ãrõwã pepyterà rupiwarà kõ ojirovija ee ky'y. Aje ywete noroposiko pãnẽi pene.
1TH.2.3	Aje, Jesu ayvukwerà mojenu tè orojo pekoty. Orewari rõmõ rõwã orojo. Pewãivĩ'y rewarà mõ rõwã teve orojo. “Ja'e si a'e kyty jajimoe'eoka ijupe kõ”, noro'ei teve. A'evo rõwã oroiko. Ayvu e'eay mojenua mõ kõrijõ tè orojo pekoty. 
1TH.2.4	Janejare'e tè oremuroka toporomotekokuwa ayvu e'eay rè. Ajawyi ijayvu e'eay tè oromome'u pejẽ. Jane kõ morya mõ rõwã poromotekokuwa ipi. Aje Janejare'e morya rõmõ tè oroiko. Janejare'e okuwa a'evo oroiko ipi, janepy'a pewarà okuwa mã'ẽ tè a'e rewarà mõ.
1TH.2.5	Poromory rã'ãga rõwã itõkõ pepyterà rupi oroiko remẽ ipi. Aje ywete poromory oroiko ipi. “Mire'eay kupa”, noro'e teywetei peupewarà mõ pemorya rõmõ oroiko ipi. Pekuwapa a'evo rõwã oroiko mã'ẽ. Mõrijõ tekoua mã'ẽ rupi rõwã poromotekokuwa oroiko ipi. Janejare'e ayvu pejavy tite remẽ, “Aje pejavy”, oro'e itõkõ pejẽ ipi. Janejare'e okuwa a'evo oroiko mã'ẽ. 
1TH.2.6	Kee noro'ei teve pepyterà rupi oroiko remẽ: “Jane kõ oremoe'e kuwasi!” noro'ei ipi. A'evo ve ãmõ kõ pyterà rupi oroposiko remẽ, aepo noro'ei. Jimoe'ea rè rõwã oroposiko ipi.
1TH.2.6	Kiristu remimonokwerà kõ rõmõ oroposiko pepyterà rupi oroiko. [Penõvijã kõ rõmõ teipe oroiko.] Ajamã'ẽ norojimomojyi pekoty oroiko. “Karakuri tapeme'ẽ oreupe orema'e kõ repy rõmõ”, noro'ei itõkõ peupe. Oro'e kuwa mijã. 
1TH.2.7	Ajamã'ẽ ikatusa rupi kõrijõ poroereko ipi. Ãwitõ wãivĩ omemyry wereko katu, ãwĩvo tè oroiko ipi. 
1TH.2.8	“Orojime'ẽ kuwasi ipo kõ pè”, oro'e tesõ peupewarà mõ, Jesu rekoa katu oromome'u pejẽ remẽ. Kõ'ẽ jawe jawe itõkõ poropãtavõ ipi. Poroauvay rewarà mõ a'evo poroereko ipi.
1TH.2.9	Kee a'e teve pejẽ, tapeja'a jẽ ee, eretãrãgwerà kõ. Mape remẽ norerako'i pene orema'e rã kõ rè, Jesu rekoa katu rè poromotekokuwa penena pè remẽ. Oroposiko ywete itõkõ orema'e rã kõ repy rõmõ ipi.
1TH.2.10	Ivo katuay itõkõ oroiko pepyterà rupi Jesu rè orojirovija mãe kõ rõmõ. Ivo katu teve poroereko oroposiko pepyryvo remẽ. Norojavyi pe'ĩ tekoua katu mõ ipi. Kõ'ẽ jawe jawe pemã'ẽ orere, a'evo oroiko remẽ. Ajawyi pekuwa ãwĩvo oroiko mã'ẽ. Janejare'e ve okuwa katu orerewarà. 
1TH.2.11	Ãwitõ janeruu janerereko katu ipi, ãwĩvo itõkõ poroereko katu ipi. 
1TH.2.12	Poropy'amokasi jẽ itõkõ poroereko ipi. “Janejare'e remimota rupi jẽsi tapeiko”, oro'e itõkõ pejẽ. “Pejo emoẽoka pe'arà kyty pekupa”, e'ipa Janejare'e janeupe. “Poroeraatà erena ikatuay wete mã'ẽ kyty epyri tapeiko karuaru”, e'ipa jane. A'evoa rè itõkõ poropy'amokasi poroereko ipi, pepyterà rupi oroiko remẽ.
1TH.2.13	Ãmõ, Janejare'e ayvu e'eay oromojenu peupe remẽ itõkõ, pejirovija katu Jesu rè ky'y. Kee pejẽ ãmẽ enu: “Jane kõ tekokuwaa rõwã oroenu. Janejare'e remikuwa tè oroenu”, pejẽ itõkõ enu ipi. Aje ywete Janejare'e remikuwa tè oromojenu. A'evoa pekuwa katu, Janejare'e pemotekokuwa wayvu e'eay rè rewarà mõ. Ajawyi oroporegeta Janejare'e pè remẽ, “Nekatuay wete”, oro'e peupewarà mõ ipi.
1TH.2.14	Kee a'e teve pejẽ, eretãrãgwerà kõ. Tapeãgyo e'ã ikõ penetãrã kõ pemomorijau ipe remẽ nẽ. Pejẽ rõmõ'ĩte rõwã a'evo peiko. Juteja yvy wãnà kõ ve a'evo ekoi. Etãrã kõ omomorijau kõ teve, Kiristu Jesu rè ojirovija kupa rewarà mõ.
1TH.2.15	Karamoe remeve a'evo Juteu kõ ekoi. Janejare'e ayvu omojenu maekwerà kõ wapisi pisi jẽ iko kupa ipi. Eruparà kõ rõmõ ijeapyrerà kõ age'e remẽ a'evo ekoi. Janerõvijã Jesu ve tesõ ojuka kupa. Ajawyi Janejare'e naory ekojẽi tesõ ee kõ omãjã ky'y. Ãmõ, pirujẽ jane kõ rè ojikõ'õ kupa.
1TH.2.16	A'e kõ nopotai Janejare'e ayvu e'eay oromojenu Juteu rõwã mãe kõ pè, ãwisõ Janejare'e toereko katu kõ teve ereko ipi. Ajawyi tè opota ipe oremomoioka kupa mijã. Ãwĩvo remẽ ywesõ waperõ perõ jẽtà waiwererà wee ãmẽ kupa, ãwisõ Janejare'e pè ojimomorijauvayokatà tẽ tesõ ãmẽ kupa ky'y.
1TH.2.17	Eretãrã kõ, pepyterà rupi oroiko remẽ itõkõ a'e kõ oremojava oremono penena pe wyi.
1TH.2.17	– Manyvotà põ Tesaronika wãnà kõ sireko esa mijẽ? oro'e tite ojiupe ipi.
1TH.2.18	Oroo tarepe penesa mijã. Ãmõ 'ary pè ije rõmõ'ĩte aa tarepe mijã. Ãmõ remẽ aa taray ipe ipi mijã. Ajamã'ẽ Satanasi noremonookari ipi. 
1TH.2.19	Ajawyi tè naai penesa ipi. Poroekaray ipe ajamã'ẽ. Oremoryarà kõ tè pejẽ, Jesu rekoa rupi katu peiko ipi rewarà mõ. Penewarà mõ tè oromoe'e ywetetà Janerõvijã Jesu, uu mijẽ ojikuwa Jõvijã wasu rõmõ remẽ. Kee oro'età peupewarà mõ ijupe:
1TH.2.19	– Emã'ẽ Tesaronika taa wãnà kõ rè! Nerekoa rupi katu ekoi kupa ipi! Aje noroposiko pãnẽi ipyterà kõ rupi oroiko. Ajawyi oreroryvay oroiko, oro'età Janejare'e pè ãmẽ.
1TH.2.20	Aje ywete, penewarà mõ tè oreroryvay oroiko ipi. Orojimoe'e pene oroiko ipi.
1TH.3.1+1TH.3.2	Jypy remẽ orojipy'amopirai pene, penewarà norokuwai mijã rewarà mõ. [Sirasi. Ãmõ, Timoteu. Ãmõ, ije. Mokopejõ a'evo oroiko mã'ẽ ore.] Werywete oretekorã a'evoa rè. Ajaate Timoteu oromonooka pekoty penesa ky'y. Ore ãmẽ oropyta ike Atena taa pè.
1TH.3.1+1TH.3.2	– Emokasi kõ jẽ ikõ Jesu rè tojirovija jẽ kupa nẽ. Emotekokuwa kõ teve ikõ ekoa kõ rè nẽ, oro'e ijupe. 
1TH.3.3	Ãmẽ tè noity ywe'e tite'ãi Kiristu rè ojirovija kupa mã'ẽ, noerovijai mãe kõ omomorijau kõ ipe remẽ, oro'e ijupe.
1TH.3.3	Jajimomorijau teãmã Jesu koty rewarà kõ rõmõ jaiko ipi. Janejare'e remikuwa rupi tè a'evo jaiko. Pekuwa a'evoa. 
1TH.3.4	Pepytery pè oroiko ipe remẽ itõkõ, kee oro'e py'yi amãtejẽ pejẽ ipi:
1TH.3.4	– Jesu rè nojirovijari mãe kõ janemojaiwe ipetà ajaire, oro'epa teãmã pejẽ.
1TH.3.4	Aekwerà rupi katu tè janemojaiwe ipe kupa ky'y. A'evoa pekuwapa. 
1TH.3.5	Ajawyi tè Timoteu amonooka pekoty ky'y. Ajimonyi tesõ pene. Kee a'e eupe mijã: Ojirovija jẽ sipõ Jesu rè kupa? a'e eupe. Opoi tite sipõkõ iwyi kupa, ãjãgai rõvijã poroã'ã ojimokasi ijupe kõ remẽ? a'e eupe. A'evo sõ kupa remẽ, nikatu'ãi ãmẽ. Manyvo jaa rõmõ rõwã kuwa oreposikoawerà ãmẽ! a'e ajipy'amogeta mijã.
1TH.3.6	Ajaire Timoteu ojivy uu pekoty wyi remẽ,
1TH.3.6	– Ojirovija katu jẽ Janejare'e rè kupa. Ojiauvay jẽ ojeeve kupa, e'i toroenu rewarà mõ.
1TH.3.6	Kee e'i teve Timoteu ore penewarà mõ:
1TH.3.6	– “Manyvo remẽ põ Pauru kõ uu tarà mijẽ oreresa?” e'i pejẽ kupa, e'i. “Ikatuay orepyterà rupi ekoi kupa mijã”, e'i pejẽ kupa. Oja'a katu jẽ pene kupa. Ãwitõ pejẽ peekaray kõ, ãwĩvo ve penekaray ve kupa, e'i Timoteu ore penewarà mõ.
1TH.3.6	[Ãmẽ aepo oroenu remẽ, orepiryvypy katu ky'y.] 
1TH.3.7	Ajawyi kee a'e pejẽ, eretãrãgwerà kõ. Orojimomorijau ipe remẽ, orojipy'amokasi jẽ ipi. Pene orojipy'amogeta ywete remẽ, orojimokasi ywete ãmẽ ipi. 
1TH.3.8	Norojipy'amopirai pene ãmẽ oroiko ky'y, pejimokasi jẽ Janerõvijã ywete rè pejirovija rewarà mõ. Orepiryvypy katu ky'y. 
1TH.3.9	Ajawyi oromoe'e ywete Janejare'e penewarà mõ ipi. Pene oreroryvaya oromome'u ijupe ipi. Ajawyi oromoe'e py'yi. 
1TH.3.10	Orojimokasiay wete Janejare'e pè oroporegeta. Kee oro'e oroporegeta ijupe:
1TH.3.10	– Oremonooka mijẽ rejupa, toroo esa kõ, oro'e. Toromotekokuwa kõ imokasi kõ, oro'e. Ãmẽ ywesõ ojimokasità nere ojirovija ãmẽ kupa ky'y, oro'e py'yi Janejare'e pè.
1TH.3.10	Aryvo rupi, pya rupi aepo oro'e imogeta. 
1TH.3.11	Aepo oro'e jẽ Janeruwasu pè, tomowaype e'ã oreoa rã pekoty oreupe. Janerõvijã Jesu pè aepo oro'e teve. 
1TH.3.12	Kee oro'e teve peupewarà mõ:
1TH.3.12	– Emokasi kõ ikõ tojiauvay jẽ iko nekasia rupi kupa nẽ, oro'e ijupe. Age'e ywesõ a'evooka kõ jẽ ereko, oro'e ijupe. Ãwitõ oroauvay kõ, ãwĩvo toporoauvay kupa, ãwisõ pirujẽ jane kõ emiau kõ rõmõ toiko, oro'e ijupe. 
1TH.3.13	Ãmõ, emokasi kõ ywete toiko nekoty rewarà kõ rõmõ iko kupa ipi, oro'e pejẽ. A'evo remẽ kee eretà ijupe kõ, Janerõvijã Jesu uu mijẽ pirujẽ oupewarà kõ reve remẽ: “Aje, epy'a rupi katuwarà kõ tè pejẽ”, eretà ijupe kõ. “Ivo katu mã'ẽ rõmõ tè pejẽ. Naikoi ivo e'ãa pene Janejare'e rovake ky'y”, eretà ijupe kõ, oro'e Janeruwasu pè peupewarà mõ.
1TH.4.1+1TH.4.2	Kee a'e tarà mijẽ, eretãrãgwerà kõ. Pekuwapa manyvo tijaiko Janejare'e morya rõmõ. Poromotekokuwapa itõkõ a'evoa rè, pepyterà rupi oroiko remẽ. Janerõvijã Jesu ayvu rupi tè poromotekokuwa mã'ẽ pekuwapa. Aje ywete upi jẽ peiko. Ajamã'ẽ kee oro'e jẽ pejẽ oroiko. Age'e ywesõ si a'evo ywete tapeiko, oro'e pejẽ.
1TH.4.3+1TH.4.4	Janejare'e opota ivo katu tapeiko, okoty rewarà kõ rõmõ. Nopotai nivoi tekoua rupi peiko. Ãmõ, nopotai pejimomy'aa rupi peiko. A'evoa wyi opota tapejireko katu, pirujẽ. Ãmõ, penerekwarà kõ tapereko katu ikenẽ. Tapepy'aory katu ikõ ojeeve peiko nẽ. Janejare'e orytà ãmẽ pene. 
1TH.4.5	Naory'ãi pene pejitupi ãmõ wãivĩ kõ rè peiko remẽ ipi. Janejare'e nokuwai mãe kõ tè a'evo ekoi ipi. A'evoa rupi tapeiko e'ã ky'y. 
1TH.4.6	Ãmõ, kee a'e pejẽ. Tapemoai e'ã pevoarà kõ ipi. Tapemoripe kõ e'ã ipi. A'e rè itõkõ oreayvukasipa pejẽ, jypy remeve. Apijarà kõ omomorijautà Janerõvijã ywete kãramõ, oro'epa itõkõ pejẽ. 
1TH.4.7	Ãwĩvoa rõmõ rõwã Janejare'e janemuu okoty. Aje ivo katu mãe kõ rõmõ tè janemuu mijã, okoty rewarà kõ rõmõ tè. 
1TH.4.8	A'evoa rè kee a'e pejẽ. Ava mõ sõ ojimoape kõrijõ eayvu renu tare'ã remẽ, Janejare'e ayvu renu tare'ã tè a'evo ywe'e titetà. Janejare'e ayvu wyi tesi ojipe'apa ywe'e titetà ãmẽ ky'y. O'Ãg ome'ẽ jane kõ pè mã'ẽ wyi tè ojipe'a ywe'e titetà ãmẽ ky'y.
1TH.4.9	Ajamã'ẽ noroporegeta mijẽ'ãi a'evoa rè, pekuwapa a'evoa rewarà mõ. Ivopa peiko, pejiauvay mãe kõ rõmõ. Janejare'e tè pemotekokuwapa a'evoa rè tapeiko. 
1TH.4.10	Aje ywete pejiauvay peiko ky'y. Pirujẽ Jesu koty rewarà kõ Masetonia yvy wãnà kõ peauvay ereko kõ ipi. Ajamã'ẽ poromokasi jẽtà, age'e ywesõ tapejiauvay peiko. 
1TH.4.11	Ãmõ, kee oro'epa teve pejẽ mã'ẽ. Torya rupi katu tapeiko. Ãmõ, tapemã'ẽ tè ojee peiko. Ãmõ, tapeposiko katu ikõ peiko ipi nẽ. 
1TH.4.12	Ãmẽ tè Jesu noerovijaive mãe kõ pemoe'età, ikatuay ipyterà kõ rupi peiko rewarà mõ. Ãmẽ tè napenako'i'ãi joe, oro'epa teve pejẽ.
1TH.4.13	Ãmõ, kee a'e jẽtà pejẽ, eretãrãgwerà kõ. Oropota aje ywete mã'ẽ tapekuwa okãjã maekwerà kõ rewarà. [Jesu uu mijẽ remẽ, pemã'ẽ tarà mijẽ ojee.] Ajawyi tapeãgyo e'ã ee kõ. Jesu rè nojirovijari mãe kõ ijãgyoay ywete wetãrã kãjãma rè ipi. Manyvo noereko'ãi ãmẽ kupa ky'y. Ajawyi ijãgyoay wete kupa. Pejẽ ãmẽ tapenory jẽ peiko, peãgyo rã'ĩ epe peiko remẽ. [“Kãramõ teipõ jamã'ẽ tarà mijẽ ojee”, tapejẽ kõrijõ ãmẽ.] Okãjãma ipe kupa remẽ, oke mã'ẽ vo tè ajamã'ẽ kupa, ajawyi. 
1TH.4.14	Kee rewarà mõ. Aje Jesu omãnõ maire, Janejare'e omomoera mijẽ imopõ'ã. Ãwĩvo ve aje ywete okãjã mãe kõ omomoera tarà mijẽ imopõ'ã. Kãramõ Jesu uu mijẽ remẽ, ojirovija ee maekwerà kõ pirujẽ werutà oupi. A'evo mã'ẽ pè “aje ywete” taoty.
1TH.4.15	Janerõvijã jypy remẽ oremotekokuwapa ovãea 'arà rã rewarà rè. Kee e'ipa: “Nokãjãive mãe kõ ypy rõwã ootà erõvaisĩ okãjãma maekwerà kõ wyi, yva pè”, e'i. 
1TH.4.16	Keetà Janerõvijã ywete uu yva pe wyi remẽ. Iporegeta ojenutà, ijayvukasia. Wayvo ojenutà. Ãmõ, emĩgwai yvapewarà kõ rõvijã poregeta ojenu tevetà. Jimi'a puku ojenu tevetà, Janejare'e jimi'a puku. A'evoa remeve Janerõvijã ywete uutà ky'y. Ãmẽ sõsi Kiristu koty rewarà kõ okãjãma maekwerà kõ opoeratà opõ'ã ky'y. 
1TH.4.17	Ajaire jane nokãjãive mãe kõ Janerõvijã janemonotà okoty ky'y. Yva rãtasĩ rupi janemonotà. A'e pè rã'ĩ janemoatytà aty wasu rõmõ. A'e pè Janerõvijã ywete siõvaisĩtà ky'y. Awyje ipyri jaiko karuarutà ãmẽ ky'y.
1TH.4.18	Aepo a'e pejẽ pepy'amokasia mõ. Tapejimokasi jẽ awi ojee peiko, a'e pejẽ.
1TH.5.1	Ãmõ, kee a'e pejẽ, eretãrãgwerà kõ. Nakusiwa'ãi Janerõvijã ywete vãea rã 'arà rewarà, manyvo remẽ põ, mape kwaray remẽ põ, nijakuwai rewarà mõ. 
1TH.5.2	Kee a'e pejẽ. Ivãea 'arà nijakuwa amãtejẽ'ãi. Ãwitõ imona mã'ẽ py'awarà mõ pya ovãe ipi, ãwĩvotà Janerõvijã ywete ovãe remẽ.
1TH.5.3	Kee e'i tite kupa akatu ovãetà:
1TH.5.3	– Owaray jaiko ky'y! Nijanemarama'ãi jaiko ky'y! Nijakyje'ãi teve, e'i titetà mã'ẽ akatu ovãetà Jesu.
1TH.5.3	Ajapape wyive jimomorijau wasua poroapy'atà ky'y. Ãwitõ wãivĩ nimemyray pukui remẽ imemy'a kuise'ẽ jẽ, ãwĩvo vetà ivãea 'arà. Jane kõ nojava'ãi iwyi a'evo remẽ. Naiko'ãi mape kyty jajavatà nou mã'ẽ ky'y rewarà mõ nojava'ãi kupa. Janerõvijã ywete ayvu noerovijai mãe kõ wapy'a ywetetà ivãea 'arà.
1TH.5.4	Na'evo'ãi pejẽ, eretãrãgwerà kõ. Napenapy'a'ãi Janerõvijã ywete vãea 'arà rã, pemoa'u jẽ peiko rewarà mõ. Ja'ave rõwã tapeiko e'ã. Oke mãe kõ vo tapeiko e'ã. Omã'ẽ jẽ iko mãe kõ vo tapeiko. 
1TH.5.5	Aje ywete Janejare'e ayvu pekuwa mãe kõ tè pejẽ, pirujẽ. Ivo tekoua rupi peiko ipi. Nivoi tekoua rupi ekoi mãe kõ rõwã jane. [Ajawyi jajimotekokuwapa katu ivãea rã rè, noerovijai mãe kõ vo rõwã.] 
1TH.5.6	A'e kõ noja'a ywe'ei tite ivãea 'arà rè. Oke mãe kõ vo 'ejẽ ekoi kupa. Ta'evo e'ã ikõ jane ajamã'ẽ nẽ. Simoa'u jẽ ivãea, ikoty rewarà kõ rõmõ. 
1TH.5.7	Janerõvijã ywete noerovijai mãe kõ ãmẽ nomoa'u ywe'ei tite ivãea 'arà kupa. Pãtõnusu rupi ekoi maevo sõ tite kupa. Oke kupa. Oka'u kupa. Notekokuwai kupa.
1TH.5.8	Jane ãmẽ aryvo rupi jaiko mãe kõ tè. Janejare'e ayvu sikuwapa. Ajawyi simoa'u jẽ ivãea 'arà jaiko ky'y. Tijaja'a ywete jẽ Janejare'e ayvu rè jaiko ipi. Tijajireko katu janemoaia kõ wyi jaiko, sota vo tijaiko. Ãwitõ sota kõ opijaa oinõ wee ipi. Ãmõ, sapeu ãtã mã'ẽ opypy ipi, ojimokasia mõ ojireko katu ãpã kõ wyi. Ãwĩvo ve tijajimokasi ãjãgai rõvijã wyi jaiko ipi. Kee jaiko. Janejare'e rè jajirovija remẽ, janekasi ãjãgai rõvijã wyi ipi. Ãmõ, Janejare'e jaauvay remẽ. Ãmõ, Janejare'e pyri jaiko karuarua jamoa'u jẽ remẽ janekasi teve ipi.
1TH.5.9	Janejare'e janepyteporo remẽ, janemomorijaua rõmõ rõwã a'evo janerereko ipi. Aje ywete wemireko katuarà kõ rõmõ janepyteporo janerereko. Janerõvijã Jesu Kiristu mãnõa rupi a'evo janerereko, awyje ipyri tijaiko. 
1TH.5.10	Janerekovijarerà rõmõ omãnõ, ãwisõ tijaiko karuaru ipyri. Nimanyvo'ãi jamãnõma ipe remẽ ovãe remẽ. 
1TH.5.11	Ajawyi tapejimokasi jẽ pejipãtavõ. Ãwitõ age'e, ãwĩvo ve jẽ tapeiko.
1TH.5.12	Kee oro'e tè pejẽ ky'y, oreretãrã kõ. Penõvijã kõ ikõ tapemomojy ipi nẽ. Janerõvijã ywete opyteporo kõ penerekoarà kõ rõmõ toiko kupa. Ãmõ, pemotekokuwaarà kõ rõmõ toiko kupa. 
1TH.5.13	Oposiko ywete pepyterà rupi iko kupa. Ajawyi ikõ tapeau kõ imomojy kõ ipi nẽ, a'e pejẽ. Ãmõ, tapejimory katu teve ikõ ojee ipi nẽ.
1TH.5.14	Ãmõ, kee tapejẽ nijeweri mãe kõ pè ipi:
1TH.5.14	– Tapeposiko katu ikõ peupe ipi nẽ, tapejẽ ijupe kõ.
1TH.5.14	Ãmõ, okyje mãe kõ tapemokasi ereko kõ. Ijãgyo mãe kõ tapemopyte'u imokasi kõ ipi. Ãmõ, Jesu rè ojirovija a'u tè mãe kõ tapepãtavõ imokasi teve. A'evo poropãtavõ peiko remẽ, mewe tè ojimotee mãe kõ rè tapejikõtevẽ e'ã. Mewe tè ojimoteetà kupa ajawyi. 
1TH.5.15	Ãmõ, ava mõ sõ pemoai penereko remẽ, tapeovaja e'ã ereko ipi. Pirujẽ jane kõ tapereko katu, manyvo jẽ ekoi kupa remẽ. A'evo kõrijõ tè tapeiko ipi.
1TH.5.16	Kee ikõ peiko teve ipi nẽ. Tapepy'aory peiko ipi. 
1TH.5.17	Ãmõ, tapeporegeta py'yi Janejare'e pè peiko ipi. 
1TH.5.18	Penereko katua rè, “Nekatuay wete”, tapejẽ py'yi Janejare'e pè ipi. Manyvo jẽ peiko remẽ ikõ a'evo tapeiko ipi nẽ. A'evoa Janejare'e opota tapeiko ipi, Kiristu Jesu revejẽ peiko mãe kõ rõmõ.
1TH.5.19	Ãmõ, Janejare'e 'Ãg oporegeta pepy'a pè remẽ, taperovija katu ikõ ipi nẽ. Ãmẽ tè nopi'ãi penereko katua wyi. 
1TH.5.20	Ava mõ Janejare'e 'Ãg kasia rupi pemogeta remẽ, tapejikõ'õ ywe'e tite e'ã ijayvu renu tare'ã mõ. 
1TH.5.21	“A'evo sipõ?” tapejẽ kõrijõ ãmẽ ipi. Peã'ã rã'ĩ ikuwa katu ãmẽ ijupe esa. Ãmẽ, aje ywete Janejare'e 'Ãg kasia rupi aepo e'i remẽ, taperovija ijayvu ãmẽ ky'y. 
1TH.5.22	Tapejireko katu ivo e'ãa wyi, iteetejẽ, upi tapeiko ywe'e tite e'ã peiko ipi.
1TH.5.23	Janepy'amopiryvypy katu mã'ẽ tè Janejare'e. A'e pè oroporegeta remẽ, kee oro'e peupewarà mõ ipi:
1TH.5.23	– Epãtavõ Tesaronika taa wãnà kõ imokasi kõ jẽ, aje ywete nekoty rewarà kõ rõmõ toiko kupa ipi, oro'e. Epy'amokasi kõ teve ipi. Ekoa kõ teremoterẽ gatu ikõ ijupe kõ ipi nẽ. Ãmẽ tè ojireko katutà neremimota rupi iko kupa ipi. Ãwĩvo ekoi kupa remẽ tè, nojavy'ãi nerekoa kupa, oro'e. Ãmẽ tè Janerõvijã Jesu Kiristu ovãe mijẽ remẽ, noereko pe'ĩ'ãi ivo e'ãa, oro'e peupewarà mõ ijupe ipi.
1TH.5.24	Janejare'e pepyteporo oupewarà kõ rõmõ tapeiko ipi. Temirovija tè Janejare'e. Ajawyi aje ywete pemokasiaytà a'evoa rupi tapeiko.
1TH.5.25	Kee a'e teve pejẽ, eretãrãgwerà kõ. Tapeporegeta ikõ Janejare'e pè oreupewarà mõ teve ipi nẽ.
1TH.5.26	Ãmõ, pejirovãe remẽ upi upi, tapejimory katu ikõ ojee Jesu koty rewarà kõ rõmõ ipi nẽ.
1TH.5.27	Aã eremikusiwarerà ikõ tapemogeta pirujẽ Jesu rè ojirovija mãe kõ pè nẽ, Janerõvijã ywete ayvu rupi akusiwa ajupa pejẽ rewarà mõ.
1TH.5.28	Janerõvijã Jesu Kiristu ikõ tapenereko katu ikõ okatuaya rupi nẽ.
1TH.5.28	[Awyjepa ãmẽ eremikusiwarerà ky'y.]
2TH.1.1	Pauru tè ije. Eayvukwerà akusiwatà pejẽ. Sirasi
2TH.1.1	Tesaronika taa wãnà Jesu koty rewarà kõ atyry pè akusiwa mijẽ kareta ajupa. Janeruwasu koty rewarà kõ tè pejẽ. Janerõvijã Jesu Kiristu koty rewarà kõ teve pejẽ. Ajawyi eayvu akusiwa kareta pupe peupewarà mõ ajupa.
2TH.1.2	Janeruwasu ikõ tapenereko katu okatuaya rupi nẽ. Tapepy'amopiryvypy katu teve ikõ penereko ipi nẽ. Ãmõ, Janerõvijã Jesu Kiristu teve ikõ a'evo tapenereko nẽ.
2TH.1.3	Eretãrãgwerà kõ, oreroryvay pene. Aepo oromome'u Janejare'e pè ipi, orokuwa age'e ywesõ pejirovija Jesu rè rewarà mõ. Ãwĩvo ve age'e ywesõ pejiau katu ojee peiko ky'y. A'evo teãmã peiko. A'evoa orokuwa rewarà mõ orerory pene. 
2TH.1.4	Ãmõ taa taa wãnà kõ pè oroporegeta remẽ, penewarà oromojenu ijupe kõ ipi. Janejare'e koty rewarà kõ atyry kõ pè oromojenu ipi. Kee oro'e imojenu ijupe kõ: “Jesu noerovijai mãe kõ omojaiwe kõ ipe ipi. Ajamã'ẽ Jesu rekoa noityi jẽ tite kupa a'evo remẽ. Mãerã ojirovija ywete jẽ ee kupa”, oro'e peupewarà mõ ipi.
2TH.1.5	Aje ywete pejirovija katu ee ipi. Noerovijai mãe kõ pemoai remẽ, a'evo jẽ peiko ãmẽ ipi ne, a'e pejẽ. A'evo peiko rewarà mõ kee e'i Janejare'e oupe pene omãjã:
2TH.1.5	– Ere ojirovija mãe kõ ojimomorijau ipe remẽ, ojirovija katu jẽ ajamã'ẽ ere iko kupa. I'ete apyteporo kõ eremĩgwai kõ rõmõ toiko kupa, e'i oupe pene omãjã ipi.
2TH.1.6+2TH.1.7+2TH.1.8	Janejare'e wekoa rupi katu ekoi ipi. Ikatuay wete Janejare'e iko ipi. Kãramõ omuu tarà mijẽ Janerõvijã Jesu. Yva pe wyi ojikuwatà owyjy uu ky'y. Tata ijãrarõwã rõwãe vo mã'ẽ rupi uutà jane kõ rovake ojisaoka. Wemĩgwai yvapewarà kõ reve uutà, ikasiay mãe kõ reve. A'evo ekoi remẽ temimojaiweawerà kõ omomoiokatà imojaiwearerà kõ po pe wyi ãmẽ ky'y. Jane ve janemomoiokatà janemoaiarà kõ po pe wyi ky'y. Ãmẽ poromoai ywete maekwerà kõ ovote ojimojaiwe ywetetà ky'y. Janemoai maekwerà kõ ve ojimomorijautà, jimomorijaua pupe. Jesu tè omomorijau kõ ywetetà ãmẽ ky'y. Janejare'e rè noja'ai maekwerà kõ a'evotà wereko, Janerõvijã Jesu rekoa noerovijai mãe kõ. 
2TH.1.9	Ajawyi a'evotà kupa. Jimomorijau wasua rena pè tè sikaepo ootà kupa. Ãwĩvo awyje mãerã tè ãmẽ. Awyje mãerã omokuipe'e kõtà Janerõvijã owyi. Okatuay wetea wyi omokuipe'e kõtà. Ãmõ, okasiay wetea wyi. 
2TH.1.10	Nãwĩvo'ãi ee oja'a katu mãe kõ, ijupewarà rã kõ. A'e kõ omoe'e ywetetà oõvijã wasu ovãe mijẽ remẽ. Oja'a ywetetà ee kupa. Oryvaytà oõvijã rè kupa. A'evoa rõmõ tè uu tarà mijẽ Janerõvijã. Pejẽ ve a'evotà, “aje” pejẽ ijayvukwerà pè oromojenu pejẽ remẽ rewarà mõ.
2TH.1.11	Ajawyi tè kõ'ẽ jawe jawe oroporegeta Janejare'e pè peupewarà mõ ipi. Kee oro'e ijupe ipi:
2TH.1.11	– Teremokasiay ikõ nekoty rewarà kõ ipi nẽ, nerekoa rupi katu toiko jẽ kupa ipi. Opota katu neremimota rupi oiko kupa. Nopotai nerekoa ojavy kupa ipi. Ajawyi emokasi kõ jẽ nekasia rupi, ãmẽ ywesõ nerekoa rupi katu toiko kupa, nere ojirovija katu kupa rewarà mõ. A'evo ekoi kupa remẽ, “I'ete apyteporo kõ”, eretà ee kõ nemãjã, oro'e ijupe.
2TH.1.11	Aepo oro'e Janejare'e pè peupewarà mõ ipi. 
2TH.1.12	Ãmẽ Jesu rekoa rupi katu peiko ipi remẽ, ãmõ kõ omoe'età Janerõvijã Jesu penewarà mõ, penekoa rè omã'ẽ kupa remẽ. Ãmõ, Jesu Kiristu ve pemoe'earà rõmõ ekoità. Janejare'e okatuaya rupi a'evo penerekotà. Janerõvijã Jesu Kiristu ve okatuaya rupi a'evo penerekotà.
2TH.2.1	Kãramõ Janerõvijã Jesu Kiristu uu mijẽ remẽ, janemoatytà opyri tijaiko. A'evoa oromojenupa pejẽ, eretãrãgwerà kõ.
2TH.2.2	Ajamã'ẽ oiko ãmõ kõ pepyterà rupi, ãmõ rupi tè omojenu mãe kõ mõ. Kee e'i tite kupa:
2TH.2.2	– Ovãema sikaepo Janerõvijã ywete! Aepo e'i Pauru kõ oreupe jypy remẽ. Aepo jaa okusiwa teve imuroka oreupe kareta rupi, e'i tite kupa.
2TH.2.2	Aepo noro'ei ajamã'ẽ. Ajawyi taperovija ywe'e tite e'ã ijayvu kõ. Tapejimonyi tite e'ã teve enu. 
2TH.2.3	Tapejimoripeoka e'ã tite ijupe kõ, novãeive Janerõvijã rewarà mõ. Keetà rã'ĩ ovãetà remẽ. Jane kõ ojimoãpãtà Janejare'e rè iko. Jesu werovija rã'ãga maekwerà kõ a'evotà ekoi. Ãmõ, noerovijai mãe kõ a'evotà ekoi. A'e a'e kõ ojimoãpãtà Janejare'e rè. A'evo remẽ si Janejare'e ãpã ojikuwatà jane kõ pè. Ipojy ai wete mã'ẽ tè a'e. A'e jimomorijau wasua rena kyty oo 'atà tè ojimomorijaua rã mõ. 
2TH.2.4	A'e kee e'i rã'ãgatà jane kõ moripea rõmõ:
2TH.2.4	– Ije rõmõ'ĩte Janejarà temimoe'e rõmõ, e'i rã'ãga ywe'e titetà oupewarà mõ.
2TH.2.4	Ajawyi Janejarà rã'ãgawerà kõ jimoãtãgwerà kõ pè, “Temimoe'e rõwã ãwĩ”, e'i rã'ãgatà ijupewarà mõ. Ãwĩvo ve Janejare'e pè tẽ tesõ, “Temimoe'e rõwã”, e'i rã'ãgatà teve. Ajawyi Janejare'e moe'ea retã wyry pè tẽ tesõ oiketà ojimoe'eoka rã'ãga ipe mijã.
2TH.2.4	– Janejare'e tè ije! e'i rã'ãgatà.
2TH.2.4	A'evo ojimoe'eoka rã'ãgatà, Janerõvijã vãe e'ãve. 
2TH.2.5	Aiko jẽ pepyri remeve itõkõ a'evoa amojenu jenupa pejẽ. Penearaipa põ aepo wyi? Napekuwai põ ky'y? 
2TH.2.6	Na'evo'ãive ajamã'ẽ, nonurive Janejare'e ãpã rewarà mõ. Pekuwa ava põ nomurokarive mã'ẽ. A'evoa rã 'arà okwa remẽ tè a'evotà. Ãmẽ tè katu ojisatà ky'y. 
2TH.2.7	Oiko age'e remẽ aiwea ojimosãi teãmã upa. Teã'ã rupi ojimosãi upa. Noporokapaive ajamã'ẽ. Ajamã'ẽ a'evoa pewarà mõ rõwã aepo a'e. Janejare'e ãpã nojisa'ãive, nomojisaokai mã'ẽ uve jẽ rewarà mõ. A'e Janejare'e wekyi remẽ tè katu ojisatà ky'y. 
2TH.2.8	Aja paire tè Janerõvijã Jesu owyjytà yva pe wyi uu ky'y. Okasia reny revejẽ owyjytà ojisa. Ãmẽ si omomatà wãpã wayvukasiaya rupi ky'y.
2TH.2.9	Keetà rã'ĩ Janejare'e ãpã, Jesu nowyjyive remẽ. Ikasiaytà Satanasi kasia rupi. Mãrãnà jikuwa e'ã iteetejẽ oinõ rã'ãgatà, ãwisõ jane kõ “aje ywete” te'i tite ee omãjã. Ipojy ai wete mãe kõ oinõ rã'ãgatà. Ãjãgai rõvijã Satanasi kasia rupi tè a'evotà ekoi.
2TH.2.10	Ãmẽ ojiemavo mãe rã kõ ojimoripeokatà ijupe. Iteetejẽ waiwererà rupi ojimoripeokatà kupa. A'e kõ ajaire Janejare'e wemavotà ity oo, “aje” ne'i ywe'e tite ijayvu e'e pè kupa rewarà mõ. Nopotai ijayvu renu kupa. Nojireko katuokari Janejare'e pè kupa. 
2TH.2.11	Ajawyi Janejare'e opotatà tè imoripearà kõ tomoripe kõ. A'e kõ jẽsi “aje” te'i tite waria pè, ajawyi. 
2TH.2.12	A'evoa repykarà mõ a'e jane kõ Janejare'e wemavotà. “Aje ywete teãmã” Janejare'e ayvukwerà pè eu ipi. Ajamã'ẽ “aje” ne'i ijayvukwerà pè kupa. Ojimoane'e jẽ waiwererà rè kupa. Ajawyi a'e kõ pirujẽ Janejare'e wemavotà ity oo ky'y.
2TH.2.13	Na'evoi pejẽ ajamã'ẽ, eretãrãgwerà kõ. Janerõvijã ywete remiau kõ tè pejẽ. Janejare'e pepyteporopa wemireko kõ rõmõ tapeiko. Jane ypy reko remeve pepyteporopa amãtejẽ. [Penereko katu jimomorijau wasua wyi.] O'Ãg rupi katu penereko ipi. Janejare'e ayvu e'eay aje ywete mã'ẽ pè “aje” pejẽ rewarà mõ tè a'evo penereko. Ajawyi pene orerory mã'ẽ oromome'u Janejare'e pè ipi. 
2TH.2.14	Ãwĩvoa rã teãmã pemuroka okoty. Wayvu e'eay Kiristu rewarà rupi pemuroka okoty, oromojenu pejẽ remẽ. Wemireko katu rã kõ rõmõ pemuroka okoty. Ãwitõ Janerõvijã Jesu Kiristu wereko katu, ãwĩvo ve penereko katutà eevejẽ. 
2TH.2.15	Ajawyi, kee a'e pejẽ, eretãrãgwerà kõ. Tapejimokasi jẽ ikõ ayvu aje ywete mã'ẽ rerovijaa rè nẽ. Kõitokõ pepyterà rupi aiko remẽ, poromotekokuwa amãtejẽ ee. Ãmõ, kareta rupi poromotekokuwa jẽ ee. A'e rè ikõ tapejimokasi jẽ peiko nẽ, a'e pejẽ.
2TH.2.16	Janerõvijã Jesu Kiristu ikõ tapemokasi ipi nẽ, Janeruwasu reve. Janerau mã'ẽ tè Jesu. Okatuaya rupi janemokasi mã'ẽ tè a'e. Nopi'ãi janemokasia wyi mã'ẽ tè a'e. Eeve jaikoa rã rè janemoja'aoka teve okatuaya rupi janerereko mã'ẽ tè. 
2TH.2.17	A'e ikõ tapepy'amokasi jẽ ipi nẽ. Ikasia rupi ivo tapeiko jẽ ipi. Ivo tapejẽ ve ipi.
2TH.3.1	Ãwitõ oroporegeta Janejare'e pè peupewarà mõ ipi, a'evo ve tapeporegeta ijupe oreupewarà mõ ve, eretãrãgwerà kõ. Kee tapejẽ ijupe:
2TH.3.1	– Emokasi Pauru kõ Jõvijã Jesu ayvukwerà tomojenu jenu erokwa. Emokasi ojapyaka ee mãe kõ, tojapyaka katu ee kupa. Nerekoa rupi toiko ãmẽ kupa ky'y, tapejẽ ijupe.
2TH.3.1	Ãwitõ kwee remẽ pejapyaka katu enu, ta'evo kupa. Aepo pejẽ oreupewarà mõ Janejare'e pè peporegeta remẽ ipi.
2TH.3.2	Ãmõ kee tapejẽ:
2TH.3.2	– Terereko katu Pauru kõ poromojaiwe mãe kõ wyi, tapejẽ Janejare'e pè ipi.
2TH.3.2	Sikuwa pirujẽ rõwã Jesu rè ojirovijatà mãe kõ. Ãmõ ãmõgwerà kõrijõ tè ojirovijatà ee. [Ajawyi aepo pejẽ Janejare'e pè peporegeta oreupewarà mõ ipi, a'e pejẽ.] 
2TH.3.3	Aje Janerõvijã ywete wayvukwerà rupi katu ekoi ipi. Ajawyi, aje ywete pepy'amokasità ipi. Aje nivoi mã'ẽ rõvijã wyi pemokasità penereko katu ipi. 
2TH.3.4	Orokuwa oreayvu rupi peiko jẽ peiko ipi. Orokuwa teãmã napepoi'ãi iwyi. Janerõvijã ywete orepy'amopiryvypy katu a'evoa rè ipi.
2TH.3.5	Janerõvijã ywete tapepy'amokasiay jẽ, ãwisõ kee tapejẽ: “Aje ywete Janejare'e remiauvay tè ije”, tapejẽ. Napeity ywe'e tite'ãi ãmẽ. Pejimokasiay jẽtà ee peiko. Ãwitõ Kiristu Uu remimota rupi oiko jẽ omãnõa pe'ĩ, ãwĩvo ve tapeiko nẽ.
2TH.3.6	Ãmõ tè mijẽ amome'utà pejẽ, eretãrãgwerà kõ. Janerõvijã Jesu Kiristu ayvukasia rupi tè kee a'e pejẽ. Jesu koty rewarà mõ sõ nijeweri iko ipi remẽ, noenu tari sõ oreayvukwerà remẽ, tapejisyry ikõ iwyi nẽ. Nivoi a'evo ekoi rewarà mõ a'evo tapeiko. 
2TH.3.7	Emã'ẽ. Pepyterà rupi oroiko remẽ itõkõ oroposiko ywete ipi. Oreewe katu itõkõ oroiko ipi. A'evoa pekuwapa. Ajawyi orereruparà mõ tapeiko, a'e pejẽ. 
2TH.3.8	Ajawyi ava mõ ome'ẽ ja'umã'ẽ mõ oreupe remẽ itõkõ, oromoepy tè katu kõ tè ipi. Ãmõ, kõ'ẽ jawe jawe teve itõkõ oroposiko wete ipi. Oreaiva ipe remẽ oroposiko jẽ. Norerako'i pene. Orevote orema'e kõ oropyy ipi. Ãmẽ orerako'i sõ pene remẽ, epy wete mã'ẽ vo kuwa oroiko penovake mijã. 
2TH.3.9	Ajamã'ẽ tepy e'ãte kuwasi orojimi'u pepyri mijã, pemotekokuwaarà tè ore rewarà mõ. Ajamã'ẽ oropota tè ivo oreikoa mojikuwa pejẽ. Ajawyi tè norerako'i pene penemi'õ rè ipi. Oroposiko ywete kõrijõ itõkõ oroiko, orema'e rã repy rã rè, oreremi'õ rã repy ãrã rè teve. Ajawyi orereruparà mõ tapeiko, a'e pejẽ. 
2TH.3.10	Kõitokõ jypy remẽ kee oro'e pejẽ:
2TH.3.10	– Ava mõ sõ nijeweri oposiko ipi remẽ ikõ, ja'umã'ẽ tapeme'ẽ e'ã ijupe ipi nẽ, oro'e pejẽ.
2TH.3.11	Ajamã'ẽ kee e'i mã'ẽ oroenu: “Oiko Tesaronika taa wãnà kõ mõ, nijeweri tesõ iko, Jesu koty rewarà kõ teipe remẽ. A'e kõ oo oo kõrijõ oporegeta teitete rõmõ ãmõ kõ pè ipi”, e'i mã'ẽ. [Ajawyi tè orokusiwa oreayvukasia mõ ijupe kõ imono aã kareta rupi.] 
2TH.3.12	Ajawyi a'evo mãe kõ pè kee oro'e Janerõvijã Jesu Kiristu ayvu rupi imono. Tapeposiko ikõ penemi'õ rã repy rã rè ipi nẽ. Pema'e rã repy rã rè teve tapeposiko. Ãmõ, tekoua katua rupi ikõ tapeiko ipi nẽ. Aepo oro'e imono nijeweri mãe kõ pè, pepyterà rupiwarà kõ pè.
2TH.3.13	Pejẽ ãmẽ, kee a'e, eretãrãgwerà kõ. [Jesu rekoa rupi ikõ tapeiko jẽ nẽ, a'e.] Tapenerekoiva e'ã ikõ ivo peikoa nẽ, ivo poroerekoa ve.
2TH.3.14	Ãmõ, kee a'e pejẽ. Ava mõ sõ aã oreremikusiwarerà noenu tari remẽ, tapejimory e'ã ikõ ee ãmẽ nẽ. Maevo wekoa aiwererà rè ojimosĩokatà ity ãmẽ ky'y. 
2TH.3.15	Ajawyi ikatusa rupi ikõ apijarerà tapemogeta ipi nẽ.
2TH.3.16	Maipe rupi peiko remeve ikõ Janerõvijã ywete tapepy'amopiryvypy katu ipi nẽ. Peneve ikõ toiko ipi nẽ. Manyvo peiko ipi remẽ teve, a'evo ikõ tapenereko nẽ, janepy'amokatuarà tè Janerõvijã rewarà mõ.
2TH.3.17	Age'e ije ywete akusiwa ajupa ky'y, epo pè tè. Ije, Pauru. Apota ajimory pene eremikusiwarerà rupi. Ãwĩvo akusiwa imoawyjepa ipi. Ajawyi age'e a'evo akusiwa ajupa.
2TH.3.18	Janerõvijã ywete Jesu Kiristu. A'e ikõ tapenereko katu okatuaya rupi ipi nẽ.
2TH.3.18	[Awyjepa ãmẽ eremikusiwarerà ky'y.]
1TI.1.1	Pauru tè ije. Janejare'e janerereko katuarà ayvu rupi tè, Kiristu Jesu remimonokwerà rõmõ ije aiko. Kiristu Jesu ayvu rupi teve. Temirovija tè Jesu.
1TI.1.2	Eremikusiwarerà amonotà ene, Timoteu. Era'yre'e vo ene, eayvu rupi tè Jesu rè nejirovija rewarà mõ.
1TI.1.2	Janejare'e ikõ tanerereko katu okatuaya rupi ipi nẽ. Taneporijauesa teve ikõ ipi nẽ. Tanepy'amopiryvypy katu teve ikõ ipi nẽ. Janerõvijã Kiristu Jesu ve ta'evo ikõ nerereko nẽ.
1TI.1.3	Jypy remẽ aatà Masetonia yvy kyty remẽ itõkõ kee a'e ene:
1TI.1.3	– Ike Epesu taa pè terepyta jẽ poromotekokuwa, a'e ene.
1TI.1.3	Ajaire itõkõ oroity aa Masetonia yvy kyty. Ajawyi age'e terepyta jẽ a'e taa pè, a'e neupe. Kee rewarà mõ. Oiko Janejare'e ayvu rè poromo'e rã'ãga mãe kõ mõ a'e taa pè rewarà mõ. A'e kõ pè taneayvukasi, a'e ene. Kee tere ijupe kõ:
1TI.1.3	– Tapepoi penãmõi kõ werovija maekwerà wyi ky'y. A'evoa rè tapemo'e e'ã ãmõ kõ ky'y, ere ijupe kõ. 
1TI.1.4	Penõvijãgwerà karamoe remẽwarà kõ rekoa rè sõ pejimogeta tite ipi! A'evoa rè pejimogeta tite rewarà mõ, napejimokasiokai Janejare'e rè pejirovijaa rè! Tapepoi ikõ a'evoa wyi nẽ, ere ijupe kõ. Janejare'e rekoa ywesõ ikasiay penõvijãgwerà rekoawerà wyi, pejimogeta ee mã'ẽ wyi. Ajawyi ekoa rupi kõrijõ tè tapeiko ky'y, tere ijupe kõ.
1TI.1.5	Aepo ere mã'ẽ rupi ekoi kupa remẽ, aje ywete ojiauvaytà ojee kupa, Jesu koty rewarà kõ rõmõ. Wayvu rupi kõrijõ tè rõwã ojiauvaytà ojee kupa. Opy'a pupe tè ojiauvaytà ojee kupa. Ãmõ, ivo tekoua okuwatà kupa. A'e rupi kõrijõ tè ekoità ãmẽ kupa ky'y. Ãmõ, aje ywete Jesu rè ojirovijatà ãmẽ kupa. Ajawyi aepo a'e neupe teremojenu ijupe kõ.
1TI.1.6	Na'evoi jane kõ mõ pepytery pè ekoi ajamã'ẽ. A'e kõ ne'i katu ywe'ei tite Jesu rerovijaa rè kupa. Oporegeta teitete teve ojiupe kupa ipi. 
1TI.1.7	Opota ipe tãmõ Moisesi remikusiwarerà rè poromo'e kupa. Ajamã'ẽ poromo'e teywete kupa. Otekokuwa e'ãa rupi tè poromo'e iko kupa, ãwisõ “Orokuwa katu” e'i epe ojimoe'e rõmõ kupa remẽ.
1TI.1.8	Kee mã'ẽ jakuwa. Ikatuay wete Janejare'e ayvu ivo tekoua rewarà, tãmõ Moisesi pè okusiwaoka maekwerà. A'e rupi tè janeaiwererà ojikuwa janeupe. 
1TI.1.9	Ivo teãmã sõ jaiko remẽ, Janejare'e nokusiwaoka'ãi kuwa tãmõ Moisesi pè mijã. Nivoi jaiko rewarà mõ tè okusiwaoka. Kee ekoi mãe kõ pè ywesõ okusiwa. Oõvijã ayvu rupi noikoi tite mã'ẽ pewarà mõ. Tekoua katu rupi noikoi mã'ẽ pewarà mõ. Oiko teywete iko mã'ẽ pewarà mõ. A'e a'e kõ pewarà mõ okusiwa. Ãmõ, Janejare'e 'Ãg omojaiwe mã'ẽ pewarà mõ. Janejare'e rè noja'a tari mã'ẽ pewarà mõ. A'e a'e kõ pewarà mõ teve okusiwa. Ãmõ, oõvijãgwerà kõ ojuka mãe kõ pewarà mõ okusiwa. Porojuka mãe kõ pewarà mõ.
1TI.1.10	Ãmõ, ojimomy'a mãe kõ pewarà mõ. Ãmõ, kwaima'e ojiupiu a'evo ekoi mãe kõ pewarà mõ. Ãmõ, wãivĩ ojiupiu a'evo ekoi mãe kõ pewarà mõ teve. Ojimorara ai rupi tè oposiko ojee mãe kõ pewarà mõ. A'e a'e kõ pewarà mõ teve okusiwa. Ãmõ, mirà kõ rè imona mãe kõ pewarà mõ. Ãmõ, iwari wari mãe kõ pewarà mõ. Ãmõ, nivoi mã'ẽ omo'y teywete poromojaiwea rõmõ mãe kõ pewarà mõ.
1TI.1.11	Ajamã'ẽ owaray Janejare'e ekoi. Temimoe'eay teãmã ekoi Janejare'e. Ivo tekoua rè janemotekokuwa wayvu e'eay rupi ipi. [Ikatuay wete mã'ẽ tè ome'ẽ janeupe ipi. Wayvu e'eay tè omuroka janeupe ãmẽ ky'y. Ajawyi Wa'yry Jesu tẽ tesõ omuu jane kõ koty tomãnõ rã'ĩ janeaiwererà repykarà mõ ky'y.] A'e rè tè poromotekokuwa aiko ipi, Janejare'e ayvu e'eay rè tè.
1TI.1.11	– Ekwa eayvu e'eay rè poromotekokuwa eiko, e'i Janejare'e eupe rewarà mõ tè a'evo aiko.
1TI.1.12	Ajawyi, kee a'e Janerõvijã Kiristu Jesu pè aporegeta ijupe ipi remẽ: “Eroryvay nere, erereko katu tè jẽ rejupa ipi rewarà mõ. Emokasi katu tè jẽ rejupa ipi rewarà mõ eroryvay nere ipi. Ãmõ, epyteporo neremĩgwai rõmõ rejupa, ãwisõ neayvu e'e tamojenu erokwa. Neayvu rupi katu aiko ipi mã'ẽ rõmõ erereko rejupa rewarà mõ epyteporo rejupa. Ajawyi eroryvay nere”, a'e Jõvijã Jesu pè ipi.
1TI.1.13	Jypy remẽ Jesu rè aporegeta ai tite ikuwa e'ã ipi mijã. “Nikatui teipõ Jesu”, a'e tite ikuwa e'ã mijã. Ajawyi ojirovija ee mãe kõ aeka imomorijau kõ ipi mijã. Apyy kõ eraa imopã'ã kõ ipi mijã.
1TI.1.14	Okatuaya rupi Janerõvijã ywete epyteporo jẽ erereko katu ky'y. Ikasiaya rupi ajirovija ee ky'y. Erereko katuay wete. Eporijauesa ky'y. Ojiauvayoka eupe ky'y. A'evo jaiko, Kiristu Jesu revejẽ jaiko ipi remẽ.
1TI.1.15	Kee jaa “aje ywete” taoty. Kiristu Jesu uu yvy kyty nivoi jaiko teãmã mãe kõ rereko katuarà rõmõ.
1TI.1.16	Ajamã'ẽ eporijauesapa teãmã sikaepo erereko. Ajawyi kee taoty: “Haa! Pauru si Janejare'e oporijauesa! Ãwisõ nijaporijauesa kuwa'ãi mijã remẽ! Ajamã'ẽ oporijauesa jẽ tesõ Pauru!” taoty. “Ãwĩvo vetà eporijauesatà”, taoty. “Emã'ẽ! Nivoi 'ete ipe Pauru ekoi remẽ, Jesu Kiristu oporijauesa jẽ ãmẽ!” taoty. “Ãwitõ wãrõ puku Pauru jipy'amoteea rã, ãwĩvo ve rõwã põkõ janerãrõ ipi!” taoty teve ojirovijatà ee mãe kõ rõmõ. Ãmẽ tè jaiko karuarutà ky'y. A'evo Janejare'e eporijauesa, poroporijauesa ywetea jikuwaparà rõmõ. 
1TI.1.17	Janerõvijã ywete Janejare'e, pe'ĩte mã'ẽ tè. Mãerã tè Jõvijã wasu rõmõ teãmã ekoi. Nomãnõ'ãi mãerã tè mã'ẽ teve. Nomã'ẽytyi ee mã'ẽ tè ajamã'ẽ. A'e tijamoe'e karuaru ywete ipi. Õ'õ, awyje katu ãwĩvo jamoe'e karuaru jaiko ipi.
1TI.1.18	Ejapyaka rã'ĩ ikõ eayvu rè nẽ, tuku. Jypy remẽ itõkõ Janejare'e ayvu mojenuarà mõ omojenu amãtejẽ nerewarà, Janejare'e 'Ãg kasia rupi. Kee e'i neupewarà mõ: “Janejare'e ayvu omojenu jenutà jane kõ pè erokwa”, e'i. Aekwerà rupi katu tè nemome'u age'e ereko.
1TI.1.18	Ajawyi e'i maekwerà wyi tanerearai e'ã. Terejimokasi jẽ ikõ Janejare'e ayvu e'e mojenua rè nẽ. Terepi e'ã iwyi neiko, a'e ene. 
1TI.1.19	Jõvijã Jesu rè terejirovija jẽ neiko. Terepoi e'ã iwyi. Ãmõ, tereja'a katu nepy'a tekokuwaa rè ipi. Oiko opy'a tekokuwaa rè noja'ai ywe'e tite mãe kõ. A'e kõ opoi ywe'e tite Jesu rekoa wyi, noja'a katui opy'a tekokuwaa rè kupa rewarà mõ. Ajawyi nivoi tekoua rupi ekoi ywe'e tite kupa ky'y. 
1TI.1.20	A'e kõ vo tereiko e'ã ikenẽ. Imeneu vo tereiko e'ã. Ãmõ, Aresãtiri vo tereiko e'ã. A'e kõ opoi ywe'e tite Jesu rekoa wyi. Noja'a ywe'ei tite ojipy'amotekokuwaa rè kupa rewarà mõ a'evo ekoi kupa. Ajawyi ame'ẽ kõ rã'ĩ ãjãgai rõvijã Satanasi po pè, ãwisõ tomomorijau kõ rã'ĩ. A'evo remẽ tè maevo ojivyrĩ tarà mijẽ Janerõvijã rè ojirovija rõmõ kupa. Noporegeta teitete'ãi Janejare'e rè ãmẽ kupa ky'y.
1TI.2.1	Manyvo Janejare'e pè japoregeta mã'ẽ rè oromotekokuwatà ky'y, Janejare'e rè jajimoaty jaja'a mã'ẽ rè. Kee jaiko. Pirujẽ jane kõ pewarà mõ tijaporegeta Janejare'e pè ipi. Ãmõ, janeporijau ma'e rè mã'ẽ tijamome'u teve ijupe. Ãmõ, Janejare'e pirujẽ jane kõ pãtavõa rè tijaporegeta teve ijupe, a'evo toporijauesa kõ. Janerorya janerereko katua rè tijamome'u teve Janejare'e pè imoe'e ipi. A'evo tijaiko Janejare'e pè japoregeta remẽ ipi. 
1TI.2.2	Ãmõ, yvy pewarà jõvijã wasu kõ pewarà mõ tijamome'u Janejare'e pè ipi. Ãmõ, pirujẽ jane kõ rõvijã kõ pewarà mõ teve. Taa pewarà jõvijã kõ teve. Janejare'e tomotekokuwa kõ. Toporijauesa kõ teve. Ãmẽ tè naiko'ãi miraia kõ. Ãmẽ tè niwasu'ãi janerekoa ky'y. I'ete a'evo jaiko Janejare'e simomojy mãe kõ rõmõ jaiko ipi. 
1TI.2.3	A'evo japoregeta Janejare'e pè remẽ, ikatuay wete ãmẽ. Oryvay a'evo japoregeta ijupe remẽ ipi, janerereko katuarà tè a'e rewarà mõ. 
1TI.2.4	Opota pirujẽ jane kõ wereko katu jimomorijau wasua wyi janerereko, tijajimomorijau e'ã. Opota wayvu rè aje ywete mã'ẽ rè tijajimotekokuwavay ipi. A'evoa tè Janejare'e opota ipi.
1TI.2.5	Pe'ĩte Janejare'e. Pe'ĩte teve janeaiwererà ky'a'oarà. Kiristu Jesu tè a'e. A'e tè ojimojane mã'ẽ. A'e rõmõ'ĩte poromoaty kuwa poroeraa Janejare'e pyri mã'ẽ. 
1TI.2.6	A'e ojime'ẽ jane kõ aiwererà repy rõmõ omãnõ. A'evo janemomoipa janeaiwererà kasia wyi. Janejare'e tè Jesu mãnõa rã e'ipa amãtejẽ. “A'e 'ary pè katu Era'yry omãnõtà”, e'ipa amãtejẽ Tuu oupe. Jesu mãnõa rupi jakuwa Janejare'e opota janerereko opyri, janejãvijõ jẽ.
1TI.2.7	Aepo mojenuarà rõmõ epyteporo emono. Pirujẽ taa taa kõ rupi emono, Jesu rekoa tamojenu erokwa ipi. Juteu rõwã mãe kõ pè ywesõ emono wayvukwerà tamojenu erokwa. “Aje ywete Janejare'e ayvu poromo'e ee mã'ẽ”, a'e ijupe kõ ipi. “Ajawyi tapejirovija katu Jesu rè penõvijã rõmõ ky'y”, a'e ijupe kõ ipi. Aje ywete aepo a'e ene. Ewari rõwã a'e ene.
1TI.2.8	Kee Jesu koty rewarà kõ toiko, ojimoaty Janejare'e moe'ea pè kupa remẽ, pirujẽ taa kõ rupi ojimoaty kupa remẽ. Kwaima'e kõ tè toporegeta Janejare'e pè ipi. Kwaima'e ivo ekoi mãe kõ kõrijõ tè. Tojikõ'õ e'ã ojee kupa ipi. Tijayvu teitete e'ã ojiupe kupa ipi. A'evo apota Jesu koty rewarà kõ toiko, ojimoaty Janejare'e moe'ea pè kupa remẽ ipi.
1TI.2.9	Ãmõ, wãivĩgwerà kõ ootà Janejare'e moe'ea pè ojimoaty remẽ, jitupia rè rõwã ootà kupa. Oyru topypy te'ĩte eraa kupa. Ãmõ, moma'e epy wete mã'ẽ topypy e'ã eraa ojimogãtarõa rõmõ kupa. Tojimokatu te'ĩte kõrijõ jimoatya pè ootà kupa remẽ. 
1TI.2.10	“Janejare'e koty rewarà tè ije”, e'i kupa remẽ, ivo toiko kupa ãmẽ. Toporopãtavõ iko kupa ipi. Ivo toporoereko kupa ipi. I'ete a'evo ekoi kupa remẽ.
1TI.2.11	Ãmẽ ojimoaty Janejare'e moe'ea pè kupa remẽ, wãivĩgwerà kõ tojapyaka katu ikenẽ Janejare'e ayvu rè poromo'e mãe kõ rè. Janejare'e koty rewarà kõ rõvijã kõ toerovija katu teve kupa. 
1TI.2.12	Napotai wãivĩgwerà kõ tomotekokuwa kwaima'e kõ [jimoatya pè] ipi. Tojimojõvijãoka e'ã ikõ kwaima'e kõ 'arà kyty wãivĩgwerà nẽ. Tojapyaka katu kõrijõ jimoatya pè kupa ipi. Tipu e'ã enu kupa ipi. 
1TI.2.13	Kee rewarà mõ. Karamoe remẽ itõkõ Janejare'e tãmõ Atão ypy oinõ. Ajaire tè sa'i Eva oinõ erekwarà rõmõ. 
1TI.2.14	A'evo remẽ Atão rõwã ãjãgai rõvijã pè ojimoripeoka. Erekwarà tè itõkõ a'evo ekoi. Nivoi ekoi ãmẽ erekwarà ky'y. Janejare'e rekoa ojavy ypy ijãparõga mõ. Ajawyi tè wãivĩ tojimojõvijãoka e'ã kwaima'e 'arà kyty, a'e ene. 
1TI.2.15	Ajamã'ẽ wãivĩ imemy remẽ, ayay ijupe ipi. Ajamã'ẽ kee ekoi remẽ nopa'ãi Janejare'e poroereko katua ijupe. Jesu rè ojirovija katu jẽ remẽ. Poroau jẽ remẽ. Ivo katu ekoi jẽ remẽ. Jitupia rè rõwã ekoi remẽ teve. A'evo ekoi mã'ẽ Janejare'e omoigo karuarutà opyri ereko ãmẽ.
1TI.3.1	[Age'e oromotekokuwatà Jesu koty rewarà kõ rõvijã kõ pyteporoa rè.] Jõvijã poromo'e mãe rã kõ terepyteporo. Ava mõ opota a'evoa rõmõ ekoi remẽ, mosikoa ikatuay wete mã'ẽ opota. 
1TI.3.2	Kee mã'ẽ terepyteporo Jesu koty rewarà kõ omo'e mãe kõ rõmõ toiko kupa.
1TI.3.3	Kee ekoi mã'ẽ terepyteporo e'ã. Omãrãkuwaa omoyvypyoka oka'ua pupe iko mã'ẽ. Ãmõ, ojikõ'õ iko mã'ẽ. Ãmõ, joe opoko iko mã'ẽ tojimojõvijã e'ã. Ãmõ, karakuri moatya ywesõ opota iko mã'ẽ. A'evo 'evo ekoi mã'ẽ terepyteporo e'ã. Kee ekoi mã'ẽ tè terepyteporo. Ojimory katu mã'ẽ tè terepyteporo. Ikatusa rupi poroereko mã'ẽ tè. 
1TI.3.4	Totekokuwavay opyriwarà kõ rerekoarà mõ. [Ma'e: Toja'a katu ee kõ. Ãmõ, toporoauvay iko. Ãmõ, tijewe katu teve joe oposiko.] Ãmõ, tojirovijaoka katu wãkarãgwerà kõ pè ipi. Ãmõ, tojimomojy jẽ wãkarãgwerà kõ pè. Apijarerà tè terepyteporo. 
1TI.3.5	Kee rewarà mõ. Ava mõ ne'i katui opyriwarà kõ rerekoarà rõmõ iko remẽ, ne'i katu'ãi ãmẽ Janejare'e koty rewarà kõ rerekoarà rõmõ iko.
1TI.3.6	Age'ewarà rõwã ojirovija ypy Janerõvijã Jesu rè mã'ẽ tè tojimojõvijã ipi. Age'e ywete wenu mã'ẽ tojimojõvijã e'ã ikenẽ. Ojimojõvijã amãtejẽ sõ remẽ, ojimoe'e ywe'e tite kuwa ãmẽ. “Ije ywesõ Jesu koty rewarà rõmõ aiko”, e'i ywe'e tite kuwa oupe. A'evo sõ ekoi remẽ, Janejare'e wemavotà ãmẽ ity oo. Ãwitõ karamoe remẽ ãjãgai rõvijã wemavo ity oo, ojimoe'e ywe'e tite remẽ. Kee e'i itõkõ: “Ije ywesõ ekasi Janejare'e wyi ipi”, e'i oupe ãjãgai rõvijã. Tãwĩvo e'ã ikõ jõvijãgwerà nẽ.
1TI.3.7	Ãmõ, jõvijã poromo'e mãe kõ pirujẽ jane kõ remimoe'e rõmõ toiko mãerã rõmõ. Jesu noerovijai mãe kõ remimoe'e rõmõ teve toiko. Ava nomo'y'ãi teywete nivoi mã'ẽ ee ãmẽ. Nãwĩvoi remẽ, ojirõarõoka kuwa ãmẽ ãjãgai rõvijã pè. Ãjãgai rõvijã ojavyoka teve kuwa ijupe ãmẽ. Ajawyi ikõ temimoe'e tè terepyteporo nẽ, Jesu koty rewarà kõ omo'e mãe rã kõ rõmõ toiko kupa.
1TI.3.8	[Age'e oromotekokuwatà jõvijã poropãtavõ mãe kõ pyteporoa rè.] Kee mã'ẽ terepyteporo Jesu koty rewarà kõ opãtavõ mãe kõ rõmõ toiko kupa.
1TI.3.9	Janejare'e remikuwaoka Jesu rewarà wereko katu opy'a pupe mãe kõ tè jõvijã poropãtavõarà kõ rõmõ toiko. Janejare'e 'Ãg omojikuwaoka sõ ijaiwererà mõ ijupe remẽ, aje ywete e'i ity waiwererà mãe kõ. Nomoane'ei waiwererà opy'a pupe mãe kõ. Na'evoi sõ ekoi remẽ, nikatu'ãi poropãtavõ mãe kõ rõmõ ekoi.
1TI.3.10	Ava mõ jõvijã poropãtavõarà rõmõtà remẽ, Jesu koty rewarà kõ tojimoaty rã'ĩ ijã'ã esa. Ãmẽ, kee e'i kupa remẽ, i'ete. “Õ'õ, aje. Ivo katu tè oposiko ipi. Nijamã'ẽi nivoi mã'ẽ rè”, te'i ijupe kupa. “Opãtavõ gatu ojimomorijau mãe kõ ipi”, te'i ãmẽ kupa. Apijarerà tè poropãtavõarà rõmõ toiko. 
1TI.3.11	A'evo ve poropãtavõarà rerekwarà ivo mã'ẽ rõmõ tojikuwa teve.
1TI.3.12	Pe'ĩte erekwa mã'ẽ tè i'ete kuwa poropãtavõarà rõmõ ekoi. Ojimojõvijã gatu wãkarãgwerà kõ pè, opyriwarà kõ pè teve mã'ẽ tè. 
1TI.3.13	Ava mõ oposiko katu jõvijã poropãtavõarà rõmõ remẽ, Jesu koty rewarà kõ remimomojy rõmõ ekoità ãmẽ. Kiristu Jesu rè jirovijaa rè oporegeta remẽ, nojipirau'ãi tesõ imomewa ipi. [Awyjepa rã'ĩ ãwĩvoa akusiwa jõvijã kõ pyteporoa rewarà.]
1TI.3.14	Ãwĩvoa akusiwa neupe terejimotekokuwavay. Apota aa neresa. Nakuwaive manyvo remẽ aatà ajamã'ẽ. Ajawyi eremikusiwarerà tè rã'ĩ amonookatà neupe. 
1TI.3.15	Ãmẽ tè kãramõ sa'u naai sikaepo nepyri remẽ, nekuwa jẽtà manyvo jaiko Janejare'e rè jajirovija mãe kõ rõmõ. Janejare'e oiko teãmã mã'ẽ koty rewarà kõ jaiko rewarà mõ aepo a'e ene. Ãmẽ tè eremikusiwarerà aje ywete mã'ẽ rupi janeikoa pekuwa jẽtà, Jesu koty rewarà kõ atyry rõmõ. Janejare'e janerereko katuoka wayvu e'e rupi tijaiko ipi. Pirujẽ ojirovija ee mãe kõ pewarà mõ aepo a'e. 
1TI.3.16	Aje ikasiay wete Janejare'e remikuwaoka jane kõ pè ky'y. Nojikuwai 'eteay Janejare'e ayvukwerà janerereko katua rewarà mijã. Age'e tè katu jane kõ pè ojikuwa ky'y, kee e'i jane kõ pè mã'ẽ:
1TI.3.16	Jesu ojimojane yvy pè iko.
1TI.3.16	Ivo katua Janejare'e 'Ãg omojikuwaoka jane kõ pè, “Aje ywete Janejare'e Remimuurerà tè ãwĩ, Janerõvijã ywete rõmõ”, te'i kupa.
1TI.3.16	Janejare'e remĩgwai yvapewarà kõ pè ojisaoka.
1TI.3.16	Ojirovija ee mãe kõ omojenu jenu eewarà nokuwai mãe kõ pè erokwa,
1TI.3.16	pirujẽ ãmõ yvy rupiwarà kõ pè.
1TI.3.16	Ajaate ijatyray mirà kõ ojirovija ee, yvy yvy rupiwarà kõ.
1TI.3.16	Janejare'e omoẽ imono okoty imojõvijã wasu opyri.
1TI.3.16	Aepo jaa sikuwa katu ky'y.
1TI.4.1	Kee e'ipa Janejare'e 'Ãg mã'ẽ ojikuwa: “Ke'ĩ Jesu uu tarà mijẽ remẽ Jesu koty rewarà kõ mõ werovija ywe'e titetà ãjãgai waria kõ ojimoripeoka”, e'i mã'ẽ. A'evo remẽ opoi ywe'e titetà Jesu rè ojirovija mã'ẽ wyi kupa. Ãjãgai waria rupi tè ekoi ywe'e titetà ãmẽ kupa ky'y. 
1TI.4.2	Janejare'e ayvu rè poromo'e rã'ãga mãe kõ ayvukwerà rupi ojimoripeokatà kupa. Apijarà kee e'i rã'ãgatà: “Janejare'e ayvu rupi aiko”, e'i rã'ãgatà kupa. Ajamã'ẽ py'a mãrãkuwa katu rupi noo'ãi kupa. 
1TI.4.3	Kee e'i rã'ãgatà kupa ipi: “Tapejireko e'ã. Janejare'e nopotai pejireko remẽ”, e'i rã'ãgatà kupa ipi. Ãmõ, kee e'ità kupa: “Uve ja'umã'ẽ rã'ãga mõ. A'e ve tape'u e'ã ipi. Janejare'e nopotari pe'u remẽ. A'e pe'u remẽ, napekatu'ãi ijupe”, e'i rã'ãgatà kupa ipi.
1TI.4.3	Ajamã'ẽ iwarità tè aepo e'i kupa. Emã'ẽ. Janejare'e tè janeremi'õ rã pirujẽ oinõ. Pirujẽ oinõ janeremi'õ rõmõ. Ajawyi ava mõ Janejare'e rekoa okuwa katu erovija remẽ, tomoe'e rã'ĩ Janejare'e wemi'õ watà ipi. 
1TI.4.4	Ja'umã'ẽ pirujẽ ikatu tè janeupe ipi, Janejare'e reminõgwerà kõ ikatu jome rewarà mõ. Ajawyi tijaity e'ã eminõgwerà kõ ipi. Ajamã'ẽ jajimi'utà remẽ, tijamoe'e rã'ĩ Janejare'e ipi, temi'õ watà. 
1TI.4.5	Jamoe'e Janejare'e jajimi'utà remẽ, kee e'ità ãmẽ jane: “Õ'õ, e'u”, e'ità ãmẽ jane.
1TI.4.6	Aã eremikusiwarerà rè Jesu koty rewarà kõ nemotekokuwa remẽ, Kiristu Jesu remĩgwai e'e rõmõtà neiko ãmẽ. Janejare'e ayvu rupi nejimokasità remẽ, Jesu rè nejirovija ywetetà ãmẽ. Aje ywete mã'ẽ rè netekokuwavaytà ãmẽ. Ajawyi eremikusiwarerà rupi eiko, a'e neupe. 
1TI.4.7	Ajamã'ẽ ava mõ sõ kee e'i neupe remẽ, terejapyaka e'ã ijayvu rè: “Tãmõ kõ rekoa rupi tapeiko jẽ”, e'i sõ neupe remẽ, tereenu e'ã ijayvu. Ayvu karamoewarà tereenu e'ã. Janejare'e ayvu kõrijõ tè tereenu. Terejimokasiay, ijayvu rupi katu neiko. 
1TI.4.8	Ma'e a'età teretekokuwa sa'u. Japosiko ywete remẽ, janeewe katu ipi. Janepikasi katu ãmẽ. Ajamã'ẽ ke'ĩatu tè janepikasi katu. Ajamã'ẽ Janejare'e rekoa rè ywesõ jajimokasi remẽ, janekasi karuarutà ãmẽ ky'y. 
1TI.4.9	Aepo jaa aje ywete mã'ẽ tè. Ajawyi “aje ywete” taoty ijupe ipi. 
1TI.4.10	Ajawyi aepo mojenua rè japosiko ywete ipi. Aje ywete, oiko karuaru oiko mã'ẽ tè Janejare'e. A'e rè tè jajirovija ee mã'ẽ. Aje a'e janerereko katu jimomorijau wasua wyi, Jesu rè jajirovija mãe kõ rõmõ. Ajawyi jajimokasi ywete ijayvukwerà mojenua rè ipi.
1TI.4.11	Ajawyi teremojenu eayvukwerà Jesu koty rewarà kõ pè imotekokuwaa kõ rõmõ. Ãmẽ jẽ ipõ eayvukwerà rupi katu ekoità kupa. 
1TI.4.12	Nekõnomĩokyry remeve itõkõ Jesu koty rewarà kõ rõvijã rõmõ neiko. Ajawyi maevo ava mõ neayvu noerovija'ãi. Kee e'ità maevo neupewarà mõ: “Ja'yry tè ene. Neretekokuwa ywe'eive neiko”, e'i titetà neupewarà mõ kupa. Ajamã'ẽ kee a'e ene. Aje, nekõnomĩoky ipe. Ajamã'ẽ netekokuwavay neiko. Ajawyi ikatu tè jõvijã rõmõ neiko remẽ. Ajamã'ẽ neayvu noenu tari sõ kupa remẽ, teremogeta kõ jẽ ãmẽ ipi. Ãmõ, ivoa rupi tereiko. Ãmõ, toporoauvay neiko. Ãmõ, terejirovija katu Jesu rè neiko. Ãmõ, terejireko katu nivoi tekoua wyi neiko. A'evo neiko remẽ, nereruparà mõtà ãmẽ ekoi kupa. Jesu rè ojirovija katu mãe kõ rõmõ ekoità ãmẽ kupa.
1TI.4.13	Ãmẽ naaive nekoty remẽ, ejimokasi jẽ ikõ Janejare'e ayvukwerà rè poromotekokuwaa rè nẽ. Ojimoaty kupa remẽ ikõ, ijayvukwerà wayvo emogeta nẽ, toenu kupa ipi. Emotekokuwavay kõ ikõ ee ipi nẽ, manyvo tijaiko Jesu Kiristu rupi tekoua rè. 
1TI.4.14	Janejare'e kasia rupi tè tereposiko ipi. Kõitokõ jypy remẽ jõvijã kõ opo oinõ neapyte 'aryvo nemokasioka Janejare'e pè. Ãmẽ itõkõ Janejare'e o'Ãg rupi neremikuwa ome'ẽ neupe ãmẽ. Ajawyi aã age'e Janejare'e kasia rupi tereposiko jẽ, a'e neupe. Tanerearai e'ã Janejare'e kasia wyi ãmẽ. 
1TI.4.15	Jõvijã rõmõ Jesu koty rewarà kõ rè neposiko rewarà mõ, a'evoa rè taneewe katu jẽ neiko ipi. Ãmẽ tè nejikuwatà netekokuwavay mã'ẽ rõmõ neiko.
1TI.4.16	Terejireko katu ikõ Jesu koty rewarà kõ rõvijã rõmõ neiko nẽ. Ivo ikõ tereiko ipi nẽ. Poromotekokuwa neiko remẽ ikõ Janejare'e ayvu e'e rè kõrijõ toporomo'e ipi nẽ, aje ywete mã'ẽ rè. A'evo tereiko jẽ ipi. Ãmẽ tè ene kõrijõ tè rõwã neiko karuarutà Janejare'e pyri. Neremimotekokuwawerà kõ ve a'evotà ekoi.
1TI.5.1+1TI.5.2	Ãmõ, kee a'e ene. Jesu koty rewarà mõ sõ ojavy Janejare'e rekoa remẽ, ikatusa rupi teremogeta ipi. Kee ikõ ereko nẽ. Kwaima'e ika'akuwa sa'u mã'ẽ nemogeta remẽ, tereje'ẽgãtãay e'ã ikõ imogeta kõ nẽ. Teremosĩoka e'ã ikõ jane kõ rovake nẽ. Ikatusa rupi tè ikõ emogeta ipi nẽ. Ãwitõ neruu pè ikatusa rupi neporegeta ipi, ãwĩvo ve ikõ emogeta nẽ. A'evo ve wãivĩ isa'imãma sa'u mã'ẽ. Ãwitõ ney nemogeta ikatusa rupi ipi, ãwĩvo ikõ emogeta nẽ. Ãmõ, kõnomĩokyry kõ, ãwitõ nemõmirĩ kõ ikatusa rupi nereko, a'evo ereko kõnomĩokyrerà kõ. Kõjãmuku kõ ve a'evo ereko. Ãwitõ nekõjã kõ ikatusa rupi nemogeta ipi, ãwĩvo ikõ kõjãmuku kõ ereko. Terejitupi e'ã ee kõ. Teretekokuwa katu kõrijõ imotekokuwaa kõ rè.
1TI.5.3	Ãmõ, kee a'e ene. Wãivĩ naetãrãi mã'ẽ mõ mẽnà omãnõ sõ remẽ, Jesu koty rewarà kõ toporijauesa jẽ ikõ ipi nẽ. Topãtavõ gatu jẽ, aje ywete ojimomorijau iko remẽ. 
1TI.5.4	Uve imemyry mõ remẽ, ãmõ, uve ipary remẽ, a'e kõ tè toja'a katu ee. Janeja'yrĩ remẽ, janeruu janererekoarà rõmõ ekoi ipi. Janey ve janererekoarà rõmõ ekoi ipi. Ajawyi jajimovijapa remẽ, janeruu rerekoarà rõmõ tè jaiko ky'y. Janey rerekoarà rõmõ teve jaiko ky'y. A'evo ve janerãmõi rerekoarà rõmõtà jaiko. Janejaryi rerekoarà rõmõ teve jaiko. Jaja'a katu ee kõ remẽ, jajikuwa Janejare'e rekoa rupiwarà kõ rõmõ jaiko. Janejare'e py'a rupi katuwarà rõmõ jaiko ãmẽ.
1TI.5.5	Ãmẽ aje ywete terekwarerà naetãrãi mã'ẽ remẽ, taeako'i Janejare'e rè werekoarà rõmõ ipi. Ajawyi kee te'i Janejare'e pè ipi: “Papa. Epãtavõ rejupa. Emokatu rejupa”, te'i ijupe. Kõ'ẽ jawe jawe aepo te'i ijupe. Pya rupi te'i Janejare'e pè iko. Aryvo rupi ve aepo te'i ijupe iko. A'evo mãe kõ rè Jesu koty rewarà kõ toja'a ãmẽ ipi.
1TI.5.6	Na'evoi terekwarerà ojimoe'e rã'ãga ipi mã'ẽ. Wemimotarà rè kõrijõ tè oja'a mã'ẽ. [Janejare'e rè noja'ai 'ete ipi. Oiko teywete iko.] Ajawyi omãnõma maevo sõ tite Janejare'e rovake iko. Ajawyi a'evo ekoi mã'ẽ pè rõwã aepo a'e ene.
1TI.5.7	Aepo tere terekwarerà kõ pè imotekokuwa kõ, etãrãgwerà kõ revejẽ. Ãmẽ eayvu katu rupi ekoi kupa remẽ, ava nomo'y'ãi nivoi mã'ẽ ee kõ. 
1TI.5.8	Pirujẽ Jesu koty rewarà kõ wetãrãgwerà kõ rè toja'a ipi. Na'evoi kupa remẽ, nikatu'ãi ãmẽ. Jesu noerovijai mãe kõ ve wetãrãgwerà kõ rè oja'a teãmã ipi. Ajawyi, Jesu koty rewarà mõ wetãrãgwerà kõ rè noja'ai sõ ipi remẽ nikatuive. Apijarerà kõ ywesõ nikatui noerovijai mãe kõ wyi. Jesu ayvu oitypypyipa ywe'e tite a'evo rõmõ kupa.
1TI.5.9	Ãmõ, terekwarerà mõ isa'imã ywete mã'ẽ Jesu koty rewarà kõ remĩgwai rõmõ ekoità remẽ, erà terekusiwa kareta rè tojikuwa ãmẽ, ãmõ terekwarerà kõ rerà revejẽ. A'e awyje Jesu koty rewarà kõ pãtavõarà rõmõ ekoità ãmẽ. Kee mã'ẽ rerà kõrijõ tè terekusiwa ajamã'ẽ. Isa'imã ywete mã'ẽ. Ojimoava katu teve omẽnà pè uve jẽ remẽ mã'ẽ. 
1TI.5.10	Wãivĩ e'eay rõmõ ojikuwa mã'ẽ. Poropãtavõ mã'ẽ. Ikatuay omemyry kõ omovijapa mã'ẽ. Ãmõ, mõropãrà kõ rè oja'a katu mã'ẽ. Aje ywete Jesu koty rewarà kõ rè oja'a katu emĩgwai rõmõ mã'ẽ tè. Ãmõ, ojimomorijau mãe kõ rè oja'a mã'ẽ tè. Ivo katu ekoi mã'ẽ. A'evo mã'ẽ rerà tè terekusiwa kareta rè tojikuwa, Jesu koty rewarà kõ toja'a ee.
1TI.5.11+1TI.5.12	Ajamã'ẽ terekwarerà nisa'imãive remẽ, terekusiwa e'ã ãmẽ erà. Maevo omẽtarà wekatà rã'ĩ iko. Ajaire wesatà omẽtarà. Ajawyi noja'a'ãi joe ky'y. Noposiko'ãi Kiristu koty rewarà kõ remĩgwai rõmõ ãmẽ ky'y, “Awyje a'evoa rõmõ aikotà”, e'ipa Janejare'e rovake paire. 
1TI.5.13	A'evoa 'aryvo kee terekwarerà a'evo remẽ ekoi. Omẽtarà rè ywesõ oja'a iko. Ajawyi nijeweri oposiko Jesu koty rewarà kõ pè ky'y. [Jesu koty rewarà kõ sõ ja'umã'ẽ ome'ẽ ijupe remẽ, ãmẽ ywesõ nijewe'ãi ky'y.] Ajawyi oo oo kõrijõtà tè omãjã iko ky'y. Poromogeta geta kõrijõtà iko ky'y. Oporegeta teitete ai kõrijõtà tè iko ky'y. 
1TI.5.14	Ajawyi tè terekwarerà nisa'imãive remẽ, erà terekusiwa e'ã Jesu koty rewarà kõ remĩgwai rõmõ. Ikatu sa'u tè ojireko mijẽ remẽ. Timemy mijẽ. Wetãrãgwerà kõ rè toja'a. Omemyry kõ rè teve. A'evo ekoi remẽ, ava nijayvu ai'ãi ikoty. 
1TI.5.15	Uve terekwarerà kõ Jesu rekoa oity ywe'e tite mãe kõ, Satanasi po pè oo mãe kõ. Ajawyi aepo a'e amãtejẽ ene.
1TI.5.16	Ajawyi kee a'e wãivĩgwerà kõ pè, Jesu koty rewarà kõ pè. Uve sõ penetãrã mõ terekwarerà rõmõ ojimomorijau remẽ, pejẽ ywe'e tapeja'a ee. “Jesu koty rewarà kõ atyry toja'a ee”, taoty e'ã ijupe. Pejẽ tè tapeja'a ee, penetãrã tè rewarà mõ. A'evo remẽ niwasu'ãi Jesu koty rewarà kõ pè ãmẽ. Terekwarerà naetãrãi mãe kõ kõrijõ tè opãtavõtà ãmẽ kupa ipi. Ãmẽ tè niwasu'ãi ijupe kõ ãmẽ, wãivĩgwerà kõ retãrã terekwarerà rè oja'a remẽ.
1TI.5.17+1TI.5.18	Age'e Jesu koty rewarà kõ rõvijã kõ pewarà mõ akusiwatà, jõvijã poromotekokuwa mãe kõ pewarà mõ.
1TI.5.19	Ãmõ oromotekokuwatà manyvo terereko ava mõ nivoi mã'ẽ omo'y sõ Jesu koty rewarà kõ rõvijã mõ rè remẽ. Terejapyaka e'ã rã'ĩ aepo jaa rè, pe'ĩte aepo e'i ene remẽ. Tererovija e'ã rã'ĩ ijayvu ai kõ rõmõ. Ajamã'ẽ mõrijõ rõmõ, moapy rõmõ tesõ aepo e'i mãe kõ ky'y remẽ, terejapyaka ee ky'y. Tereã'ã rã'ĩ esa ãmẽ ky'y, terekuwa. “Aje ywete sipõ e'i kupa?” tere enu ãmẽ. 
1TI.5.20	Ãmẽ aje sikaepo jõvijã mõ nivoi ekoi remẽ, Jesu rekoa ojavy tesõ remẽ, ãmẽ si taneayvukasi imosĩoka. Jesu koty rewarà kõ rovake tesõ teremosĩoka ãmẽ. Ãmẽ tè ãmõ jõvijã kõ a'evoa rè omã'ẽ remẽ, ojimonyità omãjã ee kupa. Ojireko katutà waiwererà wyi ãmẽ kupa.
1TI.5.21	Eayvukwerà rupi katu tereiko, tuku. Eremikusiwarerà rupi katu teve. Janejare'e rovake tè aepo a'e ene ajupa. Kiristu Jesu rovakeve. Emĩgwai yvapewarà kõ rovake teve. Kee a'e ene nemogeta. Eayvu katu rupi kõrijõ tè tereiko ipi, a'e ene. Ãmõ, ojevo jẽ terereko Jesu koty rewarà kõ ipi, Janejare'e ayvu ojavy sõ remẽ. Nikatui nejimorypa kõrijõ neepy nivoia pe wyi remẽ. Ojevo jẽ teremogeta kõ.
1TI.5.22	Ãmẽ ava mõ Jesu koty rewarà kõ mõ nemojõvijãtà remẽ, eãrõ rã'ĩ imojõvijãtà. [Ekoa terekuwa katu rã'ĩ ãmẽ. Ekoa rè nemã'ẽ maire tè teremojõvijãoka ãmẽ ky'y.] Ãmẽ tè nepo neinõtà ijapyte 'aryvo Janejare'e pè neporegetatà ijupewarà mõ, tojimojõvijã. Nikatu'ãi ojimojõvijã maire tè eko aiwerà ojikuwa remẽ. Ãmẽ ãmõ kõ kee e'i kuwa neupewarà mõ: “Manyvo sipõ nivoi ekoi remẽ Timoteu omojõvijãoka sõ!” e'i kuwa kupa. Ajawyi ekuwa rã'ĩ esa, a'e ene. Ejireko katu ivoa rupi tereiko, a'e ene.
1TI.5.23	Age'e netekorãnà rè aporegetatà neupe. Yy kõrijõ tè rõwã tere'u ipi. Pe'ĩpe'ĩ tere'u uvary aisiriri mã'ẽ nejimi'u remẽ, [neray poã rõmõ,] neremi'õgwerà moyrya mõ, a'e ene.
1TI.5.24	Ãmõ, kee a'e ene. Jane kõ aiwererà rè aporegeta tarà mijẽ. Jõvijã rã nepyteporotà remẽ, tereã'ã rã'ĩ esa ipi. Oiko jane kõ ivo e'ãa ojikuwa katu mã'ẽ. Ãwĩ rapijarà rè nemã'ẽ remẽ, kuise'ẽ nekuwatà nivoi mã'ẽ tè ãwĩ. Ajamã'ẽ oiko teve ivo e'ãa rè nijamã'ẽi mã'ẽ tè. Nojikuwai apijarerà ipi. A'evo mã'ẽ neesatà remẽ waype sa'utà ãmẽ neupe. Age'e rõwã ivo e'ãa ojikuwatà. 
1TI.5.25	Ãwĩvo ve oiko ivo katua ojikuwa katu mã'ẽ. Pirujẽ jane kõ pè ojikuwa katu ãmẽ, omã'ẽ ee kupa rewarà mõ. Oiko teve ivoa nojikuwai mã'ẽ, nijamã'ẽi ee mã'ẽ. Age'e rõwã ojikuwa mã'ẽ. Ajamã'ẽ aje ywete kãramõ ojikuwatà ivoa. A'evoa rè teretekokuwa, a'e neupe.
1TI.6.1	Kee ere temĩgwai ai
1TI.6.2	Kee ere teve ijupe kõ: “Jesu koty rewarà teve penõvijã remẽ, ijayvu rupi tapeiko jẽ emĩgwai e'eay kõ rõmõ. Kee tapejẽ e'ã: ‘Narovija'ãi erõvijã ky'y, ojevo jẽ Jesu koty rewarà rõmõ jaiko rewarà mõ’, tapejẽ e'ã. Ãmẽ ywesõ taperovija katu jẽ penõvijã kõ. Tapeposiko katu jẽ ijupe kõ. Janejare'e remiau teve penõvijã rewarà mõ”, ere imotekokuwa kõ.
1TI.6.3	Oiko Jesu rekoa rè nivoi poromo'e mãe kõ. A'e kõ ovo rupi teve poromotekokuwa ipi. Janerõvijã Jesu Kiristu ayvu pè “aje ywete” ne'i kupa. Ãmõ, ivo katua moregeta mã'ẽ noenu tari kupa ipi. Upi noikoi kupa. 
1TI.6.4	A'evo mãe kõ ojimoe'e ywe'e tite Jesu koty rewarà kõ rovake ipi. “Ije ywesõ atekokuwa Janejare'e rekoa rè”, e'i tite jane kõ pè kupa ipi. Ajamã'ẽ notekokuwai 'eteay mã'ẽ tè sikaepo aepo e'i mãe kõ. Opota ojiayvuvaja vaja kõrijõ tè iko kupa ipi. Ovoarà kõ reve ojiayvuvaja vaja kupa ipi. Ãwĩvo ve ãmõ kõ reve ojiayvuvaja vaja kupa ipi. Ãmõ, ojimõarõ ojikoty kupa ipi. Ãmõ, oporegeta teitete ojiupe kupa. Ãmõ, nivoi mã'ẽ omo'y teywete ojee teve kupa ipi, ãwisõ ãmõ kõ “aje” te'i tite teve kupa. “Nivoi nepy'a pewarà”, e'i teywete jane kõ pè ipi. 
1TI.6.5	A'evo ekoi kupa, ãwisõ ojevo jẽ rõwã jane kõ toiko. Opota tè wayvumoaioka ijupe kõ rewarà mõ tè aepo e'i kupa. Ajaate ojimoe'y e'yi ojiwyi kupa ky'y. Nokuwai ayvu aje ywete mã'ẽ ãmẽ kupa ky'y. A'evo teãmã ekoi kupa. Ãmõ, kee e'i tite kupa: “Emoma'e ywetetà Janejare'e ayvu rupi aiko remẽ”, e'i tite kupa.
1TI.6.6	Aje ajamã'ẽ ava mõ Jesu ayvu rupi ekoi remẽ, oryvaytà. Imoma'e ywete mã'ẽ wyi wete orytà, [ikatuay wete Janejare'e oja'a janere ipi rewarà mõ]. 
1TI.6.7	Emã'ẽ kee mã'ẽ rè. Janesaky remẽ, moma'e kõ nisirekoi ipi. Ãmõ, aje ywete jamãnõ remẽ, moma'e kõ nijaraa kuwa'ãi janerupi teve ipi. 
1TI.6.8	Ajamã'ẽ kamisa jareko remẽ, janeremi'õ rã uve teve remẽ, tijanepy'a katu ee ipi. 
1TI.6.9	Ajawyi Jesu koty rewarà kõ mõ omoma'e moatya règà oja'a tite. Moma'e pyya règà oja'a tite kupa. Nikatu'ãi ãmẽ ijupe kõ. A'evo ekoi kupa remẽ ywesõ moma'e kõ opota ywe'e titetà. Janerõvijã rè ãmẽ noja'a'ãi ywe'e tite kupa. Nivoi ekoità ãmẽ kupa, moma'e pyya rè ywesõ oja'a kupa remẽ. Ovote ojimoaiwetà iko ãmẽ kupa. 
1TI.6.10	Ajawyi moma'e opota mã'ẽ ywesõ nivo'ãi ekoi ãmẽ. Oiko Jesu rekoa rupi ekoi maekwerà kõ, ivo ekoi paire opoi ywe'e tite Jesu rerovijaa wyi. Ajaire ijãgyo ywetetà kupa ky'y. “Moma'e rã sõpõkõ a'evo aiko!” e'i titetà oupe, moma'e kõ pyya rè ywesõ oja'a tite Jesu wyi kupa rewarà mõ.
1TI.6.11	Ajamã'ẽ ene nevo rupi teve, Timoteu. Janejare'e remĩgwai tè ene. Ajawyi mãerã ikõ terejimokasi Janejare'e remimota rupi neiko nẽ, a'e ene. Kee tereiko. Nivoi tekoua pe wyi ikõ ejisyry ipi nẽ. Ejimokasi ikõ Janejare'e rekoa rupi neiko nẽ. Mãerã tè Janejare'e rè terejirovija. Awyje toporoauvay neiko. Ãmõ, terejimomãatã jẽ Janejare'e rekoa rè, nejimomorijau ipe neiko remẽ. Ikatusa rupi tereja'a katu ãmõ kõ rè ipi. 
1TI.6.12	Jesu rè nejirovija remẽ, terejimokasiay jẽ ijayvu rupi neiko. Ãmẽ tè mãerã neikotà ipyri, ãwisõ a'e rõmõ nepyteporo nemowaite. Kõitokõ aty wasu rovake kee ere: “Awyje Jesu Kiristu koty rewarà rõmõ aikotà”, ere ovake kõ. Aekwerà rupi tereiko jẽ.
1TI.6.13	Pirujẽ tekoua reinõgarà tè Janejare'e. A'e rovake eayvukasità. Kiristu Jesu rovake teve. A'e ojime'ẽ takatu omãnõtà remẽ itõkõ, Janejare'e ayvu e'e omojenu jẽ jõvijã Põsiu Piratu pè.
1TI.6.14	Kee a'e ene. Ãwĩ pirujẽ akusiwa mã'ẽ rupi ikõ tereiko nẽ. Ajaate Janerõvijã Jesu Kiristu vãea 'arà mẽ a'evo tereiko jẽ. Ava mõ nivoi mã'ẽ nomo'y'ãi nere ãmẽ. Ava jẽ rõwã ijayvu aità nekoty ãmẽ. Ajawyi a'evo jẽ tereiko, a'e ene. 
1TI.6.15	Janejare'e tè ivãea 'arà okuwa. Wemikuwa rupi tè a'evotà.
1TI.6.15	Ikatuay wete tè Janejare'e. A'e rõmõ'ĩte Jõvijã wasu rõmõ ekoi. A'e ywesõ ijayvukasiay wete pirujẽ yvy pewarà kõ jõvijã kõ wyi. 
1TI.6.16	A'e rõmõ'ĩte nomãnõ'ãi 'ete mã'ẽ teve. Eny tesõ poroeakwaso mã'ẽ pupe tè ekoi. Ava jẽ rõwã ovote oo kuwa ipyri. Ava jẽ rõwã omã'ẽ ee ipi. Ava nomã'ẽ'ãi ee teve. Nomã'ẽ'ãi kuwa ee. A'e kuwasi jamoe'e karuaru kuwa mijã. Õ'õ, awyje katu ãwĩvo jamoe'e karuaru jaiko ipi.
1TI.6.17	Kee ere teve imoma'e ywete mãe kõ pè: “Terejimoe'e e'ã [nimoma'ei mãe kõ rovake]. Tanerako'i e'ã ikõ nemoma'e kõ rè nẽ. Opa mãerã tè ãwĩ, nijanemokatu kuwa'ãi ãwĩ jimomorijaua wyi rewarà mõ. Janejare'e kõrijõ tè kuwa poromokatu. Nopai mã'ẽ tè Janejare'e. Temirovija teãmã mã'ẽ tè a'e. A'e rè kõrijõ tè terejirovija ajawyi. Aje a'e tè janemoma'enõ owaray tijaiko”, ere ijupe kõ. 
1TI.6.18	Ãmõ, kee ere teve ijupe kõ: “Ivo ikõ toporoereko ipi nẽ. Poropãtavõarà rõmõ ikõ eiko nẽ. Tanerãkate'ã e'ã ikõ nemoma'e kõ rè ipi nẽ. Tereme'ẽ ikõ nema'e kõ mõ iporijau ee mãe kõ pè ipi nẽ”, ere imoma'e ywete mãe kõ pè. Aepo ere imogeta kõ.
1TI.6.19	A'evo poropãtavõ kupa ipi remẽ, aje Janejare'e emireko rã kõ omokatu amãtejẽtà yva pè, mãerã oiko karuarutà ima'e ijupe. A'e ywesõ epy wete mã'ẽ vo ijupe kõ rewarà mõ oryvaytà oiko karuarua rã rè iko kupa.
1TI.6.20	Janejare'e remimota rupi terejireko katu ipi, tuku. Ijayvu rupi tereiko ipi. Terejapyaka e'ã ijayvu teitete mãe kõ ayvu rè, ayvu aje ywete mã'ẽ rè rõwã. A'evoa pè ava kõ mõ, “Poromotekokuwa e'e mã'ẽ teipõ”, e'i tite. 
1TI.6.21	A'e rupi ekoi ywe'e tite kupa. A'evo opoi ywe'e tite Jesu rekoa wyi kupa.
1TI.6.21	Janejare'e ikõ tapenereko katu okatuaya rupi nẽ.
1TI.6.21	[Awyjepa rã'ĩ aepo a'e ene eremikusiwarerà rupi.]
2TI.1.1	Ije, Pauru, kareta akusiwa ajupa. Kiristu Jesu remimonokwerà tè ije. Janejare'e ywe'e epyteporo Kiristu remimonokwerà rõmõ taiko, ijayvukwerà kee e'i mã'ẽ tamojenu erokwa: “Kiristu Jesu rè jajirovija remẽ, ipyri jaiko karuarutà ãmẽ, e'ipa maekwerà rupi katu”, e'i mã'ẽ. Aepo jaa amojenu erokwa ãmẽ.
2TI.1.2	Aã eremikusiwarerà amono tarà mijẽ neupe, Timoteu. Era'yre'e vo ene, eremiau tè.
2TI.1.2	Janejare'e ikõ tanerereko katu okatuaya rupi nẽ, a'e ene. Taneporijauesa teve ikõ ipi nẽ. Tanepy'amokatu teve ikõ ipi nẽ. Janerõvijã Kiristu Jesu ve ikõ ta'evo nerereko nẽ, a'e ene.
2TI.1.3	Janejare'e pè aporegeta remẽ upi upi, neupewarà mõ aporegeta ijupe ipi. Aryvo rupi aporegeta neupewarà mõ ipi. Pya rupi ve aporegeta neupewarà mõ ipi. Eroryvay aiko, oromovyvy Janejare'e pè remẽ ipi. A'e tè aje ywete amoe'e ipi, epy'a pupe tè amoe'e remẽ. Nepy'a ky'ai amoe'e remẽ ipi. Ãwitõ erãmõi kõ omoe'e ywete ipi, ãwĩvo ve aiko ipi. 
2TI.1.4	Jypy remẽ ajivy aa newyi remẽ itõkõ, neãgyoay wete ere emono. Neja'o wete itõkõ ere emono. A'evoa rè aja'a remẽ, oroekaray ipi. Apota katuay amã'ẽ mijẽ nere. Ãmẽ sõsi janeroryvay tarà mijẽ ojee jamãjã ky'y. 
2TI.1.5	Ajipy'amogeta jẽ nere aiko ipi. Karamoe remẽ itõkõ nejaryi Roiti, Jesu Kiristu rè ojirovija ypy. Ãmõ, ney Eunisi ojirovija ve ee. A'e reruparà kõ rõmõ neiko ky'y. Akuwa jẽ a'evo neiko mã'ẽ, tuku. Aje ywete nejirovija ee neiko ipi. 
2TI.1.6	Ajawyi kee a'età ene, tereja'a jẽ ee. Jypy remẽ epo ainõ neapyte 'aryvo aporegeta Janejare'e pè maekwerà rè tereja'a jẽ neiko, Janejare'e ome'ẽma amãtejẽ o'Ãg neupe maekwerà rè. Aekwerà rè tereja'a jẽ neiko. Aekwerà rupi ve ikõ mirà kõ teremotekokuwa ereko nẽ, a'e neupe. 
2TI.1.7	Ajamã'ẽ o'Ãg ome'ẽ jane remẽ, poromogyje mã'ẽ rõwã ome'ẽ jane ipi. Poromokasiay mã'ẽ tè ome'ẽ jane. Ãmõ, poromojiauvayoka ojee mã'ẽ tè ome'ẽ jane. Ãmõ, poromojireko katuoka mã'ẽ tè ome'ẽ jane. A'evoa rõmõ o'Ãg ome'ẽ jane ipi.
2TI.1.8	Ajawyi Janerõvijã ywete rekoa rè poromotekokuwa remẽ, terejipirau e'ã poromotekokuwa ipi, a'e neupe, Janejare'e janemokasipa o'Ãg pè rewarà mõ. Ãmõ, terejimosĩoka e'ã ikõ ewyi ipi nẽ, jimopã'ãga pè aju remẽ, a'e neupe. [Nivoi aiko rewarà mõ rõwã agyvo ike jimopã'ãga pè aju ajupa.] Jesu rekoawerà amovyvy aiko ipi rewarà mõ tè agyvo erereko kupa. Ajawyi terejimosĩoka e'ã ikõ ere nemãjã nẽ, a'e neupe. Evokwery pè nemomorijautà ajaire kupa, Jesu ayvu mojenuarà teve ene rewarà mõ. Ajamã'ẽ teremovyvy ikõ Janejare'e kasia rupi ipi nẽ. 
2TI.1.9	Aje Janejare'e janerereko katu janeaiwererà wyi. Janepyteporopa okoty rewarà kõ rõmõ tijaiko ky'y. Janerauvay rewarà mõ a'evo janepyteporo. Janevote janekatuay rewarà mõ rõwã a'evo janerereko. Wemimota rupi tè a'evo ekoi. Karamoe remẽ, yvy jinõ e'ãve, oja'a amãtejẽ a'evo janerereko katua rã rè. Kee e'ipa amãtejẽ karamoe remeve:
2TI.1.9	– Era'yry Kiristu Jesu mãnõa rupi areko katu kõtà, e'i amãtejẽ.
2TI.1.9	Aekwerà rupi katu tè a'evo ekoi. 
2TI.1.10	Age'e tè katu a'evoa omojisaoka jane ky'y. Kiristu Jesu vãea rupi tè jamã'ẽ gatu ee, Janerereko katuarà vãea rupi. A'evoa rupi teve mãnõa kasia omoma. Wayvu e'eay rupi jaiko karuarua rã omojikuwaoka jane ky'y.
2TI.1.11	Karamoe remeve Janejare'e epyteporopa amãtejẽ emono Jesu ayvu mojenuarà rõmõ taiko. Jesu rekoa rè toporomotekokuwa mã'ẽ rõmõ taiko ky'y. 
2TI.1.12	Ãwĩvo aiko ky'y rewarà mõ, ajimomorijau Jesu ayvu noerovija tari mãe kõ po pè ajupa. A'evo ipe erereko kupa remẽ, najimosĩoka'ãi aiko ãmẽ. Akuwa temirovija rã teãmã mã'ẽ rè ajirovija. Akuwa ikasi mã'ẽ tè. Ãmõ, akuwa aje ywete e'i mã'ẽ tè. Wayvukwerà omokatuoka jẽtà eupe. Nomokãjãoka'ãi wayvukwerà okoty rewarà kõ wyi ipi. Wayvu e'eay ome'ẽma ije jypy remẽ. Awyje ijayvu ekoi jẽtà. Ãmõ, wekoa rè mosikoa, a'evoa nomokãjãoka'ãi teve. Wa'yry vãea pe'ĩ tesõ a'evotà ekoi.
2TI.1.13	Ajawyi kee a'e ene, tuku. Ãwitõ Janejare'e ayvu e'e rè kõrijõ tè oromotekokuwa ipi, ãwĩvo ve ijayvu e'e rè kõrijõ tè teremotekokuwa jane kõ ipi. Kiristu Jesu ojirovijaoka jane rewarà mõ, ãwĩvo tereiko ipi. Ãmõ, poroauvayoka Janejare'e ipi rewarà mõ, a'evo tereiko ipi. 
2TI.1.14	Janejare'e o'Ãg tẽ tesõ oinõ Jesu koty rewarà kõ py'a kõ pupe ipi. I'ãg nemotekokuwatà wayvu e'e rè nerereko. Nepy'amokasità teve nerereko ipi. Ajawyi ijayvukwerà omotee tite mãe kõ wyi terejimokatu jẽ neiko ãmẽ, i'Ãg kasia rupi.
2TI.1.15	Nekuwa pirujẽ Asia yvy wãnà kõ ereitypa oo ky'y, Jesu koty rewarà kõ. Ãmõ, kejõ ve ereity oo. Pijeru. Ãmõ, Emojeni. Mokopejõ ereity oo kupa mãe kõ. 
2TI.1.16	Ajamã'ẽ Onesipuru nereityi ipi. Ipyriwarà kõ ve nereityi ipi. Epãtavõ teve emokasi kupa ipi. Nosĩ'ãi ewyi kupa jimopã'ãga pupe aju remẽ. Uu uu jimopã'ãga pè eresa epãtavõ kupa ipi. Ajawyi Janerõvijã Jesu pè kee a'e: “Eporijauesa ikõ Onesipuru kõ ereko katu ipi nẽ”, a'e ijupe ipi.
2TI.1.17+2TI.1.18	Nekuwa katu manyvo Onesipuru epãtavõ ywete, Epesu taa pè aiko remẽ. Aekwery vo jẽ ekoi, Romã taa pè. Ike Romã taa pè ovãe remeve, ereka tite. Ajaire ajaate eresa ky'y. Ajawyi Janerõvijã ywete topy'a mokasi, kee te'i: “Aje ywete Erõvijã ywete eporijauesatà, ojivy uu mijẽ remẽ”, te'i.
2TI.2.1	Era'yry vo ene, tuku. Ajawyi kee a'e tarà mijẽ ene. Kiristu Jesu revejẽ ikõ tereiko ipi nẽ, a'e ene. A'e nemokasiarà rõmõ ekoi. Nerereko katu jẽtà nerereko ipi. 
2TI.2.2	Jypy remẽ ojipyri jaiko remẽ itõkõ, neenu katu eremimojenuwerà kõ. Nemã'ẽma itõkõ aty wasu kõ amotekokuwa remẽ ipi. Ajawyi ene ve eayvukwerà kõ rè teremo'e jane kõ temirovija kõ imotekokuwa kõ ipi ky'y. Ãmẽ tè a'e kõ ve okuwa katutà. A'evo remẽ neremimo'ekwerà kõ ve ajaire poromo'età teve iko ipi.
2TI.2.3	Ãwitõ ãmõ kõ emoai Kiristu Jesu koty rewarà rõmõ aiko rewarà mõ, ãwĩvo ve nemoaità kupa. Ajamã'ẽ a'evo ipe nerereko kupa remẽ, terepoi e'ã ikõ Jesu rerovijaa wyi ipi nẽ. Sota rè tè poromosã'ãgatà nemotekokuwaa rõmõ. Ãwitõ sota ikatu mã'ẽ oõvijã werovija katu jẽ jiapisia mẽ, ãwĩvo ve ikõ jimomorijaua pè tereiko ipi nẽ. 
2TI.2.4	Ava mõ sota rõmõ ekoi remẽ, sota posikoa rè kõrijõ tè oja'a ipi. Oõvijã ayvu rupi katu ekoi ipi. Na'evoi sõ remẽ, sota rõvijã naory'ãi wemĩgwai kõ rè ãmẽ. [Ãwĩvo ve pejẽ, Kiristu koty rewarà kõ rõmõ peiko remẽ. Janejare'e morya rè ywesõ tapeja'a ipi.]
2TI.2.5	Ãmõ, kee a'e teve ene. Ojã mã'ẽ rè tè poromosã'ãgatà. Ava mõ ojã mã'ẽ rõmõ ojã remẽ, nojã te'ĩte'ãi ipi. Tõvijã “ejã” e'i remẽ tè katu ojãtà. Ãmõ, “Terejavy e'ã pee”, e'i tõvijã mã'ẽ rupi katu teve ojãtà. Na'evoi sõ remẽ, tõvijã nomoe'e'ãi ãmẽ. Oõvijã ayvu rupi katu ekoi remẽ tè omoe'età tõvijã ãmẽ. [Ajawyi a'evo tereiko, a'e neupe. Jesu rerovijaa rupi katu kõrijõ tereiko ipi, a'e neupe. A'evo remẽ tè Janejare'e orytà nere ãmẽ.]
2TI.2.6	Ãmõ, kee a'e neupe. Ãwitõ koo jarà rã'ĩ o'u ypy wemitã'akwerà ipi, a'e tè oposiko ywete ee ipi rewarà mõ. [Ãwĩvo ve japosiko ywete Janejare'e pè remẽ.] 
2TI.2.7	Ajawyi kee a'e ene. Ejipy'amogeta katu ikõ pirujẽ eayvu rè ipi nẽ, a'e neupe. Ãmẽ ãwĩvo neiko remẽ, Janerõvijã ywete nemotekokuwatà ãmẽ ipi. Pirujẽ eayvukwerà rè netekokuwavaytà ãmẽ ipi.
2TI.2.8	Jesu Kiristu rè ikõ tereja'a jẽ ikõ ipi nẽ. Tãmõ Tavi Jeapyrerà e'eay tè Jesu. Janejare'e omomoera mã'ẽ tè a'e. Pirujẽ a'evo 'evoa amojenupa neupe maekwerà rè tereja'a jẽ ikõ neiko ipi nẽ. 
2TI.2.9	Eremimojenuwerà rè noenu tari mãe kõ emopã'ã kupa ky'y. Epokwaoka kupa. Ãwitõ nivoi mãe kõ omopã'ã kupa ipi, a'evo erereko kupa. Opota ipe Janejare'e ayvu mojenua omomi kupa. Ajamã'ẽ manyvo noereko'ãi imomi kupa. 
2TI.2.10	Ajimomorijauvay ipe remẽ, napi'ãi ajamã'ẽ Jesu ayvu mojenua wyi, ãwisõ tojirovija katu Kiristu Jesu rè kupa. Ãmẽ sõsi owaray iseny katu mã'ẽ kyty ootà oiko karuaru rõmõ iko Janejare'e pyri kupa ky'y. 
2TI.2.11	Aje ywete kee eu:
2TI.2.11	Jesu revejẽ jamãnõma remẽ,
2TI.2.11	aje jaiko karuarutà ipyri ãmẽ.
2TI.2.12	Jajimomorijau ipe remẽ, tijajimo'y jẽ ee jaiko ipi.
2TI.2.12	Ãmẽ sõsi jaiko karuarutà ãmẽ ipyri jaiko.
2TI.2.12	Ojimojõvijã wasu remẽ, jane ve ipyri jaikotà ãmẽ ky'y.
2TI.2.12	Jõvijã rõmõ teve jaikotà ipyri ãmẽ.
2TI.2.12	Tijajimosĩoka e'ã iwyi nivoi mãe kõ rovake jaiko ipi.
2TI.2.12	“Erõvijã rõwã Jesu”, tija'e tite e'ã ãmẽ ovake kõ.
2TI.2.12	A'evo sõ jaiko remẽ, ivo ve, “Ekoty rewarà rõwã”, e'i tary ve janeupe ãmẽ Jesu. Janerovajatà ãmẽ.
2TI.2.13	Ajamã'ẽ nijajirovijai sõ ee ky'y remẽ,
2TI.2.13	temirovija rõmõ ekoi jẽtà ãmẽ.
2TI.2.13	Wayvu katuay rupi tè ekoi mã'ẽ tè.
2TI.2.13	Niwari mã'ẽ tè.
2TI.2.13	Nomoteei wayvu mã'ẽ tè, eu ijupe.
2TI.2.14	Ãmõ, kee a'e. Jesu koty rewarà kõ pè neporegeta remẽ, kee tere mijẽ ijupe kõ: “Janejare'e reminu rõmõ kee a'e pejẽ. Moregetaa teitetea rõwã Jesu rekoa. Jiayvuvaja vajaa rõwã teve. A'evoa rè rõwã Janejare'e ayvu pemotekokuwatà! A'evoa rè nijanemokasioka'ãi Jesu rerovijaa ipi”, ere ijupe kõ.
2TI.2.15	Ãmõ, kee a'e teve ene. Ejimokasiay wete ikõ ivo katu teremotekokuwa jane kõ Jesu ayvu e'eay rè nẽ. Ãwitõ oposiko mã'ẽ noenõsĩ'ãi oposikoawerà, ãwĩvotà ene Janejare'e rovake. Ãwĩvo neiko remẽ, kee e'ità neupe: “Õ'õ, Jesu remĩgwai e'e tè ãwĩ”, e'ità ãmẽ Janejare'e neupe. 
2TI.2.16	Janejare'e nomomojyi mãe kõ poregetaa rè ikõ terejapyaka e'ã nẽ. Ãmõ, kee e'i mã'ẽ rè terejapyaka e'ã: “Janejare'e aje ywete rõwã janeupe”, e'i mã'ẽ rè ikõ terejapyaka e'ã nẽ. Aepo jaa poromomoioka Janejare'e ayvu wyi ipi. 
2TI.2.17	Ipojy mã'ẽ tè poromo'e rã'ãga mãe kõ ipi. Ãwitõ moe porosu'u remẽ, porooupa aykwerà. Ãwĩvo ve poromo'e rã'ãga mãe kõ janepy'a kõ rupi porooupa poromokasioka e'ãa. Nijanemotekokuwaokai. Imeneu a'evo ekoi ipi. Poromo'e rã'ãgagà iko ipi. Piretu a'evo ve ekoi. Ãwĩ kõ a'evo ekoi mãe kõ tè. 
2TI.2.18	Ajawyi opoipa ywe'e tite Jesu rekoa e'e wyi kupa. Kee e'i tite poromo'e kupa ky'y:
2TI.2.18	– Jesu rè jajirovija ypy remẽ, janemomoerapa. Awyjepa. Jamãnõ remẽ nijapoera mijẽ'ãi, e'i tite a'evo mãe kõ.
2TI.2.18	Aepo rè Jesu koty rewarà kõ mõ ojapyaka ywe'e tite. Nojirovija ywe'ei tite Jesu rè ãmẽ kupa ky'y. 
2TI.2.19	Ajamã'ẽ Janejare'e ayvu aje ywete mã'ẽ tè. Temirovija rõmõ tè ekoi ipi. Aje nijarovija pãnẽ'ãi ijayvu ipi. Ajare kee e'i Janejare'e ayvu e'e ojikusiwa: 
2TI.2.20+2TI.2.21	Ajawyi poromo'e rã'ãga mãe kõ ayvu wyi terejireko katu neiko ipi. Ãmõ, moregeta teitetea wyi. Ãmẽ tè Jesu remĩgwai e'eay rõmõ neikotà neiko ãmẽ ky'y. Temiporukwerà
2TI.2.22	Terejimokasi Janerõvijã ywete rekoa rupi neiko. Ãmõ, terejirovija ywete ee neiko ipi. Ãmõ, tereauvay jane kõ ereko ipi. Ivo katuay tereiko jane kõ pyterà rupi neiko ipi. A'evo tereiko. Ãmõ, pirujẽ Jesu koty rewarà kõ ve ta'evo ekoi. Nivoi tekoua pe wyi terejisyry nejireko katu neiko ipi. Terejimoja'y e'ã ikõ neiko ipi nẽ. Aje ywete poromotekokuwa mã'ẽ rõmõ tè neikotà ãmẽ.
2TI.2.23	Terejapyaka e'ã ijayvu teitete mãe kõ ayvu rè ipi, manyvo jaa rõmõ rõwã ijayvu kõ rewarà mõ. Poromoteitete ipi rewarà mõ. 
2TI.2.24	Janerõvijã ywete remĩgwai tè ene rewarà mõ, ayvu teitete rupi tereiko e'ã ipi. Ikatusa rupi kõrijõ tè tereporegeta jane kõ pè neiko ipi. Teremotekokuwavay kõ kõrijõ Janejare'e ayvukwerà rè neiko, pirujẽ. Terejimopirai e'ã imotekokuwa kõ neiko ipi.
2TI.2.25	Neayvu noerovijai mãe kõ nemotekokuwatà remẽ, ikatusa rupi teremotekokuwa kõ ipi. Jikõ'õa rupi rõwã. Maevo Janejare'e 'Ãg kasia rupi ojimosĩokatà weko aiwerà reitypypyioka Janejare'e pè ãmẽ kupa. Ojimotekokuwatà Jesu rekoa aje ywete mã'ẽ rè ãmẽ kupa ky'y. 
2TI.2.26	Ojeekyità ãjãgai rõvijã kasia pe wyi ãmẽ kupa ky'y, ojimotekokuwa paire. Kee. Ãjãgai rõvijã wereko poropyya vo sõ mã'ẽ. Jesu rekoa ojavyoka jane kõ pè remẽ, ãjãgai rõvijã rekoa rupi tè ekoi ywe'e titetà kupa. Ajawyi eko aiwerà rupi ekoi ywe'e titetà kupa ky'y. Ajamã'ẽ ojimotekokuwapa kupa ky'y remẽ, ojeekyità ãjãgai rõvijã po pe wyi kupa ky'y.
2TI.3.1	Manyvotà põ tekoua Jesu vãea renone. Aepo jaa rè oromotekokuwatà terekuwa amãtejẽ manyvotà rã'ĩ mãrãnaiwerà rewarà. Terejimotekokuwa amãtejẽ ãmẽ ivãea renoneve neiko. A'e okwa remẽ waypetetà jane kõ rekoa ky'y. 
2TI.3.2	Ãmẽ oikotà mõa'ãrõwã nivoi mãe kõ ky'y. Keetà ekoi kupa. “Ije ywesõ”, e'i teywetetà iko kupa. Ãmõ, okãte'ãtà oma'e kõ rè iko kupa. Ãmõ, ojimoe'e rã'ãgatà tè iko kupa. Ãmõ, poroerõarõtà iko kupa. Ãmõ, Janejare'e omojaiwetà iko kupa. Ãmõ, oõvijãgwerà kõ ayvu noerovija'ãi iko kupa. “I'ete” ne'i'ãi wereko katua pè iko kupa. Ivo tekoua nopota'ãi iko kupa. Ãmõ, Janejare'e nomomojy'ãi ywe'e tite iko kupa. 
2TI.3.3	Ãmõ, noporoporijauesa'ãi iko kupa. Ãmõ, nojimory mijẽ'ãi ojikõ'õ wee maekwerà kõ rè iko kupa. Nivoi mã'ẽ omo'ytà teywete mirà kõ rè iko kupa. Ãmõ, nojireko katu'ãi nivoi tekoua wyi iko kupa. Ãmõ, poromoai ywe'e titetà iko kupa. Ãmõ, ivo tekoua nopota'ãi iko kupa. 
2TI.3.4	Ãmõ, poromoãkwa'ãtà kupa. Ãmõ, nojirokyje'ãi ywe'e tite iko jowyi kõ kupa. Ãmõ, wee kõrijõ tè oja'atà iko kupa. Ãmõ, omorya rè ywesõ oja'atà iko kupa. Janejare'e noau'ãi iko kupa. Wãi wãisõ ekoità kupa. 
2TI.3.5	A'evo ekoi mãe kõ, “Janejare'e rekoa rupi aiko ipi”, e'i rã'ãgatà oupe iko kupa. Ajamã'ẽ “aje” ne'i'ãi Janejare'e kasia pè iko kupa. A'e a'e kõ rè terejimory e'ã ikenẽ, a'e neupe ãmẽ.
2TI.3.6	Uve age'e remẽ a'evo ekoi mãe kõ mõ. Kee ekoi kupa ipi. “Janejare'e ayvu mojenuarà teve ije”, e'i rã'ãga oupe kupa ipi. Oo oo jane kõ retã wyry rupi iko wemimoripearà rã kõ reka kupa ipi. Wãivĩgwerà notekokuwai mãe kõ ywesõ ojimoripeoka apijarerà kõ pè ipi. A'e kõ wãivĩgwerà ojimoane'e jẽ waiwererà rè mãe kõ. Wemimota aiwerà rupi ekoi mãe kõ a'evo ekoi. Nojireko katui nivoi tekoua wyi iko mãe kõ. A'evo ekoi wãivĩ mãe kõ ywesõ ojimoripeokatà poromoripearà kõ pè, kee e'i rã'ãga kupa remẽ: “Janejare'e ayvu rè poromo'età!” e'i rã'ãga kupa remẽ. 
2TI.3.7	Ãmẽ a'e wãivĩgwerà kõ wenu katu ywe'e tite, aepo e'i kupa remẽ. Opota tite ojimotekokuwa kupa. Ajamã'ẽ aje ywete mã'ẽ nokuwai kupa ipi.
2TI.3.8	Ãmõ, kee ekoi poromoripe mãe kõ ipi. Ãwitõ karamoe remẽ Jani, Jãpere reve, ojimokasi ywe'e tite Moisesi rè kupa.
2TI.3.9	Ajamã'ẽ noporomoripe puku'ãi kupa ky'y. Ke'ĩ ojikuwatà otekokuwa e'ã mãe kõ rõmõ iko kupa. Ãwitõ karamoe remẽ Moisesi kõ nojimoripeokai Jani kõ pè, ojikuwa poromoripearà kõ rõmõ ekoi kupa rewarà mõ. Ãwĩvo vetà age'e remẽwarà kõ ojikuwatà poromoripearà kõ rõmõ ekoi kupa.
2TI.3.10	Aje oromotekokuwa ee mã'ẽ rupi katu neiko ipi. Etekokuwaa rupi poromotekokuwa ee mã'ẽ nekuwa ipi. Ãmõ, ivo katu aiko mã'ẽ nekuwa teve. Janejare'e remimota rupi aiko mã'ẽ nekuwa katu teve. Ãmõ, Janejare'e rè ajirovija mã'ẽ ve nekuwa. Ãmõ, nererekoivai aiko mã'ẽ ve nekuwa. Ãmõ, poroauvay aiko mã'ẽ nekuwa teve ipi. Ava mõ erereko ai remẽ, naovajai ãmẽ ipi. Ajimomãatã kõrijõ ãmẽ aiko ipi. 
2TI.3.11	Ãtiokia taa pè aposiko remẽ itõkõ a'e wãnà kõ nivoi erereko. Ikoniu taa pè aposiko remẽ itõkõ a'evo teve erereko kupa. Ãmõ, Risara taa pè aposiko remẽ itõkõ a'evo erereko kupa. A'e a'e wãnà kõ itõkõ nivoi erereko ipi. Emomorijauvay erereko kupa ipi. Ajamã'ẽ Janerõvijã ywete erereko katu iwyi kõ erereko ipi.
2TI.3.12	Aje ywete Kiristu Jesu reruparà mõ jaiko remẽ, nivoi janerereko kupa ipi. 
2TI.3.13	Nivoi mãe kõ nikatui ekoi ipi. Ãmõ, Janejare'e ayvu rè poromo'e rã'ãga mãe kõ nikatui ekoi ipi. Ajaire ywesõ si nikatu'ãi ekoi kupa ky'y. Poromoripe jẽtà iko kupa. Ãmõ, ovote ojiupi tè ojimoripetà iko kupa. 
2TI.3.14	Ajamã'ẽ ãmõ rupi teve jane jaiko, tuku. Ajawyi oromotekokuwa ee mã'ẽ rè terejimotekokuwa jẽ neiko ipi, “aje ywete” ere ijupe maekwerà rè. A'e tererovija katu jẽ ikõ neiko ipi nẽ. Nekuwa nemotekokuwaarerà kõ temirovija kõ rõmõ kõ tè ekoi rewarà mõ aepo a'e neupe. 
2TI.3.15	Neja'yry remeve neenu Janejare'e ayvu e'e. Kee e'i maekwerà rè nejimotekokuwapa neiko: “Janejare'e janerereko katu jimomorijau wasua wyi ipi”, e'i maekwerà rè nejimotekokuwapa neiko. “Kiristu Jesu rè jajirovija remẽ janerereko katu”, e'i maekwerà rè. Aepo jaa rè nejimotekokuwapa neiko Janejare'e ayvukwerà rupi. 
2TI.3.16	Pirujẽ Janejare'e ayvukwerà aje ywete mã'ẽ tè. Janejare'e tè wayvukwerà okusiwaoka janeupe ipi. O'Ãg rupi omotekokuwaoka jane kõ tokusiwa kupa ipi. Ajawyi ijayvukwerà ikatuay wete poromotekokuwaa rõmõ ekoi. A'e rupi tè aje ywete mã'ẽ jakuwa ipi. Ãmõ, jakuwa ava mõ nivoi poromo'e remẽ. Jaovajarĩ ãmẽ ipi. Ãmõ, a'e rupi nivoi ekoia jakuwa. Ãmõ, ivo katu ekoia jakuwa teve ipi. Pirujẽ a'evo 'evoa kõ rè jamovyvy Janejare'e ayvu toenu kupa. 
2TI.3.17	Janejare'e opota wemĩgwai e'eay rõmõ tijaiko ipi. A'evoa rõmõ wayvu okusiwaoka janeupe, ãwisõ upi tijajimotekokuwavay jaiko ipi. A'e rupi tè ivo katu jaiko ipi.
2TI.4.1	[Age'e janeposikoa rã rè aporegetatà neupe ky'y.] Janejare'e reminu rõmõ aporegetatà neupe. Ãmõ, Kiristu Jesu reminu rõmõ ve. Kãramõ, Jesu uu mijẽ remẽ, poromoe'yi mã'ẽ rõmõ uutà ky'y. A'evo remẽ nokãjãive mãe kõ omoe'yità. Okãjã maekwerà kõ ve omoe'yità. Jõvijã wasu rõmõ owyjytà uu a'evoa rõmõ. A'e reminu rõmõ tè oromotekokuwatà eayvukasia rupi. 
2TI.4.2	Ajawyi kee a'e neupe, tuku. Jesu rekoa e'e ikõ teremojenu jenu erokwa ipi nẽ. Terejimokasiay ikõ imojenua rè nẽ, a'e neupe. Wenu takatu mãe kõ pè teremojenu jenu erokwa ipi. Ãmõ, noenu tari mãe kõ pè teve teremojenu jenu erokwa. Ava mõ nivoi ekoi remẽ, teremotekokuwa ikõ ipi nẽ. “Moko ere sõ. Nikatui moko ere remẽ”, ere ikõ ijupe kõ ipi nẽ. “Ivo katu tekoua rupi jẽsi eiko”, ere ijupe kõ. Teremogeta kõ imokasi kõ ipi. Ikatusa rupi tè ikõ teremotekokuwa kõ ipi nẽ. Tanererekoiva e'ã ikõ imojenua nẽ.
2TI.4.3	Kee rewarà mõ aepo a'e ene. Kãramõ jane kõ keetà ekoi kupa. Jesu ayvu aje ywete mã'ẽ noenu ta'ãi 'eteay kupa. Ayvu wemimotarà rè kõrijõ tè ojimotekokuwa rã'ãgatà iko kupa. A'evoa rõmõ poromo'e rã'ãga mãe kõ weka titetà omo'earà kõ rõmõ kupa. Ayvu opota wenu mã'ẽ mojenuarà kõ kõrijõ tè weka titetà kupa. A'e kõ pè ojimotekokuwaoka rã'ãgatà ãmẽ kupa. 
2TI.4.4	Tysi Jesu rekoa wyi opoi ywe'e titetà tè kupa ky'y, enu tare'ã mõ kupa. Poromo'e rã'ãga mãe kõ ayvu kõrijõ wenu katutà kupa ipi. “Ayvu e'e tè” e'i titetà ikuwa e'ã poromo'e rã'ãga mãe kõ ayvu pè kupa. 
2TI.4.5	Ajawyi nemo'e kõ tarepe remẽ, nemomorijautà ãmẽ kupa. Ajawyi terejireko katu ikõ, nemomorijau ipe kupa ipi remẽ nẽ, a'e ene. Ajamã'ẽ toporomo'e jẽ ikõ neiko ipi nẽ, Jesu rekoa rè. Tereposiko katuay poromotekokuwaa rõmõ neiko Janejare'e remĩgwai e'eay rõmõ.
2TI.4.6	Ãwĩvo erekovijarerà mõ ene eiko, a'e neupe. Temijatarà tè ije ky'y. Ke'ĩma emãnõa 'arà ky'y. 
2TI.4.7	Erõvijã Jesu, “Ekwa eayvu katu mojenu erokwa”, e'ipa ije maekwerà rupi katu aiko, ajaate age'e aiko. Napoi eposikoa wyi, emomorijauvay ipe kupa remẽ. Ajirovija jẽ Jesu rè aiko ipi. Ajawyi epy'a katu jẽ aiko, emãnõa renone. 
2TI.4.8	Janejare'e ekuwapa. Mãerã aiko karuarutà ipyri ky'y. Janerõvijã ywete ivo katuay mã'ẽ tè. Ivo katuay poromoe'yi mã'ẽ tè. Omowaitetà nivoi mãe kõ ivo mãe kõ wyi. Ãmẽ sõsi pirujẽ ivãea omoa'u mãe kõ weraapatà opyri toiko karuaru kupa ky'y.
2TI.4.9	Ãmõ, kee a'e ene. Kuise'ẽ ejo eresa, a'e ene. 
2TI.4.10	Ejimorypa kõ pirujẽ ojisyrypa ewyi oo. Temasi ve ojisyry oo. Emimotarà ywesõ ikasiay ijupe, Jesu rekoa wyi. Ajawyi ereity oo Tesaronika taa kyty. Ãmõ, Keresesĩ teve ojisyry oo ewyi. Karasia yvy kyty oo. Ãmõ, Titu ve Taumasia yvy kyty oo. 
2TI.4.11	Rukasi kõrijõ tè opyta jẽ epyri. Ajawyi ejo kuise'ẽ ike eresa, a'e neupe. Ejimorypa Maku ve eesa eru nerupi. Epãtavõ kuwa eposikoa rè, Jesu ayvu mojenua rè. 
2TI.4.12	Ejimorypa Tikiku amonopa Epesu taa kyty toposiko. 
2TI.4.13	Ãmõ, kee a'e ene. Jypy remẽ eyru poko Kapu retã mè aity ajo, Toraji taa pe wyi ajo remẽ. Nejo remẽ, a'e ve eeru ije ãmẽ. Ãmõ, ekareta ojikusiwa mãe kõ ve eeru ije. Ãmõ, [Janejare'e ayvukwerà] kaneiru pirerà sikãgwerà rè ojikusiwa mã'ẽ ve eeru ije. A'e wyi ywesõ tanerearai e'ã ikõ nejo remẽ iwyi nẽ.
2TI.4.14	Aresãtiri separari
2TI.4.15	Ajawyi terejireko katu ikõ Aresãtiri wyi nẽ, a'e ene, omojaiwe Jesu koty rewarà kõ ipi rewarà mõ. Ojimoape kõrijõ oreremimojenuwerà renu tare'ã ipi.
2TI.4.16	Ãmõ, kee a'e ene. Tekoua kuwaparà rovake ereru tajireko katu kupa remẽ, naiko pe'ĩ ekoty rewarà mõ. Pirujẽ ereitypa katu oo kupa. Ava jẽ rõwã, “Ikatuay Pauru”, e'i tekoua kuwaparà pè mã'ẽ. Ajamã'ẽ kee a'e Janejare'e pè a'e kõ pewarà mõ: “Papa, ereity oo kupa. Ajamã'ẽ, teremomorijau kõ e'ã”, a'e ijupe. 
2TI.4.17	Pirujẽ ereity ipe oo kupa. Ajamã'ẽ Jõvijã Jesu nereity'ãi ãmẽ. Epãtavõ jẽ emokasi jẽ, ãwisõ ijayvukwerà pirujẽ jane kõ pè tamojenu jẽ erokwa. Pirujẽ Juteu rõwã mãe kõ pè tesõ amojenu erokwa ãmẽ. Janejare'e nejukaokarive a'evo taiko jẽ aiko rõmõ. 
2TI.4.18	Pirujẽ nivoia pe wyi erereko katu jẽtà erereko, ajaate ereraatà wena kyty opyri taiko karuaru. A'e kuwasi jamoe'e karuaru kuwa mijã. Õ'õ, awyje katu ãwĩvo jamoe'e karuaru jaiko ipi.
2TI.4.19	Apota ajimory Pirisira rè kareta akusiwa mã'ẽ rupi.
2TI.4.20	Ejimorypa Erasitu Korĩtu taa pè opyta oposiko ky'y.
2TI.4.21	Kuise'ẽ ejo eresa ajawyi. Ãmãnà kyrypy e'ãve ejo eresa, a'e ene.
2TI.4.21	Kejõ opota ojimory nere eremikusiwarerà rupi. Eupuru. Ãmõ, Putẽ. Ãmõ, Rinu. Ãmõ, Karautia. Ãmõ, pirujẽ ike rupiwarà kõ, Jesu koty rewarà kõ. Mokopejõ opota ojimory nere mãe kõ.
2TI.4.22	Janerõvijã ywete ikõ nepyri toiko ipi nẽ, a'e ene. Ãmõ, tanerereko katu teve ikõ okatuaya rupi nerereko ipi nẽ, a'e ene.
2TI.4.22	[Awyjepa akusiwa kareta neupe ajupa.]
TIT.1.1	Pauru tè ije. Janejare'e remĩgwai tè ije. Jesu Kiristu remimonokwerà teve ije. Eremikusiwarerà aã kareta Titu pewarà.
TIT.1.1	Janejare'e emono wemipyteporokwerà kõ mokasiarà rõmõ taiko. Amotekokuwa kõ ijayvu aje ywete mã'ẽ rè, Janejare'e rekoa rupi katu toiko ãmẽ kupa ipi. 
TIT.1.2	Kee e'ipa itõkõ Janejare'e janeupe ipi: “Erekoa rupi katu peiko remẽ, epyri peiko karuarutà kãramõ”, e'ipa janeupewarà mõ. Yvy jinõ e'ãve aepo e'ipa amãtejẽ janeupewarà mõ. Aje ywete ijayvu ipi. Iwari rõwã e'i ipi. Ajawyi “aje” taoty ijayvu pè ipi. Ajawyi ipyri jaikoa rã siãrõ ywete jaiko ipi. 
TIT.1.3	Janejare'e tè wayvu mojenua 'arà opyteporopa amãtejẽ. A'e 'arà okwa remẽ tè katu, “Age'e si eayvu katu tapemojenu ky'y”, e'i wayvu mojenuarà kõ pè ipi. Eupe ve aepo e'i emono jane kõ rovake. Ajawyi ijayvu rupi tè amojenu erokwa ipi, janerereko katuarà ayvu rupi tè.
TIT.1.4	Aã kareta akusiwa neupe, Titu. Ojevo jẽ jajirovija Jesu rè mã'ẽ tè jane. Ajawyi era'yre'e vo tè ene.
TIT.1.4	Janeruwasu ikõ tanerereko katu okatuaya rupi ipi nẽ. Tanepy'amopiryvypy katu teve ikõ nerereko ipi nẽ. Kiristu Jesu janerereko katu mã'ẽ ikõ ta'evo nerereko teve ipi nẽ.
TIT.1.5	Aposiko jẽ nepyri remẽ itõkõ, nisimoawyjepaive janeposikoa mokope mijã. Ajawyi mokope Kereta ypõ'õgwerà pè oroity rã'ĩ aa remẽ itõkõ, kee a'e ene: “Tereposiko jẽ ikõ neiko nẽ”, a'e neupe. “Ikewarà kõ ikõ teremotekokuwa jẽ Janejare'e ayvu e'eay rè nẽ. Ãmõ, pirujẽ taa taa rupi Jesu koty rewarà kõ rõvijã rã kõ ikõ terepyteporo nẽ, jõvijã poromo'e mãe kõ rõmõ toiko kupa”, a'e itõkõ neupe.
TIT.1.5	Kõitokõ jypy remẽ a'epa amãtejẽ neupe, aekwerà rupi katu terepyteporo jõvijã poromo'e mãe rã kõ. 
TIT.1.6	Kee mãe kõ tè terepyteporo jõvijã poromo'e mãe kõ rõmõ toiko kupa. Ojikuwa teãmã ivo mã'ẽ rõmõ iko mãe kõ terepyteporo. Nimovyvy ena'ãi mãe kõ kõrijõ tè terepyteporo. Ãmõ, pe'ĩte erekwa mã'ẽ tè ikatu jõvijã rõmõ toiko. Ãmõ, ivo ijãkarã mã'ẽ tè, ijãkarã Jesu koty rewarà teve mã'ẽ tè. Ajamã'ẽ ijãkarã kõ ojavy javy tekoua e'e mãe kõ tè sõ remẽ, terepyteporo e'ã apijarerà. Uu ayvu noerovijai mãe kõ ruu nikatu'ãi nepyteporo remẽ. Uu ayvu werovija katu mãe kõ ruu tè terepyteporo tõvijã kõ rõmõ toiko.
TIT.1.7	Janejare'e remĩgwai tè jõvijã kõ. Ijayvu katu rupi tè oposiko kupa ipi. Ajawyi nimovyvy ena'ãi mã'ẽ tè terepyteporo ipi, ava nivoi mã'ẽ nomo'y'ãi ee mã'ẽ tè. Kee mã'ẽ terepyteporo e'ã. Oje'ẽgãtã joupe ipi mã'ẽ. Ãmõ, ojikõ'õ teywete iko ipi mã'ẽ. Ãmõ, omãrãkuwaa omoyvypyoka oka'ua pupe mã'ẽ. Ãmõ, opoko teywete joe iko ipi mã'ẽ. Ãmõ, karakuri moatya rè ywesõ oja'a wyi poromoripe mã'ẽ tè. A'evo mãe kõ rõwã terepyteporo jõvijã rã kõ rõmõ toiko. 
TIT.1.8	Kee mãe kõ tè terepyteporo. Mõropãrà kõ rè oja'a katu mãe kõ. Ãmõ, ivo tekoua opota katu mãe kõ. Ãmõ, ojireko katu Janejare'e rekoa rupi iko ipi mãe kõ teve. [Ãmõ, otekokuwavay ipi mãe kõ tè.] Ãmõ, ivo tekoua rupi katu ekoi mãe kõ tè terepyteporo. Ãmõ, Janejare'e remimota rè ywesõ oja'a mãe kõ tè. Ãmõ, nivoi tekoua wyi ojireko katu mãe kõ tè. 
TIT.1.9	Tõvijã kõ totekokuwavay Janejare'e ayvu rè. Kõitokõ simo'e ee maekwerà rè totekokuwavay kupa. Aekwerà rupi katu tomosã'ãga ayvu kõ ipi. Ãmẽ tè ava mõ sõ nivoi poromo'e remẽ, tõvijã kõ okuwatà. “Janejare'e ayvu rupi katu rõwã aepo ere”, e'ità tõvijã kõ ãmẽ ijupe ipi. “Kee Janejare'e ayvu e'i mã'ẽ”, e'ità poromotekokuwa jẽ tõvijã poromo'e mãe kõ ipi.
TIT.1.10	Oiko pe'ĩrõwã oõvijãgwerà kõ nomomojyi ipi mãe kõ, ijayvukwerà kõ noenu tari mãe kõ. Oõvijã kõ rè ojimoãpã mãe kõ. Ãwĩ rapijarà kõ Jesu koty rewarà kõ pyterà rupi sikaepo ekoi ipi. A'e kõ jamotekokuwa ipe remẽ, noenu tari kupa ipi. Oporegeta teitete jẽ ojiupe kupa ipi. Poromoripe tè kupa. Kee e'i rã'ãga kupa: “Juteu kõ rekoa rupi ve tapeiko Jesu koty rewarà kõ rõmõ”, e'i rã'ãga kupa. [“Tapejiemosĩpire'ooka ikõ ipi nẽ, Moisesi remikusiwarerà rupiwarà jikuwapa rõmõ”, e'i rã'ãga kupa.] 
TIT.1.11	Wemikuwa rã'ãga tè omojenu poromoripea rõmõ kupa ipi. Ajamã'ẽ Jesu koty rewarà kõ mõ ojapyaka ywe'e tite ojimoripe rõmõ ãmẽ kupa. Kee e'i tite kupa: “Janejare'e ayvu teipõ omojenu”, e'i tite enu kupa. Ajawyi ojavy ywe'e tite Jesu rekoa ãmẽ kupa ky'y, opyriwarà kõ revejẽ. A'e poromoripearà kõ karakuri moatya rè ywesõ oja'a ipi rewarà mõ a'evo ekoi kupa. Kee e'i oupe kupa: “Eremimo'ekwerà kõ wyi apyy wetetà karakuri”, e'i kõrijõ tè oupe kupa ipi. Ajawyi a'evo ekoi mãe kõ pè taneayvukasi kee javo rõmõ neiko: “Pepi a'evoa wyi! Ni'ei ãwĩvo remẽ”, tere ijupe kõ imomi kõ ipi. 
TIT.1.12	A'evo mãe kõ pewarà mõ kee e'ipa Kereta yvy pewarà otekokuwa mã'ẽ mõ, karamoe remeve: “Iwari mãe kõ tè teãmã Kereta wãnà kõ ipi. Ojãrõ mã'ẽ vo sõ tite ekoi kupa ipi. Nijeweri mãe kõ tè kupa ipi. Ojimi'ua rè kõrijõ tègà ekoi kupa ipi”, e'i maekwerà. 
TIT.1.13	Aekwerà rupi katu tè poromoripe mãe kõ ekoi. Ajawyi taneayvukasi ijupe kõ imotekokuwa kõ ikenẽ, a'e ene, tuku. “Tapepoi ãwĩvo peikoa wyi ky'y!” ere ijupe kõ. “I'ete rã'ĩ!” ere ijupe kõ. Maevo neayvu wenutà ãmẽ kupa ky'y. Maevo Janejare'e ayvu e'e rupi ekoità ãmẽ kupa ky'y. 
TIT.1.14	Maevo Juteu kõ rekoa rupi noiko'ãi kupa ky'y. Maevo nojapyaka'ãi poromoripe jẽ mãe kõ ayvu rè kupa ky'y, ayvu e'e wenu kupa rewarà mõ. 
TIT.1.15	[Kee e'i teve poromoripe mãe kõ ipi: “Ja'umã'ẽ mõ sõ nisi'ui remẽ, maevo Janejare'e simoryokatà janere”, e'i tite kupa ipi, ikuwa e'ã. Ajare kee a'e. Janepy'a niky'ai remẽ, ja'umã'ẽ nomoky'a'ãi. Janejare'e reminõgwerà tè pirujẽ ja'umã'ẽ.] Ajawyi ivo katuay jaiko remẽ, nijapoi eminõgwerà wyi ipi. Janejare'e reminõgwerà noporopy'amoai'ãi ipi. Ajamã'ẽ ava mõ ipy'a ky'a jẽ remẽ, nuvei ja'umã'ẽ mõ poropy'aky'a'o mã'ẽ, ipy'a ai jẽ rewarà mõ. 
TIT.1.16	A'e kõ: “Erõvijã ywete Janejare'e”, e'i tite kupa ipi. Ajamã'ẽ ojikuwa Janejare'e noerovijai mãe kõ rõmõ kupa. Nivoi ekoia kõ rupi ojikuwa kupa. Ojikõ'õ ai tè kupa. Noerovijai kupa. Moma'e rõmõ rõwã ekoi ãmẽ kupa. [Ajawyi, “Nikatui ãwĩvoa”, tere ijupe kõ ky'y, a'e ene.]
TIT.2.1	Ãmõ, kee a'e ene, tuku. Jesu koty rewarà kõ teremotekokuwa imokasi kõ ipi. Jesu rekoa rè kõrijõ tè teremotekokuwa kõ ipi.
TIT.2.2	Ika'akuwa sa'u mãe kõ pè kee tere imotekokuwa ipi: “Tapejireko katu ikõ peiko nẽ. Temimoe'e rõmõ ikõ tapeiko ipi nẽ. Tapejimokasi ikõ Janejare'e rekoa rè ipi nẽ. Ãmõ, tapejirovija ywete ikõ Janejare'e rè ipi nẽ. Ãmõ, tapeauvay ikõ ãmõ kõ ipi nẽ. Ãmõ, tapepoi tite e'ã ikõ Janejare'e rekoa wyi pejimomorijau ipe remẽ nẽ”, ere ikõ ijupe kõ nẽ. Aepo tere ika'akuwa sa'u mãe kõ imotekokuwa kõ.
TIT.2.3	Ãmõ, isa'imã sa'u mãe kõ pè kee ere teve: “Jesu ikõ tapemomojy nẽ. Ivo ikõ tapeiko ipi nẽ. Ãmõ, tapeayvu ai e'ã ikõ peiko ipi nẽ. Ãmõ, pemãrãkuwaa tapemoyvypyoka e'ã ikõ peka'ua pupe ipi nẽ. Ivo tekoua rè ikõ poromotekokuwa mãe kõ rõmõ tapeiko nẽ”, ere ikõ isa'imã sa'u mãe kõ pè nẽ. 
TIT.2.4	A'e kõ tè ikõ tomotekokuwa kõjãmuku kõ ivo tekoua rè ipi nẽ. Kee te'i ijupe kõ kupa: “Tapeauvay ikõ pemẽnà ipi nẽ. Ãmõ, pememyry kõ ikõ tapeauvay teve ipi nẽ”, te'i ijupe kõ. 
TIT.2.5	“Ãmõ, tapejireko katu ikõ peiko ipi nẽ. Ãmõ, pirujẽ aiwea wyi ikõ tapejireko katu peiko ipi nẽ”, te'i. “Ãmõ, penetã rewarà rè ywesõ ikõ tapeja'a ipi nẽ. Ãmõ, tapeja'a katu ikõ ãmõ kõ rè ipi nẽ. Ãmõ, pemẽnà kõ ayvu rupi ikõ tapeiko katu ipi nẽ”, te'i isa'imã sa'u mãe kõ kõjãmuku kõ pè imotekokuwa kõ. A'evo ekoi kupa remẽ tè ãmõ kõ kee e'ità ee kõ omãjã: “Haa! Ikatuay wete Janejare'e ayvu!” e'ità kõjãmuku kõ rè omãjã. Ava jẽ rõwã kee e'ità ãmẽ ee kõ omãjã: “Nikatui maevo Janejare'e ayvu”, ava jẽ rõwã e'ità.
TIT.2.6	Ãmõ, kõnomĩokyrerà kõ teremotekokuwa teve imokasi kõ, ãwisõ tojireko katu teve kupa. 
TIT.2.7	Ene teve, tuku. Ivo ikõ eiko manyvo neiko remẽ ipi nẽ. Ãmẽ tè kõnomĩokyrerà kõ nereruparà mõ ekoità. Ãmõ, tanerovaory katu ikõ neremimotekokuwa kõ rovake ipi nẽ. 
TIT.2.8	Ajamã'ẽ ivo katu teremotekokuwavay jane kõ pirujẽ Janejare'e ayvu e'eay rè ipi. Nerejavyi ijayvu rè poromotekokuwaa rè remẽ, janeãpã kõ nivoi mã'ẽ manyvo nomo'y'ãi nere. Ojimosĩokatà kõrijõ tè nere omãjã ãmẽ kupa, wayvu ai paire.
TIT.2.9	Ãmõ, temĩgwai temipyykwerà kõ pè kee tere teve:
TIT.2.10	Ãmõ, tapemona e'ã ikõ penõvijã ma'e rè ipi nẽ. Ivo ikõ tapeiko ipi nẽ. A'evo peiko remẽ, temimoe'e rõmõ peikotà ãmẽ”, tere ijupe kõ. “A'evo peiko remẽ, kee e'ità ãmõ kõ pene omãjã: ‘Emã'ẽ ee kõ! Jesu rekoa rupi katu ekoi kupa ipi! Aje, ikatuay wete Janejare'e rekoa ipi! Ikatuay wete Janejare'e poroereko katuarà rõmõ ekoi!’ e'ità pene omãjã kupa”, ere temĩgwai kõ pè.
TIT.2.11	Janejare'e okatuaya rupi janerereko katu ipi. A'evo poroerekoa omojikuwaokapa pirujẽ jane kõ pè ky'y, Jesu Kiristu rupi. 
TIT.2.12	Ajawyi kee Janejare'e opota tijaiko Jesu koty rewarà kõ rõmõ, ike yvy pewarà kõ pytery pè jaiko jẽ remẽ. Janejare'e rekoa rupi tè jaiko ky'y. Nivoi tekoua wyi ikõ tijajireko katu ipi nẽ. Noerovijari mãe kõ remimotarà rè tijajitupi e'ã ipi. Janejare'e py'a rupi katuwarà kõ rõmõ tijaiko ipi, emireko katu kõ rõmõ. Ivo katua rupi tijaiko ipi. 
TIT.2.13	Kãramõ Jesu Kiristu janerereko katuarà rõmõ uu tarà mijẽ [janepijarà mõ janereraa wena kyty]. Jõvijã wasu rõmõ ojikuwatà uu. A'evo remẽ Janejare'e kasia ojikuwatà uu. A'evoa rã simoa'u jẽ jaiko age'e. Ajawyi siãrõ jẽ jaiko remẽ, ivo tijaiko jẽ ipi, a'e ene. 
TIT.2.14	Jesu ojijukaoka janerereko katuarà rõmõ. A'evoa rupi pirujẽ nivoi jaikoa wyi janemomoipa. Ivoay rõmõ janereinõ, ãwisõ owaray tijaiko ijupewarà mõ. Weruparà mõ janereinõ janerereko ipi. A'evoa rõmõ janereinõ.
TIT.2.15	A'evo 'evoa kõ rè teremotekokuwa kõ imokasi kõ, Titu. Noenui neayvu mãe kõ ikõ teremotekokuwa jẽ ipi nẽ. Ajamã'ẽ ava mõ sõ nivoi jẽ ekoi remẽ ikõ, emogeta kõ jẽ ãmẽ nẽ. “Terejimoteepa ikenẽ” ere ijupe neayvukasi rõmõ. “Ajamã'ẽ eayvu rupi rõwã aporegeta neupe. Janejare'e ayvu e'e rupi tè aporegeta ipi, nerõvijã rõmõ”, ere ijupe ky'y. Terejierõarõoka e'ã ava mõ pè.
TIT.3.1	Kee tere Jesu koty rewarà kõ pè imotekokuwa kõ: “Jõvijã kõ ikõ tapemomojy ipi nẽ. Kovenatu tapemomojy. Wãisõ. Tapenova maramota katu ikõ ikoty kõ ipi nẽ”, tere ijupe kõ. Ãmõ, kee ere ijupe kõ: “Taperovija katu ikõ penõvijã kõ ayvu ipi nẽ. Ivo tekoua rè ikõ tapeewe katu ipi nẽ. 
TIT.3.2	Ãmõ kõ reve tapeayvuvaja vaja e'ã. Ãmõ, tapejierõarõ e'ã teve peiko. Joova rupi katuwarà mõ tapeiko ãmõ kõ pytery pè ipi nẽ”, tere Jesu koty rewarà kõ pè imotekokuwa kõ ipi.
TIT.3.3	Kee rewarà mõ aepo a'e ene. Jypy remẽ itõkõ jane ve nivoi jaiko ipi mijã. Aja paire tè Jesu koty rewarà kõ rõmõ jane jaiko ky'y. Nijatekokuwai 'ete itõkõ mijã. Nijajapyaka tari teve Janejare'e ayvu rè ipi mijã. Janejare'e ayvu rupi nijaiko tari mijã. Janeremimota ai kasia rupi tè jaiko ipi mijã. A'evo jajimoripe jaiko ipi mijã. Jajipokuwa ivo e'ãa rè ipi mijã. Nijajireko katui jaiko ipi mijã. Poromoai teve jaiko ipi mijã. Jajimõarõ teve ãmõ kõ pè jaiko ipi mijã. Jajikõ'õ teve ãmõ kõ rè ipi mijã. Janerovaja jẽ janere ojikõ'õ rõmõ kupa ipi mijã. [Ajawyi, tijajirojivy e'ã ikõ aekwerà kyty nẽ.] 
TIT.3.4	Ajamã'ẽ a'evo jaiko jẽ ipe remẽ, Janejare'e janeporijauesa jẽ, janerereko katuarà rõmõ. Nivoi jẽ jaiko ipe remẽ, janerauvay jẽ. 
TIT.3.5	Janerereko katupa teãmã. Ivo jaiko rewarà mõ rõwã janerereko katu. Aje ywete, poroporijauesa rewarà mõ tè. Ajawyi i'Ãg kasia janepy'aky'a'opa janemoteepa ky'y. Janepyaukwerà rõmõ janereinõ janerereko ky'y, janeporijauesa rewarà mõ. O'Ãg rupi a'evo janerereko. 
TIT.3.6	Nokãte'ãi Janejare'e o'Ãg me'ẽa rè janeupe, Jesu Kiristu remireko katu kõ rõmõ. 
TIT.3.7	Okatua rupi janeaiwererà oitypypyipaoka janewyi. Ivo mã'ẽ rõmõ janerereko ky'y. “Poroereko karuarutà epyri”, e'ipa janeupe. [A'evoa rã siãrõ jẽ jaiko. A'evoa rõmõ tè o'Ãg ome'ẽ janeupe.] 
TIT.3.8	Aepo a'e mã'ẽ aje ywete. Ajawyi apota teremotekokuwa kõ aepo rè. Taneewe katu ikõ poromotekokuwaa rè ipi nẽ. Eremikusiwarerà rè pirujẽ teremotekokuwa kõ ipi. A'evo neiko remẽ, Janejare'e rè ojirovija mãe kõ Jesu rekoa katu okuwatà ãmẽ ky'y. Ojimokasità ivo tekoua rupi toiko ãmẽ kupa. Ãmẽ sõsi owaray jaikotà ky'y. Ikatuay a'evo jaiko remẽ ipi.
TIT.3.9	Ajamã'ẽ oporegeta teywete mãe kõ rè ikõ terejapyaka e'ã ipi nẽ. A'e kõ opota tite Janejare'e ayvu wyi poromomoioka. Ãmõ, opota penõvijãgwerà karamoe remẽwarà kõ rekoa rè terejimo'eai. Ãmõ, opota tãmõ Moisesi remikusiwarerà ivo tekoua rewarà rè ojiayvuvaja vaja teve kupa. Terejiayvuvaja vaja e'ã eeve kõ ajamã'ẽ. Manyvo rã mõ rõwã aepo rè nejiayvuvaja vaja. Noporomokasi mã'ẽ tè aepo ãmẽ. Noporomotekokuwai mã'ẽ teve. 
TIT.3.10	Kee tere oporegeta teitetea rupi poromoe'yità tite mãe kõ pè: “Aepo pejẽ sõ, poromotekokuwaarà rã'ãga kõ!” ere ijupe kõ ipi. Ojimoane'e jẽ sõ kupa remẽ, aepo ere mijẽ ijupe kõ. Mõrijõ 'arà tesõ aepo ere ijupe kõ. Ãmẽ tè neayvu rupi noikoi sõ kupa remẽ, teremoisyry ãwĩ rapijarà Jesu koty rewarà kõ pytery pe wyi imono ky'y. [Kee rewarà mõ. Noja'a'ãi opy'a tekokuwaa rè kupa rewarà mõ.] 
TIT.3.11	Kee nekuwapa ãwĩ rapijarà kõ manyvo jẽ ekoi. Nivoi ekoi kupa ipi. Jesu rekoa e'e rè noja'ai kupa ipi. Janejare'e ayvu nopotai teve kupa ipi. Weko aiwerà règà ojimoane'e jẽ kupa ipi. Ajawyi ojikuwa Janejare'e omomorijautà mãe rã kõ rõmõ kupa.
TIT.3.12	Amoawyjepatà eayvu ky'y. Kee a'e jẽ ene. Epãtavõarà Atẽmã amonotà rã'ĩ nerekovijarà mõ toposiko iko. Atẽmã nooi remẽ, Tikiku tè amonotà. Mokope ovãe remeve ejo kuise'ẽ jẽ ekoty. Nikopori taa pè aatà ãmãnà kyrypy e'ãve. Ajaate kwaray ypy remẽ a'e pè ajutà. Ajawyi a'e taa kyty ikõ tereo eresa nẽ, a'e neupe. 
TIT.3.13	Ãmõ, Sena eu erà pè mã'ẽ okwatà nerena rupi. Ayvu pojy kuwaparà
TIT.3.14	Ãmõ, kee a'e ene. Tijaneewe katu japosiko, ãwisõ ivo katua rupi tijaiko, Jesu koty rewarà kõ rõmõ. Nijanerako'i'ãi ãmõ kõ rè ãmẽ.
TIT.3.15	Ike epyriwarà kõ opota ojimory nere kareta akusiwa mã'ẽ rupi, pirujẽ epyriwarà kõ. Ãmõ, mokope orerauparà kõ rè teve oropota orojimory, Jesu rè ojirovija mãe kõ rè.
TIT.3.15	Jõvijã wasu Jesu ikõ tapenereko katu okatuaya rupi ipi nẽ.
TIT.3.15	[Awyjepa eremikusiwarerà neupewarà ky'y.]
PHM.1.1	Pauru tè ije. Eayvukwerà akusiwatà neupe, Piremõ. Kiristu Jesu ayvu amojenu wyi emopã'ã kupa. Ajawyi jimopã'ãga pupe wyi akusiwa kareta ajupa. Timoteu, janeretãrã vo mã'ẽ, epyri tui akusiwa ajupa remẽ.
PHM.1.1	Kee a'e ene. Akuwa Jesu remĩgwai rõmõ tè ene neiko, Piremõ. Ãwitõ ore oroiko, ãwĩvo ve ene neiko. 
PHM.1.2	Ãmõ, Jesu koty rewarà kõ pè ve akusiwa ajupa, neretã wyry pè ojimoaty Janejare'e moe'ea rè ipi mãe kõ pè. Ãmõ, janekõjã, janeretãrã e'e vo mã'ẽ pè teve akusiwa ajupa, a'e Apia eu ijupe mã'ẽ pè. Ãmõ, Akipu pè akusiwa ajupa. Nojirokyjei Jesu remĩgwai rõmõ mã'ẽ Akipu. Mokopejõ peupe akusiwa ajupa.
PHM.1.3	Janeruwasu ikõ tapenereko katu okatuaya rupi ipi nẽ. Tapepy'amopiryvypy katu ikõ ipi nẽ. Ãmõ, Janerõvijã Jesu Kiristu reve ikõ ta'evo penereko nẽ.
PHM.1.4	Janejare'e pè aporegeta neupewarà mõ ipi remẽ, kee a'e ijupe ipi: “Ikatuay wete nekoty rewarà rõmõ Piremõ ekoi. Ikatu neinõ neãkarã rõmõ”, a'e ijupe ipi.
PHM.1.5	Ãmõ kõ manyvo neiko mã'ẽ omojenu ije ipi. Kee e'i ije kupa:
PHM.1.5	– Jõvijã wasu Jesu rè ojirovija katu mã'ẽ tè Piremõ. Poroauvay ipi. Jesu koty rewarà kõ pirujẽ wauvay ipi, e'i ije kupa ipi.
PHM.1.5	[Ajawyi aepo nerewarà aenu remẽ, eroryvay enu nere.] 
PHM.1.6	Ãmẽ ajipy'amogeta nere remẽ, kee a'e Janejare'e pè: “Papa, emotekokuwaoka Piremõ ereko ipi. A'evoa Kiristu rupi neremime'ẽ ikatuay wete mã'ẽ okuwa katutà Piremõ ipi ky'y”, a'e Janejare'e pè neupewarà mõ ipi.
PHM.1.7	Eroryvay nere ipi, poroauvay mã'ẽ ene rewarà mõ. A'evo neiko mã'ẽ rè aja'a remẽ, ajimokasioka ywete ipi. Pirujẽ Janejare'e koty rewarà kõ ve nemokasioka ywete nerekoa rupi ipi.
PHM.1.8+PHM.1.9	Ije eka'akuwa ky'y. Age'e aã kareta akusiwa ajupa. Ije, Kiristu Jesu remipyteporo e'e teipe sõ ije ijayvu mojenuarà rõmõ mijã. Temimopã'ãgwerà rõmõ teipe sõ teve ije ijayvu mojenua rewarà mõ mijã. Ajawyi eayvukasi kuwa neupe mijã. Ajamã'ẽ napotai eayvukasi rõmõ, oroauvay rewarà mõ. Ikatusa rupi tè a'età ene. 
PHM.1.10	Kee a'età ene. Onesimu pewarà mõ akusiwa ajupa, neremĩgwai neremipyykwerà pewarà mõ.
PHM.1.11	Kwee remẽ nepyri ekoi jẽ remẽ, nikatu ywe'ei neupe mijã. Nanererovija ywe'ei ipi mijã. Ajamã'ẽ ojimoteepa ky'y. Ererovija katu ky'y. Ãwĩvo ve nererovija katu tevetà ky'y.
PHM.1.12	Ajawyi age'e amojivytà nekoty ky'y. Aekaraytà amono nekoty remẽ. 
PHM.1.13	Ike Jesu Kiristu ayvu rewarà mõ jimopã'ãga pè aju remẽ, Onesimu epãtavõ gatu ipi. Ajawyi amomyta kuwa ipe epyri mijã, nerekovijarerà rõmõ. 
PHM.1.14	Ajamã'ẽ “tamomyta jẽ” na'ei ijupewarà mõ, neremĩgwai tè rewarà mõ. Ajamã'ẽ nemuu mijẽ sõ ekoty remẽ, eroryvaytà ee ky'y. “Hoõ” nerei remẽ, ikatu teve eupe.
PHM.1.15	Maevo Janejare'e tè omoisyryoka rã'ĩ newyi, [Jesu rekoa tokuwa rã'ĩ.] Age'e sõsi awyje neremĩgwai e'eay rõmõ ekoità ky'y, ojivy nekoty oo remẽ. 
PHM.1.16	Ajamã'ẽ neremĩgwai kõrijõ tè rõwã ky'y. Neretãrã e'e vo mã'ẽ teve ky'y, Jesu koty rewarà rõmõ nevo ky'y rewarà mõ. Aje aauvay. Akuwa ovãe nepyri remẽ, neau tevetà. Ãwitõ neremĩgwai e'eay rõmõtà ky'y, ãwĩvo ve neretãrã e'eay vo rõmõ tevetà. Ajawyi akuwa neautà mã'ẽ tè ãwĩ.
PHM.1.17	Ajawyi, ãwitõ ije tè avãe nepyri remẽ neroryvaytà, erevewarà tè ene rewarà mõ. Tãwĩvo ve tanerory ee ojivy nekoty oo remẽ. 
PHM.1.18	Ãmõ, nekarakuri rovaja sõ noepyme'ẽive remẽ, ere ije ãmẽ. Ije tè aepyme'ẽmatà ijupewarà mõ ene ãmẽ. Ãmõ, ni'ei sõ nerereko remẽ, ere teve ije. Ije tè apãsarõtà ãmẽ a'evoa, a'evo ekoi remẽ. Ije tè amokatutà ãmẽ. 
PHM.1.19	Aje, ije Pauru tè oromoepytà Onesimu rekovijarà pè, a'e ene. Eremikusiwarerà ywete ãwĩ. Ajawyi, “Aje sipõ omoepytà ije”, tere e'ã eupewarà mõ. Ije tè Jesu rewarà rè oromotekokuwa, ãwisõ tekoua pyau nopa'ãi mã'ẽ rõmõ tereiko upi katu ky'y. A'e rè nerepyme'ẽive maevo sõ tite ije. “Hoõ” tere eayvu pè ãmẽ. 
PHM.1.20	Nereke'yry vo sõ mã'ẽ tè ije, Kiristu koty rewarà rõmõ. Ajawyi a'e ene. Terejimory Onesimu rè ojivy oo nekoty remẽ, a'e ene. Janerõvijã ywete rewarà mõ terejimory ee, a'e teve. A'evo nereko remẽ, eroryvaytà nere ãmẽ. Ajawyi a'evo neiko remẽ, epy'amoryokatà rejupa.
PHM.1.21	Akuwa aã kareta eremikusiwarerà rupi nereko katutà Onesimu. Eayvukwerà nerovijatà. A'evoa akuwapa. Akuwa eremiporanukwerà wyi erereko katutà.
PHM.1.22	Ãmõ, kee a'età ene. Maevo aatà neresa ky'y, emoẽoka kupa paire. Akuwa peja'a jẽ ere ipi. Akuwa Janejare'e pè peporegeta eupewarà mõ ipi. Ajawyi emoẽoka mã'ẽ 'arà aãrõ jẽ ajupa. Emoẽoka kupa remẽ tè katu aatà pekoty ky'y. Ajawyi emokatu amãtejẽ ekea'ypa rã, a'e ene.
PHM.1.23	Ejimorypa Parasi
PHM.1.24	Ãmõ, ereve oposiko mãe kõ ve opota ojimory nere. Kejõ. Maku. Ãmõ, Aritaku. Ãmõ, Temasi. Ãmõ, Rukasi. Mokopejõ opota ojimory nere mãe kõ.
PHM.1.25	Jõvijã wasu Jesu Kiristu ikõ tapenereko katu okatuaya rupi ky'y nẽ.
PHM.1.25	[Awyjepa eremikusiwarerà ky'y.]
HEB.1.1	Karamoe remẽ itõkõ Janejare'e wayvu omuu janerãmõi kõ pè ipi. Ãmẽ upi upi wayvu mojenuarà kõ pè omojikuwaoka, tomojenu ijupe kõ ipi mijã. Iteetejẽ omojikuwaoka ijupe kõ ipi mijã.
HEB.1.2	Age'e remẽ
HEB.1.3	Janejare'e okatuaya omojisaoka janeupe Wa'yry rupi. Eruparà rõmõ ekoi Ta'yry. Nojavyi 'eteay ijayvu mã'ẽ ipi. Ãwitõ warua rupi jamã'ẽ janerova rè. Ãwĩvo ve Janejare'e Ra'yry rè jamã'ẽ remẽ, Tuu rè jamã'ẽ. Ojevo jẽ Uu reve ekoi. Ijayvukasiay teve iko ipi. Pirujẽ wayvukasia rupi weminõgwerà kõ wereko katu jẽ ereko ipi. Janeaiwererà omoje'o janewyi omãnõa rupi, ãwisõ Janejare'e pè tijanepy'a ky'a e'ã ky'y. A'evo paire ojivy oo Uu pyri ky'y, a'e ywesõ ikasiay mã'ẽ pyri. I'ekatu kytyre wapy upa, eeve Janerõvijã wasu rõmõ ekoi. 
HEB.1.4	A'evo a'e ywesõ ijayvukasiay Janejare'e remĩgwai yvapewarà kõ wyi ipi. Uu remĩgwai kõ 'arà kyty ekoi, Ta'yry rõmõ. 
HEB.1.5	Ajare kee e'i Janejare'e Wa'yry pè ikusiwaoka karamoe remeve:
HEB.1.5	“Oromojikuwaoka Era'yry rõmõ tereiko, jane kõ rovake.
HEB.1.5	Age'e ajikuwaoka teve Neruu rõmõ aiko teve”, e'i ijupe.
HEB.1.5	Wa'yry pè tè aepo e'i. Wemĩgwai yvapewarà kõ pè rõwã aepo e'i ajamã'ẽ. Ãmõ, kee e'i amãtejẽ Wa'yry pè:
HEB.1.5	“Neruu rõmõ aikotà. Ãwĩ Era'yry rõmõ neikotà”, e'i teve.
HEB.1.6	Ãwĩvo ve omuu Wa'yry ypykwerà yvy pè tojimojane remẽ, kee e'i ijupewarà mõ:
HEB.1.6	“Eremĩgwai yvapewarà kõ remimoe'e rõmõ Era'yry toiko”, e'i.
HEB.1.7	Yvapewarà kõ pewarà mõ ãmẽ kee e'i Janejare'e ikusiwaoka:
HEB.1.7	“Janejare'e omokasi wemĩgwai yvapewarà kõ ipi.
HEB.1.7	Ãwitõ yvytu ikasiay, ãwĩvo toiko kupa.
HEB.1.7	Ãwitõ tata ikasiay, ãwĩvo ve toiko kupa”, e'i.
HEB.1.8	A'e kõ pewarà mõ “eremĩgwai kõ” e'i ipi. Wa'yry pewarà mõ ãmẽ “Jõvijã” e'i. A'e pewarà mõ kee e'i ikusiwaoka karamoe remeve:
HEB.1.8	“Janejare'e tè ene.
HEB.1.8	Neiko karuarutà Jõvijã wasu rõmõ neiko.
HEB.1.8	Ivo katu nereko neremĩgwai kõ Jõvijã wasu rõmõ ipi.
HEB.1.9	Ivo tekoua nepota katu ipi.
HEB.1.9	Nivoi tekoua ãmẽ nerepotai 'ete ipi.
HEB.1.9	Ajawyi tè Janejare'e nemokasi Jõvijã wasu rõmõ tereiko.
HEB.1.9	Nerevewarà kõ 'arà kytywarà rõmõ nemoẽoka.
HEB.1.9	Nemoryvay teve nemoe'eoka”, e'i maekwerà.
HEB.1.10	Kee e'i teve ikusiwaoka ijupewarà mõ:
HEB.1.10	“Jõvijã, karamoe remẽ naikoi moma'e mijã.
HEB.1.10	Ãmẽ yvy neinõ. Yvag ve neinõ.
HEB.1.10	Nepo pè maevo sõ tite neinõ.
HEB.1.11+HEB.1.12	Aekwerà kõ opatà kãramõ ky'y. Yvy kõ. Yva kõ teve opatà.
HEB.1.11+HEB.1.12	Ãwitõ kamisa okekeipa ipi, ãwĩvo vetà nereminõgwerà opatà.
HEB.1.11+HEB.1.12	Neekovijanõ kõ jẽtà aja paire.
HEB.1.11+HEB.1.12	Ene ãmẽ neiko puku jẽtà neiko.
HEB.1.11+HEB.1.12	Nanetee'ãi teve. Naneka'akuwa'ãi teve.
HEB.1.11+HEB.1.12	Neiko karuaru jẽtà neiko”, e'i ikusiwaoka.
HEB.1.11+HEB.1.12	Wa'yry pewarà mõ tè aepo e'i. 
HEB.1.13	Kee e'i teve ijupewarà mõ:
HEB.1.13	“Ejo e'ekatu kytyre tereapy, ereve Jõvijã wasu tè ene rewarà mõ.
HEB.1.13	Neãpã kõ newyry kyty rõmõ ainõtà. I'arà kõ gyty oromoẽokatà”, e'i amãtejẽ ijupe.
HEB.1.13	Wa'yre'e pè tè aepo e'i. Wemĩgwai yvapewarà kõ pè rõwã aepo e'i. 
HEB.1.14	Mã rapijarà põ yvapewarà kõ ajawyi? Janepãtavõarà kõ rõmõ Janejare'e omuu ipi. Wemireko katu rã kõ pãtavõarà kõ rõmõ omuu. Emĩgwai kõ tè a'e kõ. Ajawyi Janerõvijã ywete wapyrasa kõ ipi.
HEB.2.1	Aje ywete Janerõvijã ywete ayvukwerà ojenu janeupe maekwerà. Ajawyi tijajimokasi jẽ ee tijaiko, a'e pejẽ. Ja'ave rõwã tijaiko e'ã ãmẽ. Tijanerearai e'ã teve iwyi. 
HEB.2.2	Kee rewarà mõ aepo a'e pejẽ. Ayvu kasi teãmã yvapewarà kõ remimojenuwerà kõ. Aje ywete mã'ẽ omome'u kupa ipi. Niteei mã'ẽ omome'u maekwerà. Ajawyi tãmõ kõ noerovijai emimojenuwerà remẽ, omomorijauoka kõ ijaiwererà kõ repykarà mõ.
HEB.2.3	Tysi tõ Janerõvijã ywete remimojenuwerà nisirovijai remẽ! Janemomorijauvaytà tè ivo kõ jẽ ãmẽ ky'y! Emã'ẽ. A'e yveve janerereko katua omojenu imojikuwa janeupe. Wemimo'earà kõ pè omojenu, omã'ẽ ee mãe kõ pè. A'e kõ ajaire omojenu janeupe ãmẽ ky'y. “Aje ywete ijayvukwerà”, e'i wemimojenuwerà pè kupa. Ajawyi ikõ ijayvukwerà sirovija ywete ipi nẽ, a'e pejẽ. 
HEB.2.4	Janejare'e teve omojikuwaoka jane aje ywete Janerõvijã ywete remimojenuwerà. Okasia rupi omojikuwaoka wenu mãe kõ rovake, ãwisõ “aje ywete” te'i weminuwerà pè kupa. Mãrãnà jikuwa e'ã kõ iteetejẽ oinõoka Janerõvijã pè tomã'ẽ ee kupa. Ipojy mãe kõ. Temikuwa e'ã kõ. Ãmõ, o'Ãg tẽ tesõ omuu teve Janerõvijã koty rewarà kõ py'a pupe toiko. Wemimotarà rupi emikuwa kõ ome'ẽ teve ijupe kõ. O'Ãg kasia rupi a'evo wereko kõ, ãwisõ “aje ywete” te'i Janerõvijã ywete remimojenuwerà pè kupa ky'y.
HEB.2.5	Tapeja'a jẽ ikõ kãramõwarà rã rè nẽ. A'evo remẽ yvapewarà kõ rõwã Janejare'e omojõvijã mitità. 
HEB.2.6	[Jane tè, ojirovija katu ee mãe kõ tè a'evotà wereko ãmẽ.] Ajare kee e'i ava mõ ikusiwa:
HEB.2.6	“Manyvore põ neja'a jẽ tesõ jane kõ rè, ene ywesõ nekasiay remẽ?
HEB.2.6	Jane kõ wyi wete nekasiay neiko!
HEB.2.6	Neja'a jẽ jane kõ rè ajamã'ẽ neiko ipi.
HEB.2.7	Nemojõvijãoka kõ imoe'eoka kõ,
HEB.2.7	werywete yvapewarà kõ vo toiko kupa.
HEB.2.7	Ajamã'ẽ yvapewarà kõ wyry kyty sa'u miti neinõ kõ toiko kupa.
HEB.2.8	Neinõ kõ nereminõgwerà jarà kõ rõmõ toiko kupa,
HEB.2.8	toja'a nereminõgwerà kõ pirujẽ rè kupa ipi”, e'i mã'ẽ ojikusiwa.
HEB.2.8	Aepo e'i maekwerà rupi jakuwa Janejare'e pirujẽ weminõgwerà kõ ome'ẽ janepo pè. Age'e remẽ, jane kõ rè jamã'ẽ ipe erokwa. “Mã pè põ aepo e'i?” ja'e tite jamãjã ee. 
HEB.2.9	Ajamã'ẽ jakuwa Jesu tè a'evo ekoi. A'e uu ojimojane remẽ, yvapewarà kõ wyry kyty sa'u rã'ĩ ekoi rã'ĩ mijã, yvy rupi. Jane kõ aiwererà repykarà mõ uu omãnõ wyi a'evo ekoi rã'ĩ. Janejare'e janerauvay wyi a'evo Ta'yry ekoi. Age'e Jõvijã wasu rõmõ ekoi ky'y. Pirujẽ weminõgwerà jarà rõmõ ekoi. Omãnõ janeupe rewarà mõ Tuu omojõvijãoka imoe'eoka ky'y.
HEB.2.10	Janejare'e tè omomorijauoka Wa'yry. A'evoa rupi Janerõvijã e'eay rõmõ oinõ, tijanerereko katu janereraa Uu rena kyty. Ikatuay a'evo janerereko remẽ. Pirujẽ weminõgwerà kõ wereko jẽ ereko. Opota mõa'ãrõwã jane kõ wãkarãgwerà kõ rõmõ toiko kupa ipi. Ajawyi a'evo wereko kõ eraa kõ wena e'eay kyty opyri toiko kupa.
HEB.2.11	Jesu janeaiwererà omoje'o janewyi. Janemotee teve, Uu rekoa rupi katu tijaiko. Ajawyi janeruu rõmõ Jesu Ruu ekoi ky'y, Jesu remireko katukwerà kõ rõmõ jaiko remẽ. Pe'ĩte Janeruu ky'y. Ajawyi Jesu “emõmirĩ” e'i jane ky'y. “Ekõjã” e'i ve wãivĩgwerà kõ pè. Nojimosĩoka'ãi aepo javo janeupe. 
HEB.2.12	Ajare kee e'i Uu pè:
HEB.2.12	“Nekatuay wetea amojenutà emõmirĩ kõ pè, ekõjã kõ pè ve.
HEB.2.12	Oromoe'età ipyterà kõ pè”, e'i Uu pè.
HEB.2.12	[A'evo “emõmirĩ kõ” e'i janeupewarà mõ. Nosĩ janewyi rewarà mõ aepo e'i.] 
HEB.2.13	Kee e'i teve janeupewarà mõ:
HEB.2.13	“Janejare'e rè erako'iaytà ipi”, e'i maekwerà.
HEB.2.13	Kee e'i teve janeupewarà mõ:
HEB.2.13	“Aã ike aju, eãkarãgwerà kõ Janejare'e ome'ẽ ije mãe kõ reve”, e'i maekwerà.
HEB.2.14	Janeupewarà mõ tè “eãkarãgwerà kõ” e'i. Janeupewarà mõ Jesu ojimojane, janevo toiko. Ãwitõ janero'o, ãmõ, janeruwy, ãwĩvo ve ekoi. Janevo ywete ekoi. Janevo ywete oiko omãnõ. Omãnõa rupi nomokasiokari ãjãgai rõvijã ky'y, ãwisõ tikasi e'ã janemãnõa janeupe ky'y. Ajawyi janemãnõa jarà rõmõ rõwã ãjãgai rõvijã ekoi ky'y. 
HEB.2.15	Jane kõ oiko jẽ remẽ okyje amãtejẽ omãnõa rã wyi iko ipi. Ãwitõ temĩgwai ai kõ okyje amãtejẽ oõvijã ai wyi ipi. Ãwĩvo ve okyje ai tè omãnõa rã wyi kupa ipi. Aje ywete Jesu gyjea rupi tekoua omoma omãnõa rupi ky'y, ãwisõ tijakyje e'ã janemãnõa rã wyi jaiko ky'y. A'evoa rõmõ ojimojane omãnõ. 
HEB.2.16	Ajawyi jakuwa yvapewarà kõ mokasiarà rõmõ rõwã uu yvy pè. Aje ywete, janemokasiarà rõmõ tè uu. Tãmõ Aparão jeapyrerà kõ mokasiarà rõmõ tè uu. 
HEB.2.17	Ajawyi manyvo nyvo jaiko etãrã kõ rõmõ remẽ, a'evo 'atà tè Jesu ekoi ãmẽ, ojimojane uu remẽ. Ajawyi age'e e'i katu oja'a janere Uu rovakeve ky'y. Janeporijauesa mã'ẽ rõmõ ekoi. Temirovija rõmõ ekoi. Janeporijauesaoka Janejare'e rovakeve mã'ẽ e'eay rõmõ ekoi. A'evo janerereko, ãwisõ Janejare'e “awyjepa” te'i janeaiwererà pè ky'y. A'evoa rõmõ tè Jesu janevo ojinõ. 
HEB.2.18	Okuwa katu janemokasia, ãjãgai rõvijã ojavyoka Janejare'e rekoa janeupe remẽ. Janevo jẽ ojimomorijau iko, ãjãgai rõvijã opota ipe ojavyoka ijupe remẽ mijã.
HEB.3.1	Ajawyi kee a'e pejẽ, eretãrãgwerà kõ. Janejare'e janepyteporo, Jesu koty rewarà kõ rõmõ tijaiko. Janejare'e Remimuurerà tè Jesu. A'e omojikuwaoka Janejare'e rekoa ipyau mã'ẽ janeupe ipi. Janeporijauesaoka Uu rovakeve ipi. Ajawyi temirovija tè a'e. A'e rè jẽsi tijaja'a ywete jaiko ky'y! 
HEB.3.2	Kee Jesu ekoi. Janejare'e wesa wemĩgwai kõ rereko katuarà rõmõ. Werovija ywete Uu ipi. Uu ayvukwerà rupi katu janerereko. Ãwitõ karamoe remẽ tãmõ Moisesi amyry Janejare'e ayvu rupi katu wereko katu wetãrãgwerà kõ ipi. A'evo ve Jesu janerereko Uu ayvu rupi ipi. 
HEB.3.3	Jesu ywesõ wapyrasa ajamã'ẽ Moisesi. Ajawyi a'e ywesõ tijamoe'e tãmõ Moisesi wyi. Tetã reinõgarà rè tè poromosã'ãgatà tapekuwa sa'u. Ava mõ tetã oinõ remẽ, tetã rõwã jamoe'e ipi. Inõgarerà tè jamoe'e ipi, ovote rõwã tetã ojinõ rewarà mõ. A'evo ve poroinõgarerà tè Jesu wyi, a'e ywesõ tijamoe'e tãmõ Moisesi wyi, janereinõgarerà tè Jesu rewarà mõ. 
HEB.3.4	Tetã rè tè poromosã'ãga jẽtà. Jainõ remẽ tè katu uve tetã ipi. Nuvei inõgarà remẽ, nuve'ãi tetã ãmẽ. Mã jẽ rõwã nijainõi mã'ẽ. A'evo ve pirujẽ teminõgwerà reinõgarerà tè Janejare'e. Ajawyi a'e tè tijamoe'e. 
HEB.3.5	Janejare'e remĩgwai e'eay rõmõ tãmõ Moisesi ekoi karamoe remẽ. Ijayvu rupi katu wereko katu wetãrãgwerà kõ ereko ipi. Janejare'e, “Kee arekotà eupewarà kõ kãramõ”, e'i Moisesi pè remẽ, oterẽ gatu aepo omojenu ijupe kõ ipi. 
HEB.3.6	Kiristu ãmẽ Janejare'e Ra'yry e'eay rõmõ ekoi ipi. Uu werovija katu mã'ẽ rõmõ tè a'e ekoi. Uu koty rewarà kõ rè oja'a katu iko ipi. Janejare'e koty rewarà kõ tè jane, jajimokasi jẽ ee jaiko remẽ. Ajawyi Jesu rè tè tijaja'a ywete jaiko ãmẽ. Jaãrõ jẽsi Janejare'e pyri jaiko karuarua rã ãmẽ jaiko.
HEB.3.7	Ajawyi tijajapyaka katu Janejare'e 'Ãg ayvukwerà rè, kee e'i maekwerà rè:
HEB.3.7	“Age'eve ikõ tapejapyaka eayvu rè nẽ,
HEB.3.7	upi katu tapeiko.
HEB.3.8	Karamoe remẽ itõkõ penãmõi kõ ojimoape ywe'e tite eayvu renu tare'ã ipi mijã,
HEB.3.8	tekoe'ãma rupi ekoi kupa remẽ.
HEB.3.8	Erã'ã ywe'e tite teve kupa ipi mijã.
HEB.3.8	A'e reruparà kõ rõmõ ikõ tapeiko ywe'e tite e'ã nẽ, ijeapyrerà kõ rõmõ.
HEB.3.9	Penãmõi kõ omã'ẽ ipe areko katu kõ remẽ.
HEB.3.9	40 kwaray rõmõ tesõ itõkõ omã'ẽ ipe ere kupa.
HEB.3.9	Ajamã'ẽ erã'ã jẽ sire'e tè ãmẽ kupa.
HEB.3.9	Ojimoane'e jẽ ererovija e'ã ãmẽ kupa.
HEB.3.10	Ajawyi tesõ itõkõ ajimõarõ maevo sõ tite ikoty kõ ky'y.
HEB.3.10	Kee a'e ijupewarà kõ mõ:
HEB.3.10	‘Amotekokuwa kõ ipe erekoa rè ipi.
HEB.3.10	Nererovija tari tesõ ajamã'ẽ kupa.
HEB.3.10	Ipy'a ai jẽ tesõ iko kupa ipi’, a'e ijupewarà kõ mõ.
HEB.3.11	Ajaate kee a'e ijupe kõ ãmẽ ky'y:
HEB.3.11	‘Napeike'ãi penena rã pè pejimoavaa mõ peiko ky'y’, a'e ijupe kõ.
HEB.3.11	Ajimõarõ maevo sõ tite ikoty kõ wyi aepo a'e penãmõi kõ pè ky'y”, e'ipa Janejare'e maekwerà.
HEB.3.12	Ajawyi kee a'e eayvukasi rõmõ pejẽ, eretãrãgwerà kõ. Tapejimokasi jẽ ikõ Janejare'e rè peja'a jẽ peiko, pejãvijõ jẽ. Tapepy'a ai ywe'e tite e'ã. Pepõ'õmorà mõ jẽ rõwã ipy'a aità Janejare'e ayvu renu tare'ã ãmẽ. Janejare'e oiko teãmã mã'ẽ tapeity ywe'e tite e'ã. 
HEB.3.13	Ãwitõ tãmõ kõ pè Janejare'e kee e'i: 
HEB.3.14	Jajirovija ypy Kiristu rè remẽ, jajirovija ywete ee ipi. Jajipykãtã ee. A'evo tijaiko jẽ age'e remẽ jaiko ãmẽ ipi, ajaate jamãnõa pè. A'evo jaiko remẽ tè aje ywete Kiristu koty rewarà kõ rõmõ jaikotà ãmẽ. 
HEB.3.15	A'evoa rè tè Janejare'e 'Ãg kee e'i ikusiwaoka:
HEB.3.15	“Age'eve ikõ tapejapyaka eayvu rè nẽ, upi katu tapeiko.
HEB.3.15	Karamoe remẽ itõkõ penãmõi kõ ojimoãpã ywe'e tite ere ipi mijã.
HEB.3.15	A'e kõ reruparà rõmõ ikõ tapeiko ywe'e tite e'ã nẽ, ijeapyrerà kõ rõmõ”, e'i ikusiwaoka.
HEB.3.16	Tãmõ Moisesi Ejitu yvy pe wyi werojisyry maekwerà kõ pewarà mõ tè itõkõ aepo e'i. A'e kõ wenu ke'ĩatu tè itõkõ ijayvu. Noerovijai ajaire kupa ky'y. Ojimoape tesõ ijayvu renu tare'ã kupa ky'y. Pirujẽ a'evo ekoi kupa. 
HEB.3.17	Ajawyi tesõ Janejare'e ojimõarõ ikoty kõ, nivoi ekoi kupa rewarà mõ. 40 kwaray rõmõ tesõ itõkõ ojimõarõ ikoty kõ, tekoe'ãma rupi ekoi kupa remẽ. A'e rupi opa ãmẽ kupa ky'y. 
HEB.3.18	Noerovijatai kupa rewarà mõ tè Janejare'e, 
HEB.3.19	Ajawyi tè itõkõ noikei kupa ky'y, noerovija tari Janejare'e kupa ipi rewarà mõ.
HEB.4.1	Ajare kee a'e pejẽ, tapeja'a ee. Ãwitõ janemojimoavaa 'arà rè Janejare'e oporegeta tãmõ kõ pè, janeupe ve oporegeta.
HEB.4.2	Janejare'e ayvu e'eay ojenupa jane. Ãwitõ tãmõ kõ pè ojenupa,
HEB.4.3	A'e reruparà kõ rõmõ rõwã jaiko ky'y. “Aje ywete a'evo Janejare'e janererekotà”, ja'e. Ajawyi sikuwa jaiketà ipyri jajimoava mãe kõ rõmõ jaiko ãmẽ. Tãmõ Moisesi rupi oo maekwerà kõ noikei ojimoava ipyri kupa, noerovijai kupa rewarà mõ. Ajawyi tesõ Janejare'e kee e'i ijupe kõ: 
HEB.4.4	Kee e'i ojikusiwa Janejare'e ayvu rõmõ, jimoavaa 'arà rewarà rè: 
HEB.4.5	Kee e'i teve jimoavaa 'arà rè: 
HEB.4.6	A'e kõ pè ypy ojenu ipe janemojimoavaa 'arà rena rewarà. Karamoe remẽwarà kõ pè ypy ojenu ipe. Ajamã'ẽ a'e kõ noikei a'e pupe. Janejare'e nomoigeoka kõi, noerovijai ijayvu kupa rewarà mõ. Ãmõ kõ ãmẽ omoigeokatà opyri tojimoava kupa. 
HEB.4.7	Kee jaa jakuwapa. Janejare'e nomoigeokai maekwerà kõ opa paire, oporegeta jẽ opyri janemojimoavaa 'arà rã rè. Ijaty kwaray paire oporegeta jẽ a'evoa rã rè. Ajawyi jakuwa a'e kõ pewarà mõ kõrijõ tè rõwã aepo e'i. Kee e'i tãmõ Tavi pè tokusiwa:
HEB.4.7	“Age'eve ikõ tapejapyaka ywete eayvukwerà rè nẽ, upi katu tapeiko ky'y.
HEB.4.7	Karamoe remẽ itõkõ penãmõi kõ ojimoãpã ywe'e tite ere ipi mijã.
HEB.4.7	Eruparà kõ rõmõ ikõ tapeiko ywe'e tite e'ã nẽ”, e'i.
HEB.4.7	“Age'eve” e'i maekwerà. Ajawyi sikuwa ãmõ kõ oike jẽ kuwa age'eve Janejare'e pyri ojimoava.
HEB.4.8	Kanaã yvy pè oike kupa mã'ẽ pè rõwã aepo e'i Janejare'e. Ajawyi kãramõ tãmõ Josue weroike janerãmõi kõ Kanaã yvy pè paire, Janejare'e oporegeta jẽtà janeikea rã rè. Kanaã yvy pè oike mã'ẽ pè tè sõ aepo e'i remẽ, noporegeta'ãi kuwa janemojimoavaa 'arà rã rè ajaire mijã.
HEB.4.9	Ajawyi sikuwa janemojimoavaa 'arà rã, Janejare'e koty rewarà kõ pewarà mõ. Ãwitõ Janejare'e ojimoava poroinõ maire yvy jinõ ypy remẽ, ãwĩvo ve janemojimoavatà opyri janerereko. 
HEB.4.10	Pirujẽ janeposikoa wyi jajimoavatà ky'y. Ãwitõ Janejare'e omoawyjepa oposikoa remẽ ojimoava karamoe remẽ, ãwĩvo vetà jane jaike ipyri remẽ. 
HEB.4.11	Ajawyi jajimokasiay ikõ Janejare'e rè jaiko nẽ, ãmẽ tè jaiketà jajimoava rõmõ ipyri nẽ, janejãvijõ jẽ. Ãwitõ karamoe remẽwarà kõ noerovija tari Janejare'e, tãwĩvo e'ã jaiko. Sirovija jẽsi ikõ ijayvu nẽ.
HEB.4.12	Janejare'e e'i mã'ẽ ikasiay wete. Jajapyaka ijayvu rè remẽ, janepy'a pupe oike janeroupa. Marija aime jeovai mã'ẽ rè tè poromosã'ãgatà tapekuwa. Ãwitõ marija aime pupe mijarà ro'okwerà jakysi remẽ, ikãgwerà pe'ĩ tesõ oo ipi. Noaui marija aime jeovai mã'ẽ moma'e ro'o ikysi ipi. Ãwĩvo ve Janejare'e e'i mã'ẽ ywesõ noau'ãi janerekoa. Janejipy'amogeta ai kõ omojikuwaoka jane ipi. Janeremimota ai ve omojikuwaoka jane ipi. Emikuwa kõ pirujẽ. 
HEB.4.13	Nijainõ gatu'ãi 'eteay janeaiwererà mõ Janejare'e wyi ipi. Pirujẽ moma'e kõ rè omã'ẽ tè jẽ iko ipi. Nuvei temisage'ã mõ ijupe, ovake tè jaiko ipi rewarà mõ. A'e pè jajimome'utà kãramõ.
HEB.4.14	Kee jaa ja'epa: “Jesu rè erako'i erereko katuarà rõmõ”, ja'epa. Tijajipykãtã jẽ ikõ ee nẽ ajawyi, a'e pejẽ. Emã'ẽ. Janejare'e Ra'yry tẽ tesõ Jesu. A'e Uu rena kyty oo opyta. Uu pyri ekoi yva pè. A'e rovakeve tẽ tesõ oja'a katu jane kõ rè iko ipi. Janeporijauesaoka teve Uu pè janerereko ipi. Ãwitõ ike yvy pè Janejare'e pè oporegeta mãe kõ poroporijauesaoka ipi, ãwĩvo ve Jesu janeporijauesaoka Uu pè ipi. 
HEB.4.15	Aje ywete janeporijauesaoka ywete mã'ẽ tè Jesu. Ne'i katui oposiko mã'ẽ rõwã ekoi. Nomowasui 'ete oposiko mã'ẽ tè Jesu. Okuwa katu nijanekasi mã'ẽ ipi. Ojimojane remẽ, a'e ve nikasi mã'ẽ rõmõ ekoi mijã. Ojimomorijauvay janevo jẽ. Manyvo nyvo jẽ ãjãgai rõvijã janerã'ã janerereko, ãwisõ tijaity Janejare'e. Ãwĩvo ywete ipe wã'ã ipe Jesu. A'e rè Jesu ojimomorijauvay ipe. Ajamã'ẽ nojavyi. Ojirovija jẽ Uu rè iko ipi. Ajawyi ãjãgai rõvijã janerã'ã remẽ, Jesu okuwa a'evo janerã'ã mã'ẽ. Janeporijauesa ãmẽ. 
HEB.4.16	Ajawyi tijasĩ e'ã ikõ Janejare'e wyi nẽ. Ipyri'ĩje'ẽ tijaa imogeta ipi, okatuaya rupi janerereko katu ipi rewarà mõ. Janeporijauesa janerereko ipi. Janerauvay janerereko ipi. Janemokasioka teve ipi, nijanekasi remẽ.
HEB.5.1	Janejare'e pè oporegeta mãe kõ rõvijã
HEB.5.2	Opota ipe Janejare'e rekoa rupi ekoi mijã. Ajamã'ẽ ojavy jẽ iko ipi. A'evo teãmã ekoi ipi. Ajawyi nijanekasi mã'ẽ okuwa jẽ. Janeporijauesa ãmẽ. Ajawyi ava mõ sõ ojavy Janejare'e rekoa otekokuwa e'ã rõmõ remẽ, Janejare'e pè oporegeta mã'ẽ ikatusa rupi omogeta ojavy mã'ẽ ipi. Nojikõtevẽi ee imogeta, ojavy teãmã mã'ẽ teve a'e rewarà mõ. 
HEB.5.3	Ajawyi moma'e mõ ojuka ime'ẽ Janejare'e pè remẽ, wetãrãgwerà kõ aiwererà pewarà mõ kõrijõ tè rõwã ome'ẽ ipi. Waiwererà pewarà mõ teve ome'ẽ ijupe ipi.
HEB.5.4	Kee a'e teve pejẽ. Ava jẽ rõwã ojipyteporo ovote Janejare'e pè oporegeta mãe kõ rõvijã rõmõ ipi. Janejare'e tè opyteporo. Ãwitõ tãmõ Arão ypy opyteporo.
HEB.5.5	Ãwĩvo ve Kiristu opyteporo. Ovote rõwã teve ojipyteporo. Tuu tè wesa oupe oporegeta mã'ẽ rõmõ toiko, kee e'ipa ijupe maekwerà rupi katu:
HEB.5.5	“Oromojikuwaoka Era'yry rõmõ tereiko, jane kõ rovake.
HEB.5.5	Age'e ajikuwaoka teve Neruu rõmõ aiko teve”, e'i maekwerà.
HEB.5.6	Kee e'i teve ikusiwaoka:
HEB.5.6	“Eupe oporegeta katu mã'ẽ rõmõ neiko karuarutà.
HEB.5.6	Ãwitõ Meukiseteki ekoi karamoe remẽ, ãwĩvotà neiko karuaru”, e'i Wa'yry Jesu Kiristu pè maekwerà.
HEB.5.7	Ike yvy rupi Jesu ekoi remẽ itõkõ ojimomorijau janevo jẽ. Ajamã'ẽ werovija jẽ Uu, ajaate omãnõ.
HEB.5.7	– Epãtavõ rejupa! e'i Uu pè omãnõtà remẽ.
HEB.5.7	Ikasiay Janejare'e. Opota sõ remẽ, omokasi kuwa Wa'yry tomãnõ e'ã mijã. Ajawyi aepo e'i Jesu ijupe. Wapukai tesõ Uu pè javo. Oja'o teve aepo javo.
HEB.5.7	– Neremimota rupi aikotà ajamã'ẽ! e'i Jesu Uu pè.
HEB.5.7	Ajawyi Janejare'e omokasiay aepo e'i remẽ. 
HEB.5.8	Janejare'e Ra'yry teipe Jesu mijã. Ajamã'ẽ ojimomorijau jẽ tesõ. Ay wete ijupe remẽ, Uu werovija jẽ ãmẽ ajaate omãnõ. Ojimomorijauvay wete remẽ ywesõ werovija jẽ Uu. 
HEB.5.9	A'evoa rupi Janejare'e oupe oporegeta katu mã'ẽ rõmõ oinõ. Pirujẽ ijayvu rupi ekoi mãe kõ rereko katuarà rõmõ oinõ. 
HEB.5.10	Ajawyi tè Janejare'e kee e'ipa amãtejẽ ijupewarà mõ:
HEB.5.10	“Eupe oporegeta katu mã'ẽ rõmõ neiko karuarutà.
HEB.5.10	Ãwitõ Meukiseteki ekoi karamoe remẽ, ãwĩvotà neiko karuaru”, e'i maekwerà.
HEB.5.10	Aje, Uu pè oporegeta katu mã'ẽ rõmõ Jesu ekoi. [Ajawyi tapepoi e'ã iwyi, a'e pejẽ.]
HEB.5.11	Oropota ipe pemotekokuwavay aekwerà rè mijã, oreremikusiwarerà rupi. Waypete sa'u poromotekokuwa ajamã'ẽ, mewe tè pejimotekokuwa ipi rewarà mõ. 
HEB.5.12	Age'e rõwã ipe Jesu koty rewarà kõ rõmõ peiko. Petekokuwavay kuwasi mijã! Poromo'earà rõmõ kuwasi peiko mijã! Pejimo'e ypy tè rõwã peiko ky'y. Manyvore põ ja'y sakyrerà vo 'ejẽ peiko! Emã'ẽ! Joãkarã isakyrĩ remẽ, susury kõrijõ tè o'u ipi. Ajamã'ẽ no'u karuaru'aĩ ipi. Ajaire ojimovijapa sa'u ky'y remẽ, opoi iwyi ky'y. Ja'umã'ẽ e'e tè o'utà ky'y. Na'evoi pejẽ. Pejimoja'yrĩ peiko. Janejare'e rekoa rè napetekokuwai karuaru maevo sõ tite peiko. 
HEB.5.13+HEB.5.14	Ja'yry notekokuwaive mã'ẽ susury kõrijõ tè o'u iko ipi, isakyrĩ rewarà mõ. Ojimovijapa remẽ tè otekokuwapa ipi. Na'evoi pejẽ ajamã'ẽ. Napetekokuwai karuaru peiko. Kee pejẽ ipi: “Manyvo põ ivo jaiko?” pejẽ tite peiko. “Manyvo põ nivoi jaiko?” pejẽ tite peiko. A'evoa otekokuwa mãe kõ okuwapa ipi! Ivo katua rupi ekoi kupa ipi. Ojimotekokuwavay a'evoa rè iko kupa ipi. [Pejẽ ve, petekokuwavay kuwasi peiko mijã!]
HEB.6.1+HEB.6.2	Jajimo'e ypy Kiristu rekoa rè remẽ itõkõ kee jaa rè jajimo'e ipi: “Tekou teitetea jaitypypyi”, ejaa rè itõkõ jajimo'e ypy. Ãmõ, “Jajirovija ywete Janejare'e rè janerako'i rõmõ”, ejaa rè teve. Ãmõ, “Jajimojãmorĩoka Kiristu koty rewarà kõ rõmõ, awyje jẽ tijaiko upi”, ejaa rè. Ãmõ, “Janerõvijãgwerà kõ opo oinõ janeapyte 'aryvo oporegeta Janejare'e pè janeupewarà mõ ipi”, ejaa rè.
HEB.6.3	A'evo jaiko ãmẽ ky'y. Jajimokasiay aepo jaa rè jajimotekokuwavay ky'y. Janejare'e opota remẽ, a'evo jaikotà.
HEB.6.4	Pejapyaka ikõ eayvu rè nẽ! Iwasu mã'ẽ rè poromotekokuwatà ky'y. Kee a'e pejẽ. Uve mirà kõ mõ Jesu Kiristu rè ojirovija paire ojirojivy mijẽ aekwerà kyty. A'e kõ “aje ywete” e'i Janejare'e ayvukwerà pè mijã. “Ikatuay wete janerereko katua”, e'i kupa mijã. Janejare'e o'Ãg omuu ijupe kõ mijã. 
HEB.6.5	Kee e'i teve kupa: “Ikatuay wete Janejare'e ayvu eupe! A'e rupi aikotà!” e'i mijã. Kee e'i teve kupa: “Ikasiay Janejare'e! Tysi tõ kãramõ Jõvijã wasu rõmõ uu remẽ. Ikasiay wetetà iko!” e'i teve mijã. 
HEB.6.6	Aepo e'i paire, soõ, oity ywe'e tite kupa ky'y. Ojirojivy mijẽ aekwerà kyty kupa ky'y. Janejare'e Ra'yry ojukaoka maekwerà kõ vo 'ejẽ ekoi kupa ãmẽ ky'y. Oojai jane kõ pytery pè ijayvukwerà renu kupa ky'y. Ojimoane'e jẽ kupa. Kee eu epetà a'evo ekoi mãe kõ pè: “Nekuwa ipe Janejare'e ikatuay. Ajawyi eity neaiwererà. Ekoa rupi tereiko mijẽ”, eu epetà ijupe kõ. “Aje ipo” ne'i'ãi kupa ajamã'ẽ. Waiwererà noitytari kupa ky'y. Awyje noity'ãi kupa ky'y.
HEB.6.7+HEB.6.8	Janejare'e ikatuay janerereko ipi. Wayvu ome'ẽma janeupe ipi. Ajawyi tijaja'a jẽ jajimotekokuwa mõ ee.
HEB.6.7+HEB.6.8	Koo rè tè poromosã'ãgatà tapekuwa sa'u. Janejare'e ãmãnà omogyoka janekoo pè ipi, janeremitãgwerà kõ morya rõmõ. I'a katu janeupe ãmẽ, janeposikoa repy rõmõ. Ajawyi janerory ee. Na'evoi joõny rõmõ kõrijõ tè sõ koo ojinõ remẽ. Ãmõ, jaivu rõmõ kõrijõ tè sõ koo ojinõ remẽ. A'evo remẽ jajipy'amopirai tesõ kuwa janekoo rè jamã'ẽ ky'y, manyvo jaa rõmõ rõwã rewarà mõ. Temimojaiwe rõmõtà. Temiapy rõmõtà. Joõny vo 'ejẽ tijaiko e'ã ajawyi.
HEB.6.9	Poroauvay wyi aepo oro'e pejẽ, eretãrãgwerà kõ. “A'evo si!” tapejẽ. “Jesu oity kupa”, noro'ei pejẽ ajamã'ẽ. Norojipy'amopirai pene. Orokuwa Jesu rè peewe katu peiko. Orokuwa ekoa rupi ywesõ pepota peiko, emireko katu kõ rõmõ. 
HEB.6.10	Ivo katu Janejare'e poroereko ipi. Omã'ẽ pene, manyvo peiko remẽ ipi. Janejare'e peauvay rewarà mõ itõkõ pepãtavõ gatu Jesu koty rewarà kõ imokasi kõ ipi. Ãwitõ jypy remẽ a'evo peiko ipi, ãwĩvo jẽ age'e remẽ peiko. A'evoa Janejare'e okuwa penewarà. 
HEB.6.11	Oropota a'evo tapeiko jẽ, pejãvijõ jẽ, ajaate Jesu ovãe mijẽ remẽ. Ãmẽ tè penoryvaytà ee ovãe remẽ. 
HEB.6.12	Ja'ave rõwã tapeiko e'ã, a'e pejẽ. Pejipy jẽ ikõ ee peiko nẽ. A'evo ekoi mãe kõ ikatuay Janejare'e wereko kõtà ipi, wayvukwerà rupi katu.
HEB.6.13+HEB.6.14	Janejare'e “poroereko katutà” e'i jane remẽ, aekwerà rupi katu janerereko ipi. Nijanerako'i pãnẽi ijayvukwerà rè ipi. Ajawyi “aje” tija'e ijayvukwerà pè ipi. Tãmõ Aparão rè tapeja'a. Ãwitõ tãmõ Aparão “aje” e'i ijayvu pè, kee e'i Janejare'e ijupe remẽ: 
HEB.6.15	Tãmõ Aparão age'e rõwã tesõ wãrõ puku. Ajamã'ẽ noerekoivai ãrõa rè. Eako'i jẽ ee. Ajaate kãramõ ijãkarã Janejare'e ome'ẽ ijupe ky'y. E'i maekwerà rupi katu tè a'evo ekoi.
HEB.6.16	Japota “aje” taoty janeayvu pè remẽ, janewyi wete ijayvukasi mã'ẽ rerà jamovy ipi.
HEB.6.17	Ãwĩvo ve Janejare'e, “Kee oroerekotà”, e'i jane kõ pè remẽ, werà omovy wayvukasia mojikuwaparà rõmõ. Ajawyi, “Aje ywete a'evo Janejare'e ererekotà”, taoty ipi. 
HEB.6.18	Niwari mã'ẽ tè Janejare'e. Ajawyi temirovija teãmã e'i mã'ẽ. Wayvukwerà rupi katu ekoi ipi. A'evo ve werà omovy wayvu mokasia rõmõ remẽ, temirovija teãmã a'e. Ajawyi, “Aje ywete a'evo oroerekotà”, e'i janeupe remẽ, “Aje a'evotà”, tija'e ijupe. A'evoa rè jajimokasi. Janejare'e, “Kee a'età”, e'i maekwerà pè “aje” ja'e. Jaãrõ jẽ ãmẽ, ajaate a'evotà Janejare'e wereko. 
HEB.6.19	A'evo jaiko remẽ, yarà jaãpasĩ mã'ẽ vo 'ejẽ jaikotà. Kee. Yarà jaãpasĩ gatu remẽ, nojerai oo ipi. Ãwĩvo ve Jesu pyri janeikoa rã jaãrõ jẽ remẽ, nijaity ywe'e tite'ãi Jesu rekoa ipi. Jaja'a ywete jẽ ee wyi nijaity'ãi ipi. Jajirovijaray jẽ ee. Ãmẽ tè janejipy'amogetaa kõ nitee'ãi. Jesu oopa Uu rena kyty. Uu pyri'ĩje'ẽ tẽ tesõ ekoi ky'y. Ikewarà vo rõwã ekoi ky'y. Ike Janejare'e moe'ea retã yvy pewarà pè, uve kamisa ijanamu mã'ẽ ijokenapa mõ, tijavãe e'ã Janejare'e pyri'ĩje'ẽ mã'ẽ. Yva pè ãmẽ Jesu oopa awyje Uu pyri'ĩje'ẽ iko ky'y. 
HEB.6.20	Janerenone oo amãtejẽ upa. A'e pe wyi oja'a janere upa, Uu pyri'ĩje'ẽ wyi. Awyje Uu pè oporegeta katu mã'ẽ rõmõ ekoi ky'y, janeupewarà mõ. Mãerã tè a'evo ekoi. Ãwitõ Meukiseteki mãerã tè ekoi Janejare'e pè oporegeta mã'ẽ rõmõ, a'evo Jesu ekoi ky'y.
HEB.7.1+HEB.7.2	Poromotekokuwa sa'u jẽtà jõvijã Meukiseteki rewarà rè. Kõitokõ tãmõ Aparão pewarà mõ Janejare'e pè oporegeta maekwerà a'e. Tãmõ Aparão oo ojiapisi rõmõ tõvijã kõ mõ rè remẽ itõkõ, a'e ywesõ i'arà kõ gyty ekoi.
HEB.7.1+HEB.7.2	A'evo remẽ tãmõ Aparão ma'ekwerà werojivy eru ereko, ãpã kõ opyy eraa maekwerà kõ. A'e oma'ekwerà mõ ome'ẽ Meukiseteki pè. 10 rõmõ ima'e remẽ pe'ĩ wekyi ime'ẽ ijupe. A'evo 'evo ome'ẽ ijupe.
HEB.7.3	Meukiseteki nijakuwai 'ete eewarà. Tuu nijakuwai. Ijy teve nisikuwai. Tãmõi rerà kõ ve pirujẽ eewarà nisikuwai, nojikusiwai a'evoa kõ kareta rè rewarà mõ. Ãwĩvo ve isakyawerà nisikuwai. Ãmõ, ikãjãawerà ve nisikuwai. Kee jaa kõrijõ tè sikuwa ipi: “Janejare'e pè oporegeta katu mã'ẽ rõmõ ekoi”, ejaa kõrijõ tè sikuwa. Ajawyi a'evo jẽ maevo sõ tite ekoi age'e remẽ. Oiko karuaru maevo sõ tite. Ãwitõ Janejare'e Ra'yry ekoi jẽ mãerã tè, a'evo jẽ maevo sõ tite Meukiseteki ekoi.
HEB.7.4	Jõvijã wasu rõmõ tè Meukiseteki ekoi. A'e ywesõ wapyrasa tãmõ Aparão jõvijã wasu rõmõ, ãwisõ jõvijã wasu rõmõ teve teipe tãmõ Aparão remẽ mijã. Ajawyi ojiõvaisĩ kupa remẽ, tãmõ Aparão oma'e mõ ome'ẽ ijupe. Ãpã weraa maekwerà mõ ome'ẽ ijupe. Ajawyi tè jakuwa Meukiseteki wapyrasa tãmõ Aparão.
HEB.7.5	Kee jaa jakuwa teve. Meukiseteki wapyrasatà tãmõ Revi jeapyrerà rã kõ Janejare'e pè oporegeta katu mã'ẽ rõmõ. Tãmõ Aparão jeapyrerà rõmõtà tè itõkõ Revi jeapyrerà kõ mijã. Kãramõ ijeapyrerà rã kõ Janejare'e pè oporegeta mãe kõ rõmõtà ekoi, wetãrãgwerà rã kõ pewarà mõ.
HEB.7.6	A'evoa rè kee a'e pejẽ. Tãmõ Revi jeapyrerà rõwã ipe Meukiseteki. Ajamã'ẽ opyy jẽ tãmõ Aparão ma'e mõ. Opyy remẽ, oporegeta Janejare'e pè tãmõ Aparão pewarà mõ, ikatuay Janejare'e toereko. A'evo wereko remẽ itõkõ kee e'ipa Janejare'e tãmõ Aparão pè: “Ikatuay oroerekotà. Nejeapyrerà rã kõ amojikwaoka ywetetà”, e'ipa amãtejẽ a'evo remẽ.
HEB.7.7	Kee jaa sikuwapa. Meukiseteki ywesõ ijayvukasi tãmõ Aparão wyi, a'e tè “Ikatuay Janejare'e tanerereko”, e'i ijupe rewarà mõ. Aepo rapijarerà ywesõ ijayvukasi ipi. Ajawyi jakuwa Meukiseteki ywesõ Aparão wapyrasa.
HEB.7.8	Kee jaa rè tapejipy'amogeta. Ãwitõ tãmõ Revi jeapyrerà kõ Janejare'e pè oporegeta mãe kõ rõmõ ekoi, ãwĩvo ve Meukiseteki ekoi. Ojevo jẽ moma'e mõ opyy jowyi kupa ipi. Ajamã'ẽ okãjãma mãe rã kõ pawete Revi jeapyrerà kõ ekoi. Meukiseteki ãmẽ mãerã tè ekoità. Janejare'e ayvu pè a'evoa rewarà ojikusiwapa. Ajawyi sikuwa Meukiseteki ywesõ wapyrasa Revi jeapyrerà kõ.
HEB.7.9+HEB.7.10	Kee ja'e kuwa teve. Nijãkarãive tãmõ Aparão, ojiõvaisĩ Meukiseteki reve remẽ. Kãramõ tè ijãkarãtà. Ãwĩvo vetà kãramõ iparytà. Ajaate ijeapyretà. Ajawyi oma'e kõ mõ ome'ẽ Meukiseteki pè remẽ, ojeapyrerà rã kõ pewarà mõ teve ome'ẽ amãtejẽ sikaepo ijupe. Ijeapyrerà ipupe tui jẽ. [Ajawyi sikuwa Meukiseteki ywesõtà Revi jeapyrerà rã kõ wyi, ãwisõ ojevo jẽ Janejare'e pè oporegeta mãe kõ rõmõ ekoi epe kupa remẽ.]
HEB.7.11	Karamoe remẽ itõkõ Janejare'e wayvu ome'ẽ tãmõ Moisesi pè, manyvo tijaiko ikoty rewarà kõ rõmõ mã'ẽ. A'evo remẽ omoe'yi tãmõ Revi jeapyrerà kõ oupe oposiko mãe rã kõ rõmõ toiko kupa. A'e kõ pytery pe wyi tãmõ Arão wesa oupe oporegeta mãe rã rõmõ toiko, ijeapyrerà rã kõ revejẽ. A'e kõ oporegeta Janejare'e pè wetãrãgwerà kõ pewarà mõ ipi. Ajamã'ẽ nijanereraa kuwai Janejare'e pyri'ĩje'ẽ kupa ipi, nokuwai janeaiwererà moje'oa kupa rewarà mõ. Ajawyi Janejare'e a'evoa wekovijanõ ky'y. Wa'yry omuu oupe oporegeta mã'ẽ e'eay rõmõ toiko ky'y. Omuu remẽ, “Revi jeapyrerà kõ vo rõwã neikotà”, e'i ijupe imuroka. “Ãwitõ Meukiseteki ekoi, ãwĩvotà neiko”, e'i ijupe imuroka.
HEB.7.12	Ajawyi tãmõ Revi jeapyrerà kõ rõwã Janejare'e opota oupe oporegeta katu mã'ẽ rõmõ toiko ky'y. Ovo rupi teve opota ky'y. Wa'yry tẽ tesõ omuroka oupe oporegeta mã'ẽ rõmõ toiko ky'y. Ajawyi wekovijanõ tãmõ Moisesi remikusiwarerà ky'y. 
HEB.7.13+HEB.7.14	Emã'ẽ. Janejare'e opota jẽ tè sõ tãmõ Revi jeapyrerà kõ oupe oporegeta mãe kõ rõmõ remẽ, tãmõ Revi jeapyrerà rõmõ omuroka kuwa Wa'yry tisaky mijã. Ajamã'ẽ a'e jeapyrerà rõmõ rõwã isaky. Tãmõ Jutaa jeapyrerà rõmõ tè isaky. Nuvei 'ete tãmõ Jutaa jeapyrerà mõ Janejare'e pè oporegeta mã'ẽ rõmõ mijã. A'e kõ pewarà mõ Moisesi ne'i mijã.
HEB.7.15+HEB.7.16+HEB.7.17	Oterẽ jẽ oromome'utà tapekuwa katu a'evoa rewarà. Jesu ikasiay wete. Janejare'e pyri'ĩje'ẽ tẽ tesõ janereraa kuwa. Awyje nomãnõ'ãi mãerã tè Jesu, kee e'i ojikusiwa maekwerà rupi katu:
HEB.7.15+HEB.7.16+HEB.7.17	“Neiko karuarutà eupe neporegeta mã'ẽ rõmõ neiko.
HEB.7.15+HEB.7.16+HEB.7.17	Ãwitõ Meukiseteki ekoi, ãwĩvotà neiko”, e'i ijupe.
HEB.7.15+HEB.7.16+HEB.7.17	Aja rewarà mõ tè Jesu tè Uu pè oporegeta katu mã'ẽ rõmõ ekoi. Tãmõ Moisesi remikusiwarerà rupi rõwã a'evo ekoi.
HEB.7.18+HEB.7.19	Ikatu ipe Janejare'e wayvukwerà tãmõ Moisesi pè okusiwaoka maekwerà. Ajamã'ẽ nijanepy'aky'a'o kuwa'ãi, Janejare'e pyri'ĩje'ẽ tijaike. Nijanepy'amotee kuwa'ãi. Aja rewarà mõ aekwerà wekovijanõ ky'y. Ajawyi sikuwa Janejare'e reve jaiko karuarutà mã'ẽ. Ajawyi Jesu rè jẽsi janerako'i ky'y. A'e tè janereraatà Uu pyri tijaiko karuaru. A'evoa siãrõ jẽ. A'e ywesõ ikatuay janeupe age'e ky'y. [A'e ywesõ ikatuay wete tãmõ Moisesi wyi ky'y.]
HEB.7.20	Ãmõ, aepo a'e maekwerà 'aryvo kee a'e pejẽ. Janejare'e Wa'yry oinõ oupe oporegeta katu mã'ẽ rõmõ remẽ, werà omovy wayvumokasia mõ. Na'evoi Janejare'e wereko mijã, oupe oporegeta mãe kõ oposikoa wãparõ remẽ. Nomovyi werà ywe'e ijupe kõ ipi. 
HEB.7.21	Jesu pewarà mõ kõrijõ tè a'evo wereko, [Jesu ywesõ wapyrasa kõ rewarà mõ]. Kee e'i Jesu pewarà mõ maekwerà: 
HEB.7.22	Aepo e'i maekwerà rupi sikuwa Jesu ywesõ ikatuay tãmõ Revi jeapyrerà kõ wyi iko, Uu pè oporegeta katu mã'ẽ rõmõ ekoi. Ajawyi sikuwa Jesu rupi Janejare'e janerereko mã'ẽ ywesõ ikatuay wete janerãmõi kõ wereko maekwerà wyi.
HEB.7.23	Kee jaa teve sikuwa. Okãjãmatà teãmã mãe rã kõ tè tãmõ Revi jeapyrerà kõ. Ajawyi a'e kõ okãjã 'atà tè kupa. Ajawyi noja'a puku'ãi wetãrãgwerà kõ rè Janejare'e pè kupa ipi. Ekovijarerà kõ tè oja'atà ee kõ ajaire. Ajawyi ijatyray kupa. 
HEB.7.24	Jesu ãmẽ nokãjã'ãi mãerã tè. Naekovija mijẽ'ãi. Ajawyi pe'ĩte ekoi. 
HEB.7.25	Ajawyi janerereko karuaru. Oja'a karuaru janere Uu rovakeve ipi. Ãwitõ age'e remẽ, ãwĩvo jẽ mãerã tè. Nokãjã'ãi rewarà mõ a'evo janerereko jẽ.
HEB.7.26	Ajawyi ikatuay wete Uu pè oporegeta mã'ẽ rõmõ ekoi. Janepãtavõarà rõmõ ekoi. Uu py'a rupi katu ekoi a'e. Oterẽ jẽ Uu remimota rupi katu ekoi ipi. Nuvei 'eteay ijaiwererà mõ ee. Nivoi jaiko teãmã mã'ẽ vo rõwã ekoi. Ajawyi Janejare'e omoẽoka okoty imono opyri, temimoe'e rõmõ toiko ky'y. 
HEB.7.27	Na'evoi tãmõ Revi jeapyrerà kõ Janejare'e pè oporegeta mãe kõ rõmõ ekoi remẽ. A'e kõ nivoi jẽ tè ekoi kupa ipi. Ajawyi moma'e ome'ẽtà wetãrãgwerà kõ pewarà mõ Janejare'e pè remẽ, waiwererà repykarà ra'upa rõmõ rã'ĩ ome'ẽ kupa ipi. Aja paire tè wetãrãgwerà kõ aiwererà repykarà ra'upa rõmõ ome'ẽ kupa ipi. A'evo 'evo ekoi kupa ipi. Na'evoi ãmẽ Jesu ekoi. Nuvei 'ete ijaiwererà ee. Ajawyi janeaiwererà repykarà mõ omãnõ remẽ, awyjepa ky'y. Omoepypa janeaiwererà kõ ky'y. Oy tè epy. Nomãnõ mijẽ'ãi janerepy rõmõ ky'y. 
HEB.7.28	Na'evoi tãmõ Moisesi remikusiwarerà rupi Janejare'e pè oporegeta mãe kõ ekoi. A'e kõ ojavy 'ejẽ Janejare'e ayvukwerà kupa ipi. Ajawyi a'e kõ rekovijarerà rõmõ Janejare'e Ra'yry oikepa ky'y. Nojavyi Uu ayvu mã'ẽ rõmõ ekoi. Janejare'e tè a'evoa rõmõ oinõ ijupe. A'evo oinõ remẽ werà omovy wayvukasia rõmõ. Kee e'i maekwerà: 
HEB.8.1	Kee a'epa pejẽ. Jesu Uu pè oporegeta katu mã'ẽ janeupewarà mõ ipi, a'epa pejẽ. Tuu ywesõ ikasiay wete mã'ẽ rõmõ ekoi. Yva pè ekoi. A'e pyri Jesu ekoi. I'ekatu kyty wapy upa, eevejẽ Jõvijã wasu rõmõ. A'evoa rè ywesõ aã kareta akusiwa ajupa peupewarà mõ. 
HEB.8.2	Uu rena e'e pè tẽ tesõ Jesu oikepa. Mirà kõ reminõgwerà pupe rõwã ekoi. Ena e'e pè tẽ tesõ ekoi. Uu pyri tẽ tesõ ekoi ky'y. A'e pe wyi tè oja'a katu janere upa.
HEB.8.3	Ãmõ, kee a'e pejẽ. Ikewarà Janejare'e pè oporegeta mãe kõ rõvijã kõ temime'ẽ arã ome'ẽ Janejare'e pè ipi. Ãmõ, moma'e ojuka ime'ẽ ijupe ipi, jane kõ aiwererà repykarà ra'upa rõmõ. Janejare'e pè oporegeta mãe kõ pirujẽ a'evo ekoi ipi. A'evo ekoi teãmã kupa ipi. Ajawyi Jesu ve wemime'ẽ ome'ẽ teve Uu pè oporegeta katu mã'ẽ rõmõ. 
HEB.8.4	Ike yvy rupi jẽ sõ ekoi remẽ, Uu pè oporegeta mã'ẽ rõmõ rõwã kuwa ekoi Jesu mijã. Uvepa oporegeta ijupe mãe kõ ike. [Revi jeapyrerà kõ tè a'evo ekoi ipi.] A'e kõ tè wemime'ẽ ãrã ome'ẽ Janejare'e pè ipi. Tãmõ Moisesi remikusiwarerà rupi a'evo ekoi kupa ipi.
HEB.8.5	Kee a'e teve pejẽ. Karamoe remẽ itõkõ Janejare'e kee e'i tãmõ Moisesi pè: “Emoe'ea retã einõoka”, e'i ijupe. 
HEB.8.6	Jesu ywesõ wapyrasa kõ ajamã'ẽ. Ajawyi Janejare'e oinõ oupe oporegeta mã'ẽ rõmõ janeupewarà mõ. A'e ywesõ ikatuay wete. Ãwĩvo ve Janejare'e janererekoa Jesu oinõ mã'ẽ ywesõ ikatuay wete tãmõ Moisesi oinõ maekwerà wyi. Ajawyi wekovijanõ ky'y, Wa'yry Jesu pè. Ãmẽ ywesõ ikatuay janerereko, Janejare'e e'ipa maekwerà rupi katu. 
HEB.8.7+HEB.8.8	Aje, Janejare'e ayvukwerà Jesu rewarà wapyrasa ijayvukwerà tãmõ Moisesi rewarà. Nikasi janerãmõi kõ Janejare'e ayvukwerà rerovijaa rè ipi, Moisesi pè okusiwaoka maekwerà. Ajawyi ekovijarerà omojikuwaokapa, tiwaype e'ã jane kõ pè ky'y. Ikatuay wete sõ ijayvukwerà tãmõ Moisesi rewarà remẽ, ekovijarerà ne'i'ãi kuwa mijã. A'evoa rã rè kee e'i amãtejẽ Janejare'e ikusiwaoka janeupewarà mõ:
HEB.8.7+HEB.8.8	“Kãramõ ajikuwa tarà mijẽ ekoty rewarà kõ pè.
HEB.8.7+HEB.8.8	Ãmõ rupi tè areko kõtà ky'y.
HEB.8.9	Karamoe remẽ itõkõ eayvukwerà amojenu ipe imojikuwa penãmõi kõ pè mijã,
HEB.8.9	arojisyryoka kõ Ejitu yvy pe wyi remẽ.
HEB.8.9	Takuru pee rè akusiwa eayvukwerà ime'ẽ ijupe kõ, manyvotà tekoua rè.
HEB.8.9	‘Hoõ, a'evo oroikotà’, e'i epe ãmẽ kupa.
HEB.8.9	Ajamã'ẽ noja'ai 'ete itõkõ ere kupa.
HEB.8.9	Eayvukwerà rè ve noja'ai 'ete kupa.
HEB.8.9	Ajawyi aitypa kõ rã'ĩ.
HEB.8.10	Ajawyi kãramõ ãmõ rupi tè areko kõtà ky'y.
HEB.8.10	[Takuru pee rè rõwã ainõtà eayvukwerà ky'y.]
HEB.8.10	Oterẽ jẽ ame'ẽtà ijupe kõ ky'y.
HEB.8.10	Ipy'a kõ pupe tẽ tesõ ainõokatà eayvu ky'y.
HEB.8.10	Ãmõ, aãkãmotekokuwa kõtà eayvu rè.
HEB.8.10	Ãmẽ sõsi tõvijã wasu kõ rõmõ aikotà ky'y.
HEB.8.10	A'e kõ ãmẽ eremĩgwai kõ rõmõ ekoità.
HEB.8.11	Pirujẽ ekuwatà ãmẽ kupa ky'y.
HEB.8.11	Naiko pe'ĩ'ãi nekuwai mã'ẽ mõ ky'y.
HEB.8.11	Ajawyi noeka'ãi omo'ea rã kupa ky'y.
HEB.8.12	Ãmẽ si naja'a'ãi ijaiwererà kõ rè ky'y.
HEB.8.12	Erearaipatà ijaiwererà kõ wyi ky'y”, e'i maekwerà.
HEB.8.13	Aekwerà rupi katu Janejare'e janerereko ky'y, Jesu rupi. Ajawyi noja'ai wayvukwerà tãmõ Moisesi pè e'i maekwerà rè ky'y. Ekovijarerà rè tè oja'a ky'y. Ãwitõ janeremimõjãgwerà mõ ijupa remẽ, ekovijarerà jainõ ipi. Ijupa mã'ẽ ãmẽ jamomo imono ipi. Ipyau mã'ẽ rè tè jaja'a ky'y. Ãwĩvo ve Janejare'e wayvu Jesu rewarà rè kõrijõ tè oja'a ky'y, a'e ywesõ ikatuay wete rewarà mõ.
HEB.9.1	Karamoe remẽ Janejare'e oporegeta tãmõ Moisesi pè remẽ itõkõ, “Kee tapereko emoe'e pekupa”, e'i ijupe. “Kee tapeinõ emoe'ea retã”, e'i teve ijupe. A'evo Moisesi kõ wereko inõ ãmẽ. Opo pupe tè oinõ kupa.
HEB.9.2	Tetã oinõ kupa. Tetã wyry pè ikwarà kyty ovaokena kupa, kamisa ijanamu mã'ẽ pupe. Ãmẽ kamisa kyvo kytywarà pè “Janejare'e moe'ea retã” eu. Moma'e kõ iteetejẽ oinõ kamisa kyvo kytywarà pupe kupa. Kejõ oinõ kupa. Turi rã'ãga'y. Ãmõ, meju rena, meju Janejare'e pè temime'ẽ reve. Mokopejõ oinõ kamisa kyvo kytywarà pè kupa. 
HEB.9.3	Ãmẽ kamisa kupe kytywarà pè “Janejare'e tui upa mã'ẽ” eu. “A'e ywesõ ikatuay wete mã'ẽ” eu teve. 
HEB.9.4	A'e pè iteetejẽ oinõ teve kupa. Kejõ oinõ kupa. Jamoeny tipije katu mã'ẽ rena oinõ kupa. A'e rova'arà rupi omoaty yvy karakuri kupa maekwerà. A'e 'aryvo omoeny inõ Janejare'e rovake kupa ipi. Ãmõ, Janejare'e ayvukwerà rena oinõ kamisa kupe kytyre kupa. Takuru pee rè ojikusiwa mã'ẽ rena tè a'e. A'e rova'arà rupi teve omoaty yvy karakuri kupa maekwerà. Ãmõ, a'e ena pupe tãmõ Arão pytukwerà oinõ amãtejẽ kupa. Kõitokõ Janejare'e oowerà oinõ pytu rè maekwerà. Ãmõ, mãnã kure kurerà kõ rena oinõ amãtejẽ ipupe kupa. Yvy karakuri jimoãtãgwerà a'e mãnã kurerà rena, warypy vo mã'ẽ ajamã'ẽ. A'e a'e kõ Janejare'e ayvukwerà rena pupe oinõ amãtejẽ kupa. Oovapy ajaire tatui kupa. 
HEB.9.5	Kee oinõ amãtejẽ ovapyka rova 'aryvo kupa. Yvapewarà ipepõkã mãe kõ vo sõ tite i'aryvo oinõ kupa, kerupĩ eu ijupe mãe kõ. Ojipepõkãmira ojiõvaisĩ kupa. Mõrijõ kupa. [A'e yvy karakuri jimoãtãgwerà kõ tè.] Janejare'e ekoi mã'ẽ mojikuwapa tè ãwĩ kõ. A'e põ'õgwery pe wyi tè Janejare'e “awyjepa” e'i jane kõ aiwererà kõ pewarà mõ. A'evo Janejare'e ayvukwerà rena rovapyka. A'e a'e itõkõ kamisa kupe kytywarà pè oinõ kupa, Janejare'e tui upa mã'ẽ pè. A'e rewarà pe'ĩpe'ĩ tè amome'u ajamã'ẽ tapeja'a ee. Namome'upa'ãi ajamã'ẽ.
HEB.9.6	A'evo 'evo ojinõ maire itõkõ Janejare'e pè oporegeta mãe kõ oposiko Janejare'e moe'ea retã wyry pè ipi. Kee ekoi kupa ipi. Kamisa kyvo kytywarà pè oike ike py'y py'yi Janejare'e moe'e kupa ipi. Turi rã'ãga omoeny kupa ipi.
HEB.9.7	Janejare'e pè oporegeta mãe kõ rõvijã wasu kõrijõ tè kamisa kupe kytyre oike ipi. Pe'ĩgà. Noike py'yi ajamã'ẽ ipi. Kwaray upi upi kõrijõ tè oike rã'ĩ tè ipupe ipi. Ãmẽ oiketà remẽ, teima ruwykwerà weraa ena pupe eroike ipi. Noikei teima ruwy e'ãte ipi. A'e teima ruwykwerà omopepei Janejare'e ayvukwerà rena 'aryvo erokwa ipi. Omopepei remẽ, kee e'i ipi: “Janejare'e, orojavy sikaepo neayvukwerà ipi, ije, ãmõ, eretãrãgwerà Isaeu kõ pirujẽ. Ajawyi aã teima ruwykwerà aeru oreaiwererà repykarà ra'upa rõmõ”, e'i ipi.
HEB.9.8	A'evoa rè jaja'a remẽ, Janejare'e 'Ãg janemotekokuwa kee tija'e. A'evo jẽ wereko Janejare'e moe'e kupa remẽ, manyvo nija'e'ãi kuwa Janejare'e pyri'ĩje'ẽ imoe'e ipi. 
HEB.9.9	Ajawyi sikuwa Janejare'e pè temime'ẽ rã nijanepy'amokatu kuwa'ãi ipi. Nijanepy'amopiryvypy katu kuwa'ãi teve ipi. Teima ruwykwerà Janejare'e pè jame'ẽ ipe remẽ, aekwery vo jẽ jaiko, japota ipe imoe'e remẽ.
HEB.9.10	Kee ekoi Moisesi remikusiwarerà rupi ekoi mãe kõ ipi. Wekoa rupi ojimi'u ipe Janejare'e morya rõmõ kupa ipi. Ãmõ, ojipiky'a'o ipe teve kupa ipi. [Ãmõ, oparapi kõ okusu katu ipe teve kupa ipi.] “A'evo jaiko remẽ teipõ, nijaneky'a'ãi Janejare'e pè ipi”, e'i tite kupa ipi. Opirà rova'arà pè kõrijõ tè aepo e'i kupa ipi. Ajamã'ẽ ipy'a kõ pupe iky'a jẽ, ojavy jẽ Janejare'e ayvukwerà kupa ipi rewarà mõ. A'evoa noky'a'o'ãi janepy'a ipi. Ajawyi a'evoa rupiwarà kõrijõ tè nikasi 'ete janeaiwererà moje'oa rè ipi.
HEB.9.10	Ajaate Janejare'e janepy'aky'a'oa e'e oinõ ky'y. 
HEB.9.11	Kiristu oike Uu pè oporegeta katu mã'ẽ rõmõ remẽ, tetã teminõgwerà wyry pè rõwã oike. Ike yvy pewarà wyry pè rõwã oike. Aje ywete, Uu rena e'e pè tẽ tesõ oike, yva pè. A'e pe wyi oja'a janere Uu rovake ipi. Ikatuay Tuu janerereko ãmẽ ky'y. 
HEB.9.12	Oike Uu pyri remẽ, awyje jẽ Uu pyri ekoi. A'e pè janeaiwererà omoepypa ky'y. Janeaiwererà omoje'opaoka janewyi. Teima jukaa pupe rõwã janeaiwererà omoepypa. Pui ra'yru jukaa pupe rõwã. So'o rã'ãga jukaa pupe rõwã teve. Ajawyi teima kõ ruwykwerà rõwã weraa ime'ẽ janeaiwererà repy rõmõ. Owykwerà tẽ tesõ weraa maevo sõ tite Uu pè ime'ẽ. Oypa janeaiwererà repyka ãmẽ ky'y.
HEB.9.13	Na'evoi Moisesi remikusiwarerà rupi ekoi mãe kõ, teima kõ ojuka ime'ẽ mãe kõ. A'e kõ kee kõrijõ wereko wetãrãgwerà kõ ipi iky'a'o. Teima ruwykwerà pupe kõrijõ wapirei kõ. Ãmõ 'arà mẽ so'o rã'ãga ruwykwerà pupe wapirei kõ. Ãmõ 'arà mẽ pui ruwykwerà pupe. Ãmõ remẽ pui ra'yru kaiwerà ku'ikwerà omopepei ee kõ. A'evo ipe wetãrãgwerà kõ wereko kupa ipi. Ajawyi tè niky'ai maevo sõ tite Janejare'e pè ipirà rova'arà rupi kupa. 
HEB.9.14	A'evoa rupi rõwã Kiristu janerereko janeky'a'oa rè. Janepy'a pewarà tẽ tesõ oky'a'o omãnõa rupi, owykwerà rupi. Ojime'ẽ Janejare'e pè omãnõ janeupewarà mõ. Nuvei 'ete ijaiwererà ee mã'ẽ rõmõ a'evo ekoi. Janejare'e 'Ãg oiko karuaru mã'ẽ kasia rupi a'evo janerereko. A'evo awyje Janejare'e oiko jẽ iko mã'ẽ remimota rupi jaiko ky'y. Imoe'earà kõ rõmõ jaiko ky'y. Ajawyi teima kõ jukaa rè nijaja'ai jaiko ky'y, manyvoa rã rõmõ rõwã a'evoa rewarà mõ.
HEB.9.15	Kiristu omãnõ janeupewarà mõ remẽ, oypa janeaiwererà repykwerà ky'y. A'evoa rupi janereko pyaukwerà ojiãparõ jane. “Janejare'e pyri'ĩje'ẽ tekou karuarua”, jaa tè Jesu mãnõa. Janejare'e janepyteporopa opyriwarà kõ rõmõ tijaiko karuaru. Kee e'ipa Janejare'e jane:
HEB.9.15	– Poromomoioka peaiwererà wyi. Ajawyi pejotà epyri peiko karuaru rõmõ ky'y, e'ipa jane.
HEB.9.15	Janejare'e ayvukwerà tãmõ Moisesi pè okusiwaoka maekwerà rupi jaiko remẽ, noyi janeaiwererà repykarà ipi. Ajawyi manyvo nisireko'ãi janevote janeaiwererà itypypyipa janewyi mijã. Kiristu tè omãnõa rupi tè oitypypyipaoka kõ janewyi ky'y.
HEB.9.16+HEB.9.17	Okãjãma mãe kõ ma'ekwerà mosãia rè tè poromosã'ãgatà. Kee eu amãtejẽ ipi: “Kee tapemosãi ema'ekwerà kõ erenawery pè”, eu. Ajawyi aekwerà rupi katu a'evo jareko kãramõ ipi. Ava mõ okãjã remẽ, jarovija ijayvukwerà ipi. Ima'ekwerà kõ jamosãi ijayvukwerà rupi ipi. Uve jẽ remẽ, nijamosãi'ãive ima'e kõ. Okãjã remẽ kõrijõ tè jamosãi ipi. Ikãjãa tè wãrõ rã'ĩ kupa. Aja paire tè ima'ekwerà jamosãità ky'y. 
HEB.9.18	Ãwĩvo ve karamoe remẽ Janejare'e werekotà janerãmõi kõ oupewarà kõ rõmõ remẽ, tãmõ Moisesi tojukaoka rã'ĩ weima kõ mõ. A'e ruwykwerà wenõe imãnõawerà kõ mojikuwaparà rõmõ kupa. A'evo remeve Janejare'e wereko ypy kõ wemĩgwai kõ rõmõ ky'y. 
HEB.9.19	Janejare'e omo'eoka wayvukasia Moisesi pè ikusiwaoka. “Kee tapeiko eremĩgwai kõ rõmõ”, e'i Janejare'e maekwerà. Ajaire a'e rupi ekoi ypy kupa remẽ, Moisesi pirujẽ omojenu rã'ĩ, ãwisõ manyvo tekoua tokuwa kupa. A'evo paire tè pui ra'yry kõ ruwykwerà oinõ ena pupe. So'o rã'ãga ra'yry kõ ruwykwerà teve oinõ. Yy pupe omo'y rã'ĩ. Ajaire kaneiru raawerà temimopirãgwerà wãpasĩ jai rè.
HEB.9.20	Ãmẽ Moisesi kee e'i tãmõ kõ pè, Isaeu kõ pè:
HEB.9.20	– Age'e Janejare'e janererekotà oupewarà kõ rõmõ. Tijajireko katu ajawyi, ijayvukasia rupi katu tijaiko, e'i ijupe kõ. Pemã'ẽ aã teima ruwykwerà rè esa. Aã rupi Janejare'e omojikuwaoka wayvukwerà janeupewarà mõ. “Awyje a'e rupi janererekotà oupewarà kõ rõmõ”, eu mã'ẽ mojikuwaparà rõmõ, e'i ijupe kõ.
HEB.9.21	A'evo ve Janejare'e moe'ea retã rè omopepei erokwa kupa, ojiãparõ remẽ. Teima ruwykwerà omopepei ee kupa. Ipupewarà kõ rè ve omopepei erokwa, “Awyje Janejare'e pewarà kõ aã tetã pewarà kõ”, eu mã'ẽ mojikuwapa. 
HEB.9.22	A'evo tekoua rupi katu tekou ipi. Janejare'e pè oporegeta mãe kõ wetãrãgwerà kõ pewarà mõ tè oporegeta Janejare'e pè remẽ upi upi teima ruwykwerà oporu kupa ipi, imãnõawerà mojikuwaparà rõmõ kupa. Janejare'e ayvukasia rupi a'evo ekoi kupa. Omãnõ teima wyi Janejare'e “awyjepa” e'i ime'ẽarerà aiwererà pè ipi. Na'evoi remẽ “awyjepa” ne'i, teima ruwykwerà e'ãte remẽ.
HEB.9.23	A'evo tãmõ Moisesi kõ wereko Janejare'e moe'ea retã, ipupewarà kõ reve. Teima ruwykwerà omopepei ee kõ erokwa ime'ẽ Janejare'e pè. Ãmẽ tè Janejare'e, “Niky'ai eupe”, e'i ijupe kõ ky'y. Opyy ãmẽ ky'y. A'evo a'e tetã rewarà wã'ã Janejare'e rena e'e yvapewarà rewarà.
HEB.9.24	A'e pupe tè Kiristu oike ky'y. Yvy pewarà tetã pupe rõwã oike. Uu rena pupe tẽ tesõ oike ky'y, yva pewarà pè tè. A'e pè Uu pyri wyi oja'a janere upa. 
HEB.9.25	Kiristu noike py'y py'yi. Pe'ĩ'ate ojime'ẽ remẽ, oypa imãnõawerà janeaiwererà repykarà mõ. Na'evoi ike yvy pè Janejare'e pè oporegeta mãe kõ. Noyi emime'ẽgwerà kõ ipi. Ajawyi nopi 'ete ime'ẽa wyi kupa ipi. Ajawyi a'e kõ rõvijã wasu oike ike jẽ kamisa kupe kytyre ipi. Kwaray upi upi tè oike ipi. Oike remẽ upi upi teima ruwykwerà weraa imojikuwaoka mijẽ Janejare'e pè ipi, “awyjepa” te'i ijaiwererà kõ pè ipi. A'evo rõwã Jesu. Oypa katu imãnõawerà. 
HEB.9.26	Noyi sõ remẽ, omãnõ py'yi jẽ kuwa mijã. Yvy jinõ ypy remeve, omãnõ ypy kuwa rã'ĩ mijã. Ajaire omãnõ mijẽ kuwa ekovijarà rõmõ. Nopa'ãi kuwa a'evoa. Ajamã'ẽ na'evoi. Oy tè imãnõawerà. Ajawyi karamoe remeve rõwã omãnõ. Janereko remẽ tè omãnõ. Pe'ĩ'ate imãnõa. A'evoa rupi omoepypa amãtejẽ janeaiwererà ky'y. Awyjepa ãmẽ ky'y.
HEB.9.27	Jane ve pe'ĩ'ate tijakãjã ipi. Awyje jẽ jakãjã jaa ipi. Jakãjã maire, Janejare'e janemoe'yità. 
HEB.9.28	Ãwĩvo ve pe'ĩ'ate Kiristu omãnõ, ojime'ẽ mirà kõ aiwererà repy rõmõ remẽ. Pe'ĩ'ate amãtejẽ ojime'ẽ. A'evo oypa mõa'ãrõwã mirà kõ aiwererà repyka. Kãramõ uu tarà mijẽ. Mirà kõ aiwererà rè rõwã uutà ky'y. Wãrõarerà kõ pijarà mõ tè uutà ky'y. Ãmẽ sõsi janereraatà wena kyty opyri tijaiko karuaru ky'y.
HEB.9.28	[Ajawyi tapejirojivy e'ã aekwerà kyty, a'e pejẽ.]
HEB.10.1	Tãmõ Moisesi remikusiwarerà rupi ekoi mãe kõ nokuwai Janejare'e poroereko katu mã'ẽ ipi ajamã'ẽ. Okuwa ipe sõ kupa mijã. Nokuwai Kiristu mãnõa rupi javãe kuwa Janejare'e pyri mã'ẽ kupa. Tãmõ Moisesi ayvu rupi ekoi mãe kõ, “Noyive janeaiwererà repykarà”, e'i tite kupa ipi. Ajawyi weima kõ weru eru tè jẽ ijuka kupa ipi. Kwaray upi upi a'evo ekoi kupa ipi. Opota ipe Janejare'e pyri'ĩje'ẽ ovãe kupa remẽ, manyvo noereko'ãi kupa, teima jukaa noyi ijaiwererà kõ repykarà mõ rewarà mõ. 
HEB.10.2	Emã'ẽ. Aekwerà rupi Janejare'e omoe'e ipe kupa. Nojipy'aky'a'oi kupa ajamã'ẽ. Aje ywete ojipy'aky'a'o sõ kupa remẽ, “Awyje Janejare'e eky'a'opa”, e'i kuwa kupa mijã. Aja paire noja'a'ãi kuwa waiwererà kõ rè kupa mijã. Nojuka mijẽ'ãi kuwa weima kõ Janejare'e pè epykarà mõ kupa mijã. Opa kuwa a'evoa mijã. 
HEB.10.3	Nopai ajamã'ẽ. Waiwererà kõ rè oja'a jẽ kupa ipi. Ojimopirai jẽ ee kõ kupa ipi. Ajawyi weru tè jẽ weima kõ ime'ẽ Janejare'e pè kupa ipi. Kwaray upi upi a'evo ekoi kupa ipi. 
HEB.10.4	Noy'ãi 'ete eima kõ ruwykwerà kõ ijaiwererà repykarà mõ ajamã'ẽ.
HEB.10.5+HEB.10.6	Ajawyi Kiristu uutà ike yvy pè remẽ, kee e'i amãtejẽ Uu pè:
HEB.10.5+HEB.10.6	“Kee nerei ije: ‘Apota nerima mõ neapy ime'ẽ ije emorya mõ’, nerei ije.
HEB.10.5+HEB.10.6	‘Neremitãgwerà rã'ãigwerà mõ eeru ime'ẽ ije’, nerei ije.
HEB.10.5+HEB.10.6	Nanerory we'ei a'evoa rè.
HEB.10.5+HEB.10.6	A'evoa pè rõwã ‘awyjepa’ eretà jane kõ aiwererà kõ pewarà mõ.
HEB.10.5+HEB.10.6	Epirà neinõ eupe, [tajimojane ipyterà kõ pè aiko.]
HEB.10.5+HEB.10.6	Jane kõ aiwererà kõ repykarà mõ tamãnõ.
HEB.10.5+HEB.10.6	A'evo nepota taiko.
HEB.10.7	Ajawyi tè ‘hoõ’ a'e ene.
HEB.10.7	‘Neremimota rupi a'evo aikotà ãmẽ’, a'e ene.
HEB.10.7	A'evo aiko mãe rã rewarà nekusiwaokapa amãtejẽ nekareta rè.
HEB.10.7	Aekwerà rupi katu aikotà”, e'i amãtejẽ Uu pè.
HEB.10.8	Kee e'i maekwerà rè tapeja'a: 
HEB.10.9+HEB.10.10	Ãmõ, kee e'i teve maekwerà rè tapeja'a: 
HEB.10.11	Ãmõ, Janejare'e pè oporegeta mãe kõ rekoa rè poromoja'aokatà. Teima kõ ojuka py'yi Janejare'e pè ime'ẽ kupa ipi. Kõ'ẽ jawe jawe a'evo ekoi kupa ipi. Nomoepypa'ãi a'evoa pupe jane kõ aiwererà kupa ajamã'ẽ. Ajawyi nawyjepaive iposikoa kõ ãmẽ mijã. 
HEB.10.12	Kiristu ãmẽ pe'ĩ'ate ojime'ẽ janeaiwererà repykarà mõ omãnõ. Oypa katu ãmẽ ky'y. Awyje omoepypa. Awyjepa ky'y. A'evo paire wapy Uu pyri upa ky'y, awyjepa iposikoa rewarà mõ. 
HEB.10.13	A'e pè wãrõ jẽ ajaate Tuu omoẽokatà ijãpã kõ 'arà kyty. 
HEB.10.14	A'evo Kiristu omoepypa katu janeaiwererà. Pe'ĩ'ate omãnõ janeupewarà mõ remẽ oy tè ky'y. A'evo janepy'aky'a'opa. Awyje ivo katu mã'ẽ rõmõ Janejare'e janerereko ky'y. 
HEB.10.15	Ajare Janejare'e 'Ãg kee e'i amãtejẽ tijakuwa:
HEB.10.16	“Kãramõ ãmõ rupi tè areko kõtà ky'y”, e'i janeupewarà mõ.
HEB.10.16	[“Takuru pee rè rõwã ainõtà eayvu ky'y.]
HEB.10.16	Ipy'a kõ pupe tẽ tesõ ainõtà eayvu ky'y.
HEB.10.16	Ãmõ, aãkãmotekokuwa kõtà eayvu rè ky'y”, e'i janeupewarà mõ.
HEB.10.17	Kee e'i teve: 
HEB.10.18	“Awyjepa” e'ipa Janejare'e janeaiwererà kõ pè. Oypa katu epykwerà. [Ajawyi tijajirojivy e'ã aekwerà kyty.]
HEB.10.19	Eretãrãgwerà kõ, kee a'e pejẽ. “Ejo epyri”, e'ipa Janejare'e jane ky'y. “Jesu omãnõ peupe rewarà mõ ejo”, e'ipa. 
HEB.10.20	Aje, omãnõ janeaiwererà repykarà mõ maekwerà tè Jesu. Age'e oiko jẽ iko. Kamisa ijanamu mã'ẽ ojiovapyjavo ky'y.
HEB.10.21	Uu pè oporegeta katu mã'ẽ tè Jesu. A'e oja'a katu janere, Uu rena pe wyi ipi. 
HEB.10.22	Ajawyi ja'e jẽsi Janejare'e pyri jaiko. Janejare'e janepy'aky'a'opa, ãwisõ tijajimopirai e'ã janeaiwererà rè jaiko ky'y. Ãwitõ jajau yy pè remẽ, jajipikusu katu jakupa ipi. Ãwĩvo ve Jesu janepy'aky'a'opa ky'y. Aje ywete tija'e ywe'e jajirovija Janejare'e rè. 
HEB.10.23	Janejare'e, “Kee poroerekotà”, e'i janeupe remẽ, wayvukwerà rupi katu janerereko ipi. Temirovija tè Janejare'e. Ajare, “Janejare'e aje ywete a'evotà janerereko”, ja'epa ãmẽ. Ajawyi tijajipykãtã aepo ja'e ijupe maekwerà rè.
HEB.10.24	Ãmõ, kee a'e pejẽ. Tijaja'a katu ojee jaiko ipi. Kee tija'e ojiupe ipi, jajimokasi rõmõ: “Jajiauvay ikõ jaiko ipi nẽ. Jajipãtavõ gatu ikõ jaiko ipi nẽ. Jajireko katu ikõ jaiko ipi nẽ”, tija'e ojiupe jaiko ipi. 
HEB.10.25	Jajimoaty jẽ ikõ Janejare'e moe'ea rè jaiko ipi nẽ. 
HEB.10.26	Sikuwapa Janejare'e ayvukwerà Jesu rewarà aje ywete mã'ẽ. Ava mõ sõ okuwa paire ojimoane'e jẽ ojimojaiwe mijẽ remẽ, ava nomoepy kuwa'ãi ijaiwererà ãmẽ ky'y, Jesu oity ywe'e tite remẽ. Ovote ojimomorijautà waiwererà rè ãmẽ iko ky'y. 
HEB.10.27	A'evo mãe kõ ojirova ywe'e tite Janejare'e wyi iko. Ajawyi Janejare'e poromoe'yi remẽ, omono kõtà tojimomorijau tata wasu noei mã'ẽ pupe. 
HEB.10.28	Emã'ẽ. Temiporijauesa rõmõ rõwã tãmõ Moisesi remikusiwarerà oity ywe'e tite mãe kõ. Ojirova kõrijõ iwyi mãe kõ. A'evoa rè omã'ẽ mãe kõ tomome'u ãmẽ. Mõrijõ rõmõ tomome'u. Moapy rõmõ teve tomome'u. Aje ywete a'evo remẽ temiau rõwã apijarerà omãnõtà. 
HEB.10.29	Tysi tõ Janejare'e Ra'yry tẽ tesõ werõarõ mãe kõ! “Omãnõ tè a'e”, e'i tite mã'ẽ. “Jane kõ aiwererà repykarà mõ rõwã omãnõ”, e'i ywe'e tite mã'ẽ. Janejare'e 'Ãg poroereko katu mã'ẽ oojai teve mã'ẽ. A'evo mãe kõ ywesõ ojimomorijauvaytà Janejare'e po pè! 
HEB.10.30	A'evo mãe kõ rè kee e'ipa ikusiwaoka: 
HEB.10.31	Emã'ẽ. Ipojy ai tè Janejare'e oiko jẽ iko mã'ẽ po pè jimomorijau wasua.
HEB.10.32	Ajawyi kee a'e pejẽ. Manyvo peiko Kiristu rè peja'a ypy remẽ maekwerà rè tapeja'a, a'e pejẽ. Pejimomorijauvay ipe remẽ itõkõ pejipytaso jẽ ee ãmẽ peiko. Aekwerà vo jẽ tè tapejimokasi jẽ peiko, a'e pejẽ. 
HEB.10.33	Ãmõ 'ary pè remẽ itõkõ penojai epe jane kõ rovake Kiristu rè pejirovija remẽ kupa ipi. Ãmõ, pemoai epe kupa remẽ itõkõ pejimokasiay jẽ Jesu rè pejipykãtã rõmõ. Ãmõ, pemã'ẽ temiau e'ã rè remẽ itõkõ pejimoaty jẽ ipyri kõ imokasiarà kõ rõmõ peiko ipi mijã. 
HEB.10.34	Jesu koty rewarà kõ mõ omopã'ã kupa remẽ itõkõ pejimomorijau teve ivo kõ jẽ peiko ipi mijã. Pema'e kõ wekyipa pewyi kupa remẽ itõkõ, “hoõ” pejẽ kõrijõ teve ãmẽ ipi mijã. Penory jẽ itõkõ a'evo penereko kupa remẽ ipi mijã. Kee pejẽ itõkõ a'evo remẽ: “Janejare'e erereko katuay wetetà wena pè”, pejẽ kõrijõ tè ãmẽ mijã. “Nopa'ãi erereko katua”, pejẽ kõrijõ ãmẽ mijã. “Erereko katua ywesõ epy wete mã'ẽ vo eupe”, pejẽ kõrijõ ãmẽ. Ajawyi itõkõ penory jẽ kõrijõ peiko ãmẽ. A'evo itõkõ peiko, Jesu rè peja'a ypy remẽ ipi mijã.
HEB.10.35	Aekwerà vo jẽ ikõ tapeiko nẽ, a'e pejẽ. Tapejimokasi jẽ ikõ Jesu rè peiko nẽ, a'e pejẽ. Ãmẽ tè Janejare'e remime'ẽ rã pepyytà epy e'eay rõmõ ãmẽ. 
HEB.10.36	Ajawyi tapejipykãtã jẽ ikõ Jesu rè peiko nẽ, a'e pejẽ. Janejare'e remimota rupi katu tapeiko jẽ peiko. Pemomorijau ipe kupa remẽ, tapejimosãtãmy kõrijõ jẽ peiko. Penereko katuay wetetà ãmẽ, wayvukwerà rupi katu. 
HEB.10.37	Nipuku'ãi Jesu vãea. Ajare kee e'ipa Janejare'e ikusiwaoka tisikuwa amãtejẽ:
HEB.10.37	“Ke'ĩ ovãetà. Nipuku'ãi ivãea 'arà.
HEB.10.38	Eremimota rupi ekoi mãe kõ ‘aje’ e'i ojitãrõ ere iko ipi.
HEB.10.38	Epyri oiko karuarutà iko ãmẽ kupa.
HEB.10.38	Ajamã'ẽ ereity ywe'e tite mãe kõ rè nerory'ãi”, e'ipa Janejare'e maekwerà.
HEB.10.39	Japoi ywe'e tite iwyi mãe kõ rõwã jane ajamã'ẽ. Jajirovija jẽ ee jaiko mãe kõ tè jane. Ajawyi ipyri jaiko karuarutà mãe kõ tè jane.
HEB.11.1	“Poroereko katutà”, e'ipa itõkõ Janejare'e janeupe. “Aje” ja'e ijayvu pè remẽ, aje ywete a'evotà janerereko ãmẽ. Siãrõ jẽ ãmẽ, ãwisõ nijamã'ẽi epe janerereko katua rã rè remẽ. “Aje ywete opyri janererekotà”, ja'e jẽ ijupe jaiko. 
HEB.11.2	A'evo itõkõ janerãmõi kõ ekoi ipi. “Aje ywete” e'i ijayvu pè kupa ipi. Ojirovija jẽ ee iko ãmẽ kupa ipi. Ajawyi Janejare'e oryvay ee kõ ipi. Ooryvaya omojikuwaokapa ijupe kõ.
HEB.11.3	“Aje” ja'e Janejare'e ayvu pè remẽ, kee jaa sikuwa ipi. Janejare'e tè yvy oinõ. Yvag teve oinõ. Jaytata kõ teve oinõ. Wayvu rupi tè oinõ. “Tojinõ” e'i kõrijõ tè inõ kõ. Ameve ojinõ ãmẽ kupa ky'y. Naikoi epe a'e ãrã kõ mijã. Ajamã'ẽ ijayvu rupi ojinõ kupa. A'evo remẽ ojisa mã'ẽ nojisai mã'ẽ wyi ojinõ. Sikuwa aepo jaa.
HEB.11.4	Tãmõ 
HEB.11.5	Ajaire ãmõ. Tãmõ 
HEB.11.6	Nijajirovijai sõ Janejare'e rè ipi remẽ, manyvo nijareko'ãi kuwa tojimory janere. Ava mõ opota Janejare'e pyri oo imoe'e remẽ, kee te'i amãtejẽ ikõ ijupewarà mõ nẽ: “Aje ywete Janejare'e ekoi mã'ẽ tè”, te'i. “Aje ywete Janejare'e wereko katu omoe'e mãe kõ ipi”, te'i teve ijupewarà mõ.
HEB.11.7	Ãmõ, tãmõ 
HEB.11.8	Ãmõ, tãmõ 
HEB.11.9	Ajaire ovãe wena rã pè. Ena Janejare'e remime'ẽ pè ekoi ãmẽ ky'y, opyriwarà kõ reve. Tena jarà rõmõ rõwã ajamã'ẽ tãmõ Aparão ekoi. Ãmõ yvy wãnà rõmõ ekoi. [Kãramõ kõrijõ tè ijeapyrerà kõ tena jarà rõmõ ekoità ky'y.] A'e pè tapyina oinõ tãmõ Aparão wena mõ. Weima pirerà pupe oinõ. A'e wyry rupive ekoi rã'ĩ iko. Ãwitõ tãmõ Aparão a'evo ekoi, ãwĩvo ve ta'yry Isaki. Ipary Jako teve a'evo ekoi. A'e kõ pè ve Janejare'e wayvu omojenu, kee jaa: “Penena rã ame'ẽtà peupe”, e'i. Aepo e'i ijupe remẽ, “aje” e'i tãmõ Aparão enu. Wãrõ jẽ ãmẽ kupa. 
HEB.11.10	Ajamã'ẽ Janejare'e rena e'e ywesõ tãmõ Aparão wãrõ upa ojimoena a'e pè. Janejare'e reminõgwerà tè wãrõ upa. Nopa'ãi 'ete mã'ẽ tè wãrõ upa.
HEB.11.11	Ãmõ, kee ekoi tãmõ Aparão. Janejare'e, “Oromoãkarãokatà” e'i ijupe remẽ itõkõ, “aje ywete” e'i enu. Wãrõ puku wãkarãa ãmẽ upa. Ajaate ika'akuwavay tesõ ky'y. Ãwisõ erekwarà Sara isa'imã tesõ teve ky'y remẽ, “aje ywete” e'i jẽ tãmõ Aparão ãmẽ. Ojirovija karuaru ee ãmẽ iko. Kee e'i oupe: “Janejare'e wayvu omojikuwaokapa ije. Ajawyi a'evotà erereko”, e'i tesõ. Aepo e'i jẽ, ajaate ijãkarã ky'y.
HEB.11.12	Ãwisõ nipipyrãtãi tesõ remẽ, ijãkarã tãmõ Isaki rõmõ ky'y. Kekejẽ ijeapyrerà kõ ojikwa oo iko. Nijamoirõ irõma kõ'ãi tesõ ijatyry kõ ãmẽ ky'y. Jaytata vo 'ete ijeapyrerà kõ. Ysĩ vo tesõ ijatyry kõ.
HEB.11.13+HEB.11.14	Pirujẽ a'e a'e kõ ojirovija karuaru Janejare'e rè, ajaate okãjãtà pyri'ĩ. “Aje ywete” e'i jẽ Janejare'e ayvukwerà pè kupa, wena rã rè. Kee e'i ãmẽ kupa: “Janejare'e nome'ẽive janerena rã janeupe. Janejeapyrerà rã kõ pè tè ome'ẽtà kãramõ”, e'i amãtejẽ kupa. “Wayvukwerà rupi ekoi ipi. Ajawyi akuwa a'evotà ekoi”, e'i jẽ kupa. Ajawyi nopyyive ipe kupa remẽ, oryvay amãtejẽ wena rã rè kupa. Oja'a jẽ ee kupa, Janejare'e rena e'e rè. Ajawyi kee e'i oupe kupa: “Aiko rã'ĩ tè ike yvy rupi. Erena e'e rõwã aã ajamã'ẽ. Ovo rupi teve erena rã. Janejare'e rena e'e pewarà rã tè ije”, e'i amãtejẽ oupe kupa. 
HEB.11.15	A'evo wena rã rè oja'a kupa ipi. Wekoawerà rè rõwã oja'a kupa ipi. A'e rè sõ oja'a kupa remẽ, ojivy jẽ kuwa aekwerà kyty oo kupa mijã. Na'evoi kupa ajamã'ẽ. Nojivyi kupa. 
HEB.11.16	Wapykyrerà kyty rõwã oja'a kupa. Wenone kyty tè oja'a kupa. Janejare'e pyri ekoi mã'ẽa rè tè oja'a kupa, “Ainõtà pejẽ”, e'i maekwerà rè tè oja'a iko kupa. Temirovija tè Janejare'e. A'e ywete ena rã kõ oinõ. Ajawyi nojimosĩoka'ãi iwyi kõ, ne'i pãnẽi ijupe kõ rewarà mõ.
HEB.11.17+HEB.11.18	Aekwery vo jẽ itõkõ tãmõ Aparão, kee remẽ. Janejare'e ojipy'amogeta tãmõ Aparão rè. Kee e'i oupe: “Aje põ ije ywesõ erauvay wa'yry wyi? Aã'ãtà ikuwa esa”, e'i oupe. Ajawyi: “Nera'yry pe'ĩgwerà ejuka ime'ẽ ije”, e'i tãmõ Aparão pè. “Hoõ” e'i jẽ Aparão ijupe, ãwisõ a'e pewarà mõ tè kee e'ipa ipe remẽ: “Nera'yry Isaki ãkarãgwerà kõ tè nejeapyre'e kõ rõmõtà”, e'ipa ipe remẽ. Aje ywete wa'yry ojukatà Janejare'e ayvu rupi mijã, ãwisõ wãrõ puku maekwerà tẽ tesõ ãwĩ remẽ.
HEB.11.19	Kee e'i itõkõ tãmõ Aparão aepo Janejare'e e'i ijupe remẽ: “Janejare'e ‘Ejuka nera'yry’ e'i ije. Ajamã'ẽ omãnõ remẽ, Janejare'e nomowasu'ãi imomoera, ikasiay rewarà mõ”, e'i kõrijõ opy'a pupe. Ajawyi, “Hoõ, ta'evo ajawyi aiko”, e'i itõkõ. Ojukatà itõkõ Janejare'e ayvu rupi wa'yry mijã. 
HEB.11.20	A'e ta'yry 
HEB.11.21	A'e ta'yry 
HEB.11.22	Ojirovija katu Janejare'e rè mã'ẽ teve itõkõ ta'yry 
HEB.11.22	[Ajaire itõkõ ijeapyrerà kõ opyta puku ywete rã'ĩ Ejitu yvy pè. 430 kwaray rõmõ tesõ opyta rã'ĩ a'e pè kupa. Wãrõ jẽ ojivya rã kupa. Ejitu wãnà kõ temĩgwai ai rõmõ wereko kõ remẽ itõkõ wãrõ jẽ kupa.]
HEB.11.23	A'evo ekoi kupa remẽ jakatu, miraiwerà ojimojõvijã Ejitu wãnà kõ pewarà mõ. Parao eu ijupe mã'ẽ a'e. A'e nopotai Isaeu kõ. Ajawyi kee e'i Parao wayvukasi rõmõ: “Tapeapisi Isaeu kõ ra'yrerà isaky remẽ upi upi ipi”, e'i ijupe kõ. Ãmẽ a'evo remẽ jakatu tãmõ 
HEB.11.24	Ajaate Parao rajyry wesa tãmõ Moisesi imovija ky'y. Ajamã'ẽ tãmõ Moisesi ojimovijapa remẽ, “ey” ne'i omovijarerà pè ky'y. “Isaeu jeapyrerà tè ije”, e'i kõrijõ tè, Janejare'e rè ojirovija rewarà mõ. 
HEB.11.25	“Janejare'e remĩgwai kõ tè eretãrãgwerà kõ”, e'i. “Ajawyi ipyri kõ tajimomorijau aiko”, e'i. Nopytai Ejitu yvy wãnà kõ pyri ãmẽ ky'y. Nojimoryi teve ee kõ ky'y, nivoi tesõ ekoi kupa rewarà mõ. A'e kõ wemimota ai rupi tè ekoi ojimorya rõmõ ipi. Janejare'e remimota rupi rõwã ekoi kupa. Ajawyi okãjã kupa remẽ, opatà orya kõ ky'y. 
HEB.11.26	Imoma'e ywete ipe Ejitu yvy wãnà kõ ipi.
HEB.11.27	Ajaire Parao ojikõ'õ ai tè ee kõ remẽ itõkõ tãmõ Moisesi kõ ojisyry oo Ejitu yvy pe wyi ky'y. Nojirokyjei tãmõ Moisesi ajamã'ẽ Parao jikõ'õa wyi, Janejare'e rè ywesõ ojirovija rewarà mõ. Janejare'e nomã'ẽytyi ee mã'ẽ rè omã'ẽ maevo sõ tite wyi ojimomãatã jẽ ee.
HEB.11.28	Ojisyry e'ãve, kee e'i amãtejẽ Janejare'e ijupe: “Eremĩgwai yvapewarà poroapisiarà amonotà tokwa Ejitu yvy rupi. Ajawyi kaneiru ruwykwerà ikõ tapemogy amãtejẽ pirujẽ penetã kõ rovapyka yke rupi nẽ, pejikuwaparà mõ, tomago jẽ okwa”, e'i amãtejẽ. “Hoõ” e'i ãmẽ tãmõ Moisesi. Janejare'e ayvukwerà omojenu ãmẽ tãmõ kõ pè, a'evo toereko ãmẽ kupa. Ajawyi yvapewarà poroapisia rè okwa remẽ, noapisi Isaeu kõ ra'yry ypykwerà kõ ãmẽ.
HEB.11.29	Ajaire itõkõ 
HEB.11.30+HEB.11.31	[Tãmõ Moisesi okãjã maire] Isaeu kõ ojirovija jẽ Janejare'e rè iko. Kanaã yvy pè itõkõ ovãema kupa ky'y. Jeriko taa pè ovãe kupa. Taa jiovaokenaa tè a'e. Ãpã kõ rena tè a'e. Noerovijai Janejare'e mãe kõ rena tè a'e. Ãmẽ Isaeu kõ mõ oo rã'ĩ oike vija ãpã kõ rena resa. A'evo remẽ wãivĩ mõ Jeriko taa wãnà mõ oinõ gatu kõ rã'ĩ wetãrãgwerà kõ wyi, tojuka kõ e'ã kupa. 
HEB.11.30+HEB.11.31	Ajaire itõkõ Isaeu kõ wãrimã rimã Jeriko taa ãmẽ kupa. 7 'arà rõmõ tesõ a'evo wereko kupa, Janejare'e ayvu rupi. Ameve ajaire Jeriko rokenapa otororopa o'a ky'y. Isaeu kõ ojirovija Janejare'e rè rewarà mõ a'evo wereko kõ.
HEB.11.32	Manyvo namome'upa'ãi ajamã'ẽ Janejare'e rè ojirovija karuaru mãe kõ rekoawerà. Tãmõ Jiteão. Ãmõ, tãmõ Paraki. Ãmõ, tãmõ Sasão. Ãmõ, tãmõ Jepete. Ãmõ, tãmõ Tavi. Ãmõ, tãmõ Samueu. Ãmõ, Janejare'e ayvu mojenuarà kõ teve. A'e a'e kõ rekoawerà kõ namome'upa'ãi tesõ.
HEB.11.33	Kee ekoi Janejare'e rè eako'i kupa remẽ. Ãmõgwerà nivoi mãe kõ 'arà kyty ekoi jiapisi 'arà mẽ kupa. 
HEB.11.34	Ãmõgwerà Janejare'e wereko katu tata wasu wyi, tokaipa e'ã kupa.
HEB.11.35	Ãmõgwerà wãivĩ kõ ojirovija Janejare'e rè weako'i rõmõ remẽ, Janejare'e etãrãgwerà reãgwerà kõ omomoeraoka imojivy ijupe kõ, wãivĩ kõ pè.
HEB.11.35	Ãmõ kõ nomã'ẽi wereko katua rè. Ajamã'ẽ ojirovija jẽ Janejare'e rè kupa, ajaate omãnõ kupa. Nivoi mãe kõ kee e'i epe ijupe kõ: “Nereityi Janejare'e remẽ, orojukatà. Neity remẽ, norojuka'ãi”, e'i epe ijupe kõ kupa. Ajamã'ẽ kee e'i ãmẽ kupa: “Ãnĩ si! Ejuka ajawyi rejupa, naity'ãi Janejare'e rewarà mõ”, e'i ãmẽ kupa. Janejare'e pyri oikoa rã rè oja'a amãtejẽ kupa rewarà mõ a'evo ekoi kupa. A'evoa opota jẽ kupa, ãwisõ ojimomorijau omãnõ kupa remẽ. 
HEB.11.36	Kee nivoi mãe kõ wereko kõ ipe. Oojai kõ ipe kupa. Onõpã nõpã kõ ipe kupa. Opokwa kõ ipe imopã'ã kupa. 
HEB.11.37	Ojapi japi kõ ipe takuru pupe ijuka kupa. Oku'aeta kõ teve ijuka kupa. Ooso kõ teve marija poko pè ijuka kupa. Wãisõ wereko ipe kupa. Ãmõ, kee ekoi ipe kupa. Iporijau teipe kupa. Kaneiru pirerà kõrijõ tè opypy oyru rõmõ kupa, iporijau kupa remẽ. Ãmõ 'ary pè so'o rã'ãga pirerà opypy oyru rõmõ kupa. Ojimomorijau ipe nivoi mãe kõ po pè iko kupa. 
HEB.11.38	Ãmõ kõ ojava ipe oo nivoi mãe kõ wyi ojinõ gatu. Naenai mãe kõ rõmõ ekoi epe ãmẽ kupa. Tekoe'ãma rupi ekoi kupa ky'y. Yvytyrapyte 'arà rupi teve ekoi kupa. Pareti kwarà kõ pupe oke kupa ipi. Ãmõ 'ary pè yvy kwarà kõ pupe oke kupa ipi. Wãi wãisõ a'evo ekoi kupa. A'evo ipe kupa remẽ, ojirovija jẽ Janejare'e rè weako'i rõmõ kupa. Ojirovija jẽ Janejare'e rè iko kupa ipi.
HEB.11.38	Nivoi mãe kõ nivoi wereko kõ ipi. “Manyvoa rã rõmõ rõwã ãwĩ kõ!” e'i ywe'e tite ijupe kõ kupa, ãwisõ a'e kõ rè tè si Janejare'e ory mijã.
HEB.11.39	A'evo nopoi 'ete ojirovija ee mã'ẽ wyi kupa. Omãnõ remẽ ojirovija jẽ Janejare'e rè kupa. Ãwisõ nomã'ẽi epe wereko katua rã rè kupa remẽ, kee e'i jẽ kupa: “Aje ywete Janejare'e erereko katutà wayvukwerà rupi katu”, e'i jẽ kupa. Ajawyi Janejare'e oryvay ee kõ. 
HEB.11.40	Janejare'e opota janemoaty rã'ĩ eeve kõ oupewarà kõ rõmõ, pe'ĩypyte rõmõ tijaiko. Janereve weraa kõtà opyri tijaiko karuaru ky'y. Ãmẽ sõsi janerereko katua ojikuwatà jane ky'y. A'evoa rã e'ipa amãtejẽ.
HEB.12.1	A'evo 'evo karamoewarà kõ ekoi. Ojirovija karuaru itõkõ Janejare'e rè kupa ipi. Omãnõ tarà mẽ, ojirovija jẽ ee kupa. Ijatyray a'evo ekoi mãe kõ. A'e kõ pytery pè jaiko maevo sõ tite. Ekoawerà kõ rè tijaja'a jajimokasi jaiko, eruparà kõ rõmõ tijaiko ãmẽ. Uve iteetejẽ Janejare'e rè nijanemoja'arokari ipi mãe kõ.
HEB.12.2	Jesu rè ikõ tijaja'a ywete jẽ ipi nẽ. Janerenoneporà tè Jesu. A'e tè Janejare'e rape oinõ janeupe. Ãwitõ pee wãparõ, ãwĩvo ve janereraatà upi ajaate javãe, jajirovija jẽ ee remẽ. Noity'ãi Uu rerovijaa mã'ẽ tè itõkõ Jesu. Yvyra jipokana rè omãnõ remẽ, Uu remimota rupi ekoi jẽ ipi. Oorya rã rè oja'a amãtejẽ. Ajawyi ojukaa rã rè noja'ai ãmẽ. Werõarõa rè noja'ai teve. Oorya rã rè kõrijõ tè oja'a amãtejẽ, Uu pyri janereraatà mãe rã rè tè oja'a. Ajawyi Uu pyri ekoipa ky'y. Wapy ipyri upa, Jõvijã wasu rõmõ. 
HEB.12.3	Jesu ojimokasi jẽ Uu remimota rupi iko, nivoi mãe kõ omomorijauvay ipe remẽ. A'e a'e rè tapeja'a jẽ pejimokasi mõ peiko, nivoi mãe kõ pemomorijau remẽ ipi.
HEB.12.4	Kee jaa rè tapeja'a. Nivoi mãe kõ pemomorijau ipe, Jesu rè pejirovija rewarà mõ. Ajamã'ẽ napejukaive kupa. Pejuve jẽ peiko. Ajawyi tapejimokasi jẽ ikõ Janejare'e rè peiko nẽ, pemãnõ e'ãve, a'e pejẽ. 
HEB.12.5+HEB.12.6	Janejare'e “eãkarãgwerà” e'i jane ipi. Ajawyi janemomorijauoka rã'ĩte janemotekokuwaa mõ ipi. Ajare kee e'ipa itõkõ janemokasia mõ:
HEB.12.5+HEB.12.6	“Eãkarãgwerà, Janerõvijã ywete nemomorijau neaiwererà rewarà mõ remẽ,
HEB.12.5+HEB.12.6	tereenu rã'ĩ ijayvukwerà nejimotekokuwaa mõ.
HEB.12.5+HEB.12.6	Terejimõarõ e'ã enu.
HEB.12.5+HEB.12.6	Terejimokasiay jẽsi ee neiko ipi.
HEB.12.5+HEB.12.6	Wemiauvay kõ omomorijau rã'ĩ imotekokuwaa kõ rõmõ ipi.
HEB.12.5+HEB.12.6	A'evo wereko wãkarãgwerà kõ ipi”, e'ipa itõkõ.
HEB.12.5+HEB.12.6	Aekwerà rupi katu janerereko ipi. Ajamã'ẽ penearaipa maevo aepo jaa wyi peiko ky'y. Ajawyi tapeja'a ywete jẽ ee pejimokasia mõ ky'y, a'e pejẽ.
HEB.12.7	Janeruu kõ janemomorijau teãmã janemotekokuwaa mõ ipi. Ãwĩvo ve Janejare'e janerereko wãkarãgwerà kõ rõmõ ipi, [tijajimoane'e e'ã janeaiwererà rè jaiko]. Ajawyi tapejimõarõ e'ã pemomorijau rã'ĩte remẽ, a'e pejẽ. 
HEB.12.8	Janejare'e wãkarãgwerà kõ pirujẽ omomorijau rã'ĩte imotekokuwa kõ ipi. Napemomorijaui sõ pemotekokuwaa mõ remẽ, wãkarãgwerà kõ rõmõ rõwã penereko kuwa ãmẽ mijã. 
HEB.12.9	Janeruu kõ yvy pewarà janemomorijau janemotekokuwaa mõ remẽ, jarovija kõ imomojy kõ ipi. Tysi tõ Janeruu yvapewarà ky'y! A'e ywesõ sirovija katu imomojy ipi. A'evo jaiko remẽ, jaiko jẽtà jaiko. 
HEB.12.10	Janeruu kõ janeaiwererà rè omã'ẽ remẽ, janemomorijau rã'ĩ janemotekokuwa wekoa rupi ipi. Nipukui a'evo janerereko kupa ipi. “I'ete moko oroereko remẽ”, e'i jane kupa ipi. Ãwĩvo ve Janejare'e janemomorijau rã'ĩte janemotekokuwaa mõ. Janemokatua mõ tè a'evo janerereko ajamã'ẽ, ãwisõ ivo katua rupi tijaiko eruparà mõ ky'y. 
HEB.12.11	Janejimomorijaua nijapotai epe ipi, ayay ipi rewarà mõ. Ajamã'ẽ kãramõ janemotekokuwapa remẽ, “I'ete emomorijauawerà”, ja'età ky'y. Ivopa jaiko wyi aepo ja'età kõrijõ tè janemotekokuwaa pè ky'y. Janepy'a katupa wyi aepo ja'età ky'y.
HEB.12.12	Ajawyi kee a'e pejẽ. Pejimomorijau remẽ, tapejirovija jẽ Janejare'e rè peiko. Tapejipykãtã jẽ ee. 
HEB.12.13	Tapejimokasi oterẽ jẽ ekoa rupi tapeiko. A'evo peiko remẽ, pevoarà kõ ve pevo jẽ ojimokasi jẽtà iko. Nikasi ywe'ei mãe kõ ve noity tite'ãi Janejare'e ãmẽ. Ojimokasi tary ve ãmẽ kupa.
HEB.12.14	Tapejimokasi ywete jẽ ãmõ kõ rè pejimory rõmõ ipi. Ivo tapeiko Janerõvijã ywete pewarà kõ rõmõ peiko jẽ ipi. Ãmẽ tè Janerõvijã ywete pyri peiko karuarutà ãmẽ. Ava jẽ rõwã omã'ẽ kuwa ee, na'evoi sõ remẽ. 
HEB.12.15	Tapejireko katu ikõ pirujẽ peiko nẽ, ava jẽ rõwã tojisyry tite e'ã Janejare'e wereko katua wyi. Tapejimõarõ e'ã teve. Pe'ĩte ipe pejimõarõtà. A'e ve penoupatà ky'y. Ajawyi tapejireko katu ikõ peiko a'evoa wyi nẽ, a'e pejẽ. 
HEB.12.16	Ãwĩvo ve tapejireko katu, ava jẽ rõwã ojimomy'a mã'ẽ rõmõ toiko. Ikatuay wete Janejare'e wãkarãgwerà kõ rõmõ janereinõ tijaiko. Ajawyi kee taoty e'ã: “Manyvoa rã rõmõ rõwã Janejare'e ãkarãgwerà rõmõ aiko”, taoty e'ã. Tãmõ Esau reruparà mõ tapeiko e'ã ipi. A'e teipe jõvijã rõmõ ekoità mijã, uu ayvu rupi. Ajamã'ẽ kee e'i itõkõ: “Manyvoa rã rõmõ rõwã erekoa rã. Amãnõtà amyay pè”, e'i tite oupe.
HEB.12.17	Ajawyi itõkõ a'evo paire tè tite ijãgyo tesõ ky'y. Ãmẽ tè tite itõkõ: “Moma'e rã sõpõkõ ame'ẽma!” e'i tite wãgyo mõ ky'y. Ajawyi itõkõ ojirojivy jẽ tite javo uu pè. Kee e'i epe ijupe: “Emoryoka jẽsi Janerõvijã ywete pè rejupa, ikatuay taiko, papa!” e'i epe uu pè ky'y. Oja'o tesõ itõkõ uu rovake aepo e'i remẽ. Ajamã'ẽ tuu kee e'i ijupe: “Manyvo noroereko'ãi ky'y, tuku!” e'i itõkõ ãmẽ ijupe. Eruparà mõ tapeiko ywe'e tite e'ã ajawyi! a'e pejẽ.
HEB.12.18	Janerãmõi kõ vo rõwã javãe Janejare'e pyri ky'y. [A'e kõ itõkõ Sinai yvytyru ypy pè ojimoaty oporegetatà ijupe kupa.] Ipojy tesõ a'evo remẽ. 
HEB.12.19+HEB.12.20	Ãmẽ itõkõ jimi'a puku ojenu rã'ĩ ijupe kõ. Janejare'e poregeta tẽ tesõ ojenu teve ijupe kõ, Isaeu kõ pè. Wayvo tesõ ojenu yvytyrapyte 'aryvo wyi. Kee e'i itõkõ Janejare'e ojimomojyoka ijupe kõ: “Tapepãrõ e'ã erena pè, aã yvytyry pè. Teima kõ ve topãrõ e'ã. Mijarà kõ ve”, e'i itõkõ. “Opãrõ sõ eyvy pè mã'ẽ tapejapi japi takuru pè ijuka ikenẽ”, e'i itõkõ. Aepo Isaeu kõ wenu remẽ itõkõ, okyje ai tesõ enu kupa. Ajawyi tãmõ Moisesi pè kee e'i kupa: “Ene jẽ ipãwĩ ivo katu nemogeta. Ajaire e'i mã'ẽ nemojenutà oreupe”, e'i kupa. 
HEB.12.21	Ojimonyijay tesõ ee omãjã kupa. Tãmõ Moisesi ve tesõ okyje ijayvu renu. Ajawyi kee e'i ajaire: “Atytypa tesõ akyje rõmõ aiko iwyi!” e'i imojenu.
HEB.12.22	Gyjea rupi rõwã javãe Janejare'e pyri ky'y. Oiko jẽ iko mã'ẽ pyri javãe ky'y. Ena pè tẽ tesõ javãe. “Jerusarẽ yvapewarà” eu ena pè. Sião yvytyry 'aryvo tui. Ijatyray emĩgwai yvapewarà kõ a'e pè ekoi. A'e kõ nijamoirõ irõma kuwa'ãi tesõ. A'e kõ pytery pè jaiko maevo sõ tite, Janejare'e rè oryvay mãe kõ rõmõ jaiko.
HEB.12.23	Jesu koty rewarà kõ atyry a'e pè ekoi. A'e kõ pè Janejare'e “eãkarãgwerà ypykwerà kõ” e'i. Erà kõ ojikusiwapa ena pè, [ipyri oiko karuarutà mãe kõ rerà rõmõ]. A'e kõ pytery pè jaiko maevo sõ tite. Janejare'e pyri tẽ tesõ jaiko. Ivo katu poromosã'ãga poromoe'yi mã'ẽ tè a'e. A'e pyri jaiko. Ãmõ, mirà kõ omãnõma mãe kõ 'ãg kõ a'e pè ekoi. A'e kõ ojirovija karuaru Janejare'e rè, yvy pè ekoi jẽ kupa remẽ. Age'e Janejare'e reve i'ãg kõ ekoi ky'y. Ikatuay wete ekoipa kupa, Janejare'e kasia rupi. A'e kõ reve maevo sõ tite teve jaiko Janejare'e pè japoregeta remẽ.
HEB.12.24	Jesu pyri javãema ky'y. A'e tè janereko pyaukwerà ome'ẽma janeupe. Omãnõa rupi janereru Janejare'e pyri. Ajawyi tãmõ Apeu mãnõawerà vo rõwã Jesu mãnõawerà. [Apeu reke'yry ojuka remẽ itõkõ, Apeu ruwykwerà eamai maevo sõ tite yvy pè upa. “Mape remẽ põ erepytà rejupa!” e'i weamai rõmõ.] Jesu sõsi janeaiwererà omoepypa owykwerà rupi, Janejare'e pyri tijaiko ky'y.
HEB.12.25	Ajawyi tapejirojivy ywe'e tite e'ã aekwerà kyty! a'e pejẽ. Tapejimokasi jẽsi Janejare'e ayvu renu peiko. Karamoewarà kõ vo rõwã tapeiko. A'e kõ itõkõ ojimoape kõrijõ Janejare'e ayvu renu tare'ã, tãmõ Moisesi omojenu remẽ. Ajawyi itõkõ Janejare'e omoma kõ jimo'yjẽ. Yvy omotytyoka ijapisioka kõ.
HEB.12.26	Tãmõ Moisesi kõ pè oporegeta remẽ itõkõ omotytyoka tesõ rã'ĩ yvy. Okasia rupi a'evo Janejare'e werekooka. Aekwerà rè kee e'i ikusiwaoka: 
HEB.12.27	Aepo e'i maekwerà rupi sikuwa emimotyty rã kõ opatà ky'y. Notyty'ãi mãe kõ kõrijõ tè ojejatà iko. 
HEB.12.28	Notyty'ãi ãmẽ Janejare'e rena. A'e kyty janereraatà opyri tijaiko karuaru ãmẽ. Ajawyi simoe'e ywete, Janerõvijã ywete rõmõ, a'e pejẽ. Janerereko katua rè simoe'età. Simomojy wetetà imoe'e, 
HEB.12.29	ipojy ai tè mã'ẽ tè Janejare'e rewarà mõ.
HEB.13.1	Tijajiauvay jẽ ojeeve jaiko ipi, Jesu koty rewarà kõ rõmõ. Ãwitõ joeke'yry wauvay omõmirĩ ipi, tãwĩvo jaiko ojee. 
HEB.13.2	Mirà janeremikuwa e'ã uu janepytery pè remẽ, tijaja'a katu ve ee ipi. A'evo jane kõ mõ yvapewarà kõ rè sikaepo oja'a katu uu ipyterà kõ pè remẽ.
HEB.13.3	Ãmõ, jimopã'ãga pupe tui mãe kõ rè tijaja'a katu teve ipi. Janemopã'ã sõ remẽ, japota kuwa janere toja'a kupa. Ajawyi a'evo mãe kõ rè tijaja'a katu ipi. Ãmõ, ojimomorijau mãe kõ rè teve tijaja'a ipi. Jajimomorijau remẽ, japota teve kuwa janere toja'a kupa. Ajawyi a'evo tijaiko nijajimomorijaui remẽ.
HEB.13.4	Ãmõ, kee a'e teve erekwa mãe kõ pè. Ikatu ikõ tapeiko penerekwarà kõ reve nẽ, a'e pejẽ. Aepo a'e teve wãivĩgwerà kõ pè. Ikatu ikõ tapeiko pemẽnà kõ reve nẽ, a'e pejẽ. Ãmõ kõ rè sõ pejimomy'a peiko remẽ, “Nivoi mã'ẽ tè ãwĩ kõ”, e'ità Janejare'e pejẽ ãmẽ, poromoe'yi remẽ. Pirujẽ ojimomy'a mãe kõ pè aepo e'ità.
HEB.13.5	Ãmõ, kee a'e pejẽ. Karakuri moatya rè ywesõ rõwã tapeja'a ipi. Manyvo peiko remẽ, tapepy'a katu jẽ peiko, [Janejare'e oja'a pene ipi rewarà mõ]. “Noporoity'ãi penereko”, e'ipa Janejare'e janeupe. 
HEB.13.6	Sikuwa a'evo Janejare'e janerereko ipi. Ajawyi kee tija'e jajimokasia mõ:
HEB.13.6	“Erõvijã ywete tè epãtavõarà mõ ekoi. Ajawyi nakyje'ãi.
HEB.13.6	Ava nemoai kuwa'ãi”, tija'e jajimokasia mõ.
HEB.13.7	Ãmõ, kee a'e teve pejẽ. Penõvijãgwerà kõ rè ikõ tapeja'a teve ipi nẽ, a'e pejẽ. Janejare'e ayvu omojenu pejẽ maekwerà kõ rè tapeja'a jẽ teve. Janejare'e rè ojirovija karuaru kupa maekwerà kõ rè tapeja'a jẽ teve. Ekoawerà kõ rè tapeja'a peiko ipi, eruparà kõ rõmõ tapeiko. Jesu Kiristu rè tapejirovija karuaru ivo kõ jẽ peiko. 
HEB.13.8	Temirovija teãmã Jesu Kiristu. Niteei mã'ẽ rõmõ ekoi. Ãwitõ karamoe remẽ ekoi, ãwĩvo jẽ age'e remẽ ekoi. Mãerã tè ãwĩvo jẽ ekoità.
HEB.13.9	Ajawyi ava mõ sõ ãmõ rupi tè mã'ẽ pè, “Kee e'i Janejare'e mã'ẽ”, e'i remẽ, tapejimoripeoka ywe'e tite e'ã apijarà pè. Tapeity ywe'e tite e'ã Janejare'e ayvukwerà ipi. Janejare'e tè okatuaya rupi tè janerereko katu janepy'amokasi ipi. Ajawyi ava mõ sõ kee e'i peupe remẽ, “aje” tapejẽ tite e'ã: “Iteetejẽ rõwã tape'u”, e'i sõ peupe remẽ. Ãmõ, “Iteetejẽ sõ pejimi'u! Ãwĩvo remẽ Janejare'e naory'ãi pene”, e'i tite sõ peupe remẽ, “aje” tapejẽ tite e'ã. Wãisõ e'i mã'ẽ rè tapejimoripeoka e'ã. A'evoa rupi tekoua nijanepy'amokasioka'ãi ãmẽ ipi. Nijanepãtavõ'ãi teve aepo jaa.
HEB.13.10	Kee jaa rè tapeja'a. Jesu omãnõ janerereko katuarà rõmõ. Ojime'ẽma janeupewarà mõ omãnõ. Ajawyi tè jajimory kuwa Janejare'e rè ky'y. Tãmõ Moisesi remikusiwarerà rupi ekoi mãe kõ nojimory'ãi kuwa Janejare'e rè ipi. Manyvoa rã rõmõ rõwã ojimoane'e jẽ teima kõ jukaa rè iko kupa ipi. A'e kõ novãe'ãi Janejare'e pyri janevo Jesu rupi javãe mãe kõ rõmõ.
HEB.13.11	Ãmõ, kee a'e pejẽ. Kwaray upi upi Janejare'e pè oporegeta mã'ẽ rõvijã wasu ojuka teima mõ ipi. A'e ruwykwerà pẽ weroike Janejare'e tui upa mã'ẽ pè imojikuwaoka ijupe, “awyjepa” te'i mirà kõ aiwererà pè. Kamisa kupe kytyre weroike. A'evo paire teima reãgwerà weraa Jerusarẽ taa kupe kyty kupa ipi. A'e pè eãgwerà wapy kupa ipi. 
HEB.13.12	Ajawyi Jesu omãnõ janeaiwererà repykarà mõ remẽ, Jerusarẽ taa kupe kyty omãnõ. 
HEB.13.13	Jinõsĩa rõmõ tesõ omãnõ janeupewarà mõ. Temiojai rõmõ tesõ omãnõ. Ajawyi janerojai kupa remẽ, Jesu rè kõrijõ tè tijajirovija ãmẽ jaiko. 
HEB.13.14	Nuvei janerena e'e ike yvy pè, nopa'ãi mã'ẽ. Ajawyi siãrõ jẽ janerena e'e rã jakupa ipi, Janejare'e reve janeikoa rã. 
HEB.13.15	Ajawyi Janejare'e simoe'e py'y py'yi jaiko, Jesu kasia rupi. A'evoa kõrijõ tè janeremime'ẽ rõmõ ijupewarà mõ ky'y. A'evo jaiko teãmã, “Erõvijã ywete Jesu!” ja'e mãe kõ rõmõ.
HEB.13.16	Tijaja'a katu ãmõ kõ rè teve jaiko ipi. Toporoereko katu poropãtavõa rè poroereko ipi. A'evo jaiko remẽ, Janejare'e py'a rupi katuwarà kõ mõ ãmẽ jaiko. Janejare'e pewarà janeremime'ẽ maevo sõ tite ijupe a'evo jaiko mã'ẽ.
HEB.13.17	Ãmõ, kee a'e pejẽ. Tapeenu katu penõvijã kõ ayvukwerà ipi, Jesu koty rewarà kõ rõvijã kõ ayvukwerà. Pemogeta kupa remẽ, ijayvu rupi ikõ tapeiko ipi nẽ. Oja'a py'yi pene kupa ipi. Kãramõ ojimome'utà Janejare'e pè manyvo wereko oja'a pene maekwerà rè kupa. Ajawyi taperovija kõ ipi. Orytà ãmẽ oposiko pene kupa. Naperovija kõi sõ remẽ, ijãgyo kõrijõtà oposiko pene ãmẽ kupa. A'evo peikoa napepãtavõ'ãi kuwa.
HEB.13.18	Tapeporegeta jẽ Janejare'e pè oreupewarà mõ ipi. Orokuwa noroinõ gatui oreaiwererà mõ orepy'a pupe ipi. Oropota ivo kõrijõ tè oroiko ipi. 
HEB.13.19	Apota Janejare'e emojivyoka pekoty kuise'ẽ. A'evoa rè ywesõ tapeporegeta Janejare'e pè eupewarà mõ ãmẽ ipi.
HEB.13.20	Ãmõ, kee a'e pejẽ. Ãwitõ kaneiru jarà weima kõ rè oja'a katu ipi, ãwĩvo ve Janerõvijã Jesu oja'a katu janere iko ipi. Omãnõa rupi janerereko katu teve ipi. Omãnõ maire Janejare'e omomoeraoka toiko mijẽ aekwery vo toiko iko. Jesu ruwykwerà rupi janerereko karuarua ojiãparõma janere. Janepy'amopiryvypy katuarà tè Janejare'e. 
HEB.13.21	A'e pè aporegeta peupewarà mõ aiko ipi. Kee a'e ijupe: “Epãtavõ eretãrãgwerà kõ, Papa. Emokasi kõ neremimota rupi toiko kupa. Nekasia rupi tè a'evo ereko kõ. Nera'yry Jesu Kiristu oremoteeoka tè jẽ nepy'a rupi katuwarà mõ toroiko, okasia rupi, Papa”, a'e ijupe. Janejare'e kuwasi jamoe'e karuaru ipi mijã. Õ'õ, awyje katu ãwĩvo jamoe'e karuaru jaiko.
HEB.13.22	Aã kareta pemotekokuwaa mõ akusiwa pejẽ ajupa, eretãrãgwerà kõ. Nakusiwa pukui. Ajawyi imojenua rè pejapyaka remẽ, “hoõ” tapejẽ kõrijõ ãmẽ enu. Tapejimõarõ e'ã enu ãmẽ ipi.
HEB.13.23	Kee a'e jẽtà pemogeta, tapekuwa. Janeretãrã Timoteu oẽma jimopã'ãga pupe wyi ky'y. Novãeive epyri ajamã'ẽ. Ovãe sõ kuise'ẽ remẽ, araatà erupi penesa.
HEB.13.24	Apota ajimory pene pirujẽ, eremikusiwarerà rupi. Penõvijã kõ rè apota ajimory. Pirujẽ Jesu koty rewarà kõ rè teve apota ajimory. Aepo a'e tapekuwa. Ikewarà kõ Itaria yvy pewarà kõ opota ojimory pene teve ekareta rupi.
HEB.13.25	Janejare'e ikõ tapenereko katu okatuaya rupi penereko nẽ. [Awyjepa rã'ĩ akusiwa pejẽ ãmẽ ky'y.]
JAS.1.1	Ije, Tiaku, Janejare'e remĩgwai tè. Jõvijã Jesu Kiristu remĩgwai teve ije.
JAS.1.1	Ãwĩ kareta eremikusiwarerà tapemogeta enu. Evo teve pejẽ Janejare'e koty rewarà kõ rõmõ peiko. Pejimosãsãi peiko mãe kõ tè pejẽ. Ãmõ ãmõ tena rupi pejimosãsãi pejimoena peiko mãe kõ tè pejẽ. Ãmõ wãnà kõ pyterà rupi peiko mã'ẽ tè pejẽ.
JAS.1.1	Owarĩ põ peiko? a'e pejẽ imono.
JAS.1.2	Eretãrã kõ, waypete ipe penekoa remẽ ikõ tapenory jẽ kõrijõ peiko ipi nẽ. Ãmõ, pejimomorijau ipe remẽ tapenory jẽ peiko ipi. 
JAS.1.3	Pejimomorijaua rupi pejimokasi jẽtà Jesu rè pejirovija peiko. Napepoi tite'ãi iwyi. Pejipytaso jẽtà ee peiko. Pejipykãtã jẽtà ee. 
JAS.1.4	A'evo peiko remẽ tè ikatutà Janejare'e pè. Napejimoja'y'ãi ijupe ãmẽ. Ãmẽ tè kee ne'i'ãi pejẽ: “Napejimo'yive ere ajamã'ẽ”, ne'i'ãi peupe ipi.
JAS.1.5	Napetekokuwa ywe'eive ivo tekoua rè remẽ, Janejare'e ayvu rupi remẽ, tapeporanu ijupe. Pemotekokuwavaytà ãmẽ, peporanu ijupe remẽ. “Emosuru sõ pekupa”, ne'i'ãi janeupe japoranu ijupe remẽ ipi. Opota katu janemotekokuwa ipi.
JAS.1.6	Ãmẽ peporanu ijupe remẽ, “Aje a'evotà erereko”, tapejẽ pepy'a pupe. Kee tapejẽ tite e'ã: “A'evotà sipõ erereko?” tapejẽ e'ã. Ãmõ, “Maevo Janejare'e emotekokuwatà. Maevo ãnĩ”, tapejẽ e'ã teve ipi. “Ma'e remẽ teipõ”, pejẽ tite sõ Janejare'e pè remẽ, kee mã'ẽ votà tè pejẽ peiko. Ãwitõ yvytu pãranã omopipo erojivy jivy mã'ẽ. A'evo 'ejẽtà ãmẽ peiko, “aje ywete” napejẽi remẽ. 
JAS.1.7+JAS.1.8	Apijarà noãrõ'ãi Janejare'e remime'ẽ rã ãmẽ. Nojipãtavõoka'ãi ijupe. [Maevo jane kõ ayvu kõrijõ sõ wenu kupa ipi remẽ, nojimomãatã'ãi ãmẽ kupa.] Pãranã jirojivy jivy vo 'ejẽ ekoi ãmẽ ky'y. Ajawyi a'evo sõ peiko remẽ, Janerõvijã ywete napepãtavõ'ãi ãmẽ ipi.
JAS.1.9	Ãmẽ peporijau sõ remẽ, Janejare'e peporijauesatà. A'e rè tapenory peiko ãmẽ. 
JAS.1.10	Ãmõ, pemoma'e ywete sõ remẽ, pemoma'e kõ rè ywesõ rõwã tapenory. Aje Janejare'e rekoa rè kõrijõ tè tapenory ipi, japa mãe rã tè jane ipi rewarà mõ. 
JAS.1.11	Ãwitõ temitã mõ ipoty katuay remẽ, ajaire kwaray omii remẽ, osupa ipotyry ipi. Ãwĩvotà imoma'e ywete mãe kõ kãramõ. Omoma'e kõ revejẽ opatà kupa.
JAS.1.12	Jajimomorijauvay ipe remẽ, tijajipytaso jẽ Janejare'e rè jajitãrõ gatu ipi. Tijajipykĩ ee jaiko. Ãmẽ si janeroryvaytà ãmẽ ky'y. Janejimomorijaua awyjepa ky'y remẽ, awyje Janejare'e janemoigo karuarutà opyri ãmẽ ky'y. Jajipytaso jẽ ee maekwerà repy rõmõ a'evo janererekotà. Aepo e'ipa Janejare'e pirujẽ wauparà kõ pewarà mõ. 
JAS.1.13	Ãmẽ ava mõ sõ pepõ'õ mewarà mõ sõ nivoi kytywarà rõmõ ekoi remẽ, kee te'i e'ã: “Janejare'e tè rõwã põkõ emoaioka agyvo taiko”, te'i e'ã oupe. Ãwitõ Janejare'e nojimoaiokai ipi, ãwĩvo ve noporomoaiokai ipi. 
JAS.1.14	Ovote a'evo ekoi mãe kõ ojimoai ipi. Wemimota ai rupi tè ekoi kupa, ojãvijõ kõ jẽ. 
JAS.1.15	Ajawyi nivoi tekoua rè tè sõ pejitupi ipi remẽ, a'e rè pejipokuwatà ãmẽ. Ajaate peaipatà peiko ãmẽ ky'y, nivoi mã'ẽ rè tè pejitupi rewarà mõ. A'evo nivoi tè peiko sõ remẽ, peity ywe'e titetà Jesu rekoa ãmẽ ky'y. Janejare'e reruparà rõwã peikotà ãmẽ ky'y. 
JAS.1.16	Ajawyi ajare, “Tapejimoripe ywe'e tite e'ã ikenẽ”, a'e pejẽ, eretãrã eremiau kõ.
JAS.1.17	Janejare'e remime'ẽ kõ pirujẽ ikatu. Pirujẽ ikatukwerà kõ, poromokasioka mãe kõ tè Janejare'e ome'ẽ. Yva pewarà tè ome'ẽ. Poroyapea reinõgarerà tè Janejare'e. A'e niteei mã'ẽ tè. Niteei 'eteay mã'ẽ tè. Ikatukwerà ome'ẽ janeupe ipi mã'ẽ tè. Kõ'ẽ jawe jawe a'evo janerereko ipi. 
JAS.1.18	Ovote wemikuwa rupi janerereko, wãkarã kõ rõmõ ipi. Wayvu katu aje ywete mã'ẽ Jesu Kiristu rewarà omuroka janeupe ky'y, ãwisõ ijayvu rupi tijaiko ky'y. Jane ywesõ emiau kõ mõ jaiko ipi.
JAS.1.19	Kee jaa mã'ẽ rè tapeja'a, eretãrã kõ. Tijajapyaka katu rã'ĩ enutà. Tijaporegeta tuve e'ã. Ãmõ, tijajimõarõ tuve rã'ĩ e'ã. Aepo jaa pekuwapa. 
JAS.1.20	Jajimõarõ amãtejẽ sõ ipi remẽ, Janejare'e remimota rupi rõwã jaiko ywe'e titetà ãmẽ ipi. 
JAS.1.21	Ajawyi pirujẽ peaiwererà tapeitypypyipa. [Ayvu teitetea. Wari waria kõ. Jitupia kõ. Wãi wãisõ oo...] Janejare'e 'Ãg, “Nivoi neiko”, e'i nepy'a pè remẽ, “Aje ywete nivoi aiko”, tapejẽ ãmẽ ijupe. “Ajawyi awyje taiko awi Janejare'e ayvu rupi”, tapejẽ ky'y. “Aje ywete wayvu oinõ janepy'a pè mã'ẽ. A'e rupi taiko ky'y”, tapejẽ. Ãmẽ si Janejare'e penereko katutà, ijayvu rupi katu tapeiko ipi.
JAS.1.22	Ajawyi petekokuwa ikõ ãwĩvoa rè nẽ, a'e pejẽ. Tapejimoripeoka ywe'e tite e'ã ee. Aje ywete Janejare'e ayvu tapeenu e'e, upi tapeiko, a'e pejẽ. Ni'ei peenu kõrijõ tè sõ remẽ, ajamã'ẽ upi napeikoi remẽ. A'evo mãe kõ ojimoripe tè ipi. “Janejare'e ory teipõ ere”, e'i oupe tite kupa. 
JAS.1.23	Apijarà kõ wenu ipe ijayvu. Ajamã'ẽ upi noikoi kupa. Ijaiwererà ojikuwa ijupe kõ paire, earaipa iwyi kupa. [“Aje, nivoi aiko”, ne'i kupa. “Tajimotee ajawyi”, ne'i oupe kupa.] Ãwitõ ava mõ omã'ẽ gatu ipe warua rupi oova rè remẽ. 
JAS.1.24	Omã'ẽ kõrijõ tè oova rè warua rupi. Ãmẽ ajaire ojisyry oo remẽ, noja'ai 'ete oova rè ky'y. Ãwĩvo 'ejẽ Janejare'e ayvu rè noja'ai ywe'e tite mãe kõ, nojapyaka katui ee mãe kõ. Wenu rã'ĩ paire kuise'ẽ earaipa iwyi kupa. Ajamã'ẽ aekwery vo jẽ ekoi kupa. 
JAS.1.25	Warua vo 'ejẽ Janejare'e ayvu janeupe. Ãwitõ warua janerova ky'aa omojikuwaoka janeupe, ãwĩvo ve Janejare'e ayvu ivo tekoua rewarà janeaiwererà omojikuwaoka janeupe ipi. Wayvu rupi teve Janejare'e janemomoioka janeaiwererà wyi ipi, ipyri tijaiko karuaru ky'y. Manyvo opota tijaiko mã'ẽ omojikuwaoka teve janeupe ipi. Tapejapyaka katu ikõ ijayvu rè ajawyi ipi nẽ. Tapejimotekokuwavay ikõ peja'a ee nẽ. Tapenearai e'ã iwyi. Aje ywete upi tapeiko ipi. Ãwĩvo peiko ipi remẽ, ãmẽ si ikatuay Janejare'e penerekotà ãmẽ ky'y.
JAS.1.26	Peitypypyipa peayvu teitetea, a'e pejẽ. Nisiityi remẽ, manyvo jaa rõmõ rõwãtà kee ja'e: “Janejare'e rè ajirovija Erõvijã rõmõ”, ja'e tite. Janevote jajimoripe tè jaiko, janeayvu teitete jẽ sõ jaiko remẽ. Ajawyi Janejare'e, “Ererovija rã'ãga mã'ẽ tè ãwĩ”, e'ità kõrijõ jane.
JAS.1.27	Kee jaiko remẽ tè ikatu Janeruwasu pè: Ojimomorijau mãe kõ rè jaja'a katu ipi remẽ. Ja'yry tuu okãjã iwyi mãe kõ rè jaja'a katu ipi remẽ. Ãmõ, ijy okãjã iwyi mãe kõ rè jaja'a katu ipi remẽ. Ãmõ, terekwarerà kõ rè jaja'a katu ipi remẽ. A'evo jaiko remẽ ikatuay Janejare'e pè jaiko. Ãmõ, jajireko katu nivoi mã'ẽ wyi remẽ. A'e a'evoa rupi jaiko remẽ tè, “Aje ywete ojirovija ere mã'ẽ tè ãwĩ”, e'ità Janejare'e janeupe ãmẽ.
JAS.2.1	Ãmõ, kee a'e pejẽ, eretãrãgwerà kõ. Ikatuay wete Janerõvijã Jesu Kiristu. A'e rè jajirovija Janerõvijã rõmõ mã'ẽ tè. Ajawyi kee tijaiko eruparà kõ rõmõ ipi. Jane kõ ojevo jẽ tijareko katu ipi. “A'e ywesõ” taoty e'ã jane kõ rè jaja'a remẽ. 
JAS.2.2	Kee jaa rè tapemã'ẽ esa. Ma'e remẽ pejimoaty Jesu moe'ea rè pekupa remẽ jakatu, jane mõ sõ oike uu pekoty remẽ. Nimoma'e ywe'ei mã'ẽ tè a'e. A'e ãmẽ tyru jukwerà tè opypy eroike. Ãmẽ ãmõ teve oike. Imoma'e ywete mã'ẽ tè a'e. Yvy karakuri jinõgwerà tẽ tesõ opypy eroike opõ'ãgwa rõmõ. Ãmõ, tyru e'ekwerà tẽ tesõ opypy eroike. A'evo sõ remẽ imoma'e ywete mã'ẽ ywesõ pemoe'e ywete kuwa nimoma'ei mã'ẽ wyi. 
JAS.2.3	Tyru e'ekwerà opypy mã'ẽ pè ãmẽ kee pejẽ kuwa: “Ike aã apyka e'e 'aryvo eapy”, pejẽ kuwa. Nimoma'ei mã'ẽ pè ãmẽ kee pejẽ kuwa: “Mokope kõrijõ epõ'ã ejupa”, pejẽ kõrijõ kuwa. Ma'e remẽ kee pejẽ kõrijõ kuwa ijupe teve: “Yvyu eapy”, pejẽ kõrijõ kuwa ijupe. 
JAS.2.4	A'evo sõ pereko kõ remẽ, ojevo jẽ rõwã pereko kõ kuwa! Imoma'e ywete mã'ẽ kõrijõ pemoapy kuwa. Nimoma'ei mã'ẽ rè ãmẽ napeja'a'ãi. A'evo sõ peiko remẽ, pejipy'amogeta ai kuwa ãmẽ. Nivoi 'ete peiko kuwa Janejare'e pè ãmẽ ipi.
JAS.2.5	Pejapyaka katu eayvu rè, eretãrã eremiau kõ. Ike yvy pè jane kõ werõarõ nimoma'ei mãe kõ ipi. Janejare'e ãmẽ opyteporo kõ, ãwisõ tojirovija ywete ee kupa. Ojirovija katu ee kupa remẽ, aje ywete Janejare'e owaray wereko kõtà wena pè, wemĩgwai e'eay kõ rõmõ. Ãwitõ pirujẽ wauparà kõ werekotà, ãwĩvo wereko kõtà, e'i. 
JAS.2.6	A'evo ipe remẽ, nivoi pereko kõ ipi! [Ivo kuwasi pereko kõ mijã!] Emã'ẽ! A'e kõ rõwã pemomorijau penereko ipi! Imoma'e ywete mãe kõ tè pemomorijau penereko ipi. A'e kõ tè peneraa ivo tekoua kuwaparà kõ rovake pemomorijauoka ipi! 
JAS.2.7	Ãmõ, Janerõvijã ywete tẽ tesõ werõarõ ywe'e tite kupa ipi. Ãwĩvo janererõarõ teve Janejare'e koty rewarà kõ rõmõ janerereko kupa ipi. A'evo imoma'e ywete mãe kõ ekoi ipi.
JAS.2.8	Janejare'e omojikuwapa manyvo tijaiko emĩgwai e'eay kõ rõmõ. Kee e'ipa ikusiwaoka karamoe remẽ: 
JAS.2.9	Ajawyi imoma'e ywete mã'ẽ rè jẽ sõ pejimory nimoma'ei mã'ẽ wyi remẽ, pejavytà Janerõvijã ywete rekoa ãmẽ. “Nivoi tè ene neiko”, e'ità Janejare'e peupe ãmẽ. Penemavotà ãmẽ oo ky'y, naperovijai ijayvu remẽ. 
JAS.2.10	Pirujẽ Janejare'e ayvu ivo tekoua rewarà rupi tijaiko ipi. Ijayvu rupi jaiko remẽ ikatuay ãmẽ. Ajamã'ẽ pirujẽ ijayvu rupi katu tijaiko. Ijayvukwerà pẽgwerà rupigà jaiko remẽ, nikatu'ãi ãmẽ. Kee e'ità janeupe ãmẽ: “Nivoi mã'ẽ tè ãwĩ. Eayvu ivo tekoua rewarà ojavy mã'ẽ tè ãwĩ”, e'ità janeupe ãmẽ. Ãwitõ ojavy javy tesõ mã'ẽ pè aepo e'i, ãwĩvo ve ojavy miti mã'ẽ pè e'i. 
JAS.2.11	Ãwitõ Janejare'e kee e'i: 
JAS.2.11	Janejare'e tè aepo e'i janeupe, ojevo jẽ. Ajawyi ojevo jẽ tijarovija. Kee a'età tapetekokuwavay. Porojuka maekwerà kee te'i e'ã ojimoe'e: “Ivo tè aiko. Emã'ẽ. Najimomy'ai ipi!” te'i e'ã oupe, ãwisõ porojuka maekwerà teipe mijã. Ojikuwapa ee. Nikatu'ãi ãmẽ Janejare'e pè, ijayvu pẽgwerà rupigà ekoi remẽ. 
JAS.2.12	Pekuwa Janejare'e ayvu janemomoioka janeaiwererà wyi wemimota rupi tijaiko mã'ẽ. Wayvu rupi janemosã'ãgatà kãramõ. Ajawyi upi katu ekoi mãe kõ rõmõ tapeiko teãmã, a'e pejẽ. [Ivo tapeiko ipi. Ivo tapeporegeta teve ipi. Poroporijauesa mãe kõ rõmõ tapeiko ipi.] 
JAS.2.13	Napeporijauesai jane kõ remẽ, ivo ve Janejare'e napeporijauesa'ãive poromoe'yia 'arà okwa remẽ. Ãwĩvo ve poroporijauesaa rupi peiko remẽ, peporijauesatà. Napenemavo'ãi peneity ãmẽ.
JAS.2.14	Ãmõ, kee a'e pejẽ, eretãrãgwerà kõ. Aje ywete jajirovija Janejare'e rè remẽ, poroporijauesaa rupi jaiko teãmã. A'evoa rupi jajikuwapa jajirovija ee mãe kõ rõmõ jaiko. Ava mõ sõ noporoporijauesai remẽ, “aje” nija'e'ãi apijarà ayvu pè, “Janejare'e rè ajirovija”, e'i remẽ. Aepo e'i teywete. Apijarà Janejare'e noereko katu'ãi. 
JAS.2.15	Kee mã'ẽ rè pemã'ẽ esa. Pejimoaty remẽ, pemã'ẽ erokwa. Uve põ pepytery pè iporijau mã'ẽ mõ? Uve põ nijyrui mã'ẽ mõ? Uve põ naemi'õi mã'ẽ mõ? Uve remẽ, tapeporijauesa ãmẽ. 
JAS.2.16	Ni'ei kee pejẽ kõrijõ nanepãtavõi remẽ: “Janejare'e tè tanepãtavõ nẽ”, pejẽ kõrijõ ijupe remẽ. Japãtavõ apijarerà, Janejare'e koty rewarà kõ tè jane rewarà mõ. 
JAS.2.17	Poroporijauesaa rupi jaiko remẽ tè aje ywete jajirovija Jesu rè mãe kõ rõmõ jaikotà. Jajirovija e'e Jesu rè mãe kõ rõmõ jaiko remẽ, jajikuwatà ivo jaikoa rupi ãmẽ. Na'evoi sõ jaiko remẽ, aje ywete rõwã Jesu rè jajirovija. Jajirovija rã'ãgagà tè kuwa a'evo jaiko remẽ ipi.
JAS.2.18	Aepo rè ava mõ kee e'i epe kuwa janeupe: “Jesu rè nejirovija mã'ẽ rõmõ neiko. Ije ãmẽ poroporijauesa mã'ẽ rõmõ aiko”, e'i epe kuwa. Ajamã'ẽ aepo e'i mã'ẽ pè kee a'e kuwa apijarà rovaja. Jesu rè jajirovija e'e remẽ, poroporijauesaa jaiko mã'ẽ rupi jajikuwa ee jajirovija e'e mã'ẽ rõmõ jaiko ipi, a'e tè kuwa ijupe. Jajirovija ee remẽ, japorijauesa teãmã jane kõ ipi. Nuvei 'ete noporoporijauesai epe mã'ẽ, ajamã'ẽ Jesu rè ojirovija e'e jẽ mã'ẽ. Neresa'ãi kuwa a'evo ekoi mã'ẽ! Ajamã'ẽ ivo aikoa rupi ajikuwatà Jesu rè ajirovija e'e mã'ẽ rõmõ, a'e kuwa ijayvu pè.
JAS.2.19	Kee pejẽ ipe kuwa: “Aje, uve pe'ĩte Janejare'e”, pejẽ ipe. Ãjãgai kõ ve tesõ ãwĩvo okuwa. Ajawyi okyje iwyi kupa. Ajamã'ẽ ijayvu rupi noikoi kupa ipi. 
JAS.2.20	Napetekokuwai 'ete remẽ, kee pejẽ ipetà peiko: “Janejare'e rè ajirovija ipi”, pejẽ ipetà. Ajamã'ẽ ijayvu rupi napeikoi remẽ, manyvo jaa mõ rõwã aepo pejẽtà! 
JAS.2.21	Tãmõ Aparão amyry rè pejipy'amogeta esa.
JAS.2.22	Peenu katu põkõ Aparão aepo jaa remẽ? Ojirovija e'e ee maekwerà ojevo jẽ ijayvu rupi ekoia reve. Ajawyi kee e'i Janejare'e ijupewarà mõ: “Aje ywete ojirovija katu ere”, e'i. 
JAS.2.23	Ajawyi aje ywete Janejare'e ayvukwerà kee e'i maekwerà: 
JAS.2.24	Peenu katu põkõ aepo a'e aporegeta pejẽ remẽ? Janejare'e ayvu rupi katu tè Aparão ekoi rewarà mõ, ivo mã'ẽ rõmõ Janejare'e wereko. Na'evo'ãi kuwa ijayvu rupi noikoi sõ remẽ, “Ajirovija katu ee”, e'i epe remẽ. Ijayvu rupi ekoi mã'ẽ pè tè “ejimorypa” e'ità. Aepo e'i tary ve janeupe jajirovija e'e ee remẽ.
JAS.2.25	Ãmõ, sa'i Raapi rè peja'a.
JAS.2.26	Ãmõ, kee a'età. Janepirà rewarà rè tè poromosã'ãgatà tapekuwa sa'u. Aje ipe sõ janepirà janererekoarà mõ ekoi mijã. Ajamã'ẽ nuvei sõ jane'ãg remẽ, nijaiko'ãi kuwa ãmẽ. [Jamãnõ kõrijõ kuwa ãmẽ. Moma'e rã rõmõ rõwã kuwa janepirà, nuvei sõ jane'ãg remẽ ekoi.] Ãwĩvo ve Janejare'e pè jarovija ipe remẽ, ajamã'ẽ jane kõ nijareko katui remẽ. Nija'e'ãi mã'ẽ vo 'ejẽ kuwa jaiko.
JAS.3.1	Eretãrã kõ, Jesu koty rewarà kõ mo'earà kõ sõ nivoi ekoi remẽ, ipojy mã'ẽ tètà a'e. Ajawyi a'e kõ rekokwerà kõ ywesõ Janejare'e omosã'ãgatà ãmẽ. Ajawyi ikatu napeaty ywe'ei Jesu koty rewarà kõ mo'earà kõ rõmõ peiko remẽ. 
JAS.3.2	Ava jẽ rõwã Janejare'e rekoa nojavyi mã'ẽ. Pirujẽ jajavy. Ãmõ, japoregeta teitete ipi. Ajamã'ẽ jajireko katu tè moregeta teitetea wyi remẽ, pirujẽ nivoi jaikoa wyi jajireko katutà sire'e ãmẽ.
JAS.3.3	Janerãpekõ rè tè poromosã'ãgatà pemotekokuwa rõmõ, a'e pupe japoregeta rewarà mõ. Kejavõigà teipe janerãpekõ. Ajamã'ẽ ikasiay wete. Kee a'età peupe tapekuwa. Kavaru juru rè jainõ imõtãa, erova rovaa rõmõ. Ta'yrygà mã'ẽ teipe imõtãa. Ajamã'ẽ a'e rupi ijarà werovaoka ipi. Pirujẽ ipirà kõ ve ojarà remimotarà rupi oo ãmẽ. [Ipy kõ ve. Ea kõ ve.] Ajawyi ikasiay a'e imõtãa, ta'yrygà ipe remẽ.
JAS.3.4	Ãmõ, nawiu pãranã rupiwarà rè teve poromosã'ãgatà. Uve ypykuita vo mã'ẽ nawiu ropyta rè, kejavõigà teipe mã'ẽ. Aje yvytu wasu opeju imoãjã nawiu ipi. Ajamã'ẽ nawiu jarà opota nawiu rerova maipe kyty too remẽ, ypykuita vo mã'ẽ rupi tè werovatà eraa. Ovote rõwã ojirovatà. A'e rupi tè werovatà eraa. Kejavõigà teipe remẽ, ikasiay jẽ erovaa mõ. 
JAS.3.5	A'evo ve janerãpekõ. Kejavõigà teipe. Ajamã'ẽ ikasiay ipi, a'e pupe japoregeta ipi rewarà mõ.
JAS.3.5	Ipojy tesõ janerãpekõ pewarà. Tata rè teve poromosã'ãgatà tapekuwa sa'u. Ãwitõ ka'a kykyrerà sinĩgwerà ra'yrygà teipe jamoeny remẽ, a'e ve wapypatà eraa ka'a mitirõwã mã'ẽ. 
JAS.3.6	Ãwĩvo ve janerãpekõ pewarà. Kejavõigà teipe janerãpekõ mijã. Ajamã'ẽ omojikwa ywete ayvu teitetea, poromojaiwe mã'ẽ. A'evo remẽ, tata pè okai mãe kõ vo 'ejẽ jikõ'õa ojimosãi. Ajaate janeroupa. Ãjãgai rõvijã wyi tè moregeta teitetea oẽ. Ajawyi tijajireko katu apijarerà kõ wyi.
JAS.3.7	Ayvu katu rupi tè japoregeta jaiko ipi. Kee ja'e kuwa mirà kõ rõmõ ipi. Jakuwa mijarà ojãrõ mãe kõ memyry jamovy'a tojãrõ e'ã ipi. Pirujẽ ka'a rupiwarà kõ a'evo ja'e kuwa ipi. Oveve mãe kõ ve a'evo ja'e kuwa. Ãmõ, yy rupiwarà kõ ve a'evo ja'e kuwa. Jamovy'a tojikõ'õ e'ã janere ipi. 
JAS.3.8	Ajamã'ẽ ava nomovy'a'ãi kuwa wãpekõ ayvu teitete tomoẽ e'ã. Venenu vo ywete ayvu teitete. Noje'o'ãi ayvu teitete ipi. Ajawyi ayvu teitete ipojy mã'ẽ tè.
JAS.3.9	Ãmõ remẽ jamoe'e Janejare'e janerãpekõ rupi ipi. “Erõvijã ywete, nekatuay orerõvijã rõmõ neiko ipi”, ja'e ipe. Ajamã'ẽ ãmõ remẽ, ayvu teitete rupi ve jamojaiwe ywe'e tite koivo kõ, ãwisõ Janejare'e oinõ kõ ipe weruparà kõ rõmõ mijã remẽ. Nivoi 'eteay ãwĩvo jaiko remẽ ipi.
JAS.3.10	Ãwisõ pe'ĩte ipe janerãpekõ remẽ. Ajamã'ẽ iteetejẽ jamoẽ ipupe ipi. Manyvo põ ãmõ 'ary pè ayvu katu jamoẽ, ãmõ 'ary pè ayvu teitete tè jamoẽ? Nãwĩ vo'ãi kuwasi jaiko mijã, eretãrãgwerà kõ. 
JAS.3.11	Emã'ẽ! Pe'ĩte yy reary remẽ, yy e'eay kõrijõ tè oẽ iwyi ipi. Yy isau mã'ẽ rõwã oẽ. Yy e'e kõrijõ tè oẽ. Nojimoje'ai. Ãwĩvo ve ayvu katu kuwasi jamoẽ moẽ mijã!
JAS.3.12	Pemã'ẽ gatu esa, eretãrãgwerà kõ. Kwapo'i rè tè poromosã'ãgatà esa tapetekokuwa sa'u. Kwapo'i'y i'a remẽ, jakuwa kwapo'i rõmõ tè i'a ipi. Ãmõ rupi tè rõwã i'a. Uva'a rõmõ teve rõwã i'a. Ivo ve akaju i'a remẽ, akaju rõmõ tè i'a. Ãmõ rupi tè rõwã i'a. Ãwĩvo kuwasi jane mijã! Ayvu katu kõrijõ tè kuwasi jamoẽ mãerã jẽ Janejare'e koty rewarà kõ rõmõ jaiko remẽ. Ajamã'ẽ mõrijõ rõmõ ayvu jamoẽ ipi. Ayvu katu. Ayvu teitete. Mokopejõ jamoẽ ipi. Ajawyi aepo a'e pejẽ, eretãrãgwerà kõ.
JAS.3.13	Tapeenu ikõ eayvu nẽ. Pejimotekokuwapa Jesu rekoa rè peiko. A'e rupi awi tapeiko! Toporoerõarõ e'ã ikõ peiko nẽ. Ivo toporoereko ikõ peiko ipi nẽ. Ãmẽ tè petekokuwaa ojikuwatà jane kõ pè. 
JAS.3.14	Na'evoi petekokuwa rã'ãga kõrijõ tè sõ remẽ. A'e kõ ojimõarõay ãmõ kõ rè ipi. Ãmõ, ojimokasi teywete sõ jane kõ rè ipi. Nivoi tesõ ekoi ãmẽ kupa. Eruparà kõ rõmõ rõwã tapeiko ãmẽ. Kee tapejẽ tite e'ã ipi: “Ije ywesõ atekokuwavay. Ãmõ kõ vo rõwã ije”, tapejẽ e'ã ikenẽ. Aepo pejẽ sõ remẽ, pewarità tè ãmẽ. Petekokuwa rã'ãga tè peiko rewarà mõ a'evo peiko ipi. 
JAS.3.15	Janejare'e tekokuwaa rupi rõwã a'evo ekoi mãe kõ. Otekokuwaa rã'ãga rupi tè a'evotà ekoi kupa. Ãjãgai rõvijã tè aepo omo'eoka kõ. 
JAS.3.16	Jajimõarõ sõ ãmõ jane kõ pè remẽ, nikatui ãmẽ ipi. Ãmõ, japota sõ jajimokasi teywete remẽ, nikatui teve. Jaiko teitetetà tè ãmẽ ky'y. Janeaiweraytà ãmẽ a'evo jaiko remẽ ipi.
JAS.3.17	Ajamã'ẽ Janejare'e remimotekokuwa rõmõ jaiko remẽ, janeaiwererà nijapotai ãmẽ ky'y. Ãmõ, japota katu ãmõ kõ rè jajimory ipi. Ikatua rupi jareko ãmõ kõ ipi. Japorijauesa kõ teve ãmẽ ipi. Wãisõ jaiko jaiko. Owaray jareko jane kõ ipi. Ãwitõ janevo mãe kõ, ãwĩvo ve ãmõ kõ. Janerova'arà rupi kõrijõ tè rõwã a'evo tijaiko ipi. Janepy'a rupi ve tesõ a'evo tijaiko. 
JAS.3.18	[Ãwĩvo Janejare'e rupi tè jatekokuwa jaiko remẽ, janepy'aory katutà jaiko. Jimitãa rè tè poromosã'ãgatà tapekuwa sa'u.] Ãwitõ koo pè moma'eyva jaõtã remẽ, i'a katu jome. Ãwĩvo ve jajimory ojee remẽ, janepy'aory katu jome ipi.
JAS.4.1	Manyvo rewarà mõ rõwã pejimoãpã ojeeve ipi! Ãmõ, peayvu ai ywete teve ojikoty peiko ipi! Peporegeta ai tesõ ojiupe peiko! 
JAS.4.2	Emã'ẽ. Joma'e kõ rè pejimopirai pemãjã. Ãmõ remẽ pejuka tarepe tesõ mirà mõ ima'e mõ rekyità. Ajamã'ẽ manyvo napereko'ãi kuwa ekyi pema'e rõmõ mijã. Ãmõ, pejiayvuvaja vaja kõrijõ peiko. Napeporanui rã'ĩ Janejare'e pè penemiporu rã kõ rè rewarà mõ a'evo peiko tite. 
JAS.4.3	Ãmõ remẽ, peporanu ipe ijupe. Ajamã'ẽ ni'ei mã'ẽ kõrijõ pepota. Ajawyi Janejare'e nome'ẽi peupe, penemimota ywesõ kõrijõ pepota Janejare'e remimota wyi rewarà mõ. [Ãwĩvo pejẽ remẽ, peiko teywete petekokuwa e'ã rõmõ peiko ipi.]
JAS.4.4	Janejare'e werovija rã'ãga mãe kõ tè pejẽ wyi kee a'e pejẽ. Nivoi tesõ pejẽ Janejare'e pè peiko ipi. Emimota rupi rõwã peiko rewarà mõ aepo a'e pejẽ. Ãwitõ wãivĩ mõ omẽnà rovakeve tesõ ãmõ kwaima'e rè ekoi remẽ, ãwĩvo 'ejẽ pejẽ Janejare'e rovake peiko ipi. Ayvu noenui mãe kõ tè pejẽ! Janejare'e rè pejikõ'õ mãe kõ tè pejẽ! Napetekokuwai mã'ẽ tè pejẽ peiko! Janejare'e noerovijai mãe kõ rè sõ pejimory remẽ, Janejare'e ãpã rõmõtà tè pejẽ ãmẽ peiko! 
JAS.4.5	Ajamã'ẽ kee e'i Janejare'e ayvu, janeupewarà mõ: “Janejare'e o'Ãg oinõma janepy'a kõ pupe. A'e okãte'ã janere ipi”, e'i maekwerà. Teywete rõwã aepo e'i! 
JAS.4.6	Aje a'e ywesõ poroporijauesa mã'ẽ rõmõ ekoi mã'ẽ tè. Ajare kee Janejare'e okusiwaoka jane kõ pè: 
JAS.4.7	Ajawyi kee a'e pejẽ. Aje ywete tapejime'ẽ Janejare'e po pè erovija e'e, a'e pejẽ. Kee tapejẽ: “Janejare'e, oropota erõvijã rõmõ ene!” tapejẽ ijupe ipi. Aepo pejẽ remeve, ãjãgai rõvijã pè kee tapejẽ: “Ejisyry eo! Erõvijã rõwã ene!” tapejẽ ijupe ipi. Ameve aepo jaa wenu remeve ojavatà rã'ĩ oo pewyi ãmẽ ipi. 
JAS.4.8	Janejare'e pyri tapeiko ipi. Ipyri peiko remẽ, peneve ekoità teve ipi. Peaiwererà wyi tapepoi. Tapejipy'aky'a'ooka Janejare'e pè ipi. Awyje ekoa rupi kõrijõ tè tapeiko ãmẽ ky'y. 
JAS.4.9	Mõa'ãrõwã peaiwererà pereko peneve. Penory ywe'e tite peaiwererà rè peiko. A'evo rõwã tapeiko ky'y. Tapejimosĩoka peaiwererà rè ky'y. 
JAS.4.10	Tapejinõ gatu e'ã peiko peaiwererà rè Janerõvijã ywete rovake. Tapejimome'u ijupe ipi. Ãmẽ tè pepy'amokasità wayvu rupi katu tapeiko ãmẽ ky'y.
JAS.4.11	Eretãrã kõ, tapeporegeta ai e'ã ikõ ojiupe peiko ipi nẽ, a'e pejẽ. Peporegeta ai ojee remẽ, pejavytà ãmẽ Janejare'e ayvukwerà.
JAS.4.12	Janejare'e tè wayvu ivo tekoua rewarà okusiwaoka [tãmõ Moisesi pè, upi tijaiko]. A'e rupi janemosã'ãga. A'e kõrijõ tè janerereko katu kuwa. A'e kõrijõ tè janeremavo kuwa teve. Pejẽ rõwã! Ajawyi “nivoi” tapejẽ te'ĩte e'ã koivo kõ pè, a'e pejẽ.
JAS.4.13	Pejapyaka katu ikenẽ. Kee pejẽ tite ipi: “Wãime rupi orootà oroiko oroposiko rã'ĩ. Maevo age'e orootà. Maevo kovi orootà”, pejẽ. Ãmõ, kee pejẽ teve: “Pe'ĩ kwaray rõmõ oroerokwapatà oroiko oroposiko”, pejẽ. “Kejavu karakuri oromoatytà”, pejẽ teve. Ikatu sa'u aepo napejẽi remẽ. 
JAS.4.14	Kee rewarà mõ aepo a'e pejẽ. Nijakuwai manyvotà kõ'ẽme jaiko ipi rewarà mõ. Janemãnõa rã nijakuwai. Jaiko ke'ĩatu tè ipi. Serẽnà vo mã'ẽ tè jane. Ãwitõ serẽnà oiko rã'ĩte ji'ive remẽ, ãmẽ ajaire ipuku sa'u paire okãjãma oo. Ãwĩvo jane, serẽnà vo jaiko. Ke'ĩatu tè jaiko. Awyje mã'ẽ rõmõ rõwã jaiko ipi.
JAS.4.15	Ajawyi kee tapejẽ kõrijõ ipi: “Janejare'e opota remẽ tè manyvotà oroiko”, tapejẽ kõrijõ. “Opota remẽ tè, oroiko jẽtà oroiko”, tapejẽ kõrijõ ipi. Ãmõ, “Wãime rupi rã'ĩ orootà. Ãmõ, moma'e ma'e rè oroposikotà. Janejare'e opota remẽ tè, a'evotà oroiko”, tapejẽ kõrijõ ipi. 
JAS.4.16	Ãmõ, kee tapejẽ e'ã teve pevote: “Ije evote aposiko aiko ipi”, tapejẽ e'ã peupe. Aepo pejẽ sõ remẽ, pevote pejimoe'e ywe'e titetà peiko ãmẽ. Ãwĩvo pejẽ remẽ, nivoi mã'ẽ rõmõtà tè pejẽ ãmẽ ky'y. 
JAS.4.17	Pekuwa ipe Janejare'e rekoa manyvo tijaiko mã'ẽ. Ajawyi upi ikõ tapeiko nẽ. Pekuwa ipe remẽ, ajamã'ẽ upi napeikoi sõ remẽ, “Nivoi mãe kõ tè pejẽ”, e'ità Janejare'e peupe.
JAS.5.1	Kee a'e imoma'e ywete mãe kõ pè eayvukasi rõmõ. Pejapyaka katu ikõ eayvu rè nẽ! [Age'e pemoma'e ywete ipe. Ajaire opa jẽtà pewyi.] Pejimomorijau kõrijõtà tè peiko ãmẽ ky'y. Ajawyi tapeja'o amãtejẽ pejimomorijaua rã renone, a'e pejẽ. 
JAS.5.2	Pemoma'e ke'ĩ opatà pewyi. Penyru kõ ijupatà opa. Kupi'ĩ o'upatà penyru. 
JAS.5.3	Pehuju
JAS.5.4	Nivoi pereko penemĩgwai kõ ipi. Ajawyi oja'o tesõ Janejare'e rovake kupa. Kee e'i imo'y pene ovake kupa: “Orerõvijã oremoripe tesõ!” e'i kupa. “Oreposikoawerà kõ ikatuay mã'ẽ nomoepyi ore ipi”, e'i kupa. Aepo e'i imo'y pene Janejare'e rovake kupa. Janejare'e a'e ywesõ ikasi mã'ẽ tè wenu ija'oa kõ, yva pe wyi.
JAS.5.5	[Penemĩgwai kõ ojimomorijauvay upa remẽ,] pejẽ ãmẽ owaray peku pekupa ipi. Penemimota kõ pè kõrijõ pejimoe'eoka pekupa. Ãmõ, penoryvay kõrijõ peaiwererà rè. Ãwitõ janerima jamogyrau rã'ĩ iwatà. Ijupe ikatuay rã'ĩ, nijamoposikookai tikyrau rewarà mõ. Jaapoi katu kõrijõ tè tikyrau. [Ãwĩvo pejẽ. Napeposikoi. Pejimogyrau kõrijõ pè peiko. Ajamã'ẽ ãwĩvo paire, ovajarà rõmõ pejimomorijauvaytà ky'y, Janejare'e poromoe'yi 'arà mẽ.] 
JAS.5.6	Pemomorijauoka kõrijõ tesõ ivo katuay ipe mãe kõ ijukaoka, manyvo ne'i'ãi epe pejẽ remẽ. Ajawyi a'evo Janejare'e penerekotà.
JAS.5.7	Eretãrã kõ. Tapemoa'u jẽsi ikõ Janerõvijã ywete vãea nẽ. Tapejikõtevẽ e'ã ãrõa rè, a'e pejẽ. “Naãrõ'ãi maevo ky'y”, tapejẽ tite e'ã ipi. Ivãea tapeãrõ jẽ pekupa ipi. Ãwitõ koo jarà wãrõ jẽ wemitã ti'a ipi. Ãmõ, wãrõ jẽ teve ãmãnà temitã morya rõmõ. 
JAS.5.8	Ãwĩvo tapeiko. Tapeãrõ jẽ Janerõvijã ywete vãea pekupa. Tapejimokasi jẽ, nikuipei ivãea ky'y rewarà mõ. 
JAS.5.9	Eretãrã kõ, “Ãwĩ tè ãwĩvo ekoi”, tapejẽ e'ã ojiupe ipi. Tapeporegeta wete e'ã teve ojiupe ipi. Ãmẽ tè Janejare'e, “Nivoi mã'ẽ tè ene”, ne'i'ãi peupe. Ke'ĩma ovãe janemoe'yia 'arà ky'y, a'e ywesõ mã'ẽ. A'e rõmõ'ĩte nivoi mãe kõ omomorijauoka kuwa ipi.
JAS.5.10	Janerõvijã ywete ayvu mojenuarà kõ rekoawerà rè tapeja'a ipi, eretãrãgwerà kõ.
JAS.5.11	Ivo katu Janerõvijã ywete ayvu werovija, ajaate omãnõa pe'ĩ kupa ipi. Ojimomorijauvay ipe kupa remẽ, ojipytaso jẽ ee ojitãrõ gatu kupa. Noityi kupa. Ãwitõ tãmõ Jo karamoe remẽ. Ojimomorijauvay ipe remẽ itõkõ, ojipytaso jẽ Janejare'e rè ojitãrõ gatu. Ajaate itõkõ Janejare'e owaray wereko ky'y. A'evo ve Janerõvijã ywete janerereko ipi. Okãte'ã ywete janere ipi, poroporijauesa ywete ipi rewarà mõ.
JAS.5.12	Peenu katu eayvu, eretãrãgwerà kõ! Aje mã'ẽ rè kõrijõ tè tapeporegeta peiko ipi. Pejiayvume'ẽma ava mõ pè remẽ ikõ peayvukwerà rupi katu tapeiko ipi nẽ. [A'evo peiko remẽ, pejikuwatà aje ywete pejẽ mã'ẽ rõmõ peiko ipi. Napeeka'ãi peayvu mokasia mõ, jane kõ penerovijatà teãmã rewarà mõ.] Tapemovy e'ã ikõ yva rerà, peayvu mokasia rõmõ ipi nẽ. Ãmõ, yvy tapemovy e'ã teve. Tapemovy e'ã wete sikenẽ. Nikatui ãmẽ. “Hoõ” eu paire, nijamotee mijẽi. Ãwĩvo ve “ãnĩ” eu paire. Ajaire aepo pejẽ paire, peayvu rupi katu tapeiko ikenẽ. A'evo peiko remẽ, Janejare'e napenemavo'ãi peayvukwerà rewarà mõ kãramõ.
JAS.5.13	Pejimomorijau remẽ ikõ tapeporegeta Janejare'e pè ipi nẽ. Ãmõ, penory katu remẽ teve ikõ tapejĩga ijupe imoe'e nẽ, ikatuay wete rewarà mõ. 
JAS.5.14	Ãmõ, ava mõ itekorã remẽ ikõ, Jesu koty rewarà rõvijã kõ
JAS.5.15	Ãmẽ oporegeta Janejare'e pè ijupewarà mõ kupa remẽ, “Aje ywete omokatupatà ãmẽ”, te'i kupa. Janerõvijã ywete rè tapenako'i aepo javo. “Awyjepa” e'ità teve ijaiwererà kõ pè. 
JAS.5.16	Ãwĩvo ve, nivoi peiko remẽ, tapejimome'u Jesu koty rewarà kõ pè, eminu kõ rõmõ ipi. A'e kõ toporegeta Janejare'e pè peaiwererà rè peupewarà mõ ipi. [“Awyjepa” e'ità Janejare'e ãmẽ peupe.] Pemokatutà ãmẽ. A'evo tapeiko ipi Jesu koty rewarà kõ rõmõ peiko. Janejare'e ivo ekoi mãe kõ ayvu wenu ipi. Okasia ome'ẽtà ijupe kõ ipi.
JAS.5.17	Ãwitõ karamoe remẽ Janejare'e wayvu mojenuarà Eriasi ayvu wenu, ãwĩvo ve janeayvu wenu ipi.
JAS.5.18	Ãmẽ ajaire oporegeta mijẽ Janejare'e pè, ãmãnà toky ky'y.
JAS.5.19	Kee a'e teve pejẽ, eretãrãgwerà kõ. Pepõ'õmorà mõ sõ Janejare'e ayvu e'e wyi earai tite remẽ, a'e tapepãtavõ imokasi ipi, toerovija mijẽ. 
JAS.5.20	A'evo peiko remẽ, pepijarĩtà eko aiwerà wyi erojivy Janejare'e kyty eru. Janejare'e omokatutà ãmẽ. “Awyjepa” e'ità ijaiwererà kõ pè ãmẽ. Mõa'ãrõwã ipe ijaiwererà eeve remẽ, “awyjepa” e'i jẽtà ijupe, peayvu rupi ojivy uu Janejare'e kyty rewarà mõ.
JAS.5.20	[Awyjepa ekareta kusiwarerà ky'y.]
1PE.1.1	Peturu tè ije. Jesu Kiristu remimonokwerà tè ije.
1PE.1.1	Aã kareta akusiwa pejẽ ajupa, Janejare'e koty rewarà kõ rõmõ. Akuwa jimomorijau wasua rewarà mõ pejisyry penena kõ pe wyi pejimosãsãi peo. Ajaate kejõ yvy kõ pè peiko ky'y. Põtu yvy pè, Karasia yvy pè, Kapatosi yvy pè, Asia yvy pè, Pitijã yvy pè. A'e a'e yvy kõ pè peiko ky'y, napenenai mãe kõ rõmõ. Kee a'e ikusiwa pejẽ:
1PE.1.2	Janejare'e pepyteporopa oupewarà kõ rõmõ tapeiko ky'y. Ajawyi pemowaite wekoa rupi rõmõ'ĩte penereko, o'Ãg kasia rupi, ãwisõ Jesu Kiristu taperovija katu. Ãwisõ Jesu mãnõa rupi pepy'aky'a'opa mãe kõ rõmõ tapeiko teve. A'evoa rõmõ Janejare'e pepyteporopa amãtejẽ karamoeve wemikuwa rupi.
1PE.1.2	Janejare'e ikõ tapenereko katu okatuaya rupi nẽ. Tapepy'amopiryvypy katu teve ikõ penereko nẽ. Age'e ywesõ ta'evo penereko.
1PE.1.3	Janejare'e simoe'e ipi, Janerõvijã Jesu Kiristu Ruu. A'e tè janeporijauesaa rupi janepy'amotee janerereko ipi. Kee janerereko. Jesu Kiristu omãnõ janerekovijarerà rõmõ. Ajaire Janejare'e omomoera omãnõ mãe kõ pytery pe wyi imopõ'ã mijẽ. Oiko mijẽ iko ky'y. Ipoeraa rupi Janejare'e janeiko karuarua rã ome'ẽ jane ky'y. Kee e'ipa jane: “Poroereko karuarutà epyri Jesu rewarà mõ”, e'ipa jane. Ajawyi sikuwa aje ywete a'evotà jaiko mã'ẽ.
1PE.1.4	Aje, janerereko katua rã simoa'u jaiko. Janeupewarà wemime'ẽ kõ omokatupa amãtejẽ wena pè janerenone. Awyje nopa'ãi mã'ẽ tè emime'ẽ rã. Ãmõ, nijupa'ãi mã'ẽ teve emime'ẽ rã.
1PE.1.5	Janejare'e janerereko jẽtà okasia rupi janerereko ipi, jajirovija ee remẽ. Janerereko jẽtà, ajaate janerereko katua omojikuwaokatà janeupe, janereraa wena pè tijaiko karuaru opyri.
1PE.1.6	A'evoa rã rè tapenory jẽ peiko ipi. Akuwa age'e pejimomorijau rã'ĩte peiko. Wãisõ pejimomorijaua kõ. Peãgyo rã'ĩte ãwijã rè peiko. Ajamã'ẽ a'evo ipe peiko remẽ, tapejimokasi jẽ peiko ãmẽ, a'e pejẽ. 
1PE.1.7	Pejimomorijaua rupi Jesu rè pejirovija jẽ peiko remẽ, pejikuwatà Jesu rè pejirovija e'e mãe kõ rõmõ peiko.
1PE.1.7	Yvy karakuri rè tè poromosã'ãgatà tapekuwa sa'u. Jesu rè ojirovija e'e mãe kõ yvy karakuri e'e vo. Yvy karakuri jaapy tata pupe remẽ, ojiky'a'opa katu ipi. Iky'akwerà kõrijõ tè ojityku tata rè. Karakuri ãmẽ nojitykui. Ãmẽ ywesõ ikatuay wetetà. A'evo ve jajimomorijau remẽ, jajikuwa Jesu Kiristu rè jajirovija e'e mãe kõ rõmõ. Karakuri wyi wete epy wete mã'ẽ vo Jesu Kiristu rè jirovijaa. Karakuri jaapy paire, opa jẽ kuwa. A'evo rõwã jane, jajirovija e'e Jesu rè remẽ. Ajawyi kãramõ Jesu owyjy mijẽ uu ojikuwa remẽ, kee e'ità Janejare'e peupewarà mõ: “Haa! Ere ojirovija e'e mãe kõ tè ãwĩ kõ. Ojimomorijau tesõ kupa remẽ, opyta jẽ tesõ ereve iko kupa. Ajawyi areko karuaru kõtà epyri!” e'ità peupewarà mõ. Ãmẽ sõsi tekou katua opyri ome'ẽtà pejẽ ky'y.
1PE.1.8	Aje, peauvay Jesu ereko ipi, ãwisõ napemã'ẽi 'ete ipe ee remẽ. Pejirovija ywete teve ee peiko ipi. Ajawyi penoryvay ee peiko ipi. Manyvo napereko'ãi penorya imomewapa ky'y. 
1PE.1.9	Janejare'e penereko katu peaiwererà wyi penereko ipi, aje pejirovija Jesu Kiristu rè remẽ. Ajawyi tè penoryvay ee peiko ky'y.
1PE.1.10	Karamoe remeve Janejare'e omojikuwaoka sa'u janerereko katua rã wayvu mojenuarà kõ pè, ãwisõ tomojenu amãtejẽ kupa. Penereko katua rã omojenu amãtejẽ ãmẽ kupa. Nokuwa katui epe wemimojenua kupa, manyvo jaa teipõ. Ojipy'amogeta wete ipe ee ãmẽ kupa. Kee e'i epe oupe ãmẽ kupa: “Manyvotà põ mirà kõ rereko katua rã?” e'i oupe ãmẽ kupa. 
1PE.1.11	“Janejare'e Remimuurerà ojimomorijautà omãnõ”, e'i imojenu kupa. “Ajaire Janejare'e omomoeratà. Ãmẽ sõsi Jõvijã wasu rõmõ omojikuwaokatà ky'y”, e'i imojenu kupa. Kiristu 'Ãg tè ãwĩvoa omojikuwaoka ijupe kõ tomojenu kupa. Wemimojenua rè ojipy'amogeta wete jẽ ipe kupa. “Manyvotà sipõ ãwĩvoa?” e'i ikuwa e'ã kupa. “Manyvo remẽ teve põ ãwĩvotà?” e'i oupe kupa.
1PE.1.12	A'evoa rã rè Janejare'e 'Ãg omotekokuwa kõ amãtejẽ remẽ, kee e'i ijupe kõ: “Kãramõ penenawery pè tè a'evotà”, e'i. Janeupewarà mõ a'evoa omojikuwaoka ijupe kõ tomojenu kupa. Aekwerà rupi katu tè age'ewarà Janejare'e ayvu mojenuarà kõ omojenu janeupe, Janejare'e ayvu e'eay Jesu rewarà. Emimojenuwerà rupi pekuwa penereko katua ky'y. Aje ywete emimojenuwerà kõ. Janejare'e 'Ãg kasia rupi tè omojenu kupa. Yva pe wyi omuu maekwerà kasia rupi omojenu kupa, janemotekokuwaa rõmõ. A'evoa rè Janejare'e remĩgwai yvapewarà kõ ipe nokuwa katui ipi.
1PE.1.13	Aje, Jesu Kiristu uu tarà mijẽ ojikuwa Jõvijã wasu rõmõ. A'evo remẽ janereraatà wena kyty, opyri tijaiko karuaru ky'y. Ajawyi a'evoa rã rè ywesõ tapeja'a peiko. Ja'ave rõwã ikõ tapeiko e'ã nẽ. Tapejireko katu ikõ Janejare'e rekoa rupi katu peiko nẽ. Jesu vãea rã tapeãrõ peiko ipi. “Aje ywete ikatuay wete ererekotà uu mijẽ remẽ”, tapejẽ. 
1PE.1.14	Janejare'e taperovija katu ipi, ijãkarãgwerà kõ rõmõ. Jesu napekuwaive remẽ itõkõ, penemimota ai rupi tè peiko ipi mijã. Aekwery vo rõwã tapeiko ky'y. 
1PE.1.15	Ivo katuay ikõ tapeiko ipi nẽ. Ãwitõ Janejare'e aiwererà naikoi 'ete ee, ãwĩvo ve tapeiko, emipyteporokwerà kõ rõmõ. 
1PE.1.16	Kee jaa ojikusiwa Janejare'e ayvu: 
1PE.1.17	Emã'ẽ. Peporegeta Janejare'e pè remẽ, “Papa” pejẽ ijupe ipi. Ajawyi tapemomojy wete jẽ ikõ ike yvy rupi peiko jẽ remeve nẽ. A'e tè kãramõ poromosã'ãga remẽ, janerekoawerà kõ rupi katu janemosã'ãgatà. Ivo mãe kõ pè “ivo” e'ità. Nivoi mãe kõ pè ãmẽ “nivoi” e'ità. Ojevo jẽ nivoi mãe kõ wemavopa kõ kõrijõtà ity oo. Ajawyi Janejare'e tapemomojy jẽ ereko, ike yvy pè peiko jẽ remẽ, a'e pejẽ. 
1PE.1.18	Penãmõi kõ oiko te'ĩte iko ipi mijã. Eruparà kõ rõmõ a'evo teve peiko ipi mijã. Ajamã'ẽ Janejare'e pemomoioka aekwerà wyi tapeiko ky'y. Pepyypa oupewarà kõ rõmõ tapeiko. Karakuri rõwã ome'ẽ pemomoia repy rõmõ. Epykwerà opa mã'ẽ rõwã ome'ẽ. Pekuwa a'evoa. 
1PE.1.19	Ta'yry Kiristu tẽ tesõ omãnõ peaiwererà repykarà mõ. Nuvei 'ete ijaiwererà ee mã'ẽ tẽ tesõ omãnõ.
1PE.1.20	Janejare'e tè Kiristu omuroka pemomoia rã repykarà mõ. Yvy jinõ e'ãve e'ipa amãtejẽ. Ajaate uu ojisaoka penereko katuarà rõmõ ky'y. 
1PE.1.21	A'evoa rupi tè pejirovija ywete Janejare'e rè ky'y. A'e tè omomoeraoka Jesu omãnõ maire. Jõvijã wasu rõmõ omono ajaire ky'y. Ajawyi tapejirovija jẽ ikõ Janejare'e rè peiko ky'y nẽ, a'e pejẽ. Kee tapejẽ: “Aje ywete Janejare'e janererekotà wena pè opyri tijaiko karuaru”, tapejẽ. A'evoa rè tapeja'a jẽ ipi.
1PE.1.22	Aje, Janejare'e ayvu aje ywete mã'ẽ rupi katu peiko ipi. A'evo napepy'a ky'ai ijupe peiko ky'y. Pejiauvay peiko ipi, ikoty rewarà kõ rõmõ. Ajawyi kee a'e pejẽ pemokasia rõmõ. Age'e ywesõ ikõ tapejiauvay peiko nẽ, a'e pejẽ. Pepy'a pupe ve tesõ ikõ pejiauvay peiko nẽ, a'e pejẽ. 
1PE.1.23	Kee rewarà mõ. Penuu tè Janejare'e ky'y. Nomãnõ'ãi mã'ẽ Penuu. Oiko karuaru mã'ẽ tè. A'e tè peikoa ipyau mã'ẽ ome'ẽ pejẽ, wãkarãgwerà kõ rõmõ. Wayvu rupi ome'ẽ, poromoigo mã'ẽ rupi, nopa'ãi mã'ẽ rupi. 
1PE.1.24	Ajare kee jaa ojikusiwapa amãtejẽ:
1PE.1.24	“Ãwitõ ka'api'i opa ipi, ãwĩvo ve mirà kõ ekoi.
1PE.1.24	Ãwitõ moma'eyva potyry oẽ osinĩma opa, ãwisõ ikatuay wete ipe remẽ, a'evo ve mirà kõ ekoi.
1PE.1.25	Na'evoi Janerõvijã ywete ayvukwerà ipi.
1PE.1.25	Mãerã tè nopa'ãi”, e'i ikusiwaoka maekwerà.
1PE.1.25	Aekwerà rupi katu Janejare'e ayvu e'eay ojenupa pejẽ maekwerà.
1PE.2.1	Janejare'e ãkarãgwerà kõ rõmõ tè pejẽ peiko. Ajawyi kee tapeiko ãmẽ. Pirujẽ nivoi tekoua tapeitypypyipa. Waria. Ivoa rã'ãga. Jimõarõa. Koivo kõ rè moregeta teitete ai. Wãisõ ajaate oo. 
1PE.2.2	Janejare'e ayvu rè kõrijõ tè ikõ tapeja'a katu peiko ipi ky'y nẽ. Ãwitõ janesakyrĩ remẽ janey susury e'eay rè ywesõ jaja'a jaiko ipi, a'evo ve Janejare'e ayvu rè ywesõ tapeja'a peiko ky'y. A'e rupi pejimotekokuwapatà Janejare'e rekoa rè ãmẽ peiko ky'y. 
1PE.2.3	Janerõvijã ywete reko katua peã'ãma esa.
1PE.2.4	Pejo ikoty ãmẽ, Penõvijã ywete tè a'e rewarà mõ. Agyvo Janerõvijã ywete. Ãwitõ takuru kõ nomãnõi mã'ẽ tè, a'evo ve nomãnõi mã'ẽ tè ekoi. Ãwitõ takuru tetã rõmõ jainõ remẽ, takuru ikatuay mã'ẽ tè japyteporo inõ ipi. Nikatui mã'ẽ ãmẽ nijaraai. Ãwĩvo ve Janejare'e ikatuay wete mã'ẽ wesa imuu Janerõvijã ywete rõmõ toiko. A'evo ipe remẽ, nivoi mãe kõ nopotai oõvijã rõmõ toiko. “Nikatui” e'i ywe'e tite ijupewarà mõ kupa. Janejare'e ãmẽ kee e'i: “A'e ywesõ ikatuay wete”, e'i ijupewarà mõ. Ajawyi a'e Janejare'e omuu Janerõvijã ywete rõmõ toiko. 
1PE.2.5	Pejirovija Jesu Kiristu rè remẽ, Janejare'e oja'atà pene ãmẽ. Pe'ĩypyte mã'ẽ rõmõ janereinõ janerereko, o'Ãg rena rõmõ tijaiko. Agyvo jaiko Jesu Kiristu remipyteporokwerà kõ rõmõ jaiko. Jamoe'eoka Janejare'e jane kõ pè jaiko ipi. Japoregeta teve ijupe jane kõ pewarà mõ jaiko ipi. A'evo jaiko remẽ, Janejare'e oryvaytà janere iko ãmẽ ipi. Ajawyi a'evo ikõ tapeiko ãmẽ nẽ, a'e pejẽ.
1PE.2.6	Janerõvijã ywete pewarà mõ kee ojikusiwapa amãtejẽ Janejare'e ayvu rõmõ karamoe remẽ:
1PE.2.6	“[Aesapa mirà kõ Rõvijã ywete, a'e ywesõ ikatuay wete mã'ẽ.]
1PE.2.6	Ãwitõ tetã reinõgarà kõ takuru tetã oinõtà remẽ,
1PE.2.6	takuru ikatuay mã'ẽ ypy wesa tetã momãatãa rõmõ.
1PE.2.6	A'evo ve ikatuay wete mã'ẽ aesapa mirà kõ Rõvijã ywete rõmõ toiko.
1PE.2.6	A'e erena Jerusarẽ taa pè ekoità, Sião yvytyry pè ekoità.
1PE.2.6	Ava mõ sõ ojirovija ee oõvijã rõmõ remẽ,
1PE.2.6	nojirovija pãnẽ'ãi ãmẽ ee”, e'i maekwerà.
1PE.2.7	Aje, Jesu rè ojirovija mãe kõ tè pejẽ ky'y. Ajawyi epy wete mã'ẽ rõmõ tè Jesu pejẽ. Na'evoi nojirovijari ee mãe kõ. A'e kõ pewarà mõ kee jaa ojikusiwapa amãtejẽ:
1PE.2.7	“‘Aã takuru nikatui’! e'i ywe'e tite tetã reinõgarà kõ oinõ ypy takuru tetã rõmõ remẽ.
1PE.2.7	A'e takuru ywesõ sikaepo ikatuay wete mã'ẽ tetã momãatãa rõmõ”, e'i maekwerà.
1PE.2.7	A'evo ve Jesu ywesõ sikaepo ikatuay wete mã'ẽ Janerõvijã ywete rõmõ ekoi. 
1PE.2.8	Kee e'i teve Janejare'e ikusiwaoka amãtejẽ Jesu pewarà mõ: 
1PE.2.9	Pejẽ ãmẽ Janejare'e remipyteporokwerà kõ rõmõ peiko ky'y, pe'ĩypyte mã'ẽ rõmõ. Oupe oporanu mãe kõ rõmõ peneinõ. Okoty rewarà kõ rõmõ penereko ãmẽ, eruparà mõ tapeiko, ijupewarà kõ rõmõ tapeiko. Pãtõnusu rupi wata mã'ẽ vo 'ejẽ tè pejẽ peiko mijã. Ajamã'ẽ pemoẽ okoty, aryvo rupi wata mãe kõ vo 'ejẽ tapeiko ky'y, ãwisõ ekoa ikatuay wete mã'ẽ tapemojenu erokwa.
1PE.2.10	Emiporijauesa kõ rõwã pejẽ mijã. Ikoty rewarà kõ rõwã teve pejẽ mijã. Age'e okoty rewarà kõ rõmõ penekyipa penereko ky'y. Wemiporijauesa kõ rõmõ teve penereko ky'y.
1PE.2.11	Tapejapyaka katu ikõ eayvukasia rè nẽ, ejimorypa eremiau kõ. Napenenai mãe kõ rõmõ tè pejẽ ike yvy pè peiko, Janejare'e rena tè penena e'e rewarà mõ. Ajawyi ikõ peneko aiwerà rupi tapeiko e'ã peiko ipi nẽ, a'e pejẽ. Upi sõ peiko tite remẽ, ipojytà pejẽ ãmẽ ky'y. Napeja'a'ãi Janejare'e rè ãmẽ peiko ky'y. Napeiko'ãi teve Jesu reve ãmẽ peiko. 
1PE.2.12	Ivoe'e mã'ẽ rõmõ ikõ tapejikuwa jane kõ rovake peiko ipi nẽ, Janejare'e nokuwai mãe kõ rovake. Nivoi mã'ẽ omo'y jẽ tarepe maevo pene kupa. Ajamã'ẽ ava noerovija'ãi ijayvu ai kõ penewarà mõ, ivo peikoa ojikuwapa rewarà mõ. “Ivo ekoi kupa”, e'i kõrijõtà pene omãjã ãmẽ kupa ky'y. Maevo aepo e'i maekwerà kõ ve ojirovijatà Janejare'e rè ajaire penewarà mõ. Ajawyi Janejare'e uu mijẽ poromoe'yi remẽ, a'e kõ omoe'età Janejare'e penewarà mõ ky'y, ovake ywete.
1PE.2.13	Janerõvijã ywete opota ivo jaiko ipi. Ajawyi ikõ tapemomojy penõvijãgwerà kõ ipi nẽ, a'e pejẽ. Jõvijã wasu kõ ywesõ tapemomojy ikõ ipi nẽ, a'e ywesõ mirà kõ wyi ijayvukasi mã'ẽ rewarà mõ. 
1PE.2.14	Kovenatu kõ ve tapemomojy peiko, jõvijã wasu tè opyteporo kõ nivoi mãe kõ momorijauarà kõ rõmõ toiko kupa rewarà mõ. Ivo mãe kõ moe'earà rõmõ teve opyteporo kõ toiko kupa. Ajawyi a'e kõ ikõ tapemomojy peiko ipi nẽ, a'e pejẽ. 
1PE.2.15	Janejare'e opota a'evo tijaiko ipi. A'evo jaiko remẽ tè, e'i teywete mãe kõ manyvo ne'i'ãi nivoi mã'ẽ mo'y janere ipi. 
1PE.2.16	Ãmõ, kee a'e pejẽ. Ãwitõ jõvijã ãkarãgwerà kõ wemimotarà rupi tè ekoi ipi. Ovote ojireko iko kupa ipi. A'evo ve jajireko tè jaiko, Jesu koty rewarà kõ rõmõ. Ajamã'ẽ kee tapejẽ tite e'ã: “Nimanyvoi nivoi aiko remẽ”, tapejẽ tite e'ã ikõ peiko nẽ, Janejare'e remĩgwai kõ rõmõ tè pejẽ peiko rewarà mõ. Ajawyi oterẽ jẽ emimota rõmõ tè peiko. 
1PE.2.17	Pirujẽ mirà kõ ikatuay tapereko ereko ipi. Janevoarà kõ tapeauvay Jesu koty rewarà kõ rõmõ peiko. Ãmõ, Janejare'e tapemomojy wete teve peiko. Ãmõ, jõvijã wasu yvy pewarà tapemoe'e teve peiko. A'evo tapeiko ipi ãmẽ.
1PE.2.18	Temĩgwai kõ, kee a'e pejẽ. Taperovija katu ikõ penõvijã kõ peiko ipi nẽ. Tapemomojy kõ teve peiko ipi. Ikatu peupe mãe kõ kõrijõ tè rõwã ikõ tapemomojy ipi nẽ. Oja'a katu pene mãe kõ kõrijõ tè rõwã teve. Penõvijã nikatui mã'ẽ tapemomojy jẽ teve peiko ipi. 
1PE.2.19	Kee tapejẽ: “Janejare'e remimota rupi aikotà”, tapejẽ ipi. Ãmõ kõ sõ pemomorijau remẽ, tapejimoane'e jẽ ivo peikoa rè peiko ipi. Pekuwa Janejare'e opota a'evo tijaiko mã'ẽ. Ivo peiko penereko ai epe kupa remẽ, Janejare'e tè penereko katutà okatuaya rupi ãmẽ. Orytà pene iko ãmẽ. 
1PE.2.20	Nivoi ekoi mã'ẽ jamomorijau teãmã ipi. Nojikõ'õi omomorijaua rè remẽ, “Nivoi mã'ẽ tè ene”, taoty jẽ ijupe. Nijamoane'e jẽ'ãi apijarà. Ajamã'ẽ ivo peikoa rewarà mõ sõ pemomorijau ipe kupa remẽ, tapejikõ'õ e'ã ee peiko. A'evo peiko remẽ, aje Janejare'e tè pemoe'età penereko.
1PE.2.21	Kiristu kõrijõ tè ivo ekoi mã'ẽ. Emã'ẽ. Ojimomorijau jẽ tesõ penekovijarerà rõmõ omãnõ. A'evo ojisaoka pejẽ, manyvo tapeiko pejimomorijau remẽ. Eruparà rõmõ tapeiko ãmẽ. A'evoa rõmõ Janejare'e pepyteporo, Kiristu reruparà mõ tapeiko. 
1PE.2.22	Nuvei 'ete Kiristu aiwererà mõ ee. Aje ywete mã'ẽ rè kõrijõ tè oporegeta ipi.
1PE.2.23	Temimojaiwe rõmõ ipe wereko kupa remẽ, noovaja kõi. A'evo ve omomorijau kupa remẽ, “Ajipytà pene”, ne'i. Noovaja kõi. Nipui kõrijõ ijupe kõ. Janejare'e rè kõrijõ tè ojirovija opãtavõarà rõmõ, a'e ivo katu tè poromosã'ãga ipi rewarà mõ.
1PE.2.24	Ipowyi tesõ janeaiwererà janere mijã. Ajamã'ẽ Jesu wekyipa janewyi ky'y. A'e repy rõmõ omãnõ yvyra jipokana rè. Janerekovijarerà rõmõ omãnõ, ãwisõ janeaiwererà tikasi e'ã janere ky'y. Ãwisõ ivoa rupi kõrijõ tè tijaiko teve. Ojimomorijaua rupi janerereko katupa ãmẽ ky'y, ayay tesõ ijupe mã'ẽ rupi. 
1PE.2.25	Ãwitõ kaneiru kõ oo tite wemimotarà rupi oopa rõmõ, a'evo ve penemimota aiwerà rupi peiko tite remẽ mijã. Age'e pejivypa Jesu kyty peiko ky'y, pene oja'a katu mã'ẽ kyty.
1PE.3.1	Imẽma mãe kõ, kee a'e pejẽ. Ikatuay ikõ pemẽnà pereko ipi nẽ, penerekoarà rõmõ, pe'arà kytywarà rõmõ. Janejare'e ayvu rupi sõ noikoive pemẽnà remẽ, ikatuay jẽ ãmẽ pereko. Ivo katuay peiko eeve remẽ, nevo ve Janejare'e rè ojirovijatà maevo kãramõ. Neporegetaa rupi rõwã a'evotà ekoi. Ivo katuay peiko mã'ẽ rupi tè.
1PE.3.2	Kee e'ità peupewarà mõ ãmẽ: “Wãivĩ e'eay tè ererekwarà ipi. Ivo katuay ereve ekoi ipi. Janejare'e rè ojirovija rewarà mõ a'evo ererekwarà. Tãwĩvo ve ije ãmẽ aiko”, e'ità ãmẽ pejẽ. 
1PE.3.3	Uve wãivĩ mõ opirà rova'arà mogãtarõa rè ywesõ oja'a mã'ẽ. Ajawyi wapira mõjãa rè ywesõ oja'a ipi. Ãmõ, opo'yry rè ywesõ oja'a. Ãmõ, oyru katuay mã'ẽ rè ywesõ oja'a. A'e kõ vo rõwã tapeiko.
1PE.3.4	Ke'ĩatu tè mã'ẽ rõwã a'e ãmẽ. Ikatusa rupi tapeiko. Pepy'a katua rupi tapeiko. Mãerã tè a'evo tapeiko. Ãwĩvo peiko remẽ tè Janejare'e orytà pene iko. A'evo jaiko mã'ẽ ywesõ opota Janejare'e ipi.
1PE.3.5	A'evo wãivĩgwerà karamoe remẽwarà kõ, Janejare'e rè ojirovija katu mãe kõ. A'e kõ ivo katuay omẽnà kõ reve ekoi ipi. Ivo katuay wete mijẽsi ekoi kupa. 
1PE.3.6	Tãmõ Aparão rerekwarà amyry a'evo ekoi, sa'i Sara eu erà pè mã'ẽ.
1PE.3.7	Ãmõ, erekwapa mãe kõ pè kee a'e teve. Ikatu ikõ penerekwarà kõ pereko ipi nẽ, a'e pejẽ. Tapeja'a katu ikõ ee kõ ipi nẽ, pejẽ ywesõ pekasi iwyi kõ rewarà mõ. Taperõarõ e'ã ikõ penerekwarà kõ ereko nẽ. Janejare'e remipyteporokwerà kõ teve penerekwarà kõ. Ãwitõ emipyteporokwerà kõ tè pejẽ, ipyri peiko karuaru mãe rã kõ rõmõ, ãwĩvo ve penerekwarà kõ. Ajawyi nivo'ãi perõarõ kõ remẽ. Nivoi pereko kõ remẽ, Janejare'e nojapyaka'ãi peayvu rè ãmẽ, peporanu ijupe remẽ. [Aepo a'e eayvukasia rõmõ, erekwapa mãe kõ pè.]
1PE.3.8	Kee a'e pirujẽ pejẽ. Jesu py'a rupi katuwarà rõmõ tapeiko, pe'ĩypyte rõmõ, a'e pejẽ. Ava mõ ijãgyo remẽ, peporijauesa ikõ ãmẽ ipi nẽ. Ory remẽ, ivo ve penoryvay ikõ ee peiko nẽ. Pejiauvay ikõ peiko nẽ, Jesu koty rewarà kõ rõmõ. Ojimomorijau mãe kõ peporijauesa ve ereko ipi. “Ije ywesõ”, tapejẽ tite e'ã poroerõarõ ipi. 
1PE.3.9	Ava mõ sõ pemojaiwe penereko remẽ, tapeovaja e'ã. Ijayvu ai sõ pejẽ remẽ, tapeovaja e'ã ikõ ãmẽ nẽ. Kee tapejẽ kõrijõ ijupewarà mõ: “Hoõ, Janejare'e toereko katu kõ, owaray toiko kupa”, tapejẽ kõrijõ ãmẽ. A'evo Janejare'e opota tapeiko ipi. A'evo peiko remẽ, owaray penerekotà. 
1PE.3.10	Kee jaa ojikusiwapa Janejare'e ayvu rõmõ:
1PE.3.10	“Pepota penory peiko remẽ, kee tapeiko ipi.
1PE.3.10	Tapeporegeta teitete e'ã ikõ peiko ipi nẽ. Tapewari e'ã teve ikõ peiko ipi nẽ.
1PE.3.11	Tapejimosãtãmy ikõ nivoi mãe kõ wyi peiko ipi nẽ.
1PE.3.11	Ivo katu ikõ tapeiko mirà kõ rerekoarà rõmõ peiko nẽ.
1PE.3.11	Mirà kõ py'amopiryvypy katua rè ikõ tapeposiko ipi nẽ.
1PE.3.12	Ivo ekoi mãe kõ rè Janerõvijã ywete oja'a iko ipi.
1PE.3.12	A'e kõ oja'o ojiporijauesaoka ijupe remẽ, ojapyaka ãmẽ ee kõ iko ipi.
1PE.3.12	Nivoi mãe kõ rè ãmẽ nojapyakai ipi.
1PE.3.12	Ojirova kõrijõ iwyi kõ ipi”, e'i maekwerà.
1PE.3.13	Pejimokasiay ivoa rupi peiko remẽ, ava mõ napemojaiwe'ãi penereko. 
1PE.3.14	Ajamã'ẽ ivoa rupi peiko rewarà mõ sõ pemomorijau ipe kupa remẽ, Janejare'e owaray penereko jẽtà ãmẽ. Ajawyi tapekyje e'ã ikõ pemomorijauarerà kõ wyi peiko ipi nẽ. Tapejimonyi e'ã ikõ iwyi kõ peiko ãmẽ nẽ.
1PE.3.15	Aje ywete Jesu Kiristu ywesõ ikõ tapemomojy Penõvijã ywete rõmõ ipi nẽ, pepy'a pupe ve. Kee a'e teve pejẽ. Tapetekokuwavay amãtejẽ peayvu rã rè kee e'i pejẽ kupa remẽ: “Manyvore põ Kiristu rè nejirovija ywete?” e'i oporanu pejẽ kupa remẽ. Tapemotekokuwa kõ ikõ peiko ãmẽ nẽ. Ikatusa rupi ikõ tapemotekokuwa kõ ereko nẽ. Taperõarõ kõ e'ã ikõ pemotekokuwa kõ remẽ ereko nẽ.
1PE.3.16	Ãmõ, tapejireko katu amãtejẽ ikõ ivo tekoua rupi peiko ipi nẽ. Ãmẽ tè kee napejẽ tite'ãi: “Nivoi sipõkõ aiko mijã!” napejẽ tite'ãi. Ãwĩvo peiko remẽ si, peãpã kõ oporegeta teitete sikaepo pene remẽ, ovote ojimosĩoka ywetetà owariawerà rè kupa, ivo peikoa ojikuwatà ijupe kõ rewarà mõ. 
1PE.3.17	Pemomorijau ipe kupa remẽ, Janejare'e pemoe'e jẽtà penereko, emimota rupi tè sikaepo a'evo peiko remẽ. Nivoi peiko rewarà mõ rõwã pemomorijau kupa. Ajawyi tapejimosĩoka e'ã a'evoa rè peiko. Nivoi peiko remẽ tè kuwa pejimosĩoka kuwa peiko. 
1PE.3.18	Emã'ẽ.
1PE.3.18	Kiristu ywe'e ipe ojimomorijau omãnõ.
1PE.3.18	Pirujẽ janeaiwererà repykarà mõ omãnõ.
1PE.3.18	Ãwĩvo ivo katu mã'ẽ pe'ĩ'yte omãnõ nivoi mãe kõ pewarà mõ.
1PE.3.18	A'evo penerojivyrĩ Janejare'e kyty, mãerã tè rõmõ tapeiko.
1PE.3.18	A'evo ojuka Jesu kupa remẽ, ipirà omãnõ.
1PE.3.18	Ajaire Janejare'e 'Ãg omomoera mijẽ remẽ, i'ãg omojivyrĩ mijẽ imoige eãgwerà pupe imomoera.
1PE.3.18	A'e sõsi nomãnõ'ãi mã'ẽ rõmõ opoera iko ky'y.
1PE.3.19	Omãnõ remẽ Kiristu oo taywerà kõ mogeta, jimopã'ãga pè tui kupa remẽ. 
1PE.3.20	Karamoe remẽwarà kõ raywerà kõ omogeta, Janejare'e ayvu noerovijai maekwerà kõ raywerà kõ. Karamoe remẽ tãmõ Noe ekoi remẽ itõkõ Janejare'e wãrõ puku ipe tojirova weko aiwerà kyty wyi kupa mijã. Nawiu Noe oinõ upa remẽ, wãrõ puku jẽ. Ojinõma remẽ, ijayvu werovija mãe kõ kõrijõ tè oike ipupe. Nijatyi kupa. Kejõ. 8 rõmõ kõrijõ tè oike kupa.
1PE.3.21	Aekwerà rè jaja'a remẽ, janejãmorĩa rè jaja'a ve. Jajimojãmorĩoka remẽ, janepirà ky'a'oa rõmõ rõwã a'evoa. Aje ywete, janepy'a kyty wyi, kee ja'e Janejare'e pè: “Neupewarà rõmõ aikotà”, ja'e. A'evo ekoi mã'ẽ kee e'i kuwa: “Awyje Janejare'e pewarà mõ taiko”, e'i kuwa. Ajawyi janemoigooka karuarutà opyri. Jesu Kiristu opoera mãnõa wyi rewarà mõ a'evo janererekotà opyri ky'y. 
1PE.3.22	A'e itõkõ oẽma oo yva kyty, Janejare'e rena kyty. Uu pyri tè ekoi ky'y, Jõvijã wasu rõmõ. Yvapewarà kõ 'arà kyty ekoi. Ãmõ, ija mãe kõ 'arà kyty ekoi teve. Pirujẽ ikasiay mãe kõ 'arà kyty ekoi, nomã'ẽytyi ee mãe kõ 'arà kyty. Ãwĩ ãwĩ kõ nikasi ovake.
1PE.4.1	Kiristu ojimomorijauvay janeupewarà mõ omãnõ, ike yvy pè. A'evo ekoi rewarà mõ tapejimokasiay ekoa rupi peiko jẽ rõmõ, pejimomorijau ipe remẽ. Kee tapejẽ: “Nimanyvoi emomorijau kupa remẽ. Janejare'e remimota rupi aiko jẽtà ãmẽ”, tapejẽ kõrijõ ãmẽ.
1PE.4.1	Kiristu rè jajirovija mãe kõ rõmõ jajimomorijau remẽ, nivoi jaiko mã'ẽ rè nijaja'a'ãi ãmẽ ipi. 
1PE.4.2	Ajawyi awyje Janejare'e remimota rupi katu tapeiko ky'y, a'e pejẽ. Penemimotarà rupi rõwã tapeiko ky'y. Janejare'e noerovijai mãe kõ remimotarà rupi rõwã teve tapeiko. 
1PE.4.3	A'e kõ vo ywete itõkõ peiko mijã, Janejare'e napekuwaive remẽ. Peporai remẽ itõkõ peka'uay wete ipi mijã. Peka'u py'y py'yi peiko ipi mijã. Ãmõ itõkõ, pejimomy'aa rè ywesõ peja'a ipi mijã, penemimota ai rupi peiko rewarà mõ. Pepararakai tè peiko ipi mijã. Ãmõ, penemimoãtãgwerà kõ pemoe'e rã'ãga pejarà rõmõ ipi mijã. A'evo pejimojaiweray tesõ peiko ipi mijã. Na'evoi peiko ky'y. Janejare'e remimota rupi katu tè peiko ky'y. 
1PE.4.4	Ajawyi Janejare'e noerovijai mãe kõ omã'ẽ pene remẽ, kee e'i kupa: “Manyvore sipõ janevo rõwã ekoi kupa ky'y?” e'i kupa. “Janevo kuwasi ekoi kupa mijã”, e'i penewarà mõ kupa. Ajawyi penojai tè kupa ky'y. 
1PE.4.5	Kãramõ aepo e'i mãe kõ ojimome'utà Janejare'e rovake, poromoe'yi remẽ. A'e 'arà mẽ pirujẽ mirà kõ ojimome'utà ovake. Nokãjãive mãe kõ. Ãmõ, okãjãma mãe kõ ve. 
1PE.4.6	Ãwĩvotà jaiko rewarà mõ Janejare'e ayvu e'eay Jesu rewarà ojenupa omãnõ maekwerà kõ pè. Ipirà kõ omãnõ ijaiwererà repy rõmõ. Pirujẽ mirà kõ a'evo omãnõ ipi. Ajamã'ẽ Janejare'e opota a'e kõ opyri toiko karuaru. Ajawyi wayvu e'eay omojenuokapa ijupe kõ, ãwisõ tojirovija ee kupa ky'y.
1PE.4.7	Ke'ĩ pirujẽ oiko mãe kõ opatà. Ajawyi tapejireko katu jẽ Janejare'e rovake peiko ipi. Ja'ave rõwã jaiko remẽ, nijaporegetai sõ ijupe ipi. Ajawyi ja'ave rõwã tapeiko e'ã ipi. 
1PE.4.8	Tapejiauvay peiko, a'e pejẽ. Ta'evoay peiko. Aje poroauvay peiko remẽ, napeja'a'ãi nivoi penereko maekwerà rè ãmẽ ky'y. “Awyjepa” pejẽtà pemoaiarerà kõ pè ãmẽ ipi.
1PE.4.9	Ãmõ, kee a'e pejẽ. Pevoarà kõ ovãe pepyri ipi remẽ ikõ tapemomyta pepyri ipi nẽ. Kee tapejẽ e'ã: “Napotai opyta epyri”, tapejẽ e'ã ikõ nẽ. 
1PE.4.10	Janejare'e janereinõ iteetejẽ ãmõ ãmõ rupi tè tijaiko. Ajawyi iteetejẽ janeremikuwa kõ ome'ẽ janeupe okatuaya rupi, ãwisõ tijajimokasi ojeevejẽ jajipãtavõ. Ajawyi kee a'e pejẽ. Penemikuwa rupi tè toporopãtavõ peiko ipi, pejãvijõ jẽ. A'evo peiko remẽ, Janejare'e orytà pene ãmẽ. 
1PE.4.11	Ma'e. Ayvu mojenuarà rõmõ peiko remẽ, ãmẽ si Janejare'e ayvu tè tapemojenu erokwa ipi. Poropãtavõarà rõmõ peiko remẽ, Janejare'e kasia rupi tè a'evotà peiko ipi. Ãmẽ a'e a'evo peikoa rè omã'ẽ mãe kõ omoe'età Janejare'e penewarà mõ ãmẽ. Kee e'ità ãmẽ kupa: “Haa! Ene ywesõ nekatuay wete, Janejare'e”, e'ità ijupe imoe'e Jesu Kiristu koty rewarà kõ rewarà mõ kupa. A'e ywesõ ikasiay wete mã'ẽ rõmõ ekoi ipi! A'e ywesõ ikatuay wete mã'ẽ rõmõ ekoi teve ipi! Oiko karuarutà Jõvijã wasu rõmõ iko! Õ'õ, awyje katu ãwĩvo jamoe'e karuaru jaiko ipi.
1PE.4.12	Kee a'e jẽ pejẽ, eremiau kõ. Pejimomorijauvay remẽ ikõ tapejiapy'a e'ã ipi nẽ. Kee tapejẽ e'ã: “Manyvore sipõ?” tapejẽ e'ã teve. Pejimomorijau ipe remẽ, tapejimokasi jẽ Janejare'e rè pejirovija. Ãmẽ si pejikuwatà Jesu koty rewarà e'e kõ rõmõ peiko ky'y. Ajawyi tapejiapy'a e'ã, a'e pejẽ. 
1PE.4.13	Tapenory katu kõrijõ Jesu reruparà mõ peiko, pejimomorijau ipe remẽ. Ãwitõ Kiristu ojimomorijauvay, a'evo ve pejẽ peiko. Ajawyi tapenory katu jẽ peiko, a'e pejẽ. Ãmẽ sõsi penoryvay wetetà kãramõ, Jõvijã wasu rõmõ ojikuwa uu mijẽ remẽ. 
1PE.4.14	Ava mõ sõ penereko ai Kiristu rewarà mõ remẽ, “aje ipõ” tapejẽ ywe'e tite e'ã ijupe kõ. Tapenory katu jẽ peiko ãmẽ, Janejare'e 'Ãg ikasiay mã'ẽ tè penevejẽ ekoi rewarà mõ. 
1PE.4.15	Ajamã'ẽ pejimomorijau remẽ, napotai nivoi peiko rewarà mõ pejimomorijau. Ma'e. Porojuka peiko rewarà mõ. Ãmõ, pemona peiko rewarà mõ. Ãmõ, mirai mõ peiko rewarà mõ. Ãmõ, poromovyvyrai teywete poroereko rewarà mõ. Wãi wãisõ iteetejẽ rewarà mõ rõwã tapejimomorijau peiko. Ãwĩ rapijarerà ojimosĩoka kuwa iko ãmẽ. Ojimomorijau teve kuwa iko ãmẽ. 
1PE.4.16	Ajamã'ẽ Kiristu koty rewarà rõmõ sõ pejimomorijau remẽ, tapejimosĩoka e'ã pejimomorijaua rè ãmẽ. Janejare'e kõrijõ tapemoe'e peiko. A'evo peiko remẽ pejikuwatà ikoty rewarà e'e kõ rõmõ.
1PE.4.17	Ãmõ, kee a'e pejẽ. Ke'ĩma poromoe'yiarà ovãe iko. A'evo remẽ Janejare'e pirujẽ mirà kõ omosã'ãgatà ãmẽ. Okoty rewarà kõ ypy omosã'ãgatà. Jane ypy. Tysi tõ ijayvu e'eay noerovijai mãe kõ pè ipojytà tè, omosã'ãga kõ remẽ. 
1PE.4.18	Kee jaa ojikusiwapa Janejare'e ayvu rõmõ:
1PE.4.18	“Ãpẽi sa'u ivo ekoi mãe kõ rereko katua.
1PE.4.18	Tysi tõ nivoi mãe kõ. Naikoi ereko katua”, e'i maekwerà.
1PE.4.19	Ajawyi kee a'e pejẽ, pemokasia rõmõ. Pejimomorijau Janejare'e remimota rupi remẽ, ivo tapeiko jẽ. Tapejime'ẽ peneinõgarerà po pè ãmẽ, a'e noity'ãi 'eteay okoty rewarà kõ ipi rewarà mõ. Wereko katu kõ wayvu rupi katu ereko kõ ipi.
1PE.5.1	Age'e akusiwatà imotekokuwa Jesu koty rewarà kõ rõvijãgwerà kõ pè.
1PE.5.2	Janejare'e pepyteporopa wãkarãgwerà kõ rerekoarà kõ rõmõ tapeiko. Ãwitõ kaneiru jarà oja'a katu weima kõ rè ipi, ãwĩvo ve tapeja'a katu Jesu koty rewarà kõ rè ipi, a'e pejẽ. Janejare'e tè pemoja'aoka ee kõ.
1PE.5.3	Ãmõ, kee a'e pejẽ. Pemotekokuwa kõ remẽ, tapejimokasi ai e'ã ee kõ ajamã'ẽ. Jõvijã aiwerà rõmõ tapeiko e'ã ee kõ. Aje, Janejare'e rekoa rupi kõrijõ tè tapeiko eeve kõ. Ãmẽ tè peja'a ee mãe kõ okuwatà manyvo Janejare'e opota tijaiko ipi. Omã'ẽ pene kupa remẽ, peneruparà rõmõ ekoità ãmẽ kupa. 
1PE.5.4	Jesu Kiristu tè pemoja'aoka okoty rewarà kõ rè. Penõvijã ywete tè a'e. Ajawyi a'e renone ikõ tapeja'a katu ikoty rewarà kõ rè ipi nẽ, a'e pejẽ. Ãmẽ tè ovãe remẽ, ãkãnytarà ikatuay mã'ẽ ome'ẽtà pejẽ ãmẽ, pemoe'ea rõmõ. Mãerã tè iserenyny karuarutà ãmẽ neapyte 'aryvo, peja'a katu ikoty rewarà kõ rè peiko ipi rewarà mõ. [Awyjepa rã'ĩ aepo a'e jõvijãgwerà kõ pè.]
1PE.5.5	Kee a'e teve kõnomĩokyry kõ pè. Taperovija katu ikõ penõvijãgwerà kõ ayvu ipi nẽ, a'e pejẽ.
1PE.5.5	Kee a'e teve pirujẽ pejẽ. Tapejierõarõ e'ã ikõ Jesu koty rewarà kõ reve peiko ipi nẽ, a'e pejẽ. “Ije ywesõ” tapejẽ ywe'e tite e'ã ojiupe ipi. “Emoe'e kuwasi kupa mijã”, tapejẽ e'ã teve ipi. Aje, poropãtavõa rè ywesõ tapeja'a ipi. Kee jaa Janejare'e ayvu ojikusiwapa: 
1PE.5.6	Ãmõ, kee a'e pejẽ. Janejare'e po pè kõrijõ ikõ tapejime'ẽ ipi nẽ, ikasiay rewarà mõ. Ãmẽ sõsi pemoe'età penereko ky'y. Pemoe'ea 'arà remẽ tè pemoe'età penereko ajamã'ẽ.
1PE.5.7	Ãmõ, kee a'e pejẽ. Pejipy'amopirai tekoua rè ipi remẽ, a'evoa tapemome'u Janejare'e pè ipi, oja'a katu pene ipi rewarà mõ.
1PE.5.8	Ãmõ, tapemãrãmoa'u katu ikõ peiko ipi nẽ. Ja'ave rõwã ikõ tapeiko e'ã nẽ, peãpã tè ãjãgai rõvijã rewarà mõ. Ãwitõ jawarà ka'aporà rõvijã wata ojivy jivy wemijatarà moa'u ipi, ãwĩvo tesõ ãjãgai rõvijã pemoa'u ipi. 
1PE.5.9	Tapejimomãatã jẽ ikõ Janejare'e rerovijaa rupi ãjãgai rõvijã wyi ipi nẽ, a'e pejẽ. Pejimomorijau peiko remẽ, kee jaa rè tapeja'a. Pejẽ rõmõ'ĩ rõwã pejimomorijau peiko ipi. Pirujẽ Jesu koty rewarà kõ ãwĩvo ekoi ipi. Ãmõ yvy yvy pewary ve ãwĩvo ekoi. Ajawyi tapejimokasi jẽ Jesu rè peiko, ãwĩvo peiko remẽ, a'e pejẽ. 
1PE.5.10	Pejimomorijau remẽ, pejimomorijau ke'ĩatutà tè. Pejimomorijau karuaru rõwãtà ajamã'ẽ. A'evo paire Janejare'e pyri peiko karuarutà, Kiristu revejẽ peiko ky'y rewarà mõ. A'evoa rõmõ Janejare'e pepyteporopa. A'e poroereko katu okatuaya rupi ipi. Penauvay ipi. Pemokatutà pejimomorijau paire. Pemokasità tapejimomãatã jẽ penereko. 
1PE.5.11	Jõvijã wasu e'eay rõmõ Janejare'e oiko karuaru. Õ'õ, awyje katu a'evo ekoi.
1PE.5.12	Aã eayvu Sirasi
1PE.5.13	Janejare'e remipyteporokwerà kõ Papironi
1PE.5.14	Tapejimory katu ikõ ojee ipi nẽ, Jesu koty rewarà kõ rõmõ.
1PE.5.14	Janejare'e tapepy'amopiryvypy katu ikõ penereko ipi nẽ, Kiristu revejẽ peiko mãe kõ rõmõ.
2PE.1.1	Simão Peturu tè ije. Jesu Kiristu epyteporo wemĩgwai rõmõ taiko, wemimonokwerà rõmõ. Aã kareta ije tè akusiwa pejẽ, Janejare'e koty rewarà kõ rõmõ. Janejare'e ikatuay wete janerereko ipi. Jesu Kiristu ve a'evo ekoi. Janereko katuarà rõmõ ekoi. Okatuaya wyi ojirovijaoka janeupe. Epy wete mã'ẽ vo Jesu Kiristu rè jajirovija mã'ẽ jane. A'e rewarà tè akusiwa pejẽ ajupa.
2PE.1.2	Janejare'e yveve pekuwa katu. Janerõvijã Jesu ve pekuwa katu. Janejare'e ikõ tapenereko katu okatuaya rupi nẽ, a'e pejẽ. Tapepy'amopiryvypy katu jẽ ikõ teve penereko nẽ, a'e pejẽ. Age'e ywesõ ta'evo penereko.
2PE.1.3	Janejare'e ikatuay wete. A'e ywesõ ivo katu mã'ẽ. Janepyteporopa opyri tijaiko. Ãmõ, janepyteporopa weruparà mõ tijaiko. A'evoa rõmõ janemokasia kõ iteetejẽ ome'ẽ jane, okasia rupi. Mã jẽ rõwã naikoi emime'ẽgwerà kõ janeupe ãmẽ. 
2PE.1.4	Ajawyi janemokasi ipi. “Kee ame'ẽtà pejẽ pemokasia rõmõ”, e'ipa remẽ, ome'ẽ jane ipi. Ivo jaikoa rè janemokasi teve ipi. Ivo e'ãa wyi jajireko katua rè janemokasi teve ipi. Ikatuay wete emime'ẽgwerà kõ. Epy wete mã'ẽ vo e'ete jane. A'e rupi Janejare'e janerereko katu nivoi mãe kõ reko aiwerà wyi, emimota aiwerà wyi, nivoi ekoi mãe kõ vo tijaiko tite e'ã. Ãmẽ tè janepy'a kõ nijai'ãi. A'evo Janejare'e janemokatu janerereko, oterẽ jẽ weruparà mõ kõrijõ tijaiko.
2PE.1.5	A'evo Kiristu janerereko katuay wete ipi. Ajawyi tapejimokasi ikõ ee pejirovija ywete jẽ nẽ, a'e pejẽ. Kee tapeiko teve. Ivo ikõ tapeiko ipi nẽ. Ãmõ, tapejimotekokuwa ikõ Janejare'e ayvu rè peiko nẽ, upi tapeiko. 
2PE.1.6	Ãmõ, nivoi mã'ẽ wyi ikõ tapejireko katu peiko ipi nẽ. Upi ikõ tapeiko ywe'e tite e'ã peiko nẽ. Pejimomorijau ipe Jesu rewarà mõ remẽ ikõ, tapejirovija jẽ ee pejimomãatã ipi nẽ. Tapenerekoiva ywe'e tite e'ã ikõ ee pejirovijaa nẽ. Janejare'e reruparà mõ kõrijõ ikõ tapeiko ipi nẽ. Kee tapeiko. Ãwitõ Janejare'e ivoaya rupi ekoi, ivo ve tapeiko. Kee teve tapeiko. Ãwitõ Janejare'e napenerekoivai penaua rè ipi, ivo ve tapeiko. 
2PE.1.7	Tapepota katu pevo jẽ Jesu Kiristu koty rewarà kõ pirujẽ. Toporoauvay teve poroereko ipi. A'evo 'evoa rupi tapejimokasi Janerõvijã Jesu Kiristu koty rewarà kõ rõmõ. 
2PE.1.8	A'evo peiko remẽ ywesõ ikatutà pejẽ. Aje ywete pekuwa katu Janerõvijã Jesu Kiristu remẽ, a'evo peikotà teãmã. Pejikuwatà ikoty rewarà kõ rõmõ, eruparà mõ peiko mã'ẽ rupi. 
2PE.1.9	Ava mõ sõ na'evoi remẽ, nojimokasi ojirovija ee remẽ, naeapyoi mã'ẽ vo 'ejẽ apijarà ekoi ipi. Janejare'e wereko katua wyi earaipa mã'ẽ vo 'ejẽ ekoi. Janejare'e omoje'opa ijaiwererà iwyi Jesu mãnõa rupi mã'ẽ wyi earaipa.
2PE.1.10	Ajawyi kee a'e pejẽ, eretãrãgwerà kõ. Janejare'e remipyteporokwerà kõ tè jane. “Ejo erupi eremĩgwai rõmõ eiko ky'y”, e'ipa jane. Ajawyi age'e ywesõ tapejimokasiay Jesu Kiristu remimota rupi peiko, a'e pejẽ. A'evo peiko remẽ, napeity ywe'e tite'ãi pejirovija ee mã'ẽ ãmẽ. Upi peiko jẽtà ãmẽ peiko. 
2PE.1.11	A'evo remẽ jẽ sõsi Janejare'e kee e'ità pejẽ: “Eike erena pè epyri eiko karuaru rõmõ”, e'ità pejẽ ãmẽ ky'y. A'e pè Janerõvijã Jesu Kiristu janerereko karuarutà Janerõvijã wasu rõmõ janerereko. Janerereko katuarà rõmõ janererekotà. Janemoigeokatà opyri tijaiko karuaru.
2PE.1.12	A'evoa pekuwapa. Ajamã'ẽ poromoja'aoka jẽtà a'evoa rè penereko, eremikusiwarerà rupi, ãwisõ tapejimokasi jẽ Jesu rè pejirovija jẽ peiko. Pekuwa katupa aje ywete mã'ẽ Janejare'e rewarà, pejimotekokuwapa ee rewarà mõ. 
2PE.1.13+2PE.1.14	A'evo peikopa ipe remẽ, poromoja'aoka jẽtà ajamã'ẽ ee penereko. I'ete a'evo aiko remẽ. Akuwa naiko puku'ãi ky'y. Janerõvijã Jesu Kiristu a'evoa omojikuwaokapa ije. Ajawyi amãnõ e'ãve poromoja'aoka jẽtà aepo rè. 
2PE.1.15	Ãmẽ tè erenawery pè peja'a jẽtà eayvukwerà rè peiko. Pejimokasi jẽtà Jesu rè pejirovija mã'ẽ rè ãmẽ. A'evoa rõmõ ajimokasiay wete amãtejẽ ajupa.
2PE.1.16	Kee oro'epa itõkõ pejẽ: “Kãramõ Janerõvijã Jesu Kiristu uu tarà mijẽ. Ikasiaytà uu mijẽ remẽ”, oro'epa pejẽ. Teywete rõwã oroporegeta aepo jaa rè pejẽ. Aje ywete oro'e ãmẽ ipi. Ore ywete oromã'ẽ ywete ee, okasia revejẽ ojisa orerovake remẽ.
2PE.1.17	Janejare'e omoe'e imojikuwaoka Wa'yry rõmõ remẽ, oromã'ẽ ee. Oroenu teve kee e'i remẽ: “Era'yre'e tè ãwĩ. Eremiauvay tè. Eroryvay ee mã'ẽ tè”, e'i imojikuwaoka remẽ. Ikasia renya rè tẽ tesõ oromã'ẽ, a'evo ekoi remẽ. 
2PE.1.18	Ore ywete oroenu aepo e'i oporegeta imuu wena pe wyi remẽ. Yvytyrapyte 'aryvo Jesu Kiristu reve oroiko remẽ a'evo ekoi, Janejare'e rena katuay pè tè.
2PE.1.19	Ajawyi aepo jaa oroenu remẽ, kee oro'e ijupewarà mõ ipi: “Janejare'e ayvu mojenuarerà kõ karamoe remẽwarà remimojenuwerà rupi katu tè ãwĩvo ekoi”, oro'e. “Aje ywete emimojenuwerà kõ e'i amãtejẽ maekwerà”, oro'e ojiupe. Ãmẽ ywesõ, “Aje ywete Janejare'e ayvu remimojenuarerà kõ remimojenuawerà”, oro'e. Ajawyi ikõ tapeja'a jẽ ijayvukwerà kõ rè nẽ, a'e pejẽ. Ijayvukwerà kõ a'evo ve raparina eny kõ'ẽ mã'ẽ vo 'ejẽ. Ojisa ke'ĩatu tè rã'ĩ pãtõnà pè, ajaate ikõ'ẽma remẽ. Ajaate kwaray oẽ uu ky'y. Ãwĩvo ve tijaja'a jẽ Janejare'e ayvu mojenuarerà kõ ayvukwerà kõ rè, ajaate Jesu vãea rè. Ãmẽ tè Jesu aje ywete mã'ẽ rè janemotekokuwapatà ky'y. Jesu ywesõ raparina eny kõ'ẽ mã'ẽ vo 'ejẽ ekoi, ijayvu pepy'a pupe pereko remẽ.
2PE.1.20	Kee jaa ywesõ tapekuwa. Janejare'e ayvu mojenuarà kõ okusiwa ijayvukwerà kareta rè remẽ, ovote rõwã a'evo ekoi kupa. 
2PE.1.21	Otekokuwaa rupi rõwã teve okusiwa kupa. Wemimota rupi rõwã teve okusiwa kupa. Aje ywete Janejare'e 'Ãg tè omotekokuwa kõ. Omojikuwaoka wayvukwerà ijupe kõ tomojenu amãtejẽ kupa ipi. Tokusiwa amãtejẽ teve kupa. I'Ãg tè omokasi kõ a'evo toiko kupa.
2PE.2.1	Oiko ajamã'ẽ kee e'i mãe kõ: “Janejare'e ayvu oromojenutà pejẽ pemotekokuwa rõmõ”, e'i rã'ãga mãe kõ. Ãwitõ ãwĩ rapijarerà oiko karamoe remẽ, apijarerà kõ oikotà age'e remẽ janepytery pè. A'e kõ, “Kee e'i Janejare'e”, e'i kupa remẽ, wayvu pè tè aepo e'ità kupa. Janejare'e rekoa pè rõwã aepo e'ità kupa. Poromoripetà tè aepo e'i kupa. Ajawyi Janejare'e omomorijautà apijarerà. Ãwisõ Janerõvijã Jesu omãnõma ipe janeaiwererà repykarà rõmõ janepijarĩ remẽ, nopotai kupa ajamã'ẽ. Noerovijai kupa. Ajawyi sitõ ojimomorijau 'atà tè iko kupa. 
2PE.2.2	Pepytery pewarà kõ mõ mõa'ãrõwã “aje ipõ” e'i ywe'e titetà ijayvu kõ pè ajamã'ẽ. Poromoripe mãe kõ ayvu ai rupi oiko ywe'e titetà. Iwaria kõ rupi teve ekoità kupa. A'e kõ rè Jesu noerovijai mãe kõ omã'ẽ remẽ, oporegeta ai ywe'e titetà Jesu rè kupa, eewarà kõ rewarà mõ. “Nikatui Jesu rekoa”, e'i ywe'e titetà ãmẽ kupa. 
2PE.2.3	Kee e'i Janejare'e ayvu rè poromo'e rã'ãga mãe kõ ipi. Pepytery pè uu kupa remẽ, pekarakuri rekyia rè kõrijõ oja'atà kupa. A'evoa rõmõ opotatà pemoripe kupa. Iwari warità kupa. Janejare'e okuwapa ekoa kõ ajamã'ẽ. Imomorijaua rã omo'ypa amãtejẽ karamoe remeve. Nokeri omãjã janere ipi mã'ẽ tè Janejare'e. Ijaiwererà kõ rè omã'ẽ jẽ teve iko ipi. Nomoane'e'ãi ijaiwererà kõ ãmẽ. [Ãwitõ karamoe remẽwarà kõ omomorijaupa ijaiwererà kõ rewarà mõ, ãwĩvo ve wereko kõtà ãmẽ.]
2PE.2.4	Karamoe remẽ itõkõ Janejare'e remĩgwai yvapewarà kõ mõ ojimoãpã ywe'e tite Janejare'e rè. Ãmẽ kee ne'i Janejare'e ee kõ omãjã: “Nimanyvoi a'evo ekoi kupa remẽ”, ne'i. Omoisyry kõ wena pe wyi ky'y. Ijãpatõnusu e'e tè tena vaiwerà pè omopã'ãoka kõ. A'e pè oiko puku jẽ iko kupa, ajaate poromoe'yia 'arà okwatà. Omomorijau kõtà ãmẽ ky'y. [A'evoa rè tapeja'a jẽ pejimotekokuwa rõmõ, a'e pejẽ.]
2PE.2.5	A'evo ve itõkõ nivoi mãe kõ karamoe remẽ, Janejare'e rekoa rupi noiko tari mãe kõ. Ãmẽ kee ne'i Janejare'e ee kõ omãjã: “Nimanyvoi a'evo ekoi kupa remẽ”, ne'i. Nomoane'ei ijaiwererà kõ. Yy poru kõ oinõoka ijapisia kõ rõmõ. Tãmõ Noe kõ rõmõ'ĩte wereko katu yy poru wyi ãmẽ ereko. Kee e'i ipi Noe rewarà mõ a'evo wereko: “Janejare'e ikõ sirovija ipi nẽ”, e'i imojenu ipi. Ajawyi Janejare'e wau jẽ ereko katu, ipyriwarà kõ revejẽ, 7 rõmõ revejẽ.
2PE.2.6	A'evo ve itõkõ Sotoma taa wãnà kõ nivoi ekoi karamoe remẽ. Komora taa wãnà kõ teve nivoi ekoi. Ãmẽ kee ne'i Janejare'e ee kõ omãjã: “Nimanyvoi a'evo ekoi kupa remẽ”, ne'i. Nomoane'ei ijaiwererà kõ. Tata wasu kõ oinõoka, ena kõ revejẽ tokaipa jimo'yjẽ kupa, nivoi ekoi kupa rewarà mõ. Ajawyi aekwerà rè tijaja'a jẽ jajimotekokuwa rõmõ jaiko ipi, tijaiko e'ã eko aiwerà kõ rupi jaiko.
2PE.2.7	Tãmõ Ero ãmẽ itõkõ wekyioka amãtejẽ tata wasu renone. Ivo ekoi mã'ẽ tè Ero. Ajawyi ojimopirai tesõ nivoi mãe kõ rekoa ai rè omãjã ipi.
2PE.2.8	Nivoi mãe kõ pytery pè ekoi ipi mijã, Sotoma taa pè. Kõ'ẽ jawe jawe omã'ẽ a'e wãnà kõ reko aiwerà kõ rè ipi. Ijayvu ai kõ wenu teve ipi. Ajawyi ojimopirai tesõ ijaiwererà kõ rewarà mõ.
2PE.2.9	Ajawyi jakuwa Janejare'e wereko katu ivo mãe kõ ipi. Waypea wyi wereko katu kõ jẽ ereko kõ ipi. Jakuwa nivoi mãe kõ noporijauesai ereko ipi. Imomorijaua rã omo'ypa amãtejẽ ee kõ. Kãramõ poromoe'yi remẽ, omono kõtà jimomorijau wasua rena kyty. 
2PE.2.10	Jitupi aia rupi ekoi mãe kõ ywesõ omomorijautà. A'e kõ werõarõ ywe'e tite Janejare'e iko kupa. Ajawyi ywesõ omomorijau kõtà.
2PE.2.10	Agyvo Janejare'e ayvu rè poromo'e rã'ãga mãe kõ ekoi ipi.
2PE.2.11	ãwisõ yvapewarà kõ ywesõ ikasiay werõarõarà kõ wyi remẽ. “Janejare'e tapenemavo peneity”, ne'i ajamã'ẽ yvapewarà kõ Janerõvijã ywete rovake. [Na'evoi Janejare'e ayvu rè poromo'e rã'ãga mãe kõ ajamã'ẽ. A'e kõ ojimokasi ywe'e tite ovake.] 
2PE.2.12	Ãwĩ rapijarerà wemimota aiwerà rupi kõrijõ tè ekoi kupa ipi. Ãwitõ mijarà ka'aporà wemimotarà rupi tepe'yte oo oo ipi, a'evo ve notekokuwai tesõ kupa, jawarà vo 'ejẽ. Porojai ywe'e tite kupa ipi, notekokuwai kupa rewarà mõ. Wemikuwa rõwã oojai kupa ipi. Mijarà ojãrõ mã'ẽ ojimovija jajuka mãe rã teãmã mã'ẽ vo 'ejẽ ojimoma 'atà tè iko kupa. 
2PE.2.13	A'e kõ poromomorijauvay iko ipi. A'evoa repykarà rõmõ Janejare'e omomorijau kõtà ãmẽ. Oiko ai tesõ teve kupa ipi. Nojimosĩokai 'ete wekoa ai rè kupa ipi. Tyvija rupi tè rõwã nivoi ekoi kupa ipi. Jane kõ rovake tẽ tesõ a'evo ekoi kupa ipi. Pya rupi tesõ a'evo ekoi kupa ipi. 'Arà rupi tesõ teve a'evo kupa ipi. Aja paire katu ojimoaty peneve iko kupa. Kee e'i rã'ãga peupe ãmẽ kupa: “Jesu koty rewarà teve ije”, e'i rã'ãga pemoripe kupa ipi. Ojimi'u peneve kupa remẽ, ojimoane'e jẽ tesõ waiwererà rè iko kupa ipi. Noity'ãi waiwererà kõ iko kupa. Ory kõrijõ tesõ ee iko kupa ipi. 
2PE.2.14	Noerekoiva'ãi tesõ wãivĩ rè jitupia kõ kupa. Omã'ẽ tesõ jẽ wãivĩ kõ rè kupa. “Emy'a kuwasi ee mijã!” e'i tè katu ee omãjã kupa ipi. Ãwisõ imy'apa ipe kupa remẽ, omy'aa rã rè ojipy'amogeta jẽ tesõ kupa ipi. A'evoa rè kõrijõ ojipy'amogeta ai iko kupa ipi. Ãmõ, agyvo ekoi kupa. Jane mõ Janejare'e rè nojirovija ywe'ei mã'ẽ mõ wesa kupa remẽ, “Ejo erupi!” e'i kupa ipi. Ovoarà rõmõ weraa toiko ai kupa. A'evo poromoripearà rõmõ ekoi kupa ipi. Ãmõ, moma'e moatya rè kõrijõ ojitupi ai iko kupa ipi. Ãwisõ imoma'epa ipe kupa remẽ, “Emoma'e rãgwe!” e'i jẽ tesõ iko kupa ipi. A'evo 'evo ekoi kupa ipi. Ajawyi Janejare'e remimoaiwea rã rõmõ ekoi kupa. 
2PE.2.15	Nivoi ekoi kupa rewarà mõ, oity ivo tekoua kupa ky'y. Janejare'e rekoa oitypypyipa kupa.
2PE.2.15	Paraã amyry reruparà mõ ekoi kupa, Peu ra'yry reruparà mõ. [A'e itõkõ Janejare'e ayvu omojenu karamoe remẽ iko mijã.] Ajaire karakuri pyya rè ywesõ oja'a ky'y. Ajawyi nivoi 'ete ekoi ipyyarà rõmõ ky'y. Nivoi ekoia repy rã rè ywesõ oja'a iko rewarà mõ a'evo ekoi ywe'e tite. 
2PE.2.16	Ajawyi itõkõ eima tẽ tesõ omomyta ojarà ky'y, totekokuwa. Jumẽtu tẽ tesõ omomyta. Ãwisõ oje'ẽ mã'ẽ teãmã ipe jumẽtu. Ajamã'ẽ oporegeta janevo ojarà pè imosĩoka. Noeraa'ãi ojarà toiko ai otekokuwa e'ãa rupi. A'evo Paraã ekoi karamoe remẽ.
2PE.2.17	Manyvoa rã rõmõ rõwã ãwĩ rapijarerà kõ ekoi. Kee pejẽ ipe ijupewarà kõ rõmõ: “Janemotekokuwavaytà”, pejẽ ipe ijupewarà kõ rõmõ. Ajamã'ẽ agyvo 'ejẽ kupa. Ãwitõ yvy kwarà yy rena typy mã'ẽ pè, kee ja'e ipe remẽ: “Yy taekyi ipupe wyi”, ja'e ipe remẽ, soõ, naikoi yy! Janeporijau ee. A'evo ekoi kupa.
2PE.2.17	Ãmõ agyvo 'ejẽ kupa. Ãwitõ yva rãtasĩ okwa remẽ, kee ja'e tite remẽ: “Ãmãnà okytà eremitã kõ mory”, ja'e tite remẽ. Ajaire, soõ, nokyi ãmãnà. Okwa 'a tè yva rãtasĩ. Ãwĩvo poromo'e rã'ãga mãe kõ. Nijanemotekokuwa'ãi kupa. Manyvoa rã rõmõ rõwã ekoità kupa.
2PE.2.17	Ajawyi kee e'ipa Janejare'e a'e kõ pewarà mõ: “Pãtõmimi e'ete vo mã'ẽ kyty amono kõtà imokuipe'e kãramõ”, e'ipa. 
2PE.2.18	Eko aiwererà kõ rewarà mõ aepo e'ipa. Ãmõ, jitupi aia kõ rewarà mõ teve aepo e'ipa. Ojimojõvijã rã'ãga ywe'e tite ojimoe'e kupa ipi. “Atekokuwavay”, e'i tite oupe kupa ipi. Notekokuwai kupa ajamã'ẽ. Poromoripe tè iko kupa ipi. Ava mõ opota waiwererà reity Janejare'e rekoa rupi toiko remẽ, a'e kõ kee e'ità: “Ãnĩ! Orevo jẽsi peiko!” e'ità kupa. A'evo opijarĩ kõtà ivo tekoua wyi kupa ipi. Ajawyi opota waiwererà reity mãe kõ werovija ywe'e tite kupa ipi. Ojimoane'e jẽ ãmẽ iko kupa. Nojimoripei sõ kupa remẽ, oitypypyipatà waiwererà kupa mijã. 
2PE.2.19	Kee e'i teve poromo'e rã'ãga mãe kõ: “Nimanyvoi ãwĩvo jaiko remẽ. Oropota katu ãwĩvo orerekoa”, e'i ywe'e tite kupa ipi. Ajamã'ẽ nikasi sikaepo waiwererà reitya rè kupa ipi. Eko aiwererà nojityokai ijupe kõ. A'evo teãmã waiwererà rè ojimoane'e jẽ mãe kõ. 
2PE.2.20	Uve jane kõ mõ, agyvo ekoi mãe kõ. Janerõvijã Jesu Kiristu rè ojirovijaa rupi oity waiwererà mijã. Aja paire ojivy weko aiwererà kyty kupa. Apijarà kõ pewarà mõ kee a'e. Ojirojivyrĩ waiwererà kyty mã'ẽ ywesõ nikatu'ãi. 
2PE.2.21	Ivo katua rupi ekoi apijarerà mijã. Ajaire, soõ, ivo katuay ekoi mã'ẽ oity ywe'e tite kupa. Waiwererà kyty ojirojivy mijẽ ywe'e tite kupa ky'y. Ajawyi ikatu sa'u kuwa, Jesu rupi ivo tekoua nokuwaive remẽ mijã. 
2PE.2.22	Agyvo apijarerà kõ. Ãwitõ jawa teima owe'ẽ maire, oo mijẽ owe'ẽgwerà wa, a'evo ve waiwererà rè ojirojivy mijẽ mãe kõ. Ãmõ, agyvo ekoi kupa. Ãwitõ tajausĩ jakusu paire ojivy mijẽ tujugà rè ojimosĩ. A'evo ivoa rupi oiko paire ojirojivy mijẽ mãe kõ ekoi. Aje ywete a'evo ekoi kupa ipi.
2PE.3.1	Eremiau kõ, mõrijõ tesõ akusiwa kareta pejẽ ky'y. Jypy remẽwarà. Ãmõ, age'ewarà teve. Akusiwa pejẽ remẽ, poromoja'aoka aje ywete mã'ẽ rè pemokasia rõmõ, [ãwisõ tapejimoripeoka e'ã Janejare'e ayvu rè poromo'e rã'ãga mãe kõ pè,] a'epa pejẽ. 
2PE.3.2	Apota peja'a jẽ aje Janejare'e ayvu mojenuarà kõ ayvukwerà rè, karamoe remẽwarà kõ ayvukwerà rè. [A'e kõ omojenu amãtejẽ manyvotà kãramõ ke'ĩ Jesu ovãe mijẽ remẽ.] A'evoa rã rè tapetekokuwa jẽ. Apota petekokuwa jẽ teve Janerõvijã ywete ayvukwerà rè, Janerereko katuarà ayvukwerà rè. Emimonokwerà kõ remimojenuwerà rè teve tapetekokuwa peiko. [A'evoa rè petekokuwa jẽ remẽ napejimoripeoka ywe'e tite'ãi poromoripearà kõ pè.]
2PE.3.3	Kee jaa ywesõ tapekuwa. Ke'ĩtà Jesu ovãe mijẽ remẽ, mirà kõ wemimota aiwerà rupi ekoi mãe kõ uutà pepytery pè. A'e kõ pejaità. Jesu koty rewarà kõ rõmõ peiko rewarà mõ pejaità kupa. 
2PE.3.4	Kee e'i ywe'e titetà kupa: “Mape põ Penõvijã tui? ‘Ajo tarà mijẽ’, e'i rõwã itõkõ! Emã'ẽ! Nonurive! Emã'ẽ! Niteei janereko. Janerãmõi kõ opa tesõ ky'y! Ajamã'ẽ nitee ekojẽi tesõ! Yvy jinõ ypy remẽwarerà vo jẽ age'e remẽ jaiko”, e'i ywe'e titetà kupa. [Noerovijai Janejare'e ayvu rewarà mõ aepo e'i titetà kupa.] 
2PE.3.5	Janejare'e tè itõkõ wayvu rupi yva oinõ karamoe remẽ. Yvy ve oinõ wayvu rupi. Yy pupe wyi itõkõ Janejare'e yvy omojisaoka imovija.
2PE.3.6	Ajaire yy pè tè itõkõ Janejare'e omomaoka yvy ypykwerà. A'e yy poru pè ena kõ weroyvypyoka imoma kõ.
2PE.3.7	Ãwitõ wayvu rupi tè yvy age'ewarà oinõ, yva age'ewarà revejẽ ereko. A'evo vetà wayvu rupi teve omoma kõtà kãramõ. Yvy age'ewarà omomatà. Yva teve omomatà. Tata wasu pè tẽ tesõ omomaoka kõtà. Uu poromosã'ãga poromoe'yi remẽ tè a'evotà ekoi. Janejare'e noerovija tari mãe kõ omoma remẽ tè a'evo werekotà.
2PE.3.8	Kee jaa rè tapeja'a jẽ peiko, eremiau kõ. Janeupe 'arà nipukui ipi. Kuise'ẽ okwapa ipi. Kwaray ipuku sa'u. 1.000 kwaray tesõ ipuku ywete janeupe. Na'evoi Janejare'e pè. Nipukui ojevo jẽ ijupe. 
2PE.3.9	Ajawyi pejai mãe kõ kee e'i titetà pejẽ: “Manyvore põ Penõvijã nonurive, ‘Nipukui jẽ ajotà’, e'i rire?” e'i titetà kupa. Aepo jaa pè kee a'e. Nojikõtevẽi Janerõvijã ywete ovãea rã rè ajamã'ẽ. Wãrõ jẽ jane kõ tojimosĩoka waiwererà kõ reitypypyipaoka ijupe kupa. Opota pirujẽ jane kõ a'evo toiko. Opota jane kõ pirujẽ opyri toiko karuaru iko. Nopotai jane kõ omonooka owyi. Ajawyi tè nonurive.
2PE.3.10	Nijakuwa amãtejẽ'ãi Janerõvijã ywete vãea 'arà. Ãwitõ nijakuwa amãtejẽi imona mã'ẽ mõ sikaepo uutà vija janema'e kõ rè omona rõmõ remẽ, ãwĩvotà Janerõvijã ywete vãea 'arà. Uu remẽ tè katu jakuwatà. Ãmẽ tè yva ryapu poromonyi mã'ẽ ojenutà jane. Ãmẽ si yva opatà ky'y. Jaytata kõ okaipatà opa teve, pirujẽ. Kwaray ivo teve, opa tary ve. Jay ivo teve. Yvy ve opatà. Ipupewarà kõ revejẽ okãjãtà. Naiko'ãi kupa ky'y. A'evotà Janerõvijã ywete uu mijẽ remẽ.
2PE.3.11+2PE.3.12	A'evoa rã jakuwapa. Manyvotà põkõ jaikotà ky'y, ajawyi? Ãnĩ! Aje ywete Jesu vãea rã 'arà siãrõtà jakupa! “Kuise'ẽ jẽ tovãe!” eu. Ivo ikõ tijaiko enone nẽ, a'e pejẽ. Janejare'e morya rupi tijaiko ãmẽ. A'e 'arà remẽ sõsi yva okaità opa ky'y. Yvy ivo ve. Yva pupewarà kõ ivo ve. 
2PE.3.13	Ta'evo ikõ ãmẽ kupa nẽ. Ekovijarerà ipyau mãe rã kõ kõrijõ tè siãrõ jaiko. A'evoa pè Janejare'e kee e'ipa:
2PE.3.13	– Ekovijarerà kõ ainõtà ipyau mãe kõ tè ky'y. Yva pyau. Yvy pyau teve. Ikatuaytà kupa ãmẽ. Ivo mãe kõ rena rã tè a'e, e'ipa.
2PE.3.14	A'evoa siãrõ jẽ jakupa ãmẽ, eremiau kõ. Ajawyi kee a'e pejẽ. Tapejimokasi ikõ Janejare'e py'a rupi katu tapeiko ipi nẽ. Ãwitõ nimãrãi mã'ẽ ekoi mã'ẽ vo 'ejẽ tapeiko. A'evo peiko remẽ, napejimosĩoka'ãi iwyi. Pepy'a katu kõrijõtà tè ee pemãjã penory rõmõ.
2PE.3.15	Kee jaa rè tapeja'a jẽ. Janerõvijã ywete opota janeatyry kõ opyri janerereko katu rõmõ. Ajawyi nojikõtevẽi ovãea rã rè. Wãrõ jẽ janemoatya rã upa. A'evoa rè janeretãrã Pauru okusiwapa teve pejẽ. Aje ywete Janejare'e tè omotekokuwa wayvu rè tokusiwa. 
2PE.3.16	Kareta kõ okusiwa remẽ, janemotekokuwaoka ipi, manyvo tijaiko Janerõvijã ywete vãea rã 'arà siãrõ jẽ jakupa remẽ. Pe'ĩpe'ĩ emikusiwarerà kõ mõ waypete sienu. Jamogeta remẽ: “Manyvo jaa põ aepo jaa?” ja'e. A'e ikusiwarerà Janejare'e ayvu rè notekokuwai mãe kõ omogeta remẽ, kee e'i tite kupa: “Eupe niwaypei 'ete aenu!” e'i tite kupa. “Aenu katu emikusiwarerà!” e'i tite kupa. Nokuwai ajamã'ẽ kupa. Wemikuwa kõrijõ tè omojenu kupa. Omotee emikusiwarerà kupa, nokuwai kupa rewarà mõ. A'evo wereko ywe'e tite pirujẽ Janejare'e ayvu jikusiwarerà kupa ipi. A'evo teãmã Janejare'e ayvu rè poromo'e rã'ãga mãe kõ ipi. [Ajawyi kãramõ Janejare'e poromosã'ãga remẽ, wemavo kõtà imomorijaupa kõ.]
2PE.3.17	Akuwa pejẽ na'evoi peiko, eremiau kõ. Pekuwapa amãtejẽ a'evoa. Ajawyi tapejireko katu jẽ ikõ nivoi mãe kõ wyi peiko nẽ, a'e pejẽ. Tapeneraa tite e'ã ikõ ivo e'ãa rupi kupa nẽ. Tapejavy ywe'e tite e'ã Janejare'e rekoa, noerovijai mãe kõ vo. Ivo kõ jẽ peiko remẽ, Janejare'e rekoa rupi rõwã peikotà ãmẽ ky'y. 
2PE.3.18	Tapejimokasiay ikõ Janerõvijã Jesu Kiristu revejẽ tapeiko nẽ, Janerereko katuarà revejẽ. Tapejimotekokuwavay ikõ ee peiko nẽ. A'e ywesõ ikatuay wete. A'e ywesõ ikasiay janere iko mã'ẽ. A'e kuwasi jamoe'e karuaru kuwa mijã. Õ'õ, awyje katu ãwĩvo jamoe'e karuaru jaiko ipi.
2PE.3.18	[Awyjepa eremikusiwarerà ky'y.]
1JN.1.1	[Ije Juwão. Aã kareta akusiwa, Jesu rè ojirovija mãe kõ pè, tomã'ẽ ee. Jesu rekoa rè poromotekokuwa mã'ẽ tè akusiwa ajupa.] Janejare'e Ayvu poromoigo karuaru mã'ẽ eu Jesu pè. Karamoe remeve oikopa amãtejẽ iko. Yvy jinõ e'ãve ekoipa teãmã. Ajaire ojimojane ojikuwa jane kõ pytery pè uu. Oroenu poromotekokuwa iko remẽ ipi. Oromã'ẽ teve ee ipi. Orerea e'e pè tè oromã'ẽ ee. Orojipy teve ee. Orepo pè ywete orojipy ee. A'e a'e rewarà tè akusiwa ajupa tapekuwa.
1JN.1.2	Ajaire ojikuwa jane kõ pè, ãwisõ tijakuwa ky'y. Yvy jinõ e'ãve Janejare'e pyri ekoi. Oiko karuaru iko. Age'e remẽ uve tè iko. A'e tè ojisa ore. Janerereko katuarà rõmõ uu. A'evoa teve oromome'u pejẽ orokupa. Janemoigoa rewarà oromome'u oroiko.
1JN.1.3	Oromã'ẽ ee mã'ẽ tè oromome'u orokupa. Ãmõ, orereminuwerà teve oromome'u orokupa, tapekuwa. Orojimory katu Janejare'e rè ipi. Janejare'e Ra'yry rè tẽ tesõ orojimory ipi, Jesu Kiristu rè. Ãwitõ orojimory katu ee kõ ipi, tãwĩvo ve pejẽ tapejimory katu ve orere. 
1JN.1.4	Ajawyi kareta rè aepo orokusiwa peupe orokupa, pirujẽ tijanerory katu jẽsi jaiko.
1JN.1.5	Oroenu ijayvukwerà oremotekokuwa remẽ. Ajawyi orereminuwerà tè oromome'utà pejẽ. Kee e'i mã'ẽ: “Ikatuay wete Janejare'e. Nuvei 'ete ijaiwererà ee”, e'i mã'ẽ. 
1JN.1.6	Nivoi jaiko remẽ, “Ajimory katu Janejare'e rè ipi”, ja'e tite remẽ, janewarite janevote [jane kõ pè]. Aje ywete mã'ẽ rupi rõwã jaiko. Ãwitõ ava mõ pãtõnusu rupi ekoi remẽ, “Arakatu rupi aiko”, e'i tite oupe remẽ, ãwĩvo. 
1JN.1.7	Ivo katu jaiko remẽ, Janejare'e rekoa rupi katu jaiko ipi. Jajimory katu jane kõ rè ãmẽ. Janejare'e janeaiwererà rè janepy'aky'a'opa Wa'yry Jesu mãnõa rupi, [ãwisõ ekoa rupi katu tijaiko.]
1JN.1.8	Ajamã'ẽ kee ja'e sõ remẽ, janevote jajimoripetà tè: “Ereko tè. Nuvei 'ete eaiwererà mõ ere”, ja'e sõ remẽ. Aje ywete mã'ẽ rupi rõwã sikaepo jaiko aepo ja'e remẽ. 
1JN.1.9	Ajamã'ẽ janeaiwererà jamome'u Janejare'e pè tijaneporijauesa ãwisõ oity janewyi remẽ. Ivo poroereko mã'ẽ tè a'e. Wayvu rupi katu ekoi mã'ẽ tè. Aje ywete janepy'aky'a'otà pirujẽ janeaiwererà moisyrya rè. 
1JN.1.10	Ajamã'ẽ kee ja'e sõ remẽ, “Nuvei 'ete eaiwererà ere. Najavyi 'ete Janejare'e ayvu mã'ẽ tè ije ipi”, ja'e sõ remẽ, “Iwari tè Janejare'e eupewarà mõ”, jaa tè aepo. [Kee e'i Janejare'e rewarà mõ: “Nuvei 'ete ivo teãmã mã'ẽ mõ”, e'ipa rewarà mõ.] Noikoi Janejare'e ayvu janepy'a pupe aepo ja'e tite remẽ.
1JN.2.1	Eãkarãgwerà kõ, eayvu akusiwa pejẽ ajupa, napotai Janejare'e rekoa pejavy ipi rewarà mõ. Jane nisipotai jajavy. Japota ipe Jesu Kiristu vo jaiko, a'e ivo ekoi mã'ẽ tè. Ajamã'ẽ jajavy sõ remẽ, tijaityoka janeaiwererà Jesu Kiristu pè. A'e janeporijauesaoka Uu pè ipi. 
1JN.2.2	Jesu omãnõ janeupewarà mõ, janeaiwererà repykarà mõ. Janeupewarà mõ kõrijõ tè rõwã omãnõ. Pirujẽ yvy pewarà kõ pewarà mõ teve. [Ajawyi janeporijauesaoka Uu pè remẽ, “hoõ” e'i Wa'yry pè. “Awyjepa” e'ità teve janeaiwererà pè ãmẽ.]
1JN.2.3	Janejare'e ayvu rupi katu jaiko remẽ, “Aje ywete, akuwa Janejare'e”, ja'età janepy'a pupe. 
1JN.2.4	Uve mirà kõ mõ, “Janejare'e akuwa”, e'i teywete mã'ẽ. Ajamã'ẽ ijayvu rupi noikoi. Ajawyi iwarite aepo e'i remẽ. Naikoi Janejare'e ayvu aje mã'ẽ ipy'a pupe. 
1JN.2.5	Ava mõ Janejare'e ayvu rupi katu ekoi remẽ, aje ywete wauvay Janejare'e mã'ẽ tè a'e.
1JN.2.5	Kee jakuwa Janejare'e revejẽ jaiko remẽ: 
1JN.2.6	Ava mõ, “Janejare'e revejẽ aiko”, e'i remẽ, Jesu rekoa rupi toiko katu iko ãmẽ. [A'evo jaiko remẽ, jakuwapa Janejare'e revejẽ jaiko mã'ẽ.]
1JN.2.7	Eremiau kõ, Janejare'e ayvu rupi manyvo tijaiko e'i maekwerà amome'u pejẽ ekareta rupi ajupa. “[Pe'ĩypyte rõmõ tapeiko.] Tapejiauvay ojeeve peiko”, e'i maekwerà. Age'ewarà rõwã aepo jaa. [Karamoe remeve Jesu aepo e'ipa janeupe.] Aekwerà rupi katu tè ojenu pejẽ, Jesu rè pejirovija ypy remẽ. 
1JN.2.8	Ajamã'ẽ [ãwitõ Jesu ayvu age'ewarà e'i aepo pè, a'evo ve] age'ewarà teve eremikusiwarerà rupi jajiauvay ky'y. Nojikuwai janerauvay e'eay mijã. Janeaiwererà rupi tè jaiko ipi mijã. Jesu janerauvay rewarà mõ tè ojikuwa jane ky'y. Pejẽ ve poroauvay Jesu kasia rupi remẽ, ojikuwa tary ve pejẽ ãmẽ ipi. Nojikuwai mijã. Janejare'e rekoa nojikuwa ywe'ei ve mijã. Janejare'e reko e'ãma kõrijõ tè ojikuwa mijã. Age'e Janejare'e rekoa ojikuwapa ypy iko janeupe ky'y. Ajawyi age'ewarà eu tè aepo jaa pè ky'y. Ãwitõ arakatu ojisa katu, ãwĩvo ve Janejare'e rekoa ojikuwa katu jane ky'y.
1JN.2.9	Ava mõ, “Janejare'e rekoa rupi aiko ipi”, e'i epe remẽ. Ajamã'ẽ Jesu koty rewarà kõ mõ rè ojikõ'õ jẽ tesõ iko remẽ, ovote ojimoripe. Janejare'e rekoa rupi rõwã ekoi apijarà. 
1JN.2.10	Jajiauvay remẽ tè Janejare'e rekoa rupi katu jaiko ipi. Nijajavyi Janejare'e rupi tekoua a'evo jaiko remẽ. 
1JN.2.11	Na'evoi ojikõ'õ jẽ opyriwarà kõ rè mã'ẽ. A'evo remẽ, Janejare'e reko e'ãma rupi tè ekoi. Ãwitõ pãtõnusu rupi wata iko mã'ẽ nokuwai maty ootà mã'ẽ, ãwĩvo 'ejẽ Janejare'e reko e'ãma rupi ekoi mã'ẽ.
1JN.2.12	Ja'yrerà kõ pè kee a'e.
1JN.2.12	Janejare'e “awyjepa” e'ipa peaiwererà pè ky'y,
1JN.2.12	Kiristu omãnõ peupewarà mõ rewarà mõ.
1JN.2.12	Ajawyi aã kareta akusiwa pejẽ ajupa.
1JN.2.13	Miratuwerà kõ pè kee a'e teve.
1JN.2.13	Yvy jinõ e'ãve ekoi teãmã mã'ẽ pekuwa.
1JN.2.13	Ajawyi aã kareta akusiwa pejẽ ajupa.
1JN.2.13	Kõnomĩokyry kõ pè kee a'e, kõjãmukukyrerà pè teve.
1JN.2.13	Nivoi mãe kõ rõvijã 'arà kyty tè peiko Jesu mãnõa rupi.
1JN.2.13	Ajawyi aã kareta akusiwa peupe ajupa.
1JN.2.14	Ja'yrerà kõ pè teve kee a'e.
1JN.2.14	Janejare'e pekuwapa, Jesu ruu.
1JN.2.14	Ajawyi aã kareta akusiwa pejẽ ajupa.
1JN.2.14	Miratuwerà kõ pè kee a'e teve.
1JN.2.14	Yvy jinõ e'ãve ekoi teãmã mã'ẽ pekuwa.
1JN.2.14	Ajawyi aã kareta akusiwa pejẽ ajupa.
1JN.2.14	Kõnomĩokyry kõ pè, kee a'e teve. Kõjãmukukyrerà kõ pè teve.
1JN.2.14	Pekasiay ipi.
1JN.2.14	Janejare'e ayvu rè pejipy'amogeta ipi.
1JN.2.14	A'e ayvu rupi peiko ipi.
1JN.2.14	Nivoi mãe kõ rõvijã 'arà kyty peiko ky'y.
1JN.2.14	Ajawyi aã kareta akusiwa pejẽ ajupa.
1JN.2.15	[Age'e pirujẽ a'età pejẽ ky'y. Uve mõrijõ tekoua. Kejõ. Janejare'e rupi tekoua. Ãmõ, nivoi mã'ẽ rupi tekoua. Mokopejõ.] Ajawyi, “Janejare'e rè noja'ai mãe kõ rekoa rupi kuwasi aiko!” tapejẽ e'ã ikenẽ. Tapejitupi e'ã ikõ ãwĩ rapijarà rekoa rè nẽ. Ojitupi ekoa kõ rè mã'ẽ noaui Papa yvapewarà ipi. 
1JN.2.16	Nivoi mãe kõ rekoa rupi jipy'amogetaa remẽ, kee mã'ẽ. “Emy'arà rõmõ kuwasi!” eu remẽ. “Emoma'e rõmõ kuwasi!” eu remẽ teve. “Emoe'e kuwasi kupa!” eu teve remẽ. Aepo eu remẽ, Janeruwasu rekoa rupi katu rõwã jaiko ipi. Nivoi mãe kõ rekoa rupi tè jaiko ãmẽ. 
1JN.2.17	Opatà mãe rã pè tè aepo eu ipi. Temimotarà kõ opatà mãe kõ tè. Janejare'e remimota rupi ekoi mã'ẽ ãmẽ nopa'ãi. Oiko karuarutà ipyri.
1JN.2.18	Eãkarãgwerà kõ, ke'ĩ yvy opatà. Kiristu ãpã kõ uutà. Poromoripearà rõmõ uutà kupa. Aepo jaa ojenupa pejẽ. Ovãema iteetejẽ Kiristu ãpã kõ ajamã'ẽ. Ajawyi jakuwa ke'ĩ yvy opatà mã'ẽ. 
1JN.2.19	Ãwĩ kõ ojipe'a janepytery pe wyi. Jesu koty rewarà kõ pytery pe wyi ojipe'a kupa. Janevo rõwã ajamã'ẽ kupa. Jesu koty reware'e kõ rõwã kupa. A'e kõ aje ywete sõ Jesu koty rewarà kõ rõmõ ekoi kupa remẽ, opyta kuwa janereve Jesu moe'e kupa mijã. Na'evoi kupa ajamã'ẽ. A'evo ojikuwa ojirovija rã'ãga ee mãe kõ rõmõ kupa.
1JN.2.20	Ajamã'ẽ Janejare'e 'Ãg uupa oike pepy'a pupe, Kiristu omuupa okoty rewarà kõ pè mã'ẽ. A'e pemotekokuwaarà rõmõ uu, aje ywete mã'ẽ tapekuwa. 
1JN.2.21	Ajawyi kee na'ei peupewarà mõ ipi: “Nokuwai aje mã'ẽ kupa rewarà mõ takusiwa ijupe kõ imotekokuwaa kõ rõmõ”, na'ei. Kee a'e kõrijõ tè: “Okuwapa iko aje ywete mã'ẽ kupa”, a'e kõrijõ tè ipi. “Okuwa teve aje ywete mã'ẽ rupiwarà naiko'ãi waria ipi. Ajawyi takusiwa ijupe kõ imokasi kõ”, a'e kõrijõ tè.
1JN.2.22	Iwari mãe kõ kee e'i tite: “Janejare'e Remimuurerà rõwã Jesu. Ãmõ, Janerõvijã ywete rõmõ rõwã”, e'i tite. Kiristu ãpã kõ tè aepo e'i mãe kõ. Ava mõ Janejare'e Ra'yry noerovijai remẽ, Tuu noerovijai teve jaa tè aepo'i. 
1JN.2.23	Ava mõ, “Janejare'e Ra'yry rõwã Jesu”, e'i sõ remẽ, eevejẽ rõwã Tuu ekoi ipi. “Janejare'e ra'yre'e tè Jesu”, e'i mã'ẽ reve tè Tuu ekoi ipi.
1JN.2.24	Ajawyi kee a'e pejẽ. Tapeja'a jẽ ikõ Jesu rekoa rè peiko ipi nẽ. Jesu rè pejirovija ypy remẽ, peenu maekwerà rè. Peja'a jẽ ee peiko remẽ, Janejare'e Ra'yry revejẽ peikotà ãmẽ. Tuu revejẽ teve peikotà ãmẽ ipi. 
1JN.2.25	“A'evo peiko remẽ, Janejare'e pyri peiko karuarutà ky'y”, e'ipa Jesu jane. “Poromoigooka karuarutà Papa pyri”, e'ipa. Aepo e'i maekwerà rupi katu a'evotà ãmẽ.
1JN.2.26	Poromotekokuwa aã kareta rupi ajupa, pemoripe tarepe mãe kõ rè. A'e kõ opota ipe pemomoi Janejare'e wyi. Ajawyi tapeenu ywe'e tite e'ã ikõ a'e kõ ayvu nẽ. 
1JN.2.27	[“Temotekokuwa Janejare'e ayvu rè kupa”, tapejẽ ywe'e tite e'ã.] Jesu Kiristu omuupa o'Ãg toike pepy'a pupe, pemotekokuwa mã'ẽ rõmõ. Pirujẽ Janejare'e ayvu rè pemotekokuwa ipi. Aje ywete mã'ẽ kõrijõ tè omome'u ipi. Iwari mã'ẽ rõwã. Ajawyi kee a'e pejẽ. Pemotekokuwa mã'ẽ tè i'Ãg. Ajawyi pemotekokuwa ee mã'ẽ rupi ikõ tapeiko nẽ, a'e. Jesu Kiristu revejẽ tapeiko ipi, a'e teve pejẽ.
1JN.2.28	Kãramõ Jesu Kiristu ojisaoka tarà mijẽ ike uu yvy pè remẽ. Jesu revejẽ jaiko remẽ, ekoa rupi tijaiko ipi. Ãmẽ tè Kiristu ovãe remẽ, nijakyje'ãi iwyi. Nijajimosĩoka'ãi teve ovake. Janeroryvay kõrijõtà tè ovake, nijaity'ãi ekoa ipi rewarà mõ. A'evo tapeiko awi, eãkarãgwerà kõ. 
1JN.2.29	Ivo katuay mã'ẽ tè Kiristu. Ajawyi ivo katua rupi ekoi mãe kõ upi ve opoera mã'ẽ rõmõ tè ekoi ky'y. Pekuwapa a'evoa.
1JN.3.1	Janejare'e janerauvay wete ipi. Janerauvay teãmã janerereko. Ajawyi “eãkarãgwerà” e'i janeupe ipi. Aje ywete Janejare'e ãkarã tè jane. Janereinõ wãkarãgwerà rõmõ. Ajamã'ẽ nojirovijai Janejare'e rè mãe kõ nijanekuwai Janejare'e ãkarãgwerà tè jane jaiko mã'ẽ. Nokuwai Janejare'e kupa, ajawyi. 
1JN.3.2	Eremiau kõ, age'eve tesõ ijãkarã kõ rõmõ jaikopa jaiko. Nijakuwaive manyvotà janerekoa rã. Ajamã'ẽ kee sikuwapa. Jesu uu mijẽ ojisaoka remẽ tè katu jamã'ẽ gatutà ee ky'y. Ivo jẽ jaikotà ãmẽ. A'evoa sikuwapa. 
1JN.3.3	Jesu vãea 'arà jaãrõ remẽ, jajireko katutà ivo e'ãa wyi ãmẽ. “Ãwitõ nuvei Jesu rè ivo e'ãa, tãwĩvo jaiko”, ja'età.
1JN.3.4	Nivoi sõ jaiko ipi remẽ, jajavytà Janejare'e rekoa ipi. Ijayvukasia sijavytà teve. A'evoa pè nivoi mã'ẽ eu.
1JN.3.5	Pekuwa Jesu uu janeaiwererà reityoka janewyi. Pekuwa teve nuvei 'eteay ijaiwererà ee. Nojavyi 'eteay teve Janejare'e rekoa. 
1JN.3.6	Eevejẽ jaiko remẽ, nijamoane'e'ãi janeaiwererà ereko ipi. Ojimoane'e jẽ ee mã'ẽ, nokuwai Jesu mã'ẽ tè a'e. Nomã'ẽi ee mã'ẽ tè.
1JN.3.7	Ajawyi kee a'e pejẽ, eãkarãgwerà kõ. Tapejimoripeoka e'ã ikõ nẽ. Ivoa rupi ekoi mã'ẽ ivo katu ekoi ipi. Ãwitõ Jesu Kiristu ivo katu ekoi, ãwĩvo. 
1JN.3.8	Ojimoane'e jẽ ivo e'ãa rupi ekoi mã'ẽ ãjãgai rõvijã rekoa rupi tè ekoi ipi. Yvy jinõ ypy remeve ãjãgai rõvijã nivoi ekoi mã'ẽ teãmã. Aekwerà ve ekoi age'e remẽ. Ajawyi Janejare'e Ra'yry uu ike yvy pè remẽ, ãjãgai rõvijã manyvo poroereko mã'ẽ omomatà jane wyi ky'y.
1JN.3.9	Janejare'e ãkarã kõ ekoa rupi katu tè ekoi ipi. Nojimoane'e'ãi nivoi tekoua rè kupa ipi, Janejare'e 'Ãg ipy'a kõ pupe ekoi rewarà mõ. Ivo e'ãa rupi noikoi kupa, Janejare'e ãkarã kõ tè rewarà mõ. 
1JN.3.10	A'evo Janejare'e ãkarã kõ ojikuwa ipi. Ãjãgai rõvijã remĩgwai kõ teve ojikuwa. Ivo e'ãa rupi kõrijõ tè ekoi kupa ipi. Jesu koty rewarà kõ noaui kupa ipi. Janejare'e ãkarã rõwã a'evo ekoi mãe kõ ãmẽ. Ãjãgai rõvijã remĩgwai kõ tè a'evo ekoi mãe kõ.
1JN.3.11	Pejirovija ypy Jesu rè remẽ, peenupa manyvo tijaiko. “Pejiauvay ikõ peiko ipi nẽ”, e'i mã'ẽ.
1JN.3.12	Tãmõ Atão ra'yry Kãi reruparà mõ tijaiko e'ã ky'y. Nivoi mã'ẽ rõvijã rekoa rupi ekoi mã'ẽ tè itõkõ Kãi. Noaui omõmirĩ mã'ẽ tè a'e. Ojikõ'õ ee wyi ojuka omõmirĩ. Ivo katu imõmirĩ ekoi wyi ojuka.
1JN.3.13	Ajawyi kee a'e pejẽ, eretãrãgwerà kõ. Noerovijai Janejare'e mãe kõ ojikõ'õ pene remẽ, “Manyvo rewarà mõ põkõ ojikõ'õtà ere?” tapejẽ e'ã. Ekoa teãmã kupa.
1JN.3.14	Na'evoi jane ãmẽ. Jesu koty rewarà kõ siauvay ipi. Jypy remẽ janereko ai rupi kõrijõ tè jaiko remẽ, jane'ãg omãnõ mã'ẽ vo 'ejẽ Janejare'e kyty jaiko mijã. Ajaire Jesu rupi jane'ãg uve mijẽ. Ajawyi janereko pyau nopa'ãi mã'ẽ rõmõ tè jaiko ky'y. A'evo sikuwa jajiauvay remẽ. Nijajiaui sõ remẽ omãnõ mã'ẽ vo 'ejẽtà jaiko.
1JN.3.15	Ava mõ sõ Jesu koty rewarà mõ rè ojikõ'õ remẽ, “Mirà jukaarerà tè ãwĩ”, e'i Janejare'e ijupewarà mõ. “Ojipy'amogeta ai rupi mirà ojuka”, e'i. Pekuwa apijarà noiko karuaru'ãi ipyri.
1JN.3.16	Jesu Kiristu janerauvay wyi janeupewarà mõ tè ekoi jẽ iko. Ajaate omãnõ janeupewarà mõ. Ãwĩvo kuwa ve janevoarà kõ sireko. Jaauvay kõ. Ijupewarà kõ mõ tè jaiko. Jaauvay karuaru kõ ajaate jamãnõ pe'ĩ. 
1JN.3.17	Ma'e. Ãmõ, imoma'e ywete ipe mã'ẽ sõ omã'ẽ iporijau mã'ẽ rè remẽ, toporijauesa. Noporijauesai sõ remẽ, manyvo noiko'ãi Janejare'e ayvu rupi oiko rõmõ! A'evo mã'ẽ wau rã'ãga tè Janejare'e. Oporegeta rupi tè wau rã'ãga ipi. 
1JN.3.18	Ãwĩvo rõwã jaiko, eãkarã kõ. Janeporegetaa rupi kõrijõ tè rõwã jaau ipi. Aje ywete Janejare'e tijaau ipi. Ãmõ, jane kõ ve aje ywete tijaau iporijauesa kõ ipi.
1JN.3.19	A'evo poroporijauesa mã'ẽ rupi jaiko remẽ, jakuwa aje ywete mã'ẽ rupiwarà tè jane. Nijajinõsĩ'ãi Janejare'e rovake ãmẽ. Janemopiryvypy katutà japoregeta ijupe remẽ. 
1JN.3.20	Nivoi jaiko remẽ, janepy'a pewarà nivoi mã'ẽ omo'y maevo sõ tite janere ipi. “Nivoi neiko!” e'i janeupe, janepy'a pupe. Kee ja'e ãmẽ: “Janejare'e okuwa teãmã epy'a pewarà. A'e rovake ajimome'utà, teporijauesa. A'e ywesõ ikasi epy'a mopiryvypy katua rè”, tija'e ijupe. 
1JN.3.21	Ajawyi kee a'e pejẽ, eremiau kõ. Nijajipy'amogetai janeaiwererà mõ rè jajimopirai remẽ, nijajinõsĩ'ãi Janejare'e rovake. Janepy'akasità japoregeta ijupe ãmẽ. 
1JN.3.22	Pirujẽ japoranu ijupe mã'ẽ ome'ẽ jane ipi, ijayvu rupi jaiko remẽ, emimota rupi jaiko rewarà mõ.
1JN.3.23	Kee e'i janeupe Janejare'e manyvo tijaiko: “Era'yry Jesu Kiristu rè ikõ tapejirovija ipi nẽ”, e'i. Kee e'i teve: “Pejiauvaya ikõ ojee peiko nẽ”, e'i teve. Ãwitõ Jesu aepo e'i ike yvy pè ekoi remẽ, ãwĩvo ve Tuu e'i jane. 
1JN.3.24	Janejare'e rekoa rupi jaiko remẽ, eevejẽ jaiko ipi. A'evo ve Janejare'e janerevejẽ ekoi ipi. O'Ãg omurokapa inõ janepy'a pupe. Ajawyi jakuwa janerevejẽ ekoi mã'ẽ, i'Ãg tè aepo omojikuwaoka janeupe rewarà mõ.
1JN.4.1	Tapeenu katu ikõ eayvu nẽ, eremiau kõ. Uve mirà kõ, “Janejare'e 'Ãg tè emo'eoka”, e'i teywete owari rõmõ mãe kõ. Ijatyray ãwĩ rapijarerà kõ mirà kõ pyterà rupi ekoi ipi. Janejare'e ayvu mojenuarà rã'ãga kõ tè ãwĩ rapijarerà kõ. Ajawyi “aje” tapejẽ e'ã aepo e'i mãe kõ pè ipi. Tapeã'ã rã'ĩ esa. Kee tapejẽ rã'ĩ ikuwa: “Janejare'e ayvu rupi tè põkõ aepo e'i mijã? Ãjãg ayvu rupi tè põkõ?” tapejẽ ikuwa esa. 
1JN.4.2	Tapejapyaka katu rã'ĩ ikõ jane kõ ayvu rè ikuwa ipi nẽ. Janejare'e 'Ãg tè omo'eoka mã'ẽ kee e'ità: “Janejare'e Remimuurerà tè Jesu Kiristu. Ojimojane uu jane kõ pytery pè Janerõvijã ywete rõmõ”, e'ità. 
1JN.4.3	Ajamã'ẽ Janejare'e 'Ãg nomo'eokari mã'ẽ kee e'i: “Nojimojanei Jesu. Ojimojane maevo sõ tite janepytery pè”, e'i mã'ẽ. Kiristu ãpã tè aepo omo'eoka kõ. A'e vãea rã ojenupa jypy remeve pejẽ. A'e jane kõ pytery pè ekoipa ky'y. [A'e tè poromoripe poroereko ky'y.]
1JN.4.4	Janejare'e pewarà tè itõkõ pejẽ, eãkarãgwerà kõ. Pepy'a pupe i'Ãg ekoi. Ajawyi poromo'e rã'ãga mãe kõ opota ipe pemoripe remẽ, Janejare'e 'Ãg napemoripeoka'ãi ijupe kõ. I'arà kõ gyty peiko, Janejare'e 'Ãg kasia rupi. A'e ywesõ ikasiay ãjãgai rõvijã wyi. 
1JN.4.5	A'e poromo'e rã'ãga mãe kõ wekoa rupi tè oporegeta otekokuwa e'ã rõmõ ipi. Ajawyi noerovijai Janejare'e mãe kõ tè wenu katu ijayvu kõ ipi, ojevoarà tè kupa rewarà mõ. 
1JN.4.6	Jane ãmẽ Janejare'e koty rewarà kõ rõmõ jaiko. Ijayvu rupi katu japoregeta ipi. Ajawyi Janejare'e okuwa mãe kõ tè wenu janeayvu ipi. Janejare'e noerovijai mãe kõ ãmẽ nojapyaka tari janeayvu rè jamome'u remẽ ipi. A'evoa rupi jakuwa Janejare'e 'Ãg rupi oporegeta mãe kõ, aje ywete mã'ẽ rupi oporegeta mãe kõ ipi. Ãwĩvo ve jakuwa teve ava mõ oporegeta janemoripe remẽ ipi.
1JN.4.7	Tapeenu katu ikõ eayvu nẽ, eremiau kõ. Kee a'e pejẽ. Tapejiauvay ojee peiko. Janejare'e tè oinõ jiaupa janeupe. Ajawyi tãwĩvo peiko, a'e tè jiauvaya oinõ ypy rewarà mõ. A'evo jaiko teãmã, Janejare'e ãkarã kõ rõmõ jaiko remẽ. Janejare'e sikuwa mãe kõ tè jane ãmẽ. 
1JN.4.8	Noporoaui mãe kõ nokuwai Janejare'e ipi. Poroauvay mã'ẽ tè Janejare'e. A'e ywesõ poroauvay ipi. 
1JN.4.9	Kee Janejare'e omojikuwa janerauvaya janeupe. Wa'yry wyjaveay mã'ẽ omuroka ike yvy pè janepytery pè janerereko katuarà rõmõ, ãwisõ janereko pyau nopa'ãi janewyi mã'ẽ rupi tè tijaiko ky'y. 
1JN.4.10	Jane tè siauvay rewarà mõ rõwã Wa'yry omuu. Aje a'e tè janerauvay rewarà mõ tè omuu, tomãnõ janeupewarà mõ, janeaiwererà repykarà mõ. [Nisikuwaive Janejare'e remeve a'evo ekoi.]
1JN.4.11	Ajawyi kee a'e pejẽ, eremiau kõ. Ãwitõ janerauvay Janejare'e, tãwĩvo ve tijajiauvay ojee jaiko. 
1JN.4.12	Nomã'ẽytyi ajamã'ẽ Janejare'e rè ipi. Ajamã'ẽ jajiauvay ojee jaiko remẽ, janepy'a pupe ekoi ipi. Ãwĩ vo tè ojikuwa jiauvaya janeupe ipi remẽ.
1JN.4.13	Jakuwa Janejare'e revejẽ jaiko. Jakuwa teve janerevejẽ ekoi. O'Ãg omuu janepy'a pupe rewarà mõ tè aepo jakuwa. 
1JN.4.14	Ore yveve oromã'ẽ ee rewarà mõ oromojenu eewarà ipi. “Tuu Wa'yry omuu tomãnõ rã'ĩ pirujẽ jane kõ aiwererà repykarà mõ”, oro'e imojenu ipi. 
1JN.4.15	Ajawyi ava mõ, “Janejare'e Ra'yry tè Jesu”, e'i remẽ, Janejare'e eeve ekoi ipi. Ãmõ, Janejare'e reve ekoi ipi. 
1JN.4.16	Jakuwa janerauvaya. “Erau sipõ Janejare'e mijã?” nija'ei ãmẽ ijupe. “Aje ywete erauvay”, ja'e kõrijõ tè.
1JN.4.16	Poroauvay mã'ẽ tè Janejare'e. Ajawyi ava mõ jiauvaya rupi ekoi remẽ, Janejare'e revejẽ ãmẽ ekoi. Ivo ve Janejare'e, eevejẽ teve ekoi. [Jiauvaya rupi ojikuwa.] 
1JN.4.17	Janejare'e poroauvayoka ojee ipi. Ãwitõ Jesu poroauvay, ãwĩvo ve jane. Ajawyi kãramõ Jesu uu mijẽ ivo mãe kõ moe'yi nivoi mãe kõ wyi remẽ, nijajimonyi'ãi ovake, [poroauvay teãmã poroereko rewarà mõ]. 
1JN.4.18	Ava mõ jiauvaya rupi ekoi remẽ, nojimonyi Janejare'e rovake ipi. Moma'e rè nijajimonyi'ãi a'evo jaiko remẽ. Noporoau ywe'ei mã'ẽ tè ojimonyi ipi. “Emomorijau 'atà tè maevo”, e'i oupe rewarà mõ ojimonyi. Noporoau ywe'ei rewarà mõ opy'a pè aepo e'i.
1JN.4.19	Janejare'e ypy janerauvay. Ajawyi tè jane ivo ve jajiauvay ojee jaiko. 
1JN.4.20	Ava mõ, “Aauvay Janejare'e”, e'i paire katu, ojikõ'õ jẽ opyriwarà Jesu koty rewarà mõ rè remẽ, iwarità tè aepo e'i. Emã'ẽ. Ojisa ijupe mã'ẽ noauive ipi. Tysi tõ nomã'ẽytyi ee mã'ẽ noau'ãi teve kupa! 
1JN.4.21	Kee e'ipa Jesu Kiristu janeupewarà mõ: “Ava mõ wauvay Janejare'e remẽ, ikoty rewarà kõ toauvay kõ ve ipi”, e'ipa jane.
1JN.5.1	Janejare'e Remimuurerà tè Jesu Janerõvijã ywete rõmõ. Aja pè, “Õ'õ aje”, ja'e remẽ, Janejare'e ãkarã e'e rõmõ jaiko jane. Aje Janejare'e jaauvay remẽ, ijãkarã kõ ve jaauvay ipi. 
1JN.5.2	Janejare'e jaauvay remẽ, ijayvu rupi jaiko teãmã. Ãmẽ jakuwa ijãkarãgwerà kõ ve jaauvay. 
1JN.5.3	Janejare'e wauvay mã'ẽ ijayvu rupi ekoi ipi, “Pejiauvay ikõ ojee peiko nẽ”, e'i maekwerà rupi. Niwaypei ijayvu rupi tekoua janeupe, [ijãkarãgwerà kõ rõmõ jajiauvay jaiko remẽ]. 
1JN.5.4	Ijãkarãgwerà kõ rõmõ janekasi noerovija tari mãe kõ rè ipi, oityoka ipe Janejare'e rè jajirovija mã'ẽ janeupe kupa remẽ. Jesu rè jajirovija rewarà mõ tè nikasi'ãi ãwĩ rapijarà kõ janeupe ipi. 
1JN.5.5	Janevote rõwã janekasi noerovijai Janejare'e mãe kõ rè ipi. “Aje, Janejare'e Ra'yry tè Jesu”, ja'e remẽ tè janekasi. Ajawyi Janejare'e noerovijai mãe kõ noityokai sire'e Jesu rè jajirovija mã'ẽ janeupe.
1JN.5.6	Jesu Kiristu uu ojimojane ojikuwa remẽ. Yy pè rã'ĩ ojimojãmorĩoka Janejare'e remimota rupi, oposiko ypy remẽ. A'evo ekoi remẽ ojikuwa Janejare'e Ra'yry rõmõ. Ajaire omãnõ remẽ, ipirà pe wyi oẽ wyykwerà. Janejare'e Ra'yry rõmõ teve a'evo ekoi. Ãwitõ ojimojãmorĩa rupi ojikuwa Janejare'e Ra'yry rõmõ, ãwĩvo ve omãnõa rupi ojimojikuwa teve. Janejare'e 'Ãg tè omojikuwaoka Wa'yry rõmõ. A'e aje ywete mã'ẽ kõrijõ tè omojikuwaoka ipi. 
1JN.5.7	Kee Jesu ojikuwa Janejare'e Ra'yry rõmõ. 
1JN.5.8	I'Ãg omojikuwaoka tojikuwa.
1JN.5.9	Janejare'e tè omojikuwaoka Wa'yry. Ajawyi “aje ywete” taoty ijupe ipi. “Iwarite” nija'ei jane kõ remimojenuwerà pè ipi. “Aje ywete Janejare'e remimojenuwerà tè” ja'e kõrijõtà tè. Kee e'i itõkõ Janejare'e remimojenuwerà: “Era'yre'e tè ãwĩ”, e'i. Ajawyi tijarovija ikõ ãmẽ ipi nẽ. 
1JN.5.10	Jajirovija Janejare'e Ra'yry rè remẽ, jakuwa aje ywete a'evoa ipi. Janepy'a pupe jakuwa, Janejare'e 'Ãg tè omojikuwaoka janeupe rewarà mõ. Ajamã'ẽ Janejare'e noerovijai mãe kõ, “Ãnĩ. Janejare'e Ra'yry rõwã Jesu”, e'i kõrijõ tè kupa ipi. “Iwarite Janejare'e e'i”, jaa tè aepo e'i mã'ẽ, a'e yveve “Era'yry tè Jesu”, e'ipa rewarà mõ. 
1JN.5.11	Kee jaa Janejare'e omojikuwaoka janeupe. Ta'yry rè jajirovija remẽ tè kuwa tekoua pyau ome'ẽ janeupe mãerã upi tijaiko.
1JN.5.12	Janejare'e Ra'yry rè jajirovija remẽ tè mãerã tè eeve jaikotà jaiko. Nojirovijai ee mãe kõ ãmẽ noiko'ãi ipyri.
1JN.5.13	A'evoa akusiwa pejẽ, Janejare'e Ra'yry rè pejirovija mãe kõ rõmõ. Akusiwa pemokasia pè ajupa, tapekuwa Janejare'e pyryvo peiko karuarutà. 
1JN.5.14	Nijajinõsĩ'ãi Janejare'e rovake ipi. Moma'e mõ jaokwai ijupe remẽ, wenu jẽ ipi. Emimota rupi jaokwai remẽ, ome'ẽtà janeupe ipi. Janejare'e wenutà janeayvu. 
1JN.5.15	Sikuwapa teve Janejare'e wenu janeayvukwerà moma'e siokwai ijupe remẽ upi upi. Ajawyi sikuwa ve ome'ẽtà janeremikwaiwerà janeupe ipi.
1JN.5.16	Ajawyi kee tapeiko. Pemã'ẽ sõ Jesu koty rewarà mõ rè nivoi ekoi remẽ, tapeporegeta Janejare'e pè ijupewarà mõ ipi. “Eityoka ijaiwererà ijupe tojimokãjã e'ã newyi”, tapejẽ ijupe. Janejare'e wenutà aepo pejẽ remẽ. Ajamã'ẽ ava mõ sõ awyje ojimoãpã ywe'e tite Janejare'e rè remẽ, Janejare'e noenu'ãi japoranu ipe ijupewarà mõ remẽ. Omoisyry amãtejẽtà owyi ãmẽ. Ovote ojimoai ãwĩvo remẽ. Nojivy'ãi Janejare'e kyty ãmẽ ky'y. A'evo mã'ẽ pewarà mõ rõwã tapeporegeta ajamã'ẽ Janejare'e pè. 
1JN.5.17	Janejare'e rekoa jajavy remẽ, janeaiwererà jareko jẽ ãmẽ janereve ipi. Ajamã'ẽ nijajimoãpãi Janejare'e rè remẽ, Janejare'e oityoka jẽtà janeaiwererà janewyi janemoigo karuaru opyryvo janerereko ipi. Ãmõ, janeãgyo kõrijõ janeaiwererà rè remẽ. [Ajawyi Janejare'e pè nojimoãpãi mãe kõ pewarà mõ tapeporegeta jẽ ijupe ijaiwererà toitypypyipaoka iwyi kõ ipi, a'e pejẽ.]
1JN.5.18	Sikuwa Janejare'e ãkarãgwerà kõ nojimoane'e'ãi ojimojaiwe iko ipi. Janejare'e Ra'yry wereko katu kõ a'evo toiko e'ã kupa ipi. Ajawyi nivoi mã'ẽ rõvijã nikasi'ãi ãmẽ ee kõ ky'y. Nomoane'e kõ okai sire'e.
1JN.5.19	Sikuwa Janejare'e ãkarãgwerà kõ tè jane, Jesu rè jajirovija mãe kõ rõmõ. Na'evoi Jesu rè nojirovijai mãe kõ. A'e kõ nivoi mã'ẽ rõvijã po pè ekoi.
1JN.5.20	Kee aje ywete ipi. Janejare'e Ra'yry uu ike yvy pè janemotekokuwaarà rõmõ. A'e Janejare'e omojikuwaoka janeupe. Ajawyi Janejare'e revejẽ jaiko ky'y. Ta'yry Jesu Kiristu revejẽ teve jaiko. Janejare'e ywete Jesu omuroka yvy pè tojimojane. Janemoigo karuarutà Janejare'e pyryvo mã'ẽ tè. A'evoa sikuwapa.
1JN.5.21	[Janejare'e rõmõ'ĩte jamoe'e ipi, eãkarã kõ.] Ajawyi tapejireko katu ikõ ijarà rã'ãga kõ wyi nẽ, a'e pejẽ.
1JN.5.21	[Awyjepa eayvu amojenu ky'y, eãkarãgwerà kõ.]
2JN.1.1	[Ije, Juwão.] Jesu koty rewarà kõ rõvijã
2JN.1.2	Aje ywete mã'ẽ Jesu rewarà janepy'a pewarà rewarà mõ tè poroauvay. A'e rupi jaiko karuarutà rewarà mõ poroauvay jaiko ipi.
2JN.1.3	Janeruwasu tijanerereko katu okatuaya rupi ipi. Ãmõ, Ta'yry Jesu Kiristu ve tijanerereko katu ipi. Tijaneporijauesa teve ipi. Tijanepy'amopiryvypy katu ipi, Janejare'e ayvu aje ywete mã'ẽ sikuwa mãe kõ rõmõ. Jajiau jaiko mãe kõ rõmõ jaiko, a'e pejẽ.
2JN.1.4	Akuwapa nememyry kõ mõ Janejare'e ayvu aje ywete mã'ẽ rupi katu ekoi. Janejare'e, “Kee ikõ eiko nẽ”, e'i maekwerà rupi katu ekoi kupa. Eroryvay aepo jaa akuwapa remẽ. 
2JN.1.5	Age'e kee a'e ene. Tijajiau katu ojee jaiko, a'e. Age'ewarà rõwã ve ajamã'ẽ eayvukwerà. Aepo ojenupa itõkõ janeupe, jajirovija ypy ee remeve. Aepo a'e jẽ ajamã'ẽ.
2JN.1.6	Pejirovija ypy remeve itõkõ Janejare'e ayvukwerà, “Tijajiauvay ikõ ojeeve jaiko nẽ”, e'i maekwerà ojenupa peupe. Aekwerà rupi katutà jaiko ãmẽ. Jajiau remẽ tè pirujẽ Janejare'e ayvu rupi katu jaikotà.
2JN.1.7	Kee a'e teve pejẽ. Uve ijatyray poromoripe mãe kõ ojimosãi yvy rupi okwa, “Jesu Kiristu owyjy uu yva pe wyi ojimojane”, ne'i mãe kõ. “Ojimojane maevo sõ tite tè”, e'i tègà mãe kõ. Poromoripe mã'ẽ tè aepo e'i mãe kõ. Kiristu ãpã kõ tè ãwĩ rapijarà. 
2JN.1.8	Oroposiko ywete itõkõ pepytery pè Janejare'e rekoa rupi tapeiko. Ipyri peiko karuarutà mã'ẽ rè itõkõ oroposiko. Ajawyi tapejimoripeoka tite e'ã ikõ ijupe kõ nẽ, a'e pejẽ. Tapeity ywe'e tite e'ã ikõ Janejare'e rekoa rupi peiko mã'ẽ nẽ.
2JN.1.9	Ava mõ Kiristu ayvu rè poromo'e maekwerà rupi katu ekoi remẽ, eevejẽ Janejare'e ekoità. Eevejẽ teve Ta'yry ekoità. Nãwĩvo'ãi ijayvu rupi rõwã ekoi mãe kõ. A'e kõ ojimoripeoka, “Kee e'i teve Janejare'e”, e'i wayvu pewarà mõ kõrijõ tè mãe kõ pè. Eeve kõ rõwã Janejare'e ekoità ãmẽ. Kiristu ayvu rupi katu jaiko remẽ tè katu, Janejare'e janerevejẽ ekoi ipi. 
2JN.1.10	Ajawyi ava mõ sõ oo pekoty remẽ, ajamã'ẽ Jesu ayvu rè rõwã pemo'e ipe remẽ: “Eike epyta epyri”, tapejẽ e'ã ikenẽ. Tapejimory e'ã ikõ apijarà rè nẽ. 
2JN.1.11	Aepo ja'e sõ remẽ, jane tè jajimojaiwetà, eeve kõ jẽ.
2JN.1.12	Uve teipe eayvu rã amome'utà peupe mã'ẽ mijã. Ajamã'ẽ napotai age'eve kareta jikusiwarerà rupi a'e pejẽ. Ajaire aa ywete penesa remẽ tè amome'utà pejẽ. Ãmẽ ywete ojipyri jajimogetatà.
2JN.1.13	Nekypy'yry [Janejare'e remipyteporokwerà] memyry kõ opota ojimory pene eremikusiwarerà rupi.
2JN.1.13	[Awyjepa eremikusiwarerà ky'y.]
3JN.1.1	Ejimorypa Kaiju, eremiau. Jesu koty rewarà kõ rõvijã
3JN.1.2	Ejimorypa eremiau, Janejare'e pè aporegeta neupewarà mõ remẽ, kee a'e ipi: “Ivo katu ikõ toiko nẽ. Owaray wete ikõ toiko nẽ”, a'e neupewarà mõ. Akuwa nepiryvypy katu neiko ipi.
3JN.1.3	Janejimorypa kõ Jesu koty rewarà kõ mõ uu eresa remẽ, nerewarà omome'u ije kupa. “Aje ywete Jesu rekoa aje ywete mã'ẽ rupi katu ekoi ipi”, e'i neupewarà mõ kupa. Aje a'evo neiko ipi. Ajawyi eroryvay nere aepo renu. 
3JN.1.4	Eãkarãgwerà kõ pewarà mõ, “Jesu rekoa aje ywete mã'ẽ rupi katu ekoi kupa”, e'i mã'ẽ ojenu eupe remẽ ywesõ eroryvay ipi.
3JN.1.5	Ejimorypa katu, nepota katu Jesu koty rewarà kõ pãtavõ ipi, ãwisõ neremisa e'ã kõ teipe kupa mijã remẽ. Okwa nerena rupi Jesu ayvu mojenu kupa remẽ, nepãtavõ kõ jẽ ipi. 
3JN.1.6	A'e kõ ojivy ike rupi okwa kupa remẽ, nerewarà omome'u oreupe kupa ipi. Kee jaa nerewarà ojenu oreupe: “Orerauvay Kaiju. Oja'a katu orere”, e'i oreupe kupa. Orojimoaty ike Jesu koty rewarà kõ rõmõ remẽ aepo e'i imomewa oreupe kupa ipi. Ajawyi nerewarà akuwa. Ajare kee a'e nemokasia rõmõ. Ãwitõ neja'a katu ee kõ okwa kupa remẽ ipi, ãwĩvo jẽ ereko kõ Janejare'e morya rõmõ, a'e ene. 
3JN.1.7	Wena pe wyi ojisyry Jesu rekoa mojenu kupa remẽ, ava nomoma'enõi imono kõ ipi. Nopotai ojipãtavõoka Jesu rè nojirovijai mãe kõ pè kupa. Ajawyi aepo a'e ene. 
3JN.1.8	Ajamã'ẽ jane sipãtavõ kõtà, Jesu koty rewarà kõ tè jane rewarà mõ. [Ma'e. Simomyta kõtà janepyri okwa kupa remẽ ipi. Ojisyrytà kupa remẽ, ja'umã'ẽ mõ sime'ẽ ijupe kõ toeraa iwa kupa ipi.] A'evo remẽ jane ve maevo sõ tite sipãtavõ kõtà, Janejare'e ayvu aje ywete mã'ẽ mojenua rè oo kupa remẽ. I'ete a'evo jaiko remẽ.
3JN.1.9	Na'evoi Tioterepi ajamã'ẽ. Jypy remẽ itõkõ kareta akusiwa penena pè Jesu koty rewarà kõ pè remẽ, Tioterepi noenu tari oreayvu ãmẽ. “Ije ywesõ eayvukasi”, e'i tite kõ oupewarà mõ. Ajawyi noenu tari. 
3JN.1.10	Ajawyi aa penena kyty remẽ, eayvukasità ijupe. Kee ekoi. Poromovyvyrai tè iko. Iwari wari teywete orekoty. A'evo kõrijõ tè rõwã ekoi ajamã'ẽ. Kee ekoi teve. Jesu rekoa mojenuarà kõ okwa remẽ, nomomyta kõi opyri ipi. Nomomytaokari teve tesõ ãmõ kõ pè. Ava mõ omomyta Jesu koty rewarà kõ remẽ, Tioterepi omoisyry jẽ tesõ pepytery pe wyi ipi. A'e a'evoa rè eayvukasità ijupe.
3JN.1.11	Ajawyi kee a'e ene, ejimorypa, eremiau. Ivo katuay mã'ẽ jẽ sikõ terekuwa reiko nẽ, a'e ene. Nivoi mã'ẽ tereã'ã e'ã ikenẽ, a'e ene. Ivo katu ekoi mãe kõ tè Janejare'e ãkarã rõmõ ekoi ipi. Nivoi mãe kõ nojimoryi Janejare'e rè ipi.
3JN.1.12	[Age'e Jesu koty rewarà mõ okwatà penena rupi, Temetiriu eu ijupe mã'ẽ.] Pirujẽ Jesu koty rewarà kõ remimoe'e tè Temetiriu, aje mã'ẽ rupi tè ekoi ipi rewarà mõ. Eremimoe'e teve. Nekuwa aje ywete aporegeta ipi. Ajawyi nekuwa eayvu rupi ivo katu mã'ẽ tè Temetiriu. [Tereja'a okwa remẽ ãmẽ ee.]
3JN.1.13	Uve teipe eayvu rã amome'utà neupe mã'ẽ mijã. Ajamã'ẽ napotai age'eve kareta jikusiwarerà rupi amome'u neupe mã'ẽ. 
3JN.1.14	Apota aa neresa kuise'ẽ jẽ. Ajawyi jajesa remẽ tè eayvu e'e pè tè aporegetatà neupe, ije ywete.
3JN.1.15	Janejare'e ikõ tanepy'amopiryvypy katu nẽ. Ãmõ, janejimorypa kõ ikewarà kõ opota nere ojimory eremikusiwarerà rupi. Ije ve apota ajimory mokopewarà janejimorypa kõ reve eremikusiwarerà rupi. Aepo ere ijupe kõ, ijãvijõ kõ jẽ.
3JN.1.15	[Awyjepa aepo a'e kõrijõ tè.]
JUD.1.1	Ije Juta, Tiaku
JUD.1.2	Janejare'e ikõ tapeporijauesa ipi nẽ. Tapepy'amopiryvypy katu ikõ ipi nẽ. Tapejiauvay ikõ ojipyri peiko remẽ nẽ. Age'e remẽ ywesõ ta'evo peiko ky'y.
JUD.1.3	Ejimorypa katu kõ. Apota katuay kareta akusiwa peupe mijã. Janejare'e janerereko katu okoty rewarà kõ rõmõ mã'ẽ rè akusiwatà pejẽ mijã. Ãmõ tè akusiwatà ky'y ajamã'ẽ. Age'e kee a'e pejẽ. Tapejimomãatã jẽ ikõ Jesu rè peiko poromoripe mãe kõ rovake nẽ, a'e pejẽ. Iwaria kõ pè tapejimoripeoka e'ã, a'e pejẽ. 
JUD.1.4	Akuwapa Janejare'e nomomojyi mãe kõ mõ oikopa sikaepo pepytery pè iko. Ajimonyi aepo aenu remẽ ajimopirai. A'e kõ, “Pevoarà kõ tè ore”, e'i epe peupe kupa ipi. Janevoarà kõ rõwã apijarerà ajamã'ẽ. Janejare'e ayvu rupi katu rõwã ekoi kupa ipi. Ijayvu omotee kupa ipi. Kee e'i tite kupa: “Janejare'e poroereko katu okatuaya rupi ipi. Ajawyi nivoi jaiko remẽ, nimanyvoi. Janerau jẽ ipi. Ajawyi a'evo jaiko ipe remẽ, nijanemomorijau'ãi”, e'i ywe'e tite kupa ipi. Ajawyi ojimoane'e jẽ waiwererà rupi iko kupa ipi. “Erõvijã” ne'i teve Jesu Kiristu pè kupa, ãwisõ a'e rõmõ'ĩte Janerõvijã ywete rõmõ ekoi remẽ. Ajawyi Janejare'e omomorijautà apijarerà.
JUD.1.5	Pekuwapa Janejare'e omomorijau nivoi mãe kõ ipi. Poromoja'aoka jẽtà a'evoa rè [eremikusiwarerà rupi] ajamã'ẽ, karamoe remẽwarà rè tapeja'a ipi. Janerõvijã ywete itõkõ wereko katu ipe Isaeu kõ karamoe remẽ mijã, Ejitu yvy pè ojimomorijau kupa remẽ.
JUD.1.6	Ãwĩvo ve karamoe remẽ itõkõ Janejare'e remĩgwai yvapewarà kõ mõ ojimoãpã ywe'e tite Janejare'e rè. A'e kõ werovija katu oõvijã mijã. Ajaire noerovijai ywe'e tite kupa ky'y. “Jane, janeayvukasi teãmã”, e'i ywe'e tite ojiupe kupa. Wena oity ywe'e tite ãmẽ kupa ky'y. Ajawyi Janejare'e omonooka kõ pãtõnusu pupe toiko kupa. A'e tena vaiwerà pupe omopã'ãoka kõ. A'e pè oiko puku jẽ iko kupa. Kãramõ Janejare'e poromoe'yi remẽ, wemavo kõtà ity oo ky'y. [Aekwerà rè tapeja'a ja'a jẽ pejimotekokuwaa mõ, a'e pejẽ.]
JUD.1.7	A'evo ve itõkõ Sotoma taa wãnà kõ nivoi ekoi karamoe remẽ.
JUD.1.8	A'evo 'evo maekwerà rè pepytery pewarà kõ noja'ai ipi, nivoi mãe kõ rõmõ. Ojimoane'e jẽ tesõ waiwererà rè iko kupa. Nojimoavai tesõ kupa. Kee e'i kupa: “Epouvaiawerà rupi akuwa nimanyvoi a'evo aiko remẽ”, e'i ywe'e tite oupe kupa. Ojimokasi ywe'e tite teve Janejare'e rovake kupa ipi. Janejare'e remĩgwai yvapewarà kõ tẽ tesõ werõarõ kupa ipi. Wãisõ ekoi kupa.
JUD.1.9	Janejare'e remĩgwai yvapewarà kõ rõvijã Mikeu eu ijupe mã'ẽ ipe nomojaiwei ãjãgai rõvijã. Kõitokõ karamoe remẽ tãmõ Moisesi okãjã remẽ, ãjãgai rõvijã opota ipe tãmõ Moisesi reãgwerà reraa oupe mijã. A'evoa rè ojiayvuvaja vaja kupa. “Neupewarà rõwã ãwĩ!” e'i kõrijõ Mikeu ijupe. “Erõvijã ywete tè ikõ taneaka nemomorijau nẽ”, e'i kõrijõ ijupe. Nojimokasi ãjãgai rõvijã mojaiwe ajamã'ẽ.
JUD.1.10	Aã kwaima'e kõ ãmẽ ojimokasi ywe'e tite kupa, pepytery pè ekoi mãe kõ. Wemikuwa e'ã rè oporegeta ai ywe'e tite kupa ipi. Oojai ywe'e tite kupa ipi. “Ije ywesõ akuwa!” e'i tite kupa ipi. Tekokuwaa rupi rõwã ekoi ywe'e tite kupa ajamã'ẽ. Wemimotarà rupi teãmã kõrijõ ekoi ywe'e tite kupa ipi. Ãwitõ mijarà wemimotarà rupi tepe'yte oo oo ipi, a'evo 'ejẽ ekoi kupa ipi. [Ajawyi ywesõ Janejare'e omomorijau kõtà.]
JUD.1.11	Mokoi ekoi kupa! Aje ywete Janejare'e omomorijau kõ ywetetà kãramõ. Karamoe remẽwarà kõ reruparà mõ ekoi kupa. Ma'e. Kãi reruparà mõ ekoi kupa.
JUD.1.12	Kee ekoi kupa pepytery pè. Pejimoaty pejimory pejimiwa remẽ, ojimoaty rã'ãga peneve ojimiwa kupa.
JUD.1.12	Ãmõ, ãwitõ weima kõ rè noja'ai ipi mãe kõ kupa. Wee kõrijõ tè oja'a katu kupa. Ãwĩvo ve Janejare'e ayvu rè poromo'e rã'ãga mãe kõ ekoi.
JUD.1.12	Ãmõ, kee ekoi kupa. Ãwitõ yvytu aje ipe sõ yva rãtasĩ weru remẽ, “Ãmãnà okytà eremitã kõ mory!” ja'e tite remẽ. Ajaire, soõ, nokyi sikaepo ãmãnà! Okwapa 'a tè yva rãtasĩ. Ãwĩvo poromo'e rã'ãga mãe kõ. Teako'i tite ee kõ. Nijanemotekokuwa'ãi kupa.
JUD.1.12	Ãmõ, kee ekoi kupa. Yvyra ni'a'ãi mãe kõ vo 'ejẽ kupa. Ãwitõ manyvo rã rõmõ rõwã ni'ai mã'ẽ, ãwĩvo ve ekoi kupa. Ãwitõ temitã japypo'o jimo'yjẽ remẽ, soõ, omãnõ jimo'yjẽ. A'evo ekoi kupa.
JUD.1.13	Ãmõ, ãwitõ pãranã opipo pipoay remẽ, yy ryjuikwerà wenõe ity yy reme pè ipi. Isuky katu upa yy reme pè. Ãwĩvo ve poromo'e rã'ãga mãe kõ waiwererà omojisaoka janeupe ipi.
JUD.1.13	Ãmõ, ãwitõ jaytata wata mãe kõ oo ojisyry syry okãjã pãtõmimi pè remẽ, ãwĩvo ve ekoi kupa. Ajawyi Janejare'e omokãjã kõtà imono, pãtõmimi e'ete vo mã'ẽ pupe. A'e pè Janejare'e oinõma ena rã kõ, awyje toiko kupa.
JUD.1.14	A'evotà mãe rã kõ rewarà tãmõ Atão jeapyrerà mõ omojenu amãtejẽ karamoe remẽ, Janejare'e kasia rupi. A'e tãmõ Enoki eu ijupe mã'ẽ.
JUD.1.15	Janerõvijã ywete uutà poromosã'ãga. A'e nivoi mãe kõ pirujẽ wemavotà ity oo eko aiwererà kõ rewarà mõ. Janejare'e rè omovyvyrai ywe'e tite kupa rewarà mõ a'evo wereko kõtà”, e'i imojenu amãtejẽ maekwerà.
JUD.1.16	A'evo ywete mijẽ poromo'e rã'ãga mãe kõ, pepytery pè ekoi mãe kõ. A'e kõ ojimõarõ teãmã iko kupa. Janejare'e rè omovyvyrai ywe'e tite kupa ipi. Wemimota ai rupi ekoi ywe'e tite kupa ipi. Ojimoe'eoka rã'ãga jane kõ pè kupa ipi. “Aje ipõ” e'i tite jane kõ ãmẽ. Omoripe kõ tè kupa. A'evo Janejare'e ayvu rè poromo'e rã'ãga mãe kõ ekoi ipi. [Ajawyi tapejimoripeoka ywe'e tite e'ã apijarerà kõ pè, a'e pejẽ.]
JUD.1.17	Ajawyi kee a'e pejẽ, ejimorypa kõ. [Poromo'e rã'ãga mãe kõ rekoa rupi ikõ tapeiko ywe'e tite e'ã nẽ, a'e pejẽ.] Janerõvijã Jesu Kiristu remimonokwerà kõ e'i maekwerà rè tapeja'a jẽ. 
JUD.1.18	Kee e'i pejẽ maekwerà rè tapeja'a jẽ: “Yvy opatà pyri'ĩ remẽ, ke'ĩ Jesu Kiristu ovãe mijẽ remẽ, uvetà mirà kõ, Jesu Kiristu koty rewarà kõ oojaità mãe kõ. Noerovijai mãe kõ tè a'e kõ. Wemimota ai rupi ekoità kupa”, e'i amãtejẽ pemotekokuwaa rõmõ maekwerà.
JUD.1.18	Aepo jaa rè tapeja'a jẽ peiko ipi. 
JUD.1.19	A'evo mãe kõ oike sikaepo Jesu koty rewarà kõ pytery pè poromojimõarõoka tesõ, ãwisõ tojimoe'y e'yi ojiwyi kupa. Ojevo jẽ rõwã omojipy'amogetaoka kõtà kupa ky'y. A'evo ekoi mãe kõ wemimota ai kõ rè tè oja'a ipi. Upi ekoi kupa ipi. Janejare'e 'Ãg rõwã omotekokuwa kõ. Ovote ojimotekokuwa rã'ãga kupa ky'y.
JUD.1.20	Ajawyi kee a'e pejẽ, ejimorypa kõ. Tapejimokasiay ikõ Jesu Kiristu rè pejirovija jẽ nẽ. Aje ywete ijayvu mã'ẽ tè Jesu Kiristu ipi. Temirovija tè ijayvu. Ajawyi tapejirovija jẽ ee, a'e pejẽ. I'Ãg ikõ tapemotekokuwa okasia rupi peporegeta Janejare'e pè remẽ nẽ. 
JUD.1.21	Janejare'e penauvay. A'e rè tapeja'a jẽ peiko ipi. Kãramõ Janerõvijã Jesu Kiristu janereraatà okoty, opyri tijaiko karuaru ky'y. Janeporijauesa wyi tè a'evo janererekotà. A'evoa rã rè tapeja'a jẽ imoa'u peiko.
JUD.1.22	Jesu koty rewarà kõ mõ sõ nojirovija ywe'ei sikaepo ee remẽ, tapeporijauesa kõ jẽ ãmẽ. Tapeau kõ jẽ ipi. “Aje põkõ mijã?” e'i sõ kupa remẽ, tapeaka kõ e'ã ãmẽ. 
JUD.1.23	Tapemokasi kõ ipijarĩ kõ imomorijaua rã wyi. Ãwitõ tata pè o'a mã'ẽ japijarĩ kuise'ẽay tokai e'ã, ãwĩvo ve nojirovija ywe'ei ee mãe kõ tijareko katu kõ.
JUD.1.23	Ãmõ kõ nivoi ekoi mãe kõ ve tijaporijauesa jẽ, “Erory wyi tè agyvo ije”, e'i tite mãe kõ. Ãwitõ kamisa iky'a remẽ, manyvo nijareko'ãi imoje'o iwyi mã'ẽ vo sõ tite eko aiwerà kõ. A'evo kamisa jamomo imono. “Temoky'a e'ã!” ja'e imomo. Ijarà nijamomoi ajamã'ẽ. Japorijauesa jẽ. Kamisa pyaukwerà jame'ẽ ijupe topypy. Ãwĩvo ve nivoi ekoi mã'ẽ japorijauesa jẽ. Ajamã'ẽ eko aiwerà jaityoka ijupe.
JUD.1.24	Ikasiay wete Janejare'e Janerõvijã ywete rõmõ. Nojityoka'ãi janeupe. Janereraatà okoty. Naikoi 'ete janeaiwererà janere mãe kõ rõmõ janereraatà okoty. Ãmẽ sõsi janeroryvaytà ipyri jaiko. Owa katu jaikotà ãmẽ. Nijanemãrã'ãi ipyri ky'y. 
JUD.1.25	Ajawyi a'evoa rã rè simoe'e amãtejẽ jaiko! Jesu Kiristu rè jajirovija Janerõvijã ywete rõmõ ipi. Ajawyi emĩgwai kõ rõmõ simoe'età Janejare'e ipi. Kee ja'età:
JUD.1.25	Ene rõmõ'ĩte Janejare'e rõmõ neiko! Nuvei 'ete nevo mã'ẽ! Ene rõmõ'ĩte neiko!
JUD.1.25	Orerereko katuarà rõmõ ene neiko!
JUD.1.25	Ene ywesõ nekatuay wete orerõvijã wasu rõmõ neiko!
JUD.1.25	Ene ywesõ nekasiay wete oreupe neiko!
JUD.1.25	Ene ywesõ neayvukasiay Jõvijã wasu rõmõ neiko!
JUD.1.25	Ãwitõ yvy jinõ e'ãve temimoe'e rõmõ neiko, ãwĩvo jẽ age'e remẽ neiko! ja'e imoe'e.
JUD.1.25	Õ'õ, awyje katu ãwĩvo jamoe'e karuaru jaiko ipi.
JUD.1.25	[Awyjepa eremikusiwarerà ky'y.]
REV.1.1	Janejare'e omojikuwaoka amãtejẽ Jesu Kiristu pè manyvotà kãramõ yvy opa remẽwarà rã rewarà. “Emojikuwaoka neremĩgwai kõ pè tokuwa kupa”, e'i Jesu pè. Ajawyi Jesu omojikuwaoka ije a'evoa rã. Wemĩgwai yvapewarà omuu tomojikuwa ije. Kãramõ manyvoa rã omojikuwa ije. Ije, Juwão, amã'ẽ ee. Kee mã'ẽ yvapewarà omojisaoka ije, yvy opatà remẽwarà rã. 
REV.1.2	Amã'ẽ apouvai ee maekwerà amome'utà kareta rupi ikusiwa. Ereminuwerà Janejare'e omojenu ije maekwerà teve akusiwatà, Jesu Kiristu omojikuwaoka ije maekwerà. Aje ywete temirovija tè ijayvukwerà. A'evotà ãmẽ ekoi. 
REV.1.3	Ikatuaytà aã eremikusiwarerà omogeta mãe kõ pè. Orytà ee kupa. Ikatuay wete ve wenutà mãe kõ pè, upi ekoi mãe kõ pè teve. A'e kõ sõsi oryvaytà. Ke'ĩ a'evotà ãmẽ.
REV.1.4	Ije, Juwão. Eremikusiwarerà tè aã kareta. Jesu koty rewarà kõ pè akusiwa ajupa, Asia yvy wãnà kõ pè. 7 atyry mãe kõ pè akusiwa ajupa.
REV.1.4	Janejare'e ikõ tapenereko katu okatuaya rupi nẽ, a'e pejẽ. Tapepy'amopiryvypy katu teve ikõ ipi nẽ. Oiko karuaru teãmã mã'ẽ tè Janejare'e. Age'e oiko jẽ iko. Karamoeve oikopa teãmã. Mãerã tè oiko jẽtà iko. A'e tè poropy'amopiryvypy katu ipi. Poroereko katu okatuaya rupi teve ipi. 7 o'Ãg mãe kõ revejẽ poroereko katu ipi.
REV.1.5	Jesu Kiristu teve poroereko katu ipi. Ojevo jẽ a'evo ekoi kupa. Janejare'e ayvu mojenuare'eay wete Kiristu, Ta'yry e'eay rõmõ. A'e ypy Janejare'e omomoeraoka omãnõ maire mã'ẽ. Jõvijã wasu teve Jesu. Pirujẽ jõvijãgwerà kõ 'arà kytywarà rõmõ tè ekoi.
REV.1.5	Jesu janerauvay. Ojijukaoka tesõ janeaiwererà repykarà mõ, ãwisõ janeaiwererà tikasi e'ã janere ky'y. 
REV.1.6	Pe'ĩypyte mã'ẽ rõmõ janereinõ, Janejare'e remĩgwai kõ rõmõ. Janepyteporo Janejare'e pè oporegeta mãe kõ rõmõ tijaiko, Uu pè oporegeta mãe kõ rõmõ tijaiko, ãwisõ tijaporijauesaoka jane kõ ijupe. A'e rõmõ'ĩte ikõ tijamomojy imoe'e karuaru rõmõ ipi nẽ. Ikasiaya rupi tijaiko karuaru jaiko. Ta'evo ikõ nẽ.
REV.1.7	Wãisõ! Jesu yva rãtasĩ rupi tè uutà. Owyjy uu remẽ, pirujẽ jane kõ omã'ẽtà ee. Ooso ijuka maekwerà kõ ve omã'ẽtà ee. Oja'o tesõtà ee omãjã ãmẽ kupa. Pirujẽ mirà kõ waite e'y e'yiwarà kõ oja'otà ee omãjã. Imãnõawerà rè oja'otà kupa. Aje ywete a'evotà kupa.
REV.1.8	Kee e'i Janejare'e Jõvijã wasu rõmõ:
REV.1.8	– Pirujẽ moma'e aãparõma maekwerà tè ije. Pirujẽ amoawyjepatà mãe rã teve ije. Aiko karuaru teãmã mã'ẽ tè ije. Age'e aiko jẽ aiko. Karamoeve aikopa teãmã. Mãerã tè aiko jẽtà aiko, ije ywesõ ekasiay wete mã'ẽ rõmõ, e'i.
REV.1.9	Ije Juwão. Ãwitõ Jesu koty rewarà kõ rõmõ peiko, ãwĩvo ve ije aiko. Jane ojevo jẽ Jesu simoẽoka jane'arà kyty. Kee a'e pejẽ. Emomorijau ipe kupa remẽ, ajimomãatã jẽ aiko. Ãmõ kõ oityoka ipe eupe remẽ tesõ ajimomãatã jẽ aiko. Ãwitõ ije naityi, ãwĩvo ve pejẽ peiko. Janerõvijã ywete rè jajimomãatã jẽ jaiko ipi. Janejare'e ayvu Jesu rewarà amojenu jenu ereko ipi. Jesu wayvu, aje ywete mã'ẽ, omome'u ije maekwerà amojenu ereko ipi. Ajawyi emopã'ã kupa, Patimu ypõ'õgwerà pè. 
REV.1.10	A'e pè aju remẽ, Janejare'e pè aporegeta ajupa. I'Ãg emokasi moregeta yvapewarà taenu. Jimoava 'arà paire a'evo aiko. Ãmẽ wayvo moregeta aenu, a'evo ve jimi'a puku jaopy mã'ẽ. Eapekwerà kytyre wyi aenu moregeta. 
REV.1.11	Kee e'i maevo sõ tite ije:
REV.1.11	– Age'e nemã'ẽtà ee mãe kõ ekusiwa. A'e neremikusiwarerà emonooka ajaire Jesu koty rewarà kõ atyry pè. Kejõ taa wãnà kõ pè emonooka: Epesu. Simina. Pekamõ. Tiatira. Saati. Piraneupia. Rautiseja. Mokopejõ taa wãnà kõ pè emonooka neremikusiwarerà tomogeta kupa, e'i ije.
REV.1.12	Aepo jaa aenu remeve, ajirova amãjã ee. “Ava sipõ oporegeta ije upa?” a'e eupe. Ajirova amãjã ee remẽ, soõ, turi'y kõ rè amã'ẽ, 7 rõmõ. Yvy karakuri jinõgwerà tesõ turi'y kõ. 
REV.1.13	A'e kõ pytery pè ava mõ rè amã'ẽ. “Haa! Yva pe wyi uu ojimojane mã'ẽ rõmõ teipõ ãwĩ!” a'e ee amãjã.
REV.1.14	Ijapira suky katu tẽ tesõ, mynyju vo. Ea kõ eny tẽ tesõ upa, tata vo. 
REV.1.15	Ipy seny tẽ tesõ upa. Ãwitõ separari tawa
REV.1.16	Opo pè 7 jaytata kõ wereko. O'ekatu pè wereko. Ijuru pe wyi marija poko vo maevo sõ tite oẽ. Marija aime jeovai mã'ẽ vo oẽ ijuru pe wyi. Ova ãmẽ kwaray reny vo tẽ tesõ eny upa.
REV.1.17	Amã'ẽ ee remẽ, ajimonyi tesõ. A'a tesõ amãnõ ovake. Ãmẽ emõtã o'ekatu pè. Kee e'i ije:
REV.1.17	– Nejimonyi sõ! e'i. Yvy jinõ ypy remeve aikopa teãmã mã'ẽ tè ije. Yvy opa remẽ, aiko jẽtà aiko mã'ẽ teve ije, e'i.
REV.1.18	Ãmõ, aiko jẽ aiko mã'ẽ teve ije. Amãnõ maekwerà teipe ije. Ajamã'ẽ nomãnõi mã'ẽ vo jẽ nemã'ẽ ere. Age'e aiko karuaru jẽ aiko. Awyje namãnõ'ãi ky'y. Ije ywesõ eayvukasi mãnõa 'arà kyty aiko. Ãmõ, omãnõ mãe kõ rena pe wyi poromoẽ kuwa poromopõ'ã eayvukasia rupi.
REV.1.19	Age'ewarà rè teve amonotà teremã'ẽ. Kãramõwarà rã rè teve. Ajawyi nemã'ẽtà ee mãe kõ ikõ ekusiwa nẽ, a'e ene, e'i ije.
REV.1.20	E'i jẽ ije:
REV.1.20	– Aã 7 jaytata vo mãe kõ rè nemã'ẽ, epo pè tui mã'ẽ rè. Ãmõ, 7 turi'y vo mãe kõ rè nemã'ẽ teve, yvy karakuri jinõgwerà rè epyri tui mã'ẽ rè. Nerekuwaive manyvo jaa tè aã kõ. Ajawyi amome'utà terekuwa. 7 turi'y vo mãe kõ ivo ve Jesu koty rewarà kõ atyry kõ. Jaytata vo mãe kõ ivo ve eremĩgwai yvapewarà kõ. Ekoty rewarà kõ rè oja'a mãe kõ tè a'e kõ, e'i ije.
REV.2.1	Ãmẽ Jesu e'i jẽ ije:
REV.2.1	– Kareta ekusiwa imono ekoty rewarà Epesu taa wãnà kõ rè oja'a mã'ẽ pè. Eayvu kee jaa ekusiwa imono:
REV.2.1	7 rõmõ jaytata kõ epo e'ekatu pè areko mã'ẽ tè ije. Ãmõ, turi'y vo mãe kõ pyterà rupi aiko mã'ẽ teve, yvy karakuri jinõgwerà kõ pyterà rupi. Ejapyaka katu ikõ eayvu rè nẽ. 
REV.2.2	Kee a'e pejẽ: Akuwa manyvo peiko ipi. Akuwa peposiko ywete eupe ipi. Jane kõ pè pemojenu jenu eayvukwerà ipi. Pejimomorijau ipe remẽ, pejimomãatã jẽ peiko ipi. Ãmõ, nivoi mãe kõ pè kee napejẽi 'ete ipi: “Nimanyvoi nivoi peiko remẽ”, napejẽi 'ete ipi. Eremimonokwerà rã'ãga kõ uu pekoty remẽ, peã'ã kõ esa ipi. Pekuwa iwari mãe kõ tè ipi mã'ẽ. Ajawyi napejapyakai ijayvu kõ rè ipi. 
REV.2.3	Ãmõ, jane kõ pemomorijau ipe erewarà mõ remẽ, pejimomãatã jẽ ere pejipykãtã rõmõ ipi. Napenerekoivai a'evo peikoa. Akuwa a'evo peiko ipi.
REV.2.4	Ajamã'ẽ kee jaa penewarà akuwa teve. Jypy remẽ erauvay pekupa mijã. Age'e nerau ywe'ei pekupa ky'y. Pejimotee sa'u ewyi peiko ky'y. Ajawyi nerory ywe'ei a'evo peikoa rè. 
REV.2.5	Jypy remẽwarà vo 'ejẽ ikõ tapeiko mijẽ nẽ! a'e pejẽ. Tapejimosĩoka ikõ peaiwererà kõ reityoka Janejare'e pè ky'y nẽ! a'e pejẽ. Na'evoi sõ peiko remẽ, aekyità turi'y vo mã'ẽ penena pe wyi. 
REV.2.6	Ajamã'ẽ kee peiko jẽ rewarà mõ tè poropota jẽ. Ãwitõ napotari Nikoraita koty rewarà kõ reko ipi, ãwĩvo ve pejẽ napepota kõi teve.
REV.2.7	Aepo Janejare'e 'Ãg e'i ekoty rewarà kõ atyry pewarà mõ. Pejapyaka katu ikõ aepo e'i remẽ nẽ.
REV.2.7	Janejare'e rena e'eay pè uve yvyra i'a poromoigo karuaru mã'ẽ. I'akwerà ame'ẽtà tape'u, aiwea 'arà kyty peiko jẽ peiko remẽ.
REV.2.7	[Aepo a'e kõrijõ tè Epesu taa wãnà kõ pè terekusiwa, e'i Jesu.]
REV.2.8	Jesu e'i jẽ ije:
REV.2.8	– Kee eayvu ekusiwa mijẽ ekoty rewarà Simina taa wãnà kõ rè oja'a mã'ẽ pè:
REV.2.8	Yvy jinõ ypy remeve aikopa teãmã mã'ẽ tè ije. Yvy opa remẽ, aiko jẽtà aiko mã'ẽ teve ije. Amãnõ maire apoera mijẽ aiko mã'ẽ teve ije. Ejapyaka katu ikõ eayvu rè nẽ.
REV.2.9	Kee a'e pejẽ. Akuwa pejimomorijau peiko. Akuwa peporijau ipe peiko. Ajamã'ẽ napeporijaui mã'ẽ vo 'ejẽ peiko. Moma'e rè ywesõ peja'a mã'ẽ rõwã pejẽ. Janejare'e rè ywesõ kõrijõ peja'a ipi. A'evoa akuwa.
REV.2.9	Kee penewarà akuwa teve. Nererovijai mãe kõ oporegeta ai tè pene ipi. Kee e'i owari rõmõ kupa: “Ãwitõ Juteu kõ Janejare'e ayvu rupi katu ekoi ipi, ãwĩvo ve ore”, e'i tite owari rõmõ kupa. Satanasi koty rewarà kõ tè aepo e'i mãe kõ. Ajawyi tè oporegeta ai pene kupa ipi. A'evoa akuwa ve.
REV.2.9	Ajawyi kee a'e pejẽ pemokasia rõmõ. 
REV.2.10	Aje pejimomorijau jẽtà peiko. Tapejimonyi e'ã ikõ pejimomorijaua rè ajamã'ẽ nẽ, a'e pejẽ. Ãjãgai rõvijã ojimojõvijã tarepe pene. A'evo penã'ãtà. Emĩgwai kõ pemopã'ãtà tereity pekupa. 10 'arà rõmõ jimopã'ãga pupe peikotà. Ta'evo ikõ peiko ãmẽ nẽ. A'evo ipe penereko kupa remẽ, tereity e'ã ikõ pekupa nẽ, a'e pejẽ. Tapejirovija jẽ ikõ ere nẽ, pemãnõa pe'ĩ. Aekwerà repykwerà ame'ẽtà pejẽ ãmẽ ky'y. Epyri poromoigooka karuarutà epy rõmõ. Ãkãnytarà ikatuay mã'ẽ ame'ẽtà pejẽ, a'evoa mojikuwaparà rõmõ.
REV.2.11	Aepo Janejare'e 'Ãg e'i ekoty rewarà kõ atyry pewarà mõ. Pejapyaka katu ikõ aepo e'i mã'ẽ rè nẽ.
REV.2.11	Kãramõ jane kõ omãnõ mijẽ remẽ, aiwea 'arà kyty oiko jẽ iko mãe kõ nomãnõ mijẽ'ãi!
REV.2.11	[Aepo a'e kõrijõ tè Simina taa wãnà kõ pè terekusiwa ãmẽ, e'i Jesu.]
REV.2.12	Jesu e'i jẽ ije:
REV.2.12	– Kee eayvu ekusiwa mijẽ ekoty rewarà kõ Pekamõ taa wãnà kõ rè oja'a mã'ẽ pè:
REV.2.12	Marija poko aime jeovai mã'ẽ areko maevo sõ tite mã'ẽ tè ije. Ejapyaka ikõ eayvu rè nẽ. 
REV.2.13	Kee a'e pejẽ: Akuwa ãjãgai rõvijã Satanasi ywesõ ojimojõvijã mokope penena pè. Ajamã'ẽ a'evo ipe remẽ, pejirovija jẽ tesõ ere pejipykãtã. Akuwa pejimorypa Ãtipa eu ijupe mã'ẽ ojuka kupa, eayvu omojenu jenu erokwa rewarà mõ. Omãnõa pe'ĩ tesõ ojipykãtã jẽ ere. A'evo remẽ, pejẽ ve pejipykãtã jẽ ere. Amã'ẽ a'evo peiko remẽ ipi. Eroryvay ãmẽ pene.
REV.2.14	Ajamã'ẽ mokoi a'e pejẽ, kee rewarà mõ. Oiko jẽ mokope pepytery pè neroryi 'ete ee mãe kõ mõ. Kee mãe kõ. Kõitokõ [karamoe remẽ] Paraã rupi ekoi mãe kõ, a'evo ekoi mãe kõ. Kõitokõ kee e'i Paraki pè imoripe kõ: “Ojare'e reko rupi Isaeu kõ ekoi ipi. Eityoka ijupe kõ, toiko e'ã aekwerà rupi kupa ky'y. Kee tapejẽ ijupe kõ: ‘Pejo orerupi orejarà rã'ãga remi'õ wa’, tapejẽ.
REV.2.14	Emã'ẽ. Oiko age'e Paraã rapijarà pepytery pè ky'y. A'e kõ pemoisyry kuwasi mijã. 
REV.2.15	Oiko teve pepytery pè Nikoraita koty rewarà ayvu rupiwarà kõ. A'e kõ rè neroryi teve. 
REV.2.16	Ajawyi kee a'e pejẽ. Pejimosĩoka a'evo peikoa rè itypypyioka Janejare'e pè ky'y. Pemoisyry kõ ikenẽ. Napemoisyry kõi sõ remẽ, ije tè aatà mokope pekoty ajiapisi eeve kõ. Ejuru pupewarà pupe tẽ tesõ ajiapisità ee kõ, emarija poko vo mã'ẽ pupe tẽ tesõ.
REV.2.17	Aepo Janejare'e 'Ãg e'i ekoty rewarà kõ atyry kõ pewarà mõ. Pejapyaka katu ikõ aepo e'i mã'ẽ rè nẽ.
REV.2.17	Ãwitõ karamoe remẽ ja'umã'ẽ yvapewarà, ame'ẽ ekoty rewarà kõ pè, mãnã eu ijupe mã'ẽ. A'evotà ere ojirovija jẽ mãe kõ arekotà.
REV.2.17	[Aepo a'e kõrijõ tè Pekamõ taa wãnà kõ pè terekusiwa, e'i Jesu].
REV.2.18	Jesu e'i jẽ ije:
REV.2.18	– Kee eayvu ekusiwa mijẽ ekoty rewarà Tiatira taa wãnà kõ rè oja'a mã'ẽ pè:
REV.2.18	Janejare'e Ra'yry tè ije. Erea eny tata reny vo 'ejẽ mã'ẽ. Epy enypu katu karakuri ojityku mã'ẽ vo 'ejẽ. Pejapyaka katu ikõ eayvu rè nẽ, a'e pejẽ. 
REV.2.19	Kee a'e pejẽ. Akuwa manyvo peikoa. Erauvay pekupa ipi. Pejipykãtã jẽ ere ipi. Pejimokasiay jẽ eayvu mojenua rè ipi. Ãmõ kõ pemomorijau ipe ipi. Ajamã'ẽ pejimomãatã jẽ ipi. Age'e ywesõ a'evo peiko ipi. Akuwa a'evo peiko ipi.
REV.2.20	Ajamã'ẽ kee penewarà akuwa teve. Wãivĩ nivoi mã'ẽ mõ pepytery pè ekoi. Peayvukasi kuwasi ijupe mijã! Pemoisyry kuwasi pepytery pe wyi mijã! Kee ekoi. Ãwitõ jõvijã wasu rerekwarà Jesepeu nivoi tesõ karamoe remẽ. Ãwĩvo ywete ãwĩ pepytery pè ekoi mã'ẽ.
REV.2.21	“Eity neaiwererà!” a'epa ipe ijupe. Ãmõ, aãrõ ipe waiwererà toity. Ajamã'ẽ ojimoape eayvu renu tare'ã wyi tè sikaepo. Ojimoane'e jẽ tesõ omy'arà mõ iko. 
REV.2.22	Ajawyi aepo na'e'ãi ijupe ky'y. Amotekorã tesõtà imomorijauvay ky'y. Omy'arà rena pè tè itekorãtà. Imy'a ee mãe kõ ve amomorijau tevetà. Ke'ĩ a'evotà aiko ojimoane'e jẽ waiwererà rè kupa remẽ. Ojimosĩoka amãtejẽ waiwererà reitypypyipaoka eupe kupa remẽ tè katu namomorijau kõ'ãi ãmẽ. 
REV.2.23	Emĩgwai kõ ve amomatà. Imomorijaua kõ rè ekoty rewarà kõ omã'ẽ remẽ, kee e'ità kupa: “Aje ywete jane kõ py'a okuwa mã'ẽ tè Jesu. Pirujẽ jane kõ jipy'amogetaa okuwa mã'ẽ tè Jesu”, e'ità kupa. [Ãwitõ nojirovijai ere mãe kõ py'a akuwa, ãwĩvo ve ere ojirovija e'e mãe kõ py'a akuwa ipi.] Areko katu ywetetà ere ojirovija e'e mãe kõ ãmẽ. Nivoi mãe kõ ãmẽ amomorijautà.
REV.2.24	Oiko jẽ pepytery pè Jesepeu ayvu noerovijai mãe kõ ajamã'ẽ. A'e kõ rè aporegetatà. Akuwa nererovijai mãe kõ penã'ã remẽ. A'e kõ kee e'i epe pejẽ: “Ore poromo'età Satanasi rekoa rè, temikuwa e'ã rè”, e'i epe pejẽ. Aepo e'i kupa remẽ, “Ãnĩ!” pejẽ ijupe kõ ipi. Napeenu tari ãwĩ rapijarà ayvu ipi. Ajawyi erory pene ipi. Ajawyi kee a'e pejẽ: 
REV.2.25	Ãwitõ pejipykãtã jẽ ere pejirovija ipi, tãwĩvo jẽ ikõ peiko nẽ, ajaate evãea pe'ĩ, a'e pejẽ.
REV.2.26	Aiwea 'arà kyty peiko jẽ peiko remẽ, pejẽ ywesõ pirujẽ yvy wãnà kõ 'arà kyty poromoẽokatà ãmẽ. 
REV.2.27	Ãwitõ Papa eayvumokasi, ãwĩvo ve poroayvumokasità ãmẽ, ãwisõ nivoi mãe kõ tapemomorijau jimo'yjẽ. Ãwitõ turuwa jamomo jimo'yjẽ tojika jika, ãwĩvotà opatà. 
REV.2.28	Jaytata wasu kõ'ẽtà remẽ ojisa mã'ẽ vo 'ejẽ mã'ẽ ame'ẽtà pejẽ.
REV.2.29	Aepo Janejare'e 'Ãg e'i ekoty rewarà kõ atyry kõ pewarà mõ. Tapejapyaka katu ikõ aepo e'i mã'ẽ rè nẽ.
REV.2.29	[Aepo a'e kõrijõ tè Tiatira taa wãnà kõ pè terekusiwa, e'i Jesu.]
REV.3.1	Jesu e'i jẽ ije:
REV.3.1	– Kee eayvu ekusiwa mijẽ ekoty rewarà Saati taa wãnà kõ rè oja'a mã'ẽ pè:
REV.3.1	Janejare'e 'Ãg kõ 7 rõmõ areko mã'ẽ tè ije. Jaytata kõ 7 rõmõ areko mã'ẽ teve ije. Pejapyaka katu ikõ eayvu rè nẽ. Kee a'e pejẽ. Akuwa pirujẽ manyvo peikoa ipi. Pejirovija maevo sõ tite ere ipi. Pejirovija katu rã'ãga tè ere ipi. Pepy'a pè werywete pemãnõ mãe kõ rõmõ peiko eupe. 
REV.3.2	Ajawyi kee a'e pejẽ. Pemã'ẽ pepõ'ã pejimokasi amãtejẽ pemãnõ e'ãve! a'e pejẽ. Napejimoteei remẽ, akuwa Janejare'e, “Nivoi peiko”, e'ità pejẽ pemosã'ãga remẽ. 
REV.3.3	Jypy remẽ Janejare'e ayvukwerà ojenu ypy peupe remẽ itõkõ pejapyaka katu ee ipi mijã. Penoryvay teve itõkõ enu mijã. Aekwerà vo ikõ tapeiko mijẽ nẽ! Tapejimome'u Janejare'e pè pejiporijauesaoka. Ijayvukwerà rupi katu tapeiko mijẽ ky'y, ajo e'ãve. Ãwitõ nijakuwa amãtejẽi manyvo remẽ imona mã'ẽ uutà omona rõmõ janema'e rè, ãwĩvotà evãea rã. Napekuwa amãtejẽ'ãi avãe remẽ. Ajo remẽ tè katu pekuwatà. Ajawyi ikõ emoa'u pekupa nẽ, a'e pejẽ.
REV.3.4	Oiko ere ojimo'y jẽ mãe kõ pepytery pè ajamã'ẽ. A'e kõ pè, “Erory pene”, a'e. “Eayvu rupi katu peiko ipi”, a'e. “Napemoky'ai maevo sõ tite peyru”, a'e ijupe kõ.
REV.3.5	Aiwea 'arà kyty peiko jẽ peiko remẽ, tyru sukyry ame'ẽtà peupe tapepypy. Ekareta rè ojikusiwapa penerà, Janejare'e pyri peiko karuarutà mãe kõ rõmõ. Namoje'o'ãi penerà kõ ekareta re wyi. Kãramõ kee a'età Papa pè: “Aã nepyri oiko karuarutà mãe rã kõ rerà akusiwapa”, a'età. Penerà kõ amome'utà ijupe ãmẽ, emĩgwai yvapewarà kõ ve toenu.
REV.3.6	Aepo Janejare'e 'Ãg e'i ekoty rewarà kõ atyry pewarà mõ. Tapejapyaka katu ikõ aepo e'i mã'ẽ rè nẽ.
REV.3.6	[Aepo a'e kõrijõ tè Saati taa wãnà kõ pè terekusiwa, e'i Jesu.]
REV.3.7	Jesu e'i jẽ ije:
REV.3.7	– Kee tè mijẽ eayvu ekusiwa ekoty rewarà Piraneupia taa wãnà kõ rè oja'a mã'ẽ pè:
REV.3.7	Naikoi 'ete eaiwererà mã'ẽ teãmã tè ije. Aje ywete a'e mã'ẽ teve ije. Pejapyaka katu ikõ eayvu rè nẽ. Kee a'e pejẽ. Papa rena pè poromoigeoka mã'ẽ ije. Ãwitõ jõvijã Tavi ayvu rupi tè jane kõ oike Jerusarẽ taa pè karamoe remẽ, ãwĩvo ve eayvu rupi peike kuwa Papa rena pè. Ava mõ pè sõ, “Eike Janejare'e rena pè”, a'e remẽ, a'evotà eayvukasia rupi peiko ãmẽ. Ãwisõ ava mõ “nereike'ãi” e'i epe remẽ, amoigeoka jẽ kuwa “eike” a'epa ijupe rewarà mõ. Ãwĩvo ve ava mõ pè sõ “nereike'ãi” a'e remẽ, aje ywete noike'ãi eayvukasia rupi. Ãwisõ ava mõ “eike” e'i epe remẽ, namoigeoka'ãi “nereike'ãi” a'epa ijupe rewarà mõ. 
REV.3.8	Akuwa manyvo peikoa. Pejẽ, napekasi ywe'ei epe. Napeatyi epe. Ajamã'ẽ eayvu rupi peiko jẽ peiko ipi. Nereityi 'ete pekupa ipi. Pejimo'y jẽ ere peiko ipi. Ajawyi “eike” a'epa pejẽ. Ajawyi ava mõ sõ “nereike'ãi” e'i epe pejẽ remẽ, poromoigeoka jẽtà Papa rena pè.
REV.3.9	Pejapyaka katu ikenẽ! Oiko Satanasi ayvu rupi kee e'i mãe kõ, “Juteu tè ije”, e'i rã'ãga mãe kõ. A'e kõ amonookatà penovake tojimoenãpa'ã tojimomeme pene kupa ky'y. “Õ'õ, aje, Janejare'e remiau kõ tè pejẽ”, e'ità pejẽ ãmẽ kupa ky'y. 
REV.3.10	Aje ywete eayvu rupi katu peiko jẽ peiko ipi, pemomorijau ipe kupa remẽ, ãmõ kõ ereityoka tarepe peupe remẽ tesõ. Ajawyi kãramõ nivoi mãe kõ mõ ijayvukasi epe pirujẽ yvy wãnà kõ pè remẽ, poroereko katutà penereko iwyi kõ, tapenã'ã e'ã kupa.
REV.3.11	Kuise'ẽ jẽ ajotà pekoty. Tapejipykãtã jẽ ere peiko ãmẽ, ajaate avãe remẽ. Ãmẽ tè ãkãnytarà ame'ẽtà pejẽ, [aiwea 'arà kyty peikoa mojikuwaparà rõmõ]. 
REV.3.12	Aiwea 'arà kyty oiko jẽ iko mãe kõ amokasi jẽtà tojimo'y ere kupa. Emoe'età tè erereko ãmẽ kupa ky'y. Ãmẽ si Janejare'e rerà akusiwatà ee kõ. Janejare'e rena rerà ve akusiwatà ee kõ. “Jerusarẽ pyau” eu ena e'e pyau pè. Yva pe wyi uutà mã'ẽ a'e. A'e rerà akusiwatà ojimo'y jẽ ere mã'ẽ kõ rè. Ererà ve akusiwatà ee kõ, ererà ipyau mã'ẽ.
REV.3.13	Aepo Janejare'e 'Ãg e'i ekoty rewarà kõ atyry pewarà mõ. Tapejapyaka katu ikõ aepo e'i mã'ẽ rè nẽ.
REV.3.13	[Aepo a'e kõrijõ tè Piraneupia taa wãnà kõ pè terekusiwa, e'i Jesu.]
REV.3.14	Jesu e'i jẽ ije:
REV.3.14	– Eayvu ekusiwa mijẽ ekoty rewarà Rautiseja taa wãnà kõ rè oja'a mã'ẽ pè:
REV.3.14	Eayvu rupi tè pirujẽ Janejare'e e'i mã'ẽ “aje” taoty. Aje ywete a'e mã'ẽ tè ije. Janejare'e ayvu mojenuare'eay mã'ẽ teve ije. Janejare'e reminõgwerà kõ 'arà kytywarà teve ije, eupe tè poroinõoka rewarà mõ. Pejapyaka katu ikõ eayvu rè nẽ. 
REV.3.15+REV.3.16	Kee a'e pejẽ. Akuwa manyvo peikoa ipi. Napejimo'ãgatui rupi ere ipi. Napepioryi wetesi teve ere ipi. Ajawyi emoe'età tẽ tesõ pekupa ere pemã'ẽ remẽ ky'y. Ãwitõ ja'umã'ẽ naeei mã'ẽ jamoẽ ity, ãwĩvo 'ejẽ eupe peiko. 
REV.3.17	“Arekopa ipõ moma'e kõ”, pejẽ ywe'e tite. Ajamã'ẽ napemoma'ei maevo sõ tite pejẽ peiko. Napeyrui mã'ẽ vo sõ tite pejẽ peiko. Napeneai maevo sõ tite teve peiko. Ãwĩvo ipe pejẽ peiko. Ajamã'ẽ napekuwai pejimomorijaua. 
REV.3.18	Ajawyi kee a'e pejẽ. Yvy karakuri ame'ẽtà peupe, tapemoma'e ywete, a'e pejẽ. Tyru sĩ gatu mã'ẽ ve tapepyy ewyi peyru rõmõ, tapesĩ e'ã ewyi ky'y, a'e pejẽ. Penea poã ve tapepyy ewyi inõ penea rè, tapeneapyo katu ky'y, a'e teve pejẽ.
REV.3.19	Eremiau kõ tè pejẽ. Pirujẽ eremiauvay kõ amomorijau rã'ĩ imotekokuwa kõ rõmõ ipi. Ajawyi aepo a'e pejẽ eayvukasia mõ, ivo tapeiko ky'y. Kee a'e teve pejẽ. Pejimosĩoka ikõ peaiwererà rè nẽ. Pejimome'u ikõ Janejare'e pè peaiwererà reitypypyioka ky'y! a'e pejẽ. Aje ywete a'evo tapeiko! a'e pejẽ.
REV.3.20	Tetã jarà kõ vo 'ejẽ pejẽ. “Eike” napejẽi ije remẽ, naike'ãi penetã wyry pè. “Eike jajimory ojee”, pejẽ remẽ tè kuwa aike pepyri. 
REV.3.21	Papa pyri aapy ajupa ipi. Kee e'ipa Papa ije: “Ejimojõvijã erevejẽ, aiwea 'arà kytywarà rõmõ ene rewarà mõ”, e'ipa ije. Peupe kee a'e ãmẽ. Aiwea 'arà kytywarà rõmõ sõ pejẽ remẽ, epyri peapytà teve ãmẽ, a'e pejẽ.
REV.3.22	Aepo Janejare'e 'Ãg e'i ekoty rewarà kõ atyry pewarà mõ. Tapejapyaka katu ikõ aepo e'i mã'ẽ rè nẽ.
REV.3.22	[Aepo a'e kõrijõ tè Rautiseja taa wãnà kõ pè terekusiwa, e'i Jesu.]
REV.4.1	Ãmõ tè apouvai maekwerà amovyvytà ky'y. Janejare'e rena rè tẽ tesõ amã'ẽ ky'y, yvapewarà ena rè tẽ tesõ. Okenaa rè ve amã'ẽ. Ojiovapyjavo upa.
REV.4.1	Ãmẽ moregeta ji'ite aenu mã'ẽ aenu mijẽ, jimi'a puku je'ẽ vo mã'ẽ. Oporegeta ije remẽ, kee e'i ije:
REV.4.1	– Ejiupi ejo ekoty! Manyvotà kãramõ mã'ẽ tamojisaoka neupe, teremã'ẽ ee! e'i ije.
REV.4.2	Ãmẽ py'awarà mõ Janejare'e 'Ãg kasia rupi a'e pè tè sikaepo aiko ky'y. Soõ, Jõvijã wasu apyka rè tẽ tesõ amã'ẽ! A'e pè ava mõ wapy i'aryvo upa, Jõvijã wasu rõmõ. 
REV.4.3	Ikatuay wete amã'ẽ ee. Iserenyny maevo sõ tite upa, putei pirã vo. Putei ijaky mã'ẽ vo teve. Moju yva pè opõ'ã maevo sõ tite mã'ẽ wãrimã upa, wapy upa remẽ. Ijaky serenyny mã'ẽ vo ijãrimãa. 
REV.4.4	A'e pyri, ijãrimãa pyri, Janejare'e koty rewarà kõ rõvijã kõ rè amã'ẽ, 24 rõmõ tõvijã kõ wapy upa mãe kõ rè. A'e kõ ijyru poko katu jome. Ijyru sukyky katu jome kupa. Ijãkãnyta karakuri re'y re'yi tesõ kupa. 
REV.4.5	Ãmẽ, soõ, Janejare'e apyka pe wyi overa vera. Tõpã jika jika vo tesõ upa! Ãmõ, turi'y vo mã'ẽ okai upa, Janejare'e apyka rovake. 7 rõmõ okai upa. Janejare'e 'Ãg kõ tè a'e vo. 
REV.4.6	Ãmẽ Janejare'e apyka rovake, warua isuky mã'ẽ vo sõ tite rè amã'ẽ ajupa. A'e ta'yrõwã mã'ẽ, pãranã wasu vo 'ejẽ. Iseny katu mã'ẽ a'e. Mytery pè ãmẽ Janejare'e ypy rupi temisage'ã oiko mãe kõ rè amã'ẽ, irõte rõmõ. Pirujẽ ea ea ajamã'ẽ ipirà kõ rupi kupa. Ijape kyty. Iposi'a rupi. A'evo tesõ ea ea kupa. 
REV.4.7	Kee mãe kõ rè amã'ẽ. Jawarà rõvijã vo mã'ẽ.
REV.4.8	Ipepõkã maevo sõ tite mãe kõ. 6 rõmõ ipepõkã mãe kõ. Pirujẽ ea ea ajamã'ẽ ipirà kõ rupi kupa. Ipepõkã wyry rupi teve. A'evo tesõ ea ea kupa. Pirujẽ a'evo ekoi kupa.
REV.4.8	“Janejare'e ywesõ ikasiay wete Jõvijã wasu rõmõ ekoi.
REV.4.8	Naikoi 'ete ijaiwererà ee mã'ẽ tè teãmã Janejare'e.
REV.4.8	Aje ywete naikoi 'ete ijaiwererà ee mã'ẽ tè teãmã.
REV.4.8	Oiko karuaru teãmã mã'ẽ tè Janejare'e.
REV.4.8	Age'e oiko jẽ iko.
REV.4.8	Karamoeve oikopa teãmã.
REV.4.8	Mãerã tè oiko jẽtà iko!” e'i e'i Janejare'e pè imoe'e ojĩgarà rupi kupa upa.
REV.4.9	A'evo omomojy Janejare'e imoe'e oõvijã wasu rõmõ kupa, apyka e'eay 'aryvo wapy upa remẽ. Kee e'i e'i teve kupa:
REV.4.9	“Nekatuay wete, Janejare'e.
REV.4.9	Neiko karuaru jẽ neiko mã'ẽ rõmõ neiko!” e'i e'i ojĩga kupa.
REV.4.9	[Ikatuay wete ojĩga kupa upa.] 
REV.4.10	A'evo omoe'e kupa remẽ upi upi tõvijã kõ ipyri wapy okwa mãe kõ ve omoe'e, 24 rõmõ mãe kõ. A'e kõ ojimoenãpa'ã ojayvy Janejare'e rovake imoe'e, oiko karuaru teãmã mã'ẽ rovake. Wãkãnytarà wekyi ime'ẽ ijupe imoe'ea mojikuwaparà rõmõ kupa. Ojãvijõ vijõ jẽ a'evo ekoi kupa. Kee e'i ijupe kupa:
REV.4.11	“Ene rõmõ'ĩte Jõvijã wasu rõmõ neiko, Janejare'e.
REV.4.11	Pirujẽ jane kõ tanemomojy nemoe'e.
REV.4.11	‘Ene ywesõ nekasiay wete mã'ẽ rõmõ neiko’, te'i neupe kupa,
REV.4.11	inõgarerà kõ tè ene rewarà mõ.
REV.4.11	Pirujẽ moma'e kõ reinõgarerà teve ene.
REV.4.11	Neremimota rupi ojinõ kupa.
REV.4.11	Neremimota rupi teve oiko jẽ iko kupa”, e'i e'i imoe'e kupa.
REV.5.1	Ãmẽ amã'ẽ jẽ ajupa remẽ, kareta Janejare'e o'ekatu pè opyy upa. Ojimãmã mã'ẽ a'e kareta. Ovajarà revejẽ ojikusiwa. Ojiape upa kareta. 7 rõmõ ijapea kõ.
REV.5.2	Ãmõ, Janejare'e remĩgwai yvapewarà rè amã'ẽ teve, ikasiay mã'ẽ rè. A'e wayvo oporegeta upa. Kee e'i:
REV.5.2	– Ava kuwa põ kareta apea omotarai? Ãmõ, ava kuwa põ kareta omopitera? e'i.
REV.5.3+REV.5.4	Ajamã'ẽ nuvei ava omopitera kuwa kareta esa mã'ẽ. Ava jẽ rõwã uve yva pè omopitera mã'ẽ. Yvy pè ve ywete nuvei. Omãnõ mãe kõ rena pè ve nuvei. Ava jẽ rõwã kareta omopitera kuwa mã'ẽ. Ajawyi aja'o ywete amãjã a'evoa rè. 
REV.5.5	Ãmẽ Janejare'e koty rewarà kõ rõvijã mõ e'i ije:
REV.5.5	– Neja'o sõ! Wãi jõvijã tè omotaraità kareta apea imopitera. Jutaa jeapyrerà tè ãwĩ jõvijã. Ãwĩ ywesõ ikatuay ekoi mã'ẽ. Ãwitõ jawarà rõvijã ikasiay, ãwĩvo ve ikasiay. Jõvijã Tavi Jeapyrerà e'eay tè ãwĩ. Ãwĩ ywesõ aiwea 'arà kyty ekoi mã'ẽ. Ãwĩ tè kuwa omotarai kareta apea kõ imopitera!
REV.5.6	Ãmẽ amã'ẽ imono remẽ, nakuwai ava pewarà mõ aepo e'i. Ãmẽ amã'ẽ jẽ remẽ, Kaneiru ra'yry vo mã'ẽ
REV.5.7	Ãmẽ amã'ẽ remẽ, Kaneiru ra'yry vo mã'ẽ tè oo Janejare'e kyty, wapy upa remẽ. I'ekatu pe wyi kareta opyy. 
REV.5.8	Opyy paire, temisage'ã oiko mãe kõ ojimoenãpa'ã ojayvy ovake imoe'e. Tõvijã kõ ve a'evo ekoi. A'e kõ jamoje'ẽ mã'ẽ ijã jĩropẽ mã'ẽ wereko.
REV.5.9	A'e a'e kõ ojĩga Kaneiru ra'yry vo mã'ẽ pè imoe'e. Ojĩgarà pyau rupi tè ojĩga kupa. Kee e'i ojĩga kupa:
REV.5.9	“Ene ywesõ nekatuay wete mã'ẽ rõmõ neiko.
REV.5.9	Ene rõmõ'ĩte kuwa kareta nepyy ijapea motarai.
REV.5.9	Nemãnõ jane kõ aiwererà repykarà mõ,
REV.5.9	ãwisõ Janejare'e upewarà kõ rõmõ toiko kupa ky'y.
REV.5.9	Ajawyi ijatyray Janejare'e koty rewarà kõ rõmõ ekoi ky'y.
REV.5.9	Iteetejẽ ojiwyi mãe kõ.
REV.5.9	Iteetejẽ ena mãe kõ.
REV.5.9	Ijayvu kõ iteetejẽ mãe kõ ve.
REV.5.9	Ipirà kõ ve iteetejẽ mãe kõ.
REV.5.9	Ojiwy jiwyi teve tõvijã kõ.
REV.5.9	A'e a'e kõ pirujẽ nepyypa nemãnõa rupi erojivy kõ Janejare'e kyty.
REV.5.10	Pe'ĩypyte mã'ẽ rõmõ neinõ kõ, Janejare'e remĩgwai kõ rõmõ.
REV.5.10	Nepyteporopa kõ Janejare'e pè oporegeta mãe kõ rõmõ imoaty kõ,
REV.5.10	ãwisõ toporijauesaoka jane kõ Janejare'e pè kupa.
REV.5.10	Kãramõ tõvijã kõ rõmõtà tè jane kõ pè ekoità kupa, yvy pewarà kõ pè”, e'i ojĩga kupa.
REV.5.10	Kaneiru ra'yry vo mã'ẽ pè aepo e'i ojĩga imoe'e kupa.
REV.5.11	Ãmẽ amã'ẽ mijẽ remẽ, soõ, Janejare'e remĩgwai yvapewarà kõ rè amã'ẽ. Aty wasu tesõ tui. Nijamoirõ irõma kõ'ãi. A'e kõ Janejare'e wãrimã tesõ upa. Temisage'ã oiko mãe kõ ve wãrimã kupa upa. Tõvijã 24 mãe kõ ve wãrimã kupa upa. Wãrimã tesõ ojĩga kupa.
REV.5.12	Wayvo tesõ ojĩga kupa. Kee e'i ojĩga kupa:
REV.5.12	“Kaneiru ra'yry vo mã'ẽ ywesõ ikatuay wete.
REV.5.12	Jane kõ aiwererà repykarà mõ omãnõma mã'ẽ tè ãwĩ.
REV.5.12	Age'e oiko jẽ iko mã'ẽ rõmõ ekoi.
REV.5.12	Ajawyi simoe'e ywetetà.
REV.5.12	Ijayvukasiay wete Jõvijã wasu rõmõ iko.
REV.5.12	Imoma'e ywete mã'ẽ rõmõ ekoi, pirujẽ yvy pewarà kõ jarà rõmõ.
REV.5.12	Ãwĩ ywesõ otekokuwavay mã'ẽ rõmõ ekoi.
REV.5.12	Ãwĩ ywesõ ikasiay wete.
REV.5.12	Ikatuay wete mijẽsi mã'ẽ tè ãwĩ.
REV.5.12	Simomojytà imoe'e ajawyi”, e'i ojĩga kupa.
REV.5.13	A'evo ojĩga kupa. Ajaire pirujẽ tẽ tesõ ojĩga taenu kupa ky'y. Yva pewarà kõ. Yvy pewarà kõ. Ãmõ, omãnõ mãe kõ rena pewarà kõ. Pãranã pupewarà kõ teve. Pirujẽ ojeevejẽ ojĩga kupa. Kee e'i ojĩga kupa:
REV.5.13	“Janejare'e simoe'e mãerã tè, apyka e'eay 'aryvo wapy mã'ẽ.
REV.5.13	Kaneiru ra'yry vo mã'ẽ ve simoe'e mãerã tè.
REV.5.13	Mãerã tè simomojy imoe'e kõ!
REV.5.13	Ijayvukasiay wete Jõvijã wasu kõ rõmõ iko mãerã tè ãwĩ”, e'i ojĩga kupa.
REV.5.14	Ãmẽ temisage'ã oiko mãe kõ oovaja kõ:
REV.5.14	– Õ'õ, awyje katu ãwĩvo simoe'e karuaru! e'i kupa.
REV.5.14	Ãmẽ tõvijã 24 rõmõ mãe kõ ojimoenãpa'ã ojayvy ovake kõ imoe'e.
REV.6.1	Ãmẽ amã'ẽ ee ajupa remeve, Kaneiru ra'yry vo mã'ẽ kareta apea ypykwerà rã'ĩ omotarai. A'evo remẽ temisage'ã oiko mã'ẽ mõ wapukai. Tõpã vo 'ejẽ tesõ wapukai.
REV.6.1	– Ejo! e'i wapukai rõmõ.
REV.6.2	Ãmẽ amã'ẽ jẽ ajupa remẽ, kavaru sĩ rè amã'ẽ. Jane mõ rè amã'ẽ teve, kavaru ape 'aryvo wapy maevo sõ tite iko mã'ẽ rè. Raparà opo pè wereko mã'ẽ a'e. Jõvijã wasu ãkãnytarà opypy ereko. Wãpã kõ 'arà kytywarà rõmõ ootà iko.
REV.6.3	Ajaire Kaneiru ra'yry vo mã'ẽ omotarai mijẽ kareta apea mõ. Ameve temisage'ã oiko mã'ẽ mõ wapukai mijẽ.
REV.6.3	– Ejo! e'i mijẽ wapukai rõmõ.
REV.6.4	Ameve, soõ, kavaru pirã rè amã'ẽ, oẽ okwa remẽ.
REV.6.5	Ajaire Kaneiru ra'yry vo mã'ẽ omotarai mijẽ kareta apea mõ. Moapy ijapea kõ omotaraipa ãmẽ ky'y. Ameve temisage'ã oiko mã'ẽ mõ wapukai mijẽ.
REV.6.5	– Ejo! e'i mijẽ wapukai rõmõ.
REV.6.5	Ãmẽ amã'ẽ jẽ ajupa remẽ, soõ, kavaru pijõnà rè tè amã'ẽ ky'y. Ijape 'aryvo oo mã'ẽ ipowyia kuwapa opyy ereko. 
REV.6.6	Ãmẽ moregeta aenu, temisage'ã oiko mãe kõ pytery pewarà poregeta. Kee e'i:
REV.6.6	– Pe'ĩ 'arà mosikoa repykwerà noy'ãi ja'umã'ẽ ra'yrygà repy rõmõ! e'i. Moma'eyva kawerà ãmẽ teremõnã e'ã, tije'e ay. Uvary raiwerà mã'ẽ ve teremõnã e'ã, e'i tojenu.
REV.6.7	Ajaire Kaneiru ra'yry vo mã'ẽ omotarai mijẽ kareta apea mõ. Irõte ijapea kõ omotaraipa ãmẽ ky'y. Ameve temisage'ã oiko mã'ẽ mõ wapukai mijẽ.
REV.6.7	– Ejo! e'i mijẽ wapukai rõmõ.
REV.6.8	Ãmẽ amã'ẽ jẽ ee remẽ, soõ, kavaru tawa tè okwa iko ky'y. Ãwitõ jamãnõ taray remẽ janetawa katu, ãwĩvo itawa. Ijape 'aryvo oo mã'ẽ rerà pè “Mãnõa” eu. A'e rakypy rupi ãmõ oo. A'e rerà pè “Omãnõ mãe kõ rena jarà” eu. A'e kõ Janejare'e wayvumokasiay jane kõ momaa rè. Maipeve ãmõ yvy rupi okwa kupa remẽ, porojukatà okwa kupa ipi. Pirujẽ rõwã ojukatà okwa kupa ajamã'ẽ. Irõte remẽ, pe'ĩ ojukatà. Moapy ãmẽ nojuka'ãi. Keetà poroereko porojuka kupa. Marija poko pè. Tyavorà pè. Tekorãnà pè. Ojãrõ mãe kõ pè. Mokopejõ tè.
REV.6.9	Ãmẽ Kaneiru ra'yry vo mã'ẽ omotarai mijẽ kareta apea mõ. Janepoaty ijapea kõ omotaraipa ãmẽ ky'y. Ãmẽ Janejare'e ayvu mojenuarà temiapisikwerà 'ãg kõ rè amã'ẽ, yva pè. Noityi Janejare'e kupa rewarà mõ nivoi mãe kõ wapisi kõ maekwerà kõ. A'e kõ 'ãg kõ rè amã'ẽ. Janejare'e pè temime'ẽ rapya rena ypy pè tui kupa upa. 
REV.6.10	A'e kõ kee e'i wapukai rõmõ Janejare'e pè:
REV.6.10	– Naikoi 'ete neaiwererà nere mã'ẽ teãmã ene! Jõvijã wasu tè ene! Aje ywete si ere mã'ẽ tè ene. Manyvo remẽ ywete sipõ orerepytà nejupa? Manyvo remẽ ywete sipõ nemomorijautà oreapisiarerà kõ? e'i wapukai kupa.
REV.6.11	Ãmẽ jane mõ tyru sĩ gatu ome'ẽ ijupe kõ imosãi, topypy ojãvijõ vijõ jẽ kupa. Tyru poko tè ome'ẽ.
REV.6.11	– Peãrõ jẽ rã'ĩ mokope pekupa, e'i. Ãwitõ Janejare'e napeityi ajaate pejukaa pyri'ĩ, ãwĩvo jẽtà pevo mãe rã kõ. A'e kõ tapeãrõ jẽ rã'ĩ pekupa, ajaate tojimoatypa pepyri kupa! e'i ijupe kõ.
REV.6.12	Ãmẽ amã'ẽ jẽ ajupa remeve, Kaneiru ra'yry vo mã'ẽ kareta apea mõ omotarai mijẽ. Irõ irõte ijapea kõ omotaraipa ãmẽ ky'y. Ameve yvy otyty tesõ ky'y! Ãmõ, kwaray omy tesõ ky'y! Jay rovau ãmẽ ipirã tesõ ky'y, wyy mã'ẽ vo 'ejẽ tesõ! 
REV.6.13	A'evo paire jaytata kõ yva pe wyi okukui tesõ uu yvy kyty ky'y. Ãwitõ moma'eyva ijãpitãay remẽ okukui ijyvytu ai remẽ, ãwĩvo jaytata kõ okukui. 
REV.6.14	Ãmẽ si yva ojimãmã ky'y. Ãwitõ kareta ojimãmã kejavõigà, ãwĩvo tesõ. Ãmõ, yvytyry kõ ojisyry wena pe wyi. Pareti kõ ivo ve. Ypõ'õgwerà kõ ivo ve. Ojisyry tesõ kupa ky'y!
REV.6.15	[Ãmẽ ywesõ si ipojy ai tè ky'y.] Ajawyi jane kõ pirujẽ ojemĩ epe ky'y. Pareti kwarà kõ pupe oike ike ipe ojemĩ rõmõ kupa. Takuru wasu kõ pytery pè oike ipe teve ojemĩ rõmõ kupa. Jõvijã wasu kõ ve tesõ a'evo ipe ekoi. Sota rõvijã kõ ve ipe. Imoma'e ywete mãe kõ ve ipe. Ijayvukasi mãe kõ ve ipe. Temĩgwai kõ ve tesõ. Temĩgwai ai kõ teve. Ava jẽ rõwã nojemĩ ipojy ai mã'ẽ wyi. 
REV.6.16	Ajawyi yvytyry kõ pè kee e'i epe kupa:
REV.6.16	– E'a ore'aryvo orereinõ gatu rejupa! e'i epe kupa. Torojemĩ newyry pè! e'i epe teve kupa.
REV.6.16	Takuru kõ pè ve kee e'i epe kupa:
REV.6.16	– Torojemĩ pepytery pè! Janejare'e wyi torojemĩ, tomã'ẽ e'ã orere! Ãmõ, Kaneiru ra'yry vo mã'ẽ wyi teve torojemĩ, toremomorijau e'ã! e'i. 
REV.6.17	Oremomorijau wasua 'arà okwatà ky'y. Oremomorijau kupa remẽ, ava jẽ rõwã ojejatà! e'i kupa.
REV.7.1	Ajaire amã'ẽ jẽ remẽ, Janejare'e remĩgwai yvapewarà kõ rè amã'ẽ. Irõte. A'e kõ yvy popy siamyry kyty tui. Ãmõ, kwaray ẽma kyty. Ãmõ, kwaray 'apa kyty. Ãmõ, kwaray yke kyty. Ãmõ, kwaray yke rovajarà kyty. A'evo ekoi kupa. Yvytu ai jarà kõ rõmõ maevo sõ tite ekoi kupa. Opyykãtã yvytu ai kupa upa. Ajawyi nonuri yvytu ai. Yvy rupi nonuri. Pãranã wasu rupi nonuri teve. Nomovirupai ãmẽ yvyra kõ.
REV.7.2	Ãmõ rè amã'ẽ mijẽ. Janejare'e remĩgwai yvapewarà mõ teve a'e. Pe'ĩgà. A'e kwaray ẽma kyty wyi uu iko. Janejare'e koty rewarà kõ mojikuwapa opo pupe wereko. A'e yvapewarà wapukai uu iko. Yvytu ai jarà kõ pè wapukai iko. A'e kõ ikasiay yvy moaia rè, ãmõ, pãranã moaia rè. 
REV.7.3	Kee e'i ijupe kõ:
REV.7.3	– Tapepoi e'ã rã'ĩ yvytu ai wyi, e'i. Yvy tapemoaioka e'ã rã'ĩ, e'i. Pãranã wasu ve tapemoaioka e'ã rã'ĩ, e'i. Ãmõ, yvyra kõ ve. Ajaate ikusiwa toroinõ rã'ĩ Janejare'e remĩgwai e'e kõ rãpakã kõ rè imojikuwapa kõ rõmõ, [timanyvo e'ã ijupe kõ ãmẽ]! e'i wapukai.
REV.7.4	A'evo ikusiwaa oinõ ee kõ ãmẽ. Mõa'ãrõwã ãpakã kõ rè ojikusiwapa imojikuwapa kõ rõmõ. “Janejare'e pewarà”, e'i mã'ẽ ojikusiwa. “144.000 rõmõ tesõ ojiãpakãkusiwa mãe kõ”, e'i mã'ẽ ojenu ije. Pirujẽ Isaeu jeapyrerà waite e'yiwarà kõ a'evo ekoi. 
REV.7.5+REV.7.6+REV.7.7+REV.7.8	Kejõ a'evo ekoi mãe kõ:
REV.7.5+REV.7.6+REV.7.7+REV.7.8	Mokopejõ tesõ ojiãpakãkusiwa mãe kõ.
REV.7.9	Ajaire amã'ẽ mijẽ remẽ, soõ, aty wasu nijamoirõ irõma kõ'ãi mã'ẽ rè tesõ amã'ẽ ky'y, Janejare'e rena pè. Iteetejẽ ojiwyi mãe kõ. Ojiwy jiwyi jẽ tõvijã mãe kõ. Iteetejẽ ena mãe kõ. Ipirà kõ ve iteetejẽ mãe kõ. Ãmõ, iteetejẽ ijayvu mãe kõ. Aty wasu rõmõ ojatykapa kupa upa. Janejare'e rovake opõ'ã kupa upa. Kaneiru ra'yry vo mã'ẽ rovake teve opõ'ã kupa upa. Ijyru sirĩsisĩ pawete kupa upa. Ka'aro warakuri ro vo mã'ẽ opyy kupa upa.
REV.7.10	Janejare'e omoe'e kupa upa. Wayvo omoe'e kupa upa. Kee e'i imoe'e kupa:
REV.7.10	“Janejare'e janerereko katuarà rõmõ ekoi, Jõvijã wasu rõmõ!
REV.7.10	Kaneiru ra'yry vo mã'ẽ teve janerereko katuarà rõmõ ekoi!” e'i e'i imoe'e kupa upa.
REV.7.11	Ãmẽ pirujẽ Janejare'e remĩgwai yvapewarà kõ opõ'ã upa. Janejare'e wãrimã tesõ kupa upa, apyka 'aryvo wapy upa remẽ. Temisage'ã oiko mãe kõ ve wãrimã kõ. Tõvijã 24 mãe kõ teve. A'e kõ ojimoenãpa'ã ojayvy Janejare'e rovake imoe'e. Yvapewarà kõ. 
REV.7.12	Kee e'i imoe'e kupa:
REV.7.12	“Õ'õ, Janejare'e ywesõ temimoe'eay rõmõ ekoi.
REV.7.12	Ãwĩ ywesõ temimomojy rõmõ ekoi.
REV.7.12	Ãwĩ ywesõ mãrãkuwavay rõmõ ekoi.
REV.7.12	Ãwĩ pè ywesõ ‘nekatuay wete’ taoty tekou.
REV.7.12	Ãwĩ ywesõ joe'e rõmõ ekoi.
REV.7.12	Ãwĩ ywesõ ijayvukasiay wete Jõvijã wasu rõmõ iko.
REV.7.12	Ãwĩ ywesõ ikasiay wete mã'ẽ rõmõ ekoi.
REV.7.12	Ajawyi mãerã tè simoe'età jaiko.
REV.7.12	Õ'õ aje, Janejare'e ywesõ simoe'età ereko!” e'i ojĩga kupa.
REV.7.13	Ãmẽ tõvijã 24 mã'ẽ mõ e'i ije:
REV.7.13	– Ava põkõ wãi ijyru sirĩsisĩ gatu upa mãe kõ? Maty wyi põ uu kupa? Nekuwa põ? e'i ije.
REV.7.14	Ãmẽ a'e ijupe:
REV.7.14	– Ãnĩ, nakuwai! a'e. Ene si ãwĩ kõ nekuwa mã'ẽ! a'e ijupe.
REV.7.14	Ãmẽ si e'i ije ky'y:
REV.7.14	– Ãwĩ kõ ojimomorijau wasu wete ipe remẽ, ojipykãtã jẽ Jesu rè iko mãe kõ. Kee e'i kupa: “Kaneiru ra'yry vo mã'ẽ Jesu. A'e omãnõ eaiwererà repykarà mõ”, e'i kupa. “Ãwitõ janeyru jakusu savõ pupe iky'a'o remẽ, ãwĩvo ve eaiwererà wekyipa ewyi”, e'i kupa. Ajawyi nojipiraui omomorijauarà kõ wyi kupa. A'e kõ tè ãwĩ kõ rè nemã'ẽ.
REV.7.15	Ajawyi Janejare'e rovake tẽ tesõ ekoi kupa age'e ky'y. Omoe'e karuaru kupa, Janejare'e pè oporegeta mãe kõ rõmõ. Pya rupi, 'arà rupi, a'evo ekoi kupa ky'y. Ajaate Janejare'e ywe'e wereko katu kõtà opyriwarà kõ rõmõ ereko ky'y. Wenanõ kõtà wena e'e pè ereko kõ. 
REV.7.16	Ajaate nijamyay'ãi iko kupa ky'y. Ni'ywa'ãi teve iko kupa ky'y. Kwaray nojimoemija'ãi ee kõ ky'y. Ãmõ, kwaray nope kõ'ãi teve.
REV.7.17	A'evo 'evoa mã'ẽ wyi Kaneiru ra'yry vo mã'ẽ wereko katu kõtà ky'y, tõvijã e'eay kõ rõmõ ekoi. Ãwitõ kaneiru jarà weima kõ rerekoarà rõmõ ekoi ipi, ãwĩvo erekoarà kõ rõmõ ekoità ky'y. Yy pè weraa kõtà toy'u kupa. Poromoigo karuaru mã'ẽ a'e yy.
REV.8.1	Ajaire, amã'ẽ jẽ ajupa remẽ, Kaneiru ra'yry vo mã'ẽ ijapea omotarai mijẽ. Omotaraipa katu ijapea kõ ãmẽ ky'y. Ãmẽ omotaraipa katu ijapea remẽ, Janejare'e rena yva pè ojimovoropa katu. Nipui rã'ĩ kupa ky'y, Janejare'e rena pè. Ipuku sa'u opi ãmẽ.
REV.8.2	Ãmẽ Janejare'e remĩgwai yvapewarà kõ rè amã'ẽ. A'e kõ oõvijã rovake tui, 7 rõmõ. A'e kõ pè ava mõ jimi'a puku kõ ome'ẽ, ijãvijõ kõ jẽ.
REV.8.3	Ãmẽ ãmõ Janejare'e remĩgwai mõ rè amã'ẽ. A'e uu Janejare'e pewarà temime'ẽ rapya rena pyri'ĩje'ẽ opõ'ã upa. Parapi yvy karakuri jinõgwerà opyy upa, jaapy imopije katu ipupe mã'ẽ rena.
REV.8.3	– Aã emoeny Janejare'e rovake imoe'ea rõmõ, jamoeny tipije katu mã'ẽ rena 'aryvo. Karakuri jinõgwerà 'aryvo. Ãwisõ Janejare'e koty rewarà kõ oporegeta ijupe remẽ upi upi, iporegetakwerà too ipijekwerà revejẽ Janejare'e rovake, e'i ijupe.
REV.8.3	A'evo wereko ãmẽ. 
REV.8.4	Janejare'e remĩgwai omoeny ipije katu mã'ẽ upa remẽ, a'e pe wyi ãtasĩ oẽ oẽ oo Janejare'e rovake. Janejare'e koty rewarà kõ poregetakwerà revejẽ oẽ oẽ oo oo ovake ãmẽ. 
REV.8.5	Ajaire Janejare'e remĩgwai tata opyy temime'ẽ rapya rena pe wyi inõ parapi jamoeny imopije ipupe mã'ẽ pupe. Omoãnẽ. Ajaire omomo imono yvy kyty, yva pe wyi. Tyapu tesõ o'a. Tõpã vera vera tesõ ãmẽ. Tõpã ojika jika tesõ teve. Yvy otyty tesõ teve.
REV.8.6	Ajaire Janejare'e remĩgwai yvapewarà 7 rõmõ mãe kõ ojimi'a puku ojãvijõ jẽ oopytà.
REV.8.7	Emĩgwai ypykwerà ypy ojimi'a oopy. Ameve ãmãnà jimoãtãgwerà okukui. Tata ãmõ. Wyykwerà ãmõ. Ojeevejẽ okukui o'a yvy kyty oo oo kupa. Yvy okai ãmẽ. Pirujẽ rõwã okai yvy ajamã'ẽ. Ipẽgwerà kõrijõ tè okai.
REV.8.8	Ajaire emĩgwai revewarà oopy mijẽ ojimi'a. Ameve yvytyry vo mã'ẽ okai maevo sõ tite upa, mititirõwã mã'ẽ. Pãranã wasu pupe ojimomo o'a. Wyy rõmõ pãranã wasu ojinõ ãmẽ. Pirujẽ rõwã ajamã'ẽ a'evo ekoi.
REV.8.9	Ipupewarà kõ opa ywete ãmẽ. Pira kõ. Wãisõ itee tee tè opa pãranã wasu rovajarerà pè. Nawiu kõ ve opa, yare'e kõ revejẽ.
REV.8.10	Ãmẽ mõrijõ rõmõ yvapewarà kõ oopy paire, eevewarà oopy mijẽ ojimi'a. Ameve jaytata wasu o'a mijẽ yvy kyty oo. Turisara eny mã'ẽ vo o'a yy kõ pupe oo. Ãmõ, yy je'ẽ kõ pupe o'a. Ipẽgwerà tè ajamã'ẽ a'evo wereko. Pe'ĩ yy pupe o'a oo remẽ, mõrijõ yy pupe no'ai. 
REV.8.11	Iro tesõ ajamã'ẽ yy ãmẽ ky'y. Ajawyi “jaytata iro mã'ẽ” eu ijupe. Nija'u'ãi a'e yy ãmẽ ky'y. O'u tite mãe kõ opa ãmẽ.
REV.8.12	Ajaire moapy rõmõ yvapewarà kõ oopy paire, eevewarà oopy mijẽ ojimi'a. Oopy remeve, kwaray pẽgwerà oepa. Jay ivo ve. Ipẽgwerà oepa ve. Jaytata kõ pẽgwerà oepa teve.
REV.8.13	Ãmẽ yvate kyty amã'ẽ remẽ, soõ, wyrau rõvijã rè amã'ẽ. Oveve okwa iko. A'e kee e'i oje'ẽ wayvo okwa remẽ:
REV.8.13	– Aaa! Aaa! Ãwĩvo tesõ mãrãnai wasu okwatà! Yvy pewarà kõ momorijaua rõmõ okwatà, jimi'a ojenu mijẽ remẽ, e'i. Janejare'e remĩgwai yvapewarà moapy mãe kõ oopy tarà mijẽ jimi'a, e'i oveve okwa.
REV.9.1	Ãmẽ irõte rõmõ yvapewarà kõ oopy paire, eevewarà oopy mijẽ ojimi'a. Ãmẽ a'evo remẽ jaytata rè amã'ẽ, yva pe wyi yvy kyty o'a uu maekwerà rè. Ãmẽ jane mõ savi ome'ẽ jaytata pè. Yvy kwarà mãmĩ gyty ikwa oo mã'ẽ savi ome'ẽ. Ãjãg kõ mopã'ãga tè savi. 
REV.9.2	A'e pupe omotarai yvy kwarà rovapyka. Ojiovapyjavo ikwarà ãmẽ. Ameve, soõ, tata rãtasĩ oẽ oẽ ipupe wyi. Mitirõwã tata rãtasĩ oẽ oẽ oo yvate kyty. Ãtasĩgwerà omoãpatõ tesõ kwaray imokãjã. 
REV.9.3	Ãmẽ tata rãtasĩ pupe wyi taparara kõ oẽ oẽ oo oo yvy rupi ojimosãi okwa. Ãwitõ joajyry poropi remẽ ayay tesõ joupe, ãwĩvo ve tesõ taparara ray kõ. Janejare'e omokasi kõ tãwĩvo ekoi. 
REV.9.4	Kee e'i ijupe kõ:
REV.9.4	– Kwãkwã tapeapisi e'ã. Temitãgwerà kõ teve tapeapisi e'ã. Yvyra kõ teve tapeapisi e'ã. [Ãmõ, jane kõ Janejare'e koty rewarà kõ tapemomarama e'ã.] Nojiãpakãkusiwai mãe kõ kõrijõ tè ikõ tapemomarama nẽ.
REV.9.5	Tapejuka jimo'yjẽ e'ã ikõ ajamã'ẽ nẽ. Tapemotekorãma kõrijõ tè ikenẽ. 5 jay rõmõ a'evo tay puku ijupe kõ, e'i taparara kõ pè.
REV.9.5	[Oo ootà ãmẽ taparara kõ ipipa kõ.] 
REV.9.6	Ay wetetà poropipa kupa remẽ. Ay puku tesõtà poropi mã'ẽ. [Ãwitõ joajyry ay wete poropi remẽ, ãwĩvotà.] Ãmẽ a'evo remẽ, “Amãnõ kuwasi”, e'i e'i titetà kupa ky'y. Nomãnõ'ãi kupa ajamã'ẽ. Opota titetà omãnõa kupa.
REV.9.7	Kee taparara kõ rè amã'ẽ mã'ẽ. Ãwitõ kavaru jarà kõ omokatu eraatà jiapisia rè, ãwĩvo 'ejẽ taparara kõ ekoi. Ijãkãnyta tariri katu jome kupa. Ijãkãnytarà kõ yvy karakuri jinõgwerà vo. Ova kõ janerova vo. 
REV.9.8	Ijapira kõ wãivĩ apira vo. Ãi kõ jawarà ka'aporà rãi vo 'ejẽ. 
REV.9.9	Iposi'a yru ãtãay jome kupa. Separari
REV.9.10	Wai kõ ãmẽ, joajyry rowai vo tè. Ipopija re'yi tesõ kupa. A'e pupe poropi remẽ ayay tesõ janeupe ãmẽ. Ay puku tesõ janeupe. Ajaate 5 jay rõmõ tesõ ay janeupe kupa. 
REV.9.11	Oiko tõvijã wasu. Yvy kwarà mãmĩ gyty ikwa oo mã'ẽ rãrõarà tè a'e tõvijã wasu. A'e rerà pè Juteu kõ ayvu pè Apatõ eu. Kereku kõ ayvu rupi ãmẽ Aporijõ eu. [“Poromoma mã'ẽ” jaa tè aepo eu.]
REV.9.12	Opa rã'ĩ mãrãnai wasu ypykwerà ãmẽ. Okwa jẽtà mãrãnai wasu kõ ajamã'ẽ, mõrijõ rõmõ.
REV.9.13	Ãmẽ 5 rõmõ yvapewarà kõ oopy paire, eevewarà oopy mijẽ ojimi'a. A'evo remẽ moregeta ojenu mijẽ ije. Janejare'e rovake jamoeny tipije katu mã'ẽ rena pe wyi ojenu, yvy karakuri jinõgwerà pe wyi. Isiamyry jãvijõ jẽ pe wyi ojenu. 
REV.9.14	Kee e'i ojenu ojimi'apy 6 rõmõ mã'ẽ pè:
REV.9.14	– Yvapewarà irõte mãe kõ opokwa Pãranã Euparati pyri'ĩje'ẽ upa. Ekwa terejora kõ, e'i.
REV.9.15	A'e kõ ojimokatupa amãtejẽ poroapisia rè upa. Age'e ywetewarà renone ojimokatupa amãtejẽ. Aã 'arà renone. Aã jay renone. Aã kwaray renone. Oo ijora kõ ãmẽ. Ameve oo ootà poroapisità kupa. Pirujẽ taa taa kõ rupi oo poroapisi kupa. Moapy rõmõ wesa kupa remẽ, pe'ĩ ojukatà moapy mãe kõ. A'evo tesõtà poroapisi oo kupa. 
REV.9.16	Emĩgwai kõ rè amã'ẽ teve, sota kõ rè. A'e kõ kavaru ape 'aryvo oo iko. Aty wasu rõmõ tesõ oo iko kupa. Werywete nijamoirõ irõma kõ'ãi. 200.000.000 rõmõ tesõ oo iko kupa. [Tyapu tesõ oo iko kupa!]
REV.9.17	Kee tesõ sota kõ, kavaru ape 'aryvo oo mãe kõ, amã'ẽ ee kõ remẽ. Iposi'a yru ãtã kõ ipirã, tata vo. Isõvã teve, mo'y sõvã vo. Itawa teve. Kee kavaru kõ, amã'ẽ ee mãe kõ. Jawarà rõvijã ãkãg vo ijãkãg kõ. Ijuru kõ rupi tata oẽ. Ãtasĩ teve oẽ. Itawa mã'ẽ ve oẽ okai puku mã'ẽ.
REV.9.18	A'e ijuru pupewarà kõ poroapisi mã'ẽ tè. Temijarà kõ ojimomorijauvay opa ãmẽ. Okai omãnõ ãmẽ kupa, tata pupe. Ãmõgwerà ãtasĩgwerà pè omãnõ. Ãmõgwerà okai puku itawa mã'ẽ pè omãnõ. Kee omãnõ kupa. Moapy ekoi kupa remẽ, moapy mã'ẽ pe'ĩ omãnõ. Mõrijõ ãmẽ ojeja mãe kõ. 
REV.9.19	Ipojy wete kavaru kõ ãmẽ. Ijuru kasiay poroapisia rè, ojuru pupewarà pupe. Wai kõ ve ikasiay poroapisia rè. Moe ãkãgy vo wai kõ porosu'u. Omomarama kõ ywete ijapisi kõ. Ijatyray jane kõ ãmẽ opa.
REV.9.20	Etãrãgwerà kõ a'evoa rè omã'ẽ maire, ojimosĩoka kuwasi waiwererà kõ reitypypyipa kupa mijã. Noityi sire'e kupa ajamã'ẽ. Nomoe'ei ywe'e tite Janejare'e kupa. Ojimoane'e jẽ kõrijõ ãjãg kõ moe'ea rè iko kupa. Weminõgwerà kõ moe'ea rè teve ojimoane'e jẽ iko kupa. Ojarà rã'ãga règà ory iko kupa. Iteetejẽ eminõgwerà kõ ijarà rã'ãga kõ rõmõ. Kejõ. Yvy karakuri jimoãtãgwerà. Karakuri sĩ jimoãtãgwerà. Separari tawa
REV.9.21	Waiwererà rè nojimosĩokai ywe'e tite kupa. Kee ijaiwererà kõ. Porojukaa. Ãjãgai kasia rupi mosikoa. Imy'aa. Imonaa teve. Wãisõ ijaiwererà kõ! Ãwĩ rapijarà ojimosĩoka kuwasi itypypyipa kupa mijã! Ajamã'ẽ, “Taity ajawyi”, ne'i'ãi tesõ kupa. Ojimoane'e jẽ waiwererà rè iko kupa.
REV.10.1	Aja paire amã'ẽ mijẽ remẽ, soõ, Janejare'e remĩgwai yvapewarà rè amã'ẽ mijẽ, ikasiay mã'ẽ rè. A'e yva kyty wyi owyjy uu iko. Yvasĩ pè ojiyrunõ iko. Moju yva rewarà ijãkãg wãrimã iko. Kwaray reny vo 'ete tesõ ova eny upa. Tata reny vo 'ejẽ etãmã kõ eny upa. 
REV.10.2	Pãranã wasu mytery pè opãrõ o'ekatu pè upa. Ãmõ, katu pè opãrõ wetãmã rovajarà pè upa. Kareta kegà mã'ẽ ojiovapyjavo mã'ẽ opo pè wereko. 
REV.10.3	A'e wayvo oporegeta. Ãwitõ jawarà rõvijã
REV.10.4	Akusiwa tarepe tõpã poregeta vo mã'ẽ mijã, manyvo e'i mã'ẽ. Ajamã'ẽ akusiwa ypy remẽ, ava mõ kee e'i ije, yva pe wyi:
REV.10.4	– Teremome'u e'ã ikõ tõpã poregetakwerà nẽ. Ãmõ, terekusiwa e'ã teve ikõ nẽ, e'i ije.
REV.10.4	Nakusiwai ãmẽ. 
REV.10.5	Ãmẽ Janejare'e remĩgwai, kõi pãranã wasu mytery pè opãrõ mã'ẽ. Ãmõ, katu pè opãrõ wetãmã rovajarà pè upa mã'ẽ. A'e opojai yvate kyty, o'ekatu pè. 
REV.10.6+REV.10.7	Ojeayvunõ Janejare'e ayvu rupi. Oiko teãmã mã'ẽ Janejare'e. Pirujẽ oinõma moma'e maekwerà tè a'e. Ma'e eminõgwerà kõ: Yva, ipupewarà kõ revejẽ. Yvy, yvy rupiwarà kõ revejẽ. Pãranã, ipupewarà kõ revejẽ. A'e a'e kõ reinõgarerà teve Janejare'e. A'e ayvu rupi ojeayvunõ Janejare'e remĩgwai, kee javo:
REV.10.6+REV.10.7	– Janejare'e remĩgwai nojimi'apyive mã'ẽ oopy remeve, kuise'ẽ jẽ Janejare'e marama rè oposikotà, mãrãnà jikuwa e'ã rè. A'evoa rã omojikuwaokapa amãtejẽ wayvu mojenuarerà kõ pè, ãwĩvo tomojenu ikusiwa. Ajawyi ijayvukwerà rupi katu ekoità. Kãramõ rõwã a'evotà. Age'e pupeve a'evotà, e'i.
REV.10.8	Ãmẽ tõpã ryapu vo mã'ẽ aenu mijẽ yvate kyty wyi. Kee e'i ije:
REV.10.8	– Wãi Janejare'e remĩgwai pãranã wasu mytery pè opãrõ o'ekatu pè upa mã'ẽ. Ãmõ, katu pè opãrõ wetãmã rovajarà pè upa mã'ẽ. A'e kyty ekwa kareta ojiovapyjavo mã'ẽ pijarà mõ eru, e'i ije.
REV.10.9	Aa ikoty ãmẽ.
REV.10.9	– Kareta kegà mã'ẽ eme'ẽ ije, a'e ijupe.
REV.10.9	– Hoõ. Epyy iwa, e'i. Nemõkõ remẽ, nejuru pè e'ẽ gatutà rã'ĩ, eirà ryapirà vo. Ajamã'ẽ nereykwerà pupe oo remẽ, irotà, e'i ije.
REV.10.10	Ãmẽ apyy ipo pe wyi imõkõ ãmẽ. A'u remẽ, aje, e'ẽ gatu rã'ĩ, eirà ryapirà vo. Ajaire amõkõ maire, iro ereykwerà pè ky'y, ijayvu rupi katu. 
REV.10.11	Ãmẽ kee e'i mijẽ ava mõ ije:
REV.10.11	– Janejare'e ayvukwerà emojenu mijẽ, e'i. Mirà kõ iteetejẽ ojiwyi mãe kõ rewarà emojenu, manyvo wereko kõtà. Ojiwy jiwyi tõvijã mãe kõ rewarà emojenu. Ãmõ, ipirà kõ ve iteetejẽ mãe kõ rewarà emojenu. Ãmõ, iteetejẽ ijayvu mãe kõ rewarà emojenu. Ijatyray jõvijã wasu kõ rewarà teve emojenu, e'i ije.
REV.10.11	A'evo ãmẽ areko.
REV.11.1	Ãmõ, amã'ẽ ee mã'ẽ tè mijẽ amome'utà. Ãmẽ ava mõ tetã jamosã'ãga ipupe mã'ẽ ome'ẽ ije. Ãmẽ Janejare'e kee e'i ije:
REV.11.1	– Ekwa teremosã'ãga emoe'ea retã, yvy pewarà. Eupewarà temime'ẽ rapya rena ve emosã'ãga. Ãmõ, mapejõ põ jane kõ emoe'e mãe kõ terekuwa. Emoirõ irõ ikuwa kõ. 
REV.11.2	Ajamã'ẽ tetã ypy neremosã'ãga'ãi, nererovijai mãe kõ remipãsarõgwerà tè a'e rewarà mõ. A'e kõ Jerusarẽ taa omoaità ãmẽ, erena e'e. Ame'ẽ rã'ĩ ipo kõ pè tomoai kupa. Omoai puku sa'utà rã'ĩ Jerusarẽ taa ãmẽ kupa. Werywete irõte kwaray rõmõ a'evotà ekoi ãmẽ kupa. 42 jay rõmõ ekoità kupa. 
REV.11.3	Ãmẽ a'evo remẽ, eayvu mojenuarà kõ a'e pè ekoità, mõrijõ rõmõ. Kamisa saki aiwerà opypytà oyru kõ rõmõ. Wãgyoa mojikuwaparà rõmõ a'evotà ekoi kupa. Eayvu omojenutà erokwa kupa. Werywete irõte kwaray rõmõ a'evotà kupa, e'i ije.
REV.11.4	A'e ijayvu mojenuarà kõ Janejare'e rovake opõ'ã upa, yvy jarà rovake. Ãwitõ oriveira'y kõ mõrijõ rõmõ ovake tui mã'ẽ vo. Ãmõ, ãwitõ turi'y kõ ovake tui mã'ẽ vo. Ãwĩvo tui kupa.
REV.11.5	Janejare'e wayvumokasi kõ ywete, kee toiko kupa. Ava mõ sõ omoai kõ tarepe remẽ, tata vo mã'ẽ omoẽtà ojuru kõ rupi imoma kõ kupa. A'evotà ãpã kõ moma kupa. 
REV.11.6	Ãmõ, kee. Ijayvukasia kõ rupi tè ãmãnà okytà. Ãmõ, ãmãnà noky'ãi teve ijayvukasia kõ rupi.
REV.11.7	Ajaire awyjepa rã'ĩ Janejare'e ayvu omojenu kupa remẽ, moma'e aiwerà ojimokasi rã'ãga mã'ẽ uutà ity ity kõ ky'y. A'e yvy kwarà mãmĩ gyty ikwa oo mã'ẽ pupe wyi oẽtà uu ity ity kõ. Ojukatà Janejare'e ayvu mojenuarà kõ ãmẽ ky'y. 
REV.11.8	Jerusarẽ taa pè tè omãnõtà kupa, oõvijã ywete jukaawerà pè ywe'e. Taa wasu tè a'e. Nivoi mãe kõ rena rõmõtà tè a'e taa wasu ãmẽ. Ãwitõ Sotoma taa wãnà kõ nivoi pawete tesõ karamoe remẽ, ãwĩvo vetà a'e wãnà kõ nivoi ekoi.
REV.11.8	Ãmẽ moma'e aiwerà ojimokasi rã'ãga mã'ẽ ojuka kõ paire, oity tepe'ytetà wemijarà reãgwerà kõ oo. Taa wasu rupi okwa pee mã'ẽ pè oitytà eãgwerà kõ oo. A'e pè yvyu tuità upa. 
REV.11.9	A'evo remẽ mirà kõ okwatà eãgwerà kõ rè omãjã. Ma'e kõ. Pirujẽ mirà kõ waite e'y e'yiwarà kõ, iteetejẽ ijayvu mãe kõ, pirujẽ yvy rupiwarà kõ. Mokopejõ omã'ẽtà mãe kõ okwatà. Werywete irõte 'arà rõmõ tesõ omã'ẽtà ee kõ okwa kupa. Eãgwerà kõ noatyoka'ãi kupa. 
REV.11.10	Oryvay kõrijõtà ijukaawerà rè omãjã kupa. Pirujẽ jane kõ orytà. Moma'e kõ ome'ẽ me'ẽtà ojiupe oory rõmõ iko ãmẽ kupa.
REV.11.10	– Age'e sõsi janeroryvay ky'y, e'i ywe'e titetà oory rõmõ iko kupa. Janemo'eai mãe kõ omãnõ ky'y! e'i kõrijõtà kupa. Age'e si nijanemo'eai'ãi kupa ky'y! e'i ywe'e titetà kupa.
REV.11.11	Ãmẽ amã'ẽ jẽ a'evoa rè ajupa. Werywete irõte 'arà okwapa ky'y. Ãmẽ, soõ, temijarà kõ opoerapa ky'y! Janejare'e opeju kõ imono imomoera kõ ky'y. Opõ'ã ãmẽ kupa. Ameve tite nivoi mãe kõ ojimonyi tesõ omãjã ee kõ ky'y. Okyje ai tesõ tite kupa ky'y. 
REV.11.12	Ãmẽ moregeta ojenu opoera mãe kõ pè, nivoi mãe kõ reminu rõmõ. Yva pe wyi ojenu, wayvo tesõ. Kee e'i mã'ẽ ojenu:
REV.11.12	– Pejo ike ekoty, e'i mã'ẽ.
REV.11.12	Janejare'e tè aepo e'i ijupe kõ. Ameve oẽ oo ikoty kupa. Yva rãtasĩ rupi oẽ oo kupa. Ãmẽ ãpã kõ a'evoa rè omã'ẽ kupa upa. 
REV.11.13	Ameve yvy otyty tesõ. A'e rè opa wete jane kõ. 7.000 rõmõ tesõ opa ãmẽ yvy tytya pè kupa. 63.000 rõmõ tesõ ãmẽ opyta jẽ mãe kõ. A'e kõ ojimonyi tesõ ãmẽ ky'y. Okyje ai tè kupa ky'y. Ameve tite omomojy tesõ Janejare'e kupa ky'y.
REV.11.14	A'evo kõrijõ tè rã'ĩ mãrãnai wasu yvy pewarà okwa ãmẽ ky'y. Okwa tarà mijẽ ajamã'ẽ mãrãnai wasu mõ, awyjepapa mõ.
REV.11.15	Ãmẽ yva pè Janejare'e remĩgwai awyjepatà mã'ẽ oopy ojimi'a puku ky'y. Ãmẽ oopy paireve, moregeta ojenu wayvo, yva pe wyi. Kee e'i kupa taenu:
REV.11.15	“Age'e sõsi Janejare'e po pè pirujẽ jane kõ yvy pewarà kõ ekoi ky'y!
REV.11.15	Emimuurerà po pè teve ekoi kupa.
REV.11.15	Awyje Jõvijã wasu rõmõ ekoi mãerã tè”, e'i kupa.
REV.11.16	Ãmẽ Janejare'e koty rewarà kõ rõvijã kõ, 24 rõmõ mãe kõ, wapy jẽ Janejare'e rovake okwa kupa upa.
REV.11.17	Kee e'i imoe'e kupa:
REV.11.17	“Janejare'e! Ene ywesõ nekasiay wete Jõvijã wasu rõmõ neiko!
REV.11.17	Neiko karuaru teãmã mã'ẽ tè ene.
REV.11.17	Age'e neiko jẽ neiko.
REV.11.17	Karamoeve neikopa teãmã.
REV.11.17	Nekasiay. Neayvukasiay!
REV.11.17	Pirujẽ mirà kõ pè Jõvijã wasu rõmõ neiko ypy nekasia rupi!
REV.11.17	Ajawyi oreroryvay nere!
REV.11.18	Jane yvy pewarà kõ ojikõ'õ ywe'e tite nere.
REV.11.18	Ajawyi age'e ene sõsi nejikõ'õtà ijaiwererà kõ rè ky'y.
REV.11.18	Kuise'ẽ jẽ omãnõ mãe kõ nemoe'yità.
REV.11.18	Nanererovijai mãe kõ ãmẽ neemavotà nivoi mãe kõ rõmõ.
REV.11.18	Nekoty rewarà kõ ãmẽ nemoepypatà.
REV.11.18	Kejõ. Neremĩgwai kõ. Neayvu mojenuarerà kõ.
REV.11.18	Ja'yrerà kõ. Tõvijã kõ.
REV.11.18	Pirujẽ nemomojy mãe kõ nemoepytà ky'y! [Nepyri nemoigo karuarutà mã'ẽ pupe tè nemoepy kõtà ajamã'ẽ.]
REV.11.18	Poroapisi mãe kõ ãmẽ nemomatà!” e'i e'i 24 rõmõ mãe kõ ojĩga.
REV.11.19	Ãmẽ Janejare'e moe'ea retã yvapewarà ojiovapyjavo. Ãmẽ Janejare'e ayvu rena ojisa, Janejare'e moe'ea retã pupe wyi.
REV.12.1	Ajaire ipojy wete mã'ẽ ojisa mijẽ yva pè. Soõ, wãivĩ yvapewarà tè sikaepo ojisa. A'e kwaray vo ijyru upa mã'ẽ. Ãmõ, jay ipy wyry pè tui teve. Jaytata kõ vo ijãkãnytarà. 12 rõmõ jaytata kõ vo mã'ẽ. 
REV.12.2	Ipuru'au mã'ẽ tè wãivĩ. Eamai omemyray pè upa.
REV.12.3	Ameve ipojy wete mã'ẽ mõ ojisa mijẽ yva pè, tarakão ta'yrõwã mã'ẽ.
REV.12.4	Wai tiva tiva jaytata kõ reitypypyi yvy kyty imono. Jaytata kõ o'a uu ãmẽ. Moapy jaytata remẽ, pe'ĩte o'a uu. Mõrijõ no'ari mã'ẽ ãmẽ. A'e a'evo.
REV.12.4	Ãmẽ tarakão wãivĩ ipuru'au mã'ẽ rovake opõ'ã upa. Wãrõ jẽ imemy'atà mã'ẽ upa. O'a remeve imemyry o'utà. Ajawyi wãrõ upa. 
REV.12.5	Ãmẽ wãivĩ imemy kwaima'e rõmõ, jõvijã wasu rã rõmõ. Pirujẽ mirà kõ rè ijayvukasi mãe rã rõmõ imemy. A'e tè tarakão wãrõ tite upa mijã. Ameve ava mõ apy'ajẽ wekyi amãtejẽ imemyry eraa Janejare'e kyty imokatu. Janejare'e wapy upa mã'ẽ kyty weraa imokatu. 
REV.12.6	Ãmẽ ijykwerà ojava oo tarakão wyi, tekoe'ãma kyty. A'e pè Janejare'e ena rã oinõma amãtejẽ ijupewarà mõ. A'e kyty ojava oo opyta ãmẽ. Werywete irõte kwaray rõmõ a'e pè opytatà. A'e pè tè Janejare'e wapoiokatà.
REV.12.7	Ãmẽ ajaire amã'ẽ mijẽ remẽ, jiapisia rè amã'ẽ. Yva pewarà a'e. Janejare'e remĩgwai yvapewarà kõ ojiapisità tarakão rè mã'ẽ rè amã'ẽ. Yvapewarà kõ rõvijã rerà pè Mikeu eu. A'e tè werojiapisi wemĩgwai yvapewarà kõ tarakão reve,
REV.12.8	Nikasi tarakão kõ ajamã'ẽ ijupe kõ. Manyvo ne'i'ãi yva pè opyta jẽ ãmẽ ky'y. 
REV.12.9	Ajaate Janejare'e omomooka to'a oo yvy kyty, emĩgwai kõ revejẽ. Awyje yvy pè tè ekoi kupa ky'y. Ãjãgai rõvijã tè tarakão,
REV.12.10	Ãmẽ moregeta ojenu mijẽ ije, yva pe wyi. Wayvo kee jaa ojenu:
REV.12.10	“Janejare'e ywesõ ikasiay ãjãgai rõvijã wyi!
REV.12.10	Ajawyi wemĩgwai kõ wereko katu iwyi!
REV.12.10	Okasia omojikuwaoka pirujẽ mirà kõ pè!
REV.12.10	Ojikuwaoka Jõvijã wasu rõmõ iko!
REV.12.10	Emimuurerà ve ojikuwa Jõvijã wasu rõmõ iko.
REV.12.10	Ãjãgai rõvijã ojimokasi epe Janejare'e rè mijã.
REV.12.10	Nivoi mã'ẽ omo'y ipe Janejare'e koty rewarà kõ rè owari rõmõ mijã.
REV.12.10	‘Nanererovijai kupa’, e'i epe Janejare'e pè mijã.
REV.12.10	Pya rupi aepo e'i epe. 'Arà rupi ve aepo e'i epe.
REV.12.10	E'i py'y py'yi epe mijã.
REV.12.10	Ajamã'ẽ Janejare'e Remimuurerà omomo tesõ ãjãgai rõvijã yvy kyty imono okasia rupi,
REV.12.10	ãwisõ manyvo te'i e'ã Janejare'e pè ky'y.
REV.12.11	Age'e sõsi Jesu koty rewarà kõ i'arà kyty ekoi ky'y.
REV.12.11	A'e kõ ywesõ ojimokasi ee ky'y.
REV.12.11	A'e kõ pewarà mõ Kaneiru ra'yry vo mã'ẽ omãnõ, ijaiwererà repykarà mõ.
REV.12.11	Omãnõa rupi omokasi kõ ky'y.
REV.12.11	Ajawyi nikasi'ãi ãjãgai rõvijã ijupe kõ ky'y.
REV.12.11	Janejare'e ayvu e'e omojenu jenu kupa ipi.
REV.12.11	A'evo nomokasiokai ãjãgai rõvijã wee kõ ky'y.
REV.12.11	Nojipiraui tesõ kupa. Nokyjei teve omãnõa wyi kupa.
REV.12.11	Ajawyi ãjãgai rõvijã iwyry kõ gyty ekoi ky'y.
REV.12.12	Ajawyi kee a'e yva pewarà pè:
REV.12.12	Yva, tanerory ikõ ky'y nẽ! a'e.
REV.12.12	Yva pewarà kõ pè, tapenory pirujẽ! a'e teve.
REV.12.12	Ajamã'ẽ yvy pè naiko'ãi torya.
REV.12.12	Mãrãnai wasu okwa tarà mijẽ yvy pè.
REV.12.12	Pãranã wasu pè ve okwatà.
REV.12.12	Ãjãgai rõvijã o'a uu yvy kyty.
REV.12.12	Ajawyi ojimõarõ ywete.
REV.12.12	Poromoripe jẽ poromoai yvy rupi.
REV.12.12	Okuwa nojimokasi puku kuwa'ãi.
REV.12.12	Ajawyi a'evo ekoi ipi”, e'i mã'ẽ ojenu ije.
REV.12.13	Ãmẽ tarakão awyje omomoawerà yvy kyty okuwapa remẽ, imemypa mã'ẽ rè ojimoemija ipe ky'y. 
REV.12.14	Ajawyi Janejare'e opepõkãnõ wãivĩ toveve oo iwyi. Ãwitõ wyrau pepõkã, ãwĩvo 'ejẽ oinõ ijupe. Ajawyi oveve sire'e oo tarakão wyi ky'y. Tekoe'ãma kyty oveve oo ojinõ gatu iwyi. A'e pè opyta pukutà rã'ĩ. Werywete irõte kwaray rõmõ a'e pè opytatà. A'e pè tè ojimi'utà. 
REV.12.15	Ãmẽ oveve oo iko remẽ, tarakão yy omono ipe ojuru pupe wyi wãivĩ kyty. Yy poru vo tesõ omono ipe ikoty toeraa wãivĩ [ijuka] mijã. 
REV.12.16	Ajamã'ẽ yvy opãtavõ wãivĩ. Omosu yy poru iwyi, tarakão remimonokwerà. 
REV.12.17	Ãmẽ si tarakão ojikõ'õ tesõ ipe ee ky'y. Oo ojimorara imemyry kõ rè ky'y, Janejare'e ayvu rupi katu ekoi mãe kõ rè. Jesu remimojenuwerà aje ywete mã'ẽ noity'ãi mãe kõ rè oo ojimorara. 
REV.12.18	Ajawyi tarakão pãranã wasu reme pè kõrijõ tui ky'y. Manyvo ne'i'ãi ky'y.
REV.13.1	Ãmẽ ãmõ moma'e aiwerà rõvijã rè amã'ẽ mijẽ, pãranã pupe wyi oẽ iko remẽ.
REV.13.2	Jawarà kusiwarà vo moma'e aiwerà. Uusu
REV.13.3+REV.13.4	Ijãkãg mõ rè amã'ẽ remẽ, ijãkãmopaiawerà rè amã'ẽ. A'e rè omãnõ mijã. Ajamã'ẽ opoera ajaire. Ãmẽ a'e rè omã'ẽ mãe kõ ojimonyi tesõ ee omãjã.
REV.13.3+REV.13.4	– Eeee! Ikasiay si moma'e aiwerà! Naikoi ãwĩ rapijarà ipi, ikasiay mã'ẽ! Ava jẽ rõwã ikasità ojiapisi remẽ eeve! e'i tite kupa.
REV.13.3+REV.13.4	Pirujẽ mirà kõ aepo e'i tite ijupewarà mõ. Omojõvijã rã'ãga tesõ ãmẽ kupa ky'y. Tarakão ve tesõ omoe'e ãmẽ kupa ky'y, ijayvu mokasia mõ.
REV.13.5	Ameve moma'e aiwerà oporegeta. Soõ, oporegeta ojimoe'e rõmõ iko. Janejare'e tẽ tesõ omojaiwe tite iko. Janejare'e kee e'ipa amãtejẽ maekwerà rupi katu tè a'evo rã'ĩ: “Temojaiwe jẽsi! Toporegeta puku sa'u rã'ĩ jẽsi! Ãwisõ tijayvukasi rã'ãga rã'ĩ iko. 42 jay rõmõ tesõ ta'evo rã'ĩ”, e'ipa amãtejẽ. [Ajawyi moma'e aiwerà oporegeta. Janejare'e ne'i amãtejẽ sõ remẽ, noporegeta'ãi kuwa mijã.]
REV.13.6	Ãmẽ oporegeta remẽ, oporegeta ai tesõ Janejare'e rè iko ipi. Omojaiwe tesõ tite. Janejare'e rekoa rè teve oporegeta ai. Imoe'ea retã rè tẽ tesõ oporegeta ai, Janejare'e pyriwarà kõ rè teve. 
REV.13.7	“Tojimokasi rã'ĩ jẽsi!” e'i Janejare'e moma'e aiwerà pewarà mõ. Ajawyi tè a'evo ekoi. Ojimokasi ywe'e tite Janejare'e koty rewarà kõ rè ãmẽ ky'y. A'e kõ reve ãmẽ ojiapisi epe, iwyry kyty toiko kupa. Ijayvukasiay tite jane kõ pè iko, iteetejẽ ojiwyi mãe kõ pè. Iteetejẽ ena mãe kõ pè ijayvukasiay. Ojiwy jiwyi tõvijã mãe kõ pè. Iteetejẽ ijayvu mãe kõ pè. Ãmõ, ipirà kõ ve iteetejẽ mãe kõ pè. A'e a'e kõ omomojy ywe'e titetà ãmẽ ky'y. Ikasiay moma'e aiwerà a'e kõ pè ãmẽ ky'y.
REV.13.8	Erà kõ nojikusiwai Kaneiru ra'yry vo mã'ẽ kareta rè mãe kõ tè omoe'e ywe'e tite moma'e aiwerà. Pirujẽ. Janejare'e koty rewarà kõ kõrijõ tè nomoe'ei moma'e aiwerà. Erà kõ ojikusiwapa kareta rè Janejare'e pyri oiko karuarutà mãe kõ rõmõ mãe kõ kõrijõ tè nomoe'ei. Yvy jinõ e'ãve erà kõ ojikusiwapa amãtejẽ Kaneiru ra'yry vo omãnõ mã'ẽ kareta pè mãe kõ. A'e a'e kõ kõrijõ tè nomoe'ei moma'e aiwerà ipi.
REV.13.9	Pejapyaka katu ikõ aã ayvukwerà rè nẽ. 
REV.13.10	Ava mõ jamopã'ãtà teãmã mã'ẽ, aekwerà jamopã'ãtà. Ãmõ, ava mõ marija poko remijarà rõmõ teãmã omãnõtà remẽ, a'e pè tè omãnõtà. Ajawyi Janejare'e koty rewarà kõ tojimomãatã jẽ ee ojirovija. Topoi e'ã oõvijã wyi kupa!
REV.13.11	Ãmẽ amã'ẽ jẽ remẽ, soõ, moma'e aiwerà mõ rè amã'ẽ mijẽ, oẽ yvy pupe wyi uu remẽ. Mõrijõ rõmõ inamirãsĩ mã'ẽ a'e. Kaneiru namirãsĩ vo inamirãsĩ. A'e poregeta tarakão poregeta vo. 
REV.13.12	Poromogeta remẽ, moma'e aiwerà ypykwerà ayvukasia rupi oporegeta, jane yvy rupiwarà tomoe'e. Ijãkãg mõ rè ijãkãmopai maekwerà tomoe'e kupa. 
REV.13.13+REV.13.14	Ipojy mã'ẽ omojisa jane kõ rovake ipi. Moma'e aiwerà ypykwerà rovake omojisa ikasia rupi ipi. Tata yva pe wyi oinõ imuu yvy kyty ovake kõ imonyi kõ. Imoripea mõ tè oinõ maevo sõ tite tè tata. Ãmẽ ipojy mã'ẽ oinõ mã'ẽ, kee e'i moma'e aiwerà ypykwerà pewarà mõ:
REV.13.13+REV.13.14	– Janejare'e tè ãwĩ! Ikasia rupi ipojy mãe kõ areko ipi. Ijãkãg mõ ijãkãmopaia rè omãnõ ipe remẽ, opoera jẽ tesõ kuwa! Ajawyi ãwĩ jimoãtãgwerà rã'ãga tapeinõ. Tapemoe'e, e'i jane kõ pè.
REV.13.13+REV.13.14	A'evo oinõ ãmẽ kupa, ijayvu rupi. 
REV.13.15	Oinõma kupa remẽ, omoji'ãgekyioka rã'ãga ovake kõ okasia rupi. Iporegeta rã'ãga teve oinõ. Porojukaa teve oinõ ee. Ajawyi ava mõ nomoe'ei sõ remẽ, ojuka kuwa. 
REV.13.16	Ojimojõvijã ai tesõ pirujẽ jane kõ pè ãmẽ ky'y. Ma'e, ijayvukasi maekwerà kõ pè. Ja'yrerà kõ pè teve. Imoma'e ywete mãe kõ pè. Nimoma'ei mãe kõ pè teve. Temĩgwai kõ pè. Temĩgwai ai kõ pè teve. Pirujẽ pè ojimojõvijã ai ky'y. Moma'e aiwerà rerà okusiwaoka tesõ ipo kõ rè erokwa ky'y, i'ekatu kõ rè. Ãpakã kõ rè ve okusiwaoka erà erokwa. [Ãmõ remẽ “666” okusiwaoka erà rõmõ ee kõ.]
REV.13.17	Nojikusiwaokai erà mã'ẽ nopyy kuwa'ãi moma'e kõ ky'y. Nome'ẽ kuwa'ãi teve moma'e kõ. Erà ojikusiwapa ee remẽ tè katu opyy kuwa. Ome'ẽ kuwa ve joupe ãmẽ.
REV.13.18	Ava mõ otekokuwa remẽ tè okuwatà manyvo jaa tè 666. Kwaima'e mõ rerà tè ãwĩvotà. Tapetekokuwa ikõ ãwĩ rapijarà rè ajawyi nẽ.
REV.14.1	Ajaire amã'ẽ mijẽ ee remẽ, soõ, Kaneiru ra'yry vo mã'ẽ tui, yvytyrapyte 'aryvo. Sião eu ijupe mã'ẽ 'aryvo tui. Aty wasu ojatykapa ipyri upa. Kõitokõ ãpakã kõ rè Kaneiru ra'yry vo mã'ẽ rerà ojikusiwapa. Janejare'e rerà ve ojikusiwapa ãpakã kõ rè. 144.000 rõmõ tesõ ojatykapa a'evo mãe kõ rõmõ.
REV.14.2	Ãmẽ jĩgarà aenu, yva pe wyi. Wayvo ojenu, ytu wasu ryapu vo tesõ. Tõpã ryapu vo tesõ teve ojenu. Ãwitõ ijã jĩropẽ mã'ẽ
REV.14.3	Aty wasu tè Janejare'e rovake ojĩga upa. Ãmẽ tè katu ojĩgarà mõ rè ojĩga kupa. A'e kõ remikuwa kõrijõ tè jĩgarà. Temisage'ã oiko irõte mãe kõ rovake ve ojĩga kupa upa. Janejare'e koty rewarà rõvijã kõ 24 mãe kõ rovake ve ojĩga kupa upa. A'evo ojĩga mãe kõ 144.000 rõmõ tesõ ekoi, Kaneiru ra'yry vo mã'ẽ omãnõa rupi opyy erojivy maekwerà kõ. 
REV.14.4	Nivoi tekoua wyi ojireko katu mãe kõ tè a'evo ojĩga kupa upa. Ãwitõ ava mõ ojireko katu my'aa wyi ivoa rupi kõrijõ tè toiko, ãwĩvo ojireko katu kõrijõ tè iko kupa mãe kõ. A'e kõ Kaneiru ra'yry vo mã'ẽ rupi oo oo ipi. Maipe kyty oo remẽ, oo upi kupa ipi, emipyykwerà kõ rõmõ. Kaneiru ra'yry vo mã'ẽ omãnõ ijaiwererà repykarà mõ erojivy kõ Janejare'e kyty. Wemirojivy ypykwerà kõ rõmõ weru. Kaneiru ra'yry vo mã'ẽ pewarà kõ a'e kõ ãmẽ. A'e kõ tè ojĩga Janejare'e rovake upa. 
REV.14.5	Niwari mãe kõ a'e kõ. Ivo katu ekoi mãe kõ. Ava mõ nomo'y'ãi teywete nivoi mã'ẽ ee kõ. A'e kõ tè ojĩga upa.
REV.14.6	Amã'ẽ mijẽ remẽ, Janejare'e remĩgwai yvapewarà mõ rè tè amã'ẽ mijẽ. A'e oveve yva rupi okwa. Janejare'e ayvu e'eay wereko, nopa'ãi mã'ẽ. Noje'o'ãi mã'ẽ teve. A'e mojenu oveve iko. Pirujẽ yvy rupiwarà kõ waite ite atyry kõ rõmõ ekoi mãe kõ pè aepo jaa omojenu erokwa. Ipirà kõ ve iteetejẽ mãe kõ pè. Iteetejẽ ena mãe kõ pè. Ijayvu kõ iteetejẽ mãe kõ pè. Ojiwy jiwyi tõvijã mãe kõ pè ve omojenu erokwa. Pirujẽ a'e a'e kõ pè omojenu erokwa oveve okwa remẽ. 
REV.14.7	Wayvo tesõ omojenu iko. Kee e'i imojenu:
REV.14.7	– Janejare'e ikõ tapemomojy wete imoe'e nẽ! Poromoe'yia 'arà okwatà ky'y. Age'e tè katu a'evotà ky'y. Yva reinõgarerà tè Janejare'e! Yvy reinõgarerà teve! Pãranã reinõgarerà teve! Yy e'e reinõgarerà teve! Tapemomojy wete awi imoe'e ikenẽ! e'i imojenu okwa.
REV.14.8	Ajaire Janejare'e remĩgwai mõ oveve mijẽ okwa. Kee e'i okwa remẽ:
REV.14.8	– Papironi taa wãnà kõ opa tesõ! Opa 'ete kupa! A'e kõ jane kõ weraa nivoi tekoua rupi toiko kupa ipi mijã. Ãwitõ jamoga'uayoka mã'ẽ vo sõ tite jane kõ pè, nivoi toiko kupa. A'evo a'e wãnà kõ poroereko ipi, ãwisõ nivoi toiko kupa. Ajawyi Janejare'e omomorijau ywete imoma kõ ky'y! e'i oveve okwa remẽ.
REV.14.9+REV.14.10	Ajaire ãmõ Janejare'e remĩgwai mõ oveve mijẽ okwa. A'e wayvo oporegeta oo. Kee e'i okwa:
REV.14.9+REV.14.10	– Moma'e aiwerà omoe'e mãe kõ, Janejare'e omomorijau ywetetà. Moma'e aiwerà rã'ãga jimoãtãgwerà omoe'e mãe kõ teve. Moma'e aiwerà rerà kõ ojikusiwapa ãpakã kõ rè mãe kõ teve omomorijau ywetetà. Ipo kõ rè ojikusiwa mãe kõ teve omomorijau ywetetà. Noporijauesa miti kõ'ãi. Tata wasu pupe tesõ omono kõtà pirujẽ, tojimomorijau kupa, poroapy puku mã'ẽ pupe. Janejare'e remĩgwai yvapewarà kõ omã'ẽtà ee kõ ojimomorijau kupa remẽ. Kaneiru ra'yry vo mã'ẽ ve omã'ẽtà ee kõ. 
REV.14.11	Okai kupa remẽ, ãtasĩ oẽ karuarutà upa. Nopi'ãi. Nopa'ãi imomorijaua kõ. 'Arà rupi, pya rupi a'evotà. Kejõ a'evotà. Moma'e aiwerà omoe'e mãe kõ. Moma'e aiwerà rã'ãga omoe'e mãe kõ. Moma'e aiwerà rerà ojikusiwapa ee mãe kõ. Mokopejõ a'evotà ojimomorijau iko kupa, e'i oveve okwa remẽ.
REV.14.12	A'evo remẽ ikõ Janejare'e koty rewarà kõ tojimomãatã jẽ nẽ. Janejare'e ayvu ivo tekoua rupi katu ikõ toiko jẽ kupa nẽ. Tojipykãtã jẽ ikõ Jesu rè iko kupa nẽ.
REV.14.13	Ãmẽ ajaire moregeta ojenu mijẽ ije, yva pe wyi. Kee e'i mã'ẽ ojenu:
REV.14.13	– Kee jaa ekusiwa: “Awyje ikatuaytà pirujẽ Janerõvijã ywete rè ojipykãtã jẽ omãnõa pe'ĩ tesõ mãe kõ pè. Oryvaytà kupa”, e'i mã'ẽ ekusiwa, e'i ojenu.
REV.14.13	– Õ'õ, aje, e'i Janejare'e 'Ãg ãmẽ. Age'e sõsi ikane'õyotà oposikoa iwasu mã'ẽ rè kupa ky'y. Ivo ekoiawerà kõ ojikuwatà Janejare'e rena pè. Oryvaytà ãmẽ kupa ky'y, e'i.
REV.14.14	Amã'ẽ mijẽ remẽ, soõ, yvasĩ rè amã'ẽ. A'e 'aryvo kwaima'e vo sõ tite mã'ẽ wapy upa. A'e yvy karakuri jinõgwerà pè ojiãkãnytanõ upa. Aresi po'oka saa pina vo mã'ẽ opo pè weru upa, aime katuay mã'ẽ.
REV.14.15	Ãmẽ Janejare'e remĩgwai mõ oẽ uu, Janejare'e rena e'e pupe wyi, yva pe wyi. A'e wayvo tesõ wapukai kee javo kwaima'e vo sõ tite mã'ẽ pè, yvasĩ 'aryvo wapy upa mã'ẽ pè:
REV.14.15	– Kee e'i Janejare'e ene: “Emomorijau jane kõ ijaiwererà repykarà mõ ky'y”, e'i ene. Ãwitõ aresi japo'opa jimo'yjẽ osinĩma remẽ, ãwĩvo ve nivoi mãe kõ terereko. Pe'ĩ 'arà tè rõmõ teremomorijaupa jimo'yjẽ, e'i ijupe.
REV.14.16	Aepo e'i remeve, yvasĩ 'aryvo wapy upa mã'ẽ a'evo wereko. Ãwitõ jamopapai i'a saa pina pupe, ãwĩvo ve Janejare'e remĩgwai omomorijau nivoi mãe kõ, yvy pewarà kõ. Omomorijau jimo'yjẽ.
REV.14.17	Ãmẽ Janejare'e remĩgwai mõ oẽ mijẽ uu Janejare'e rena e'e pupe wyi, yva pe wyi. Saa pina vo mã'ẽ weru opo pè upa, aime katu mã'ẽ. 
REV.14.18	Ãmẽ Janejare'e remĩgwai mõ uu, temime'ẽ rapya rewarà. Tata jarà tè a'e. A'e temime'ẽ rapya rena pyri wyi wapukai oẽ uu. Saa pina aime katu mã'ẽ weru upa mã'ẽ pè wapukai, kee javo:
REV.14.18	– Ãwitõ japo'opa uva'akwerà ijarypy reve imoaty ena pupe ipirãma remẽ, ãwĩvo ve nivoi mãe kõ emoaty ky'y! e'i.
REV.14.19+REV.14.20	A'evo Janejare'e remĩgwai yvapewarà wereko ãmẽ. Omoaty kõ imomorijau ywete ijaiwererà kõ rewarà mõ. Ãwitõ uva jamoaty ena pupe mõa'ãrõwã remẽ, ajaire japãrõ pãrõ ikamiri miri janepy pupe remẽ, jaty'o ty'o tesõ. Ãwĩvo ve Janejare'e remimomorijau kõ ruwykwerà oty'o ty'o 'ete. Watypa 'ete ãmẽ yvy. Typy tesõ poroeroikepa ãmẽ. Yy poru vo tesõ ojinõ. Ke'ĩrõwã oo. 300 kirometuru rõmõ tesõ oo. A'evo sõ a'e rè amã'ẽ.
REV.15.1	Aja paire, soõ, manyvo nijamome'u'ãi tesõ mã'ẽ rè amã'ẽ, ipojy ai tè mã'ẽ rè. Ikasiay mã'ẽ rè amã'ẽ. Poromonyi wete mã'ẽ rè. Kee. Yva pè Janejare'e remĩgwai yvapewarà kõ mõ ekoi, 7 rõmõ. A'e kõ mãrãnai rã weraa mãe kõ. Ojãvijõ vijõ kõ jẽ weraa. Janejare'e noerovijai ywe'e tite mãe kõ omomorijauokatà kupa, Janejare'e ayvu rupi. Pirujẽ omomorijauokapatà kupa. Agyvo paire naiko'ãi mãrãnai kõ ky'y.
REV.15.2	Ãmẽ amã'ẽ mijẽ remẽ, pãranã wasu vo mã'ẽ rè amã'ẽ. Ãwitõ warua ojisa katu, a'evo tesõ mã'ẽ rè amã'ẽ. A'e tata reve ojimõnã maevo sõ tite. A'e pyri jane kõ opõ'ã upa, a'e kõ ywesõ moma'e aiwerà kõ 'arà kyty ekoi mãe kõ. Moma'e aiwerà noerovijai mãe kõ. A'e kõ rãpakã kõ rè moma'e aiwerà rã'ãga oinõ ipetà oõvijã rerà mijã. Ajamã'ẽ nojikusiwaokai ijupe kupa. A'e kõ warua vo mã'ẽ pyri opõ'ã kupa upa, yva pè. Jamoje'ẽ mã'ẽ ijã jĩropẽ mã'ẽ opyy kupa upa. 
REV.15.3	Tãmõ Moisesi jĩgawerà rè ojĩga kupa, Janejare'e remĩgwai jĩgawerà rè. Kaneiru ra'yry vo mã'ẽ rewarà rè ojĩga teve kupa. Kee e'i ojĩga kupa:
REV.15.3	“Janejare'e, ene ywesõ nekasiay wete Jõvijã wasu rõmõ neiko!
REV.15.3	Ikatuay wete nereminõgwerà kõ.
REV.15.3	Ivo neiko teãmã.
REV.15.3	‘A'evo aikotà’, ere remẽ, a'evo kõrijõ tè neiko ipi.
REV.15.3	Jõvijã wasu rõmõ neiko karuaru.
REV.15.4	Pirujẽ jane kõ nemomojy wetetà Jõvijã wasu rõmõ!
REV.15.4	‘Nekasiay wete! Nekatuay wete!’ e'i e'ità nemoe'e kupa.
REV.15.4	Naikoi 'ete neaiwererà nere mã'ẽ teãmã mã'ẽ ene!
REV.15.4	Ene rõmõ'ĩte nekatuay neiko mã'ẽ tè!
REV.15.4	Ajawyi pirujẽ yvy pewarà kõ uutà nemoe'e ky'y.
REV.15.4	Ivo neikoa ojikuwatà pirujẽ jane kõ pè”, e'i ojĩga kupa.
REV.15.5	Ojĩga kupa paire, amã'ẽ mijẽ. Ãmẽ Janejare'e moe'ea retã rè amã'ẽ, yvapewarà. Ojiovapyjavo upa. 
REV.15.6	Ãmẽ Janejare'e remĩgwai yvapewarà kõ 7 rõmõ a'e pe wyi oẽ. A'e kõ weraa mãrãnai rã. Ojãvijõ vijõ kõ jẽ weraa. Tyru sĩ e'eay pè ojiyrunõ kupa. Poroeakwaso tesõ ijyru kõ. Ãmõ, karakuri jinõgwerà oposi'akwa rõmõ opypy kupa. 
REV.15.7	Ãmẽ temisage'ã oiko mã'ẽ mõ parapi kõ yvy karakuri jinõgwerà ome'ẽ weraatà mãe kõ pè, ijãvijõ kõ jẽ. A'e parapi kõ tãnẽ tesõ poromomorijau mãe rã rè, Janejare'e oiko jẽ iko mã'ẽ omo'ypa amãtejẽ mã'ẽ rè. 
REV.15.8	Ãmẽ Janejare'e moe'ea retã wyry pè ãtasĩ tesõ upa. Janejare'e kasia rãtasĩ oporakapa tetã rewarà mõ a'evo tesõ. Ava noike kuwa'ãi ipupe a'evo remẽ. Mãrãnai kõ opa paire tè katu oike kuwa kupa.
REV.16.1	Ãmẽ moregeta aenu mijẽ, Janejare'e moe'ea retã pe wyi. Wayvo tesõ aenu. Poromomorijau mãe rã weraa mãe kõ pè e'i mã'ẽ aenu. Kee e'i:
REV.16.1	– Pekwa pejãvijõ jẽ poromomorijaua mopei yvy kyty, Janejare'e omo'ypa amãtejẽ mãe rã mopei, e'i.
REV.16.2	Ãmẽ Janejare'e remĩgwai yvapewarà ypykwerà weraa parapi imopei yvy kyty. Ameve ikarasapapa jane kõ ky'y, yvy pewarà kõ. Moma'e aiwerà rã'ãga jimoãtãgwerà omoe'e mãe kõ rè ojipy okwa. Moma'e aiwerà rerà ojikusiwapa ãpakã kõ rè mãe kõ rè ojipy. Ayay wete ikarasapa kõ ãmẽ.
REV.16.3	Ajaire ãmõ parapi weraa mã'ẽ mõ oo mijẽ imopei. A'e pãranã wasu pupe omopei. Ameve wyy rõmõ tesõ yy ojinõ ãmẽ ky'y. Ãwitõ omãnõ mãe kõ ruwykwerà, ãwĩvo tesõ pãranã wasu. Yy pupewarà kõ wapisipa tesõ ãmẽ.
REV.16.4	Ãmẽ mõrijõ rõmõ yvapewarà kõ parapi omopei paire, eevewarà ãmõ parapi weraa mijẽ imopei. Ãmõ, pirujẽ yy e'e pupe omopei. Ameve wyy rõmõ tesõ ojinõ mijẽ. 
REV.16.5	Ãmẽ kee jaa aenu, yy rè ikasi mã'ẽ e'i mã'ẽ:
REV.16.5	– Neiko karuaru teãmã mã'ẽ tè ene, Janejare'e. Age'e neiko jẽ neiko. Karamoeve neikopa teãmã. Naikoi 'ete neaiwererà nere mã'ẽ tè teãmã ene! Ivo katu poromosã'ãga mã'ẽ tè ene. 
REV.16.6	Nere ojikõ'õ mãe kõ wapisi tesõ nekoty rewarà kõ. Neayvu mojenuarà kõ ve wapisi kupa. Age'e sõsi nemomorijau ijapisiarerà kõ ky'y! Yy neinõ wyy rõmõ to'u kupa. I'ete ãwĩvo nerekooka epy kõ rõmõ ky'y, e'i mã'ẽ aenu.
REV.16.7	Ãmẽ temime'ẽ rapya rena pyri wyi kee jaa aenu:
REV.16.7	– Õ'õ, Janejare'e! Ene ywesõ nekasiay wete Jõvijã wasu rõmõ neiko! Nerejavyi 'ete poromosã'ãgaa rè ipi. Ivo katu ere ipi. Ekokwerà kõ rupi katu neovaja kõ imomorijau, ejaa aenu.
REV.16.8	Ãmẽ moapy rõmõ yvapewarà kõ parapi omopei paire, eevewarà ãmõ parapi weraa mijẽ imopei. A'e kwaray 'aryvo tè omopei ky'y. Ameve akuvay kwaray ky'y, toporomiiray 'ete. 
REV.16.9	Poromiiray ãmẽ ky'y. A'evo remẽ Janejare'e rè ijayvu ai tesõ kupa ky'y.
REV.16.9	– Janejare'e tè janemiirayokapa kwaray pè! e'i kupa.
REV.16.9	A'evo tesõ ipe kupa remẽ, nijãgyoi jẽ tesõ waiwererà rè kupa. “Tajimotee ky'y, ajawyi!” ne'i'ãi tesõ kupa. Nomomojy'ãi tesõ jẽ Janejare'e kupa. Ojimoane'e jẽ waiwererà rè iko kupa.
REV.16.10	Ãmẽ irõte rõmõ yvapewarà kõ parapi omopei paire, eevewarà ãmõ parapi weraa mijẽ imopei. A'e moma'e aiwerà apyka 'aryvo omopei. Ameve moma'e aiwerà rena rupi ijãpatõ tesõ ky'y. Ãmẽ moma'e aiwerà wyry pewarà kõ pè ayay wete tesõ. Ojiãpĩkãkãi tesõ aysa pè kupa. 
REV.16.11	Ãmẽ ywesõ ijayvu ai tesõ Janejare'e yvapewarà rè kupa, okarasapapaa kõ rewarà mõ. Aypa tesõ kupa rewarà mõ. A'evo ipe kupa remẽ, ojimoane'e jẽ waiwererà rè iko kupa.
REV.16.12	Ãmẽ janepoaty rõmõ yvapewarà kõ parapi omopei paire, eevewarà ãmõ parapi weraa mijẽ imopei. Pãranã Euparati pupe omopei. Ameve yy osikãma. Yy mitirõwã mã'ẽ tè mijã. Osikãma ky'y. Pee rõmõ ojinõ ky'y, ãmẽ kwaray ẽma kyty wyi jõvijã wasu kõ totuu upi. 
REV.16.13	Ãmẽ ãjãgaiwerà kõ rè amã'ẽ. Ijaiweray tesõ kupa. Moapy rõmõ ekoi kupa. Ju'i vo ekoi kupa. A'e kõ mõ tarakão juru pe wyi oẽ. Ãmõ, moma'e aiwerà juru pe wyi teve oẽ. Ãmõ, ayvu mojenuarà rã'ãga juru pe wyi teve oẽ. 
REV.16.14	Ãjãgai kõ rõmõ tè ojisa ju'i kõ. Okasia rupi mãrãnà jikuwa e'ã omojisa mãe kõ a'e kõ. Oo yvy yvy kõ rupi iko kupa, jõvijã wasu kõ gyty. Oo imoatypa kõ, jiapisi wasua 'arà renone. Janejare'e a'e ywesõ ikasiay wete mã'ẽ 'arà renone ojimoatytà kupa. Janejare'e wãpã momorijaua 'arà renone sikaepo ojimoatytà kupa. 
REV.16.15+REV.16.16	Ajaate ãjãg kõ omoatypatà jõvijã wasu kõ jiapisi wasua rã rena pè. A'e jiapisia rena pè Amajetõ eu Juteu kõ ayvu pè.
REV.16.15+REV.16.16	Ãmẽ a'evoa rè amã'ẽ ajupa remẽ, Jesu kee e'i mã'ẽ aenu:
REV.16.15+REV.16.16	– Peenu ikõ eayvu nẽ! Ãwitõ nijakuwai amãtejẽ imona mã'ẽ mõ ovãetà remẽ, ãwĩvo evãe tarà.
REV.16.17	Ãmẽ irõ irõte rõmõ yvapewarà kõ parapi omopei paire, eevewarà ãmõ parapi weraa mijẽ imopei. Awyjepa imopeia kõ ãmẽ ky'y. 'Arà pè omopei. Ameve moregeta ojenu Janejare'e moe'ea retã pe wyi. Janejare'e apyka pe wyi wayvo ojenu.
REV.16.17	– Poromomorijau wasua okwapa ky'y! e'i ojenu.
REV.16.18	Ãmẽ tõpã jika jika tesõ upa. Overa vera tesõ teve upa. Yvy otyty tesõ teve upa. Ipojy tesõ a'evo remẽ. Janereinõ ypy remẽwarerà wyive naikoi 'ete ãwĩvo mã'ẽ. Age'e tè katu a'evo. 
REV.16.19	Ãmẽ Papironi taa wasu moapy rõmõ ojipeno yvy otyty remẽ. Ãmõ, yvy pewarà kõ rena kõ otororopa opa yvy tytya pè. Janejare'e oja'a Papironi taa wãnà kõ aiwererà rè. Aja rewarà mõ omomorijau kõ ywete ky'y. Ãwitõ moma'eyvary jamopeipa ena pupe wyi, ãwĩvo ve ee kõ ojikõ'õa omopei i'aryvo kõ. 
REV.16.20	Ypõ'õgwerà kõ ve okãjãma yvy tytya pè. Pirujẽ yvytyry ta'yrõwã mãe kõ okãjãma. Naikoi yvytyry kõ ky'y. 
REV.16.21	Ãmẽ ãmãnà jimoãtãgwerà okukui uu yva pe wyi. Mititirõwã tesõ ãmãnà jimoãtãgwerà okui mãe kõ. Ipowyijay mãe kõ. Werywete 40 kiru rõmõ tesõ ipowyisa. A'e a'e kõ jane kõ 'aryvo okukui ijapisi. Ãmẽ ywesõ omojaiwe Janejare'e kupa, ãmãnà jimoãtãgwerà poroapisi mã'ẽ rewarà mõ, ipojy wete poromomorijaua rewarà mõ.
REV.17.1	Ajaire Janejare'e remĩgwai yvapewarà 7 rõmõ mãrãnai rã weraa mã'ẽ mõ uu oporegeta ije. Kee e'i ije:
REV.17.1	– Ejo. Amojisaokatà Papironi taa wãnà kõ momorijaua rã ene, e'i. Itee tee tè a'e taa pè yy kõ tui. Erãkwẽ ywete a'e wãnà kõ, nivoi ekoi kupa rewarà mõ. Kee ekoi kupa. Ãwitõ wãivĩ aiwerà imy'arai tè mã'ẽ, ãwĩvo a'e taa wãnà kõ. Waiwererà rupi karakuri omoaty wete kupa ipi, Papironi taa wãnà kõ. Ajawyi Janejare'e omomorijauvay kõtà. 
REV.17.2	A'e taa kyty yvy pewarà rõvijã wasu kõ oo oo ipi. Nivoi tesõ ekoi ãmẽ kupa ipi. Ãwitõ kwaima'e kõ mõ ojimomy'a ywete wãivĩ imy'arai tè mã'ẽ rè remẽ. Ãwĩvo ve jõvijã kõ a'e taa kyty oo remẽ, ojimoai tesõ kupa. A'e wãnà kõ revejẽ ojimoaiwe kupa ipi. Oka'uay mãe kõ vo 'ejẽ ekoi kupa. Ãwĩvo ekoi kupa ipi, e'i ije.
REV.17.3	A'evoa rè amã'ẽ maire Janejare'e remĩgwai yvapewarà mõ ereraa tekoe'ãma kyty, Janejare'e 'Ãg kasia rupi. A'e pè wãivĩ mõ rè amã'ẽ maevo sõ tite. A'e moma'e aiwerà mõ ape 'aryvo wapy upa. Ipirã mã'ẽ a'e moma'e aiwerà. Ijãkã mõkõ mõkõi tesõ, 7 rõmõ. 10 rõmõ teve inamirãsĩ. Ipirà rupi ayvu ai ojikusiwa tesõ, ayvu Janejare'e rerõarõa.
REV.17.4	Wãivĩ aiwerà ãmẽ tyru ipirã mã'ẽ opypy ereko. Tyru karary vo mã'ẽ teve opypy ereko. Yvy karakuri jinõgwerà kõ pè ojimogãtarõ upa. Takuru siri epy wete mã'ẽ opo'yry rõmõ opypy. Ãmõ, mo'yry iserenyny katu mã'ẽ teve opo'yry rõmõ opypy. Ipõ'ãgwa gwa teve. Ipoapykwa kwa teve. Kaneku kwã'ĩ yvy karakuri jinõgwerà opyy upa, waiwererà rena rõmõ. Ijaiwererà ipupe tui upa. Imy'aawerà teve ipupe tui upa. Tãnẽ tesõ kaneku, ojimojaiwe tesõ ipi rewarà mõ. 
REV.17.5	Erà mõ ojikusiwa ea rãpakã rè, erà nojikuwaive mã'ẽ. Ma'e e'i ojikusiwa: “Papironi taa wasu jarà tè ije. Wãivĩ aiwerà tè ije. Poromomy'aroka mã'ẽ tè ije. Ojimomy'a mãe kõ mo'earà tè ije. Pirujẽ nivoi mãe kõ eremimo'earà kõ tè ekoi. Taa jãvijõ jẽ eremimo'earà kõ. Janejare'e aityoka jane kõ pè ipi mã'ẽ tè ije”, e'i mã'ẽ ojikusiwa ea rãpakã rè.
REV.17.6	Ãmẽ amã'ẽ ee remẽ, soõ, wãivĩ oka'uay tesõ upa, moma'e aiwerà ape 'aryvo wapy upa remẽ. Ji'ite sikaepo Janejare'e koty rewarà kõ wapisipa. Jesu ayvu mojenuarà kõ ve wapisipa wãivĩ aiwerà. A'e kõ ruwykwerà rè oka'u upa.
REV.17.6	Ajimonyi tesõ amãjã ee. 
REV.17.7	Ajawyi kee e'i Janejare'e remĩgwai ije:
REV.17.7	– Manyvore põ nejimonyi sõ! Amome'utà manyvo jaa tè nemã'ẽ ee mãe kõ ajawyi. Wãivĩ aiwerà. Ãmõ, moma'e aiwerà. 
REV.17.8	Ãwĩ moma'e aiwerà rè nemã'ẽ mã'ẽ, uve mijã. Ajamã'ẽ age'e remẽ naikoi ky'y. Ajamã'ẽ kãramõ oiko tarà mijẽ. Ke'ĩ oẽtà yvy kwarà mãmĩ gyty ikwa oo mã'ẽ pupe wyi uu. Ootà sikaepo omomaa rã gyty. Janejare'e tè omomatà ky'y. Ãmẽ yvy rupiwarà kõ ojimonyi tesõtà moma'e aiwerà rè omãjã, Janejare'e noerovijai mãe kõ. Erà kõ nojikusiwai yvy ojinõ e'ãve kareta rè Janejare'e pyri oiko karuarutà mãe kõ rõmõ a'e kõ. A'e kõ ojimonyi ywetetà moma'e aiwerà rè omãjã. Pirujẽ ojimonyità. Kee e'ità kupa: “Eeee! Nomãnõi sikõ moma'e aiwerà mijã! Emã'ẽ! Opoera uu!” e'ità kupa.
REV.17.9	Janejare'e remĩgwai e'i jẽ ije:
REV.17.9	– Ejapyaka katu jẽ ikõ eayvu rè nẽ. Netekokuwa remẽ, nekuwatà manyvo jaa põ a'e mã'ẽ. Moma'e aiwerà 7 rõmõ ijãkã mõkõ mõkõi tesõ mã'ẽ, a'evo ve 7 rõmõ yvytyry kõ. A'e kõ apyte 'aryvo wãivĩ aiwerà wapy upa ipi. A'evo ve 7 rõmõ jõvijã kõ. 
REV.17.10	Jõvijã kõ 5 rõmõ mãe kõ, a'e kõ opa kupa. Pe'ĩ opyta jẽ ojimojõvijã age'e. Ãmõ, jõvijã rã pe'ĩ teve. A'e nonurive ojimojõvijã mã'ẽ. A'e ojimojõvijã remẽ, noiko puku'ãi jõvijã rõmõ iko. Ijayvukasità rã'ĩ kõrijõ tè iko. Ajaire nijayvukasi'ãi ky'y. 
REV.17.11	Ãmẽ moma'e aiwerà a'evo ve jõvijã mõ oiko maekwerà. A'e jõvijã age'e naikoi ky'y. Ajamã'ẽ ajaire opoera tarà mijẽ. Ojimojõvijã tarà mijẽ ãmõ jõvijã kõ renawery pè iko. Ajawyi 7 mãe kõ reve remẽ 8 rõmõtà kupa ky'y, ãmõ ojimojõvijã tarà mijẽ rewarà mõ. 7 rõmõ tè mijã. Ajaire jõvijã kõ renawery pè moma'e aiwerà ojimojõvijã tarà mijẽ. Ajamã'ẽ Janejare'e omokãjãtà.
REV.17.12	E'i jẽ Janejare'e remĩgwai ije:
REV.17.12	– 10 rõmõ inamirãsĩ rè nemã'ẽ mã'ẽ, ivo ve 10 rõmõtà jõvijã kõ, noikeive jõvijã rõmõ mãe kõ. A'e kõ kãramõ tè ojimojõvijãtà. Ojevo jẽ moma'e aiwerà reve jõvijã rõmõtà ekoi kupa. Noiko puku'ãi jõvijã rõmõ kupa ajamã'ẽ. 
REV.17.13	A'e kõ ojevo jẽ omoẽokatà moma'e aiwerà o'arà kõ gyty. A'e rõmõ'ĩte ijayvukasità ãmẽ ky'y, jõvijã wasu rõmõ. 
REV.17.14	Ajaire, soõ, ootà ojiapisia rõmõ kupa ky'y. Kaneiru ra'yry vo mã'ẽ reve tẽ tesõ ojiapisità kupa ky'y. Ajamã'ẽ Kaneiru ra'yry vo mã'ẽ ywesõtà ikasiay iwyi kõ ajamã'ẽ, Jõvijã wasu teãmã a'e rewarà mõ. Jõvijã kõ Rõvijã wasu teãmã. Emĩgwai kõ ve eeve ekoità, ikoty rewarà kõ, emipyteporokwerà kõ. Ojirovija jẽ ee ojipykãtã mãe kõ teve eeve ekoità. A'e kõ Kaneiru ra'yry vo mã'ẽ reve jo'arà kyty ekoità, e'i.
REV.17.15	Kee e'i teve Janejare'e remĩgwai yvapewarà ije:
REV.17.15	– Pãranã rè nemã'ẽ mã'ẽ, wãivĩ aiwerà ipyri wapy upa mã'ẽ, a'evo ve jane kõ, aty wasu kõ. Pirujẽ yvy rupiwarà kõ waite ite atyry kõ rõmõ ekoi mãe kõ. Ojiwy jiwyi tõvijã mãe kõ. Iteetejẽ ena mãe kõ. Ipirà kõ iteetejẽ mãe kõ. Iteetejẽ ijayvu mãe kõ teve. Wãivĩ aiwerà ãmẽ Papironi taa jarà jaa tè. 
REV.17.16	Moma'e aiwerà namirãsĩ kõ a'evo ve moma'e aiwerà jikõ'õa wãivĩ aiwerà rè. Jõvijã 10 rõmõ mãe kõ ve ojikõ'õtà ee kõ ãmẽ. Ootà moma'e aiwerà rupi a'e taa kyty poromoma kupa. Oity kõtà kupa. Oyruekyipa kõtà teve kupa. Ãwitõ jawarà wemijarà ro'o o'u ipi, ãwĩvotà moma'e aiwerà poro'u. Ajaire taa wasu wapytà kupa. 
REV.17.17	Moma'e aiwerà ojimojõvijã wasuokatà jõvijã kõ pè. Janejare'e tè omoja'aoka kõtà emimotarà kõ rè ajamã'ẽ. Janejare'e opota rewarà mõ tè omoaiwe kõtà. A'evo Janejare'e omomaokatà Papironi taa wasu, a'e wãnà kõ ojimoane'e jẽ ojimoaiwepa mõ rewarà mõ. Janejare'e, “Ta'evo jẽsi!” e'i maekwerà rupi katu tè a'evo ekoità kupa. 
REV.17.18	Wãivĩ aiwerà rè tè nemã'ẽ, Papironi taa wasu jarà tè, jaa tè. Pirujẽ taa wãnà kõ rõvijã kõ rõvijã wasu tè a'e. A'e ywesõ ijayvukasi yvy pewarà jõvijã wasu kõ rè iko, nivoi mãe kõ jõvijã wasu kõ rè, e'i.
REV.18.1	Ãmẽ ajaire Janejare'e remĩgwai yvapewarà mõ rè amã'ẽ maevo sõ tite mijẽ, yva pe wyi uu iko remẽ. A'e ijayvukasiay mã'ẽ tè. Poroeakwaso 'ete ikasia reny mã'ẽ tè. Ajawyi enya pirujẽ oyape yvy pewarà kõ. 
REV.18.2	Papironi taa momaa omome'upa amãtejẽ. Wapukai tesõ imomewa. Kee e'i javo:
REV.18.2	– Opa e'e tè Papironi taa wasu wãnà kõ ky'y! e'i amãtejẽ. Tapererà rõmõ kõrijõ tè ena kõ ky'y. Ãjãgaiwerà rena rõmõ kõrijõ tè ky'y. Uruvu rena rõmõ teve. 
REV.18.3	A'e wãnà kõ poromoga'u maevo sõ tite, totekokuwa e'ã kupa mijã. Ajawyi a'evo wereko kõ erojimomy'a jõvijã kõ ipi mijã. Omy'aa rã rè kõrijõ tè oja'a iko kupa ipi mijã. A'e taa kyty moma'e me'ẽarà kõ oo oo moma'e kõ pyy erojivy eraa ime'ẽ ipi mijã. Omoma'e kõ ve weraa teve ime'ẽ karakuri repy rõmõ ijupe kõ kupa mijã. A'evoa rupi omoaty wete okarakuri rõmõ kupa mijã. Ojimoane'e jẽ ywe'e tite ojimoaiwe karakuri moatya rè kupa ipi mijã, e'i amãtejẽ imomewa Janejare'e remĩgwai wapukai rõmõ.
REV.18.4	Ajaire Janejare'e poregeta aenu mijẽ, yva pe wyi. Kee e'i mã'ẽ aenu:
REV.18.4	“Ekoty rewarà kõ! Tapejisyry amãtejẽ, Papironi taa pe wyi!
REV.18.4	Tapepyta jẽ e'ã ikenẽ!
REV.18.4	Ãmẽ tè nivoi mã'ẽ koty rewarà rõmõ rõwãtà pejẽ.
REV.18.4	Ãmẽ tè napejimomorijau'ãi mãrãnai pè ivo kõ jẽ.
REV.18.5	Amomatà aã taa wãnà kõ ijaiwererà kõ repy rõmõ.
REV.18.5	Ojimoane'e jẽ pawete waiwererà rè iko kupa ipi.
REV.18.5	Ijãpiso'ã tesõ mã'ẽ vo 'ejẽ ijaiwererà kõ.
REV.18.5	I'ai 'arà kõ gytyre oẽ oẽma ky'y.
REV.18.5	Amã'ẽ ijaiwererà kõ rè ipi.
REV.18.5	Nerearai'ãi iwyi kõ. ‘Nimanyvoi’ na'e'ãi ee kõ amãjã.
REV.18.6	Tojimomorijauvay kupa ky'y.
REV.18.6	Ekoty rewarà kõ omomorijau kupa maekwerà rupi katu tojimomorijauvay kupa ky'y.
REV.18.6	Ojimomorijauvay kupa remẽ, tojimomorijauvay jẽ a'e 'aryvo kupa.
REV.18.7	Nojimomorijau miti age'e remẽ iko kupa.
REV.18.7	Niporijau miti iko kupa. Nijãgyoi iko kupa.
REV.18.7	Age'e sõsi tojimomorijauvay wete mijẽsi kupa ky'y!
REV.18.7	Tiporijauvay wete mijẽsi kupa ky'y!
REV.18.7	Nojimomorijaui maekwerà vo rõwã tojimomorijau kupa ky'y.
REV.18.7	Ojimoe'e ywe'e tite kupa ipi.
REV.18.7	Ãwitõ wãivĩ mõ kee e'i ywe'e tite oupe mã'ẽ votà ekoi kupa:
REV.18.7	‘Jõvijã wasu tè ije, wãivĩ rõmõ aiko. Terekwarerà rõwã ije, iporijau mã'ẽ rõwã ije’, e'i ywe'e tite ojimoe'e.
REV.18.7	Ãmõ, ‘Neãgyo miti'ãi ije ipi’, e'i ywe'e tite.
REV.18.8	Ajamã'ẽ aepo e'i paire, soõ, py'awarà mõ ojimomorijautà mãrãnai pè ky'y!
REV.18.8	Ãwĩvo ywetetà ekoi kupa.
REV.18.8	Itekorãnay wetetà iko kupa. Ijãgyoay wetetà teve iko kupa ky'y. Ijamyay wetetà teve iko kupa.
REV.18.8	Tata wasu pè kõrijõ okai pukutà kupa upa.
REV.18.8	A'epa imomorijaua rã kõ rè eayvukasi rõmõ.
REV.18.8	Ekasia rupi a'evo areko kõtà”, e'i taenu.
REV.18.9+REV.18.10	Keetà Papironi taa momaa rã. Okai remẽ, ãtasĩgwerà rè jõvijã wasu kõ omã'ẽtà. Pirujẽ yvy pewarà rõvijã wasu kõ omã'ẽtà ee. Ke'ĩrõwã wyi omã'ẽtà ee kupa. Ojimonyi tesõtà omãjã ee kupa. Papironi taa wãnà kõ reve ojimoane'e jẽ ojevo jẽ waiwererà rè ojimojaiwe kupa ipi mijã. A'e kõ reve ojimomy'a ywete kupa mijã. Ajawyi oja'o ywetetà imomaa kõ rè omãjã kupa ky'y. Kee e'ità wapukai rõmõ kupa:
REV.18.9+REV.18.10	– Akee! Ejoo! Taa wasu teako'ia tè rõwã sipõkõ Papironi taa mijã! Py'awarà mõ okaipa jimo'yjẽ! 
REV.18.11	Moma'e me'ẽarà kõ ve omã'ẽtà taa kaia rè. A'e kõ ve oja'o tesõ tary ve ee omãjã. Taa jãvijõ jẽ wyi uu ipe moma'e me'ẽtà kupa mijã. Soõ, ava nopyy'ãi imoma'e kõ ky'y.
REV.18.12	Ma'e weru ipe kupa mijã. Yvy karakuri jinõgwerà. Karakuri sĩ jinõgwerà. Takuru katukwerà mo'yry rõmõ mã'ẽ. Mo'yry iserenyny katu mã'ẽ. Ãmõ, kamisa e'eay epy wete mã'ẽ. Ma'e. Kamisa sĩ gatu “rijõ” eu ijupe mã'ẽ. Kamisa karary vo mã'ẽ. Kamisa pirã teve. Wãisõ weru eru ipe kupa. Ãmõ, yvyra jinõgwerà epy wete mã'ẽ. Iteetejẽ moma'e teminõgwerà epy wete mãe kõ. Erepãti
REV.18.13	Ãmõ. Ja'umã'ẽ moeea weru ipe kupa mijã. Ãmõ, ipije katu mãe kõ jamogy mã'ẽ. Ãmõ, jaapy imopije katu mã'ẽ. Naikoi ipyyarà kõ ajamã'ẽ. Ãmõ, ja'umã'ẽ iteetejẽ weru ipe kupa mijã. Uvary aisiriri mã'ẽ. Moma'eyva kawerà. Typy'o. Wãisõ iteetejẽ ipe weru kupa mijã. Teima kõ ve weru ipe kupa mijã. Pui kõ. Kaneiru kõ. Kahu kavaru omõtã eraa mãe kõ. Wãisõ weru ipe kupa mijã. Ãmõ, temĩgwai ai
REV.18.14+REV.18.15	Ke'ĩrõwã sa'u wyi moma'e me'ẽarà kõ omã'ẽtà Papironi taa rè okai upa remẽ. A'e wãnà kõ momorijaua rè omã'ẽtà kupa. Ojimonyità ee omãjã ãmẽ kupa. Oja'o ywetetà teve kupa. Kee e'ità maevo sõ tite a'e wãnà kõ pè, opa mãe kõ pè kupa:
REV.18.14+REV.18.15	– Haa! Moma'e rã sõ pekaipa! Pirujẽ pejitupia kõ ve opa ky'y! Temimoe'e tè penena mijã. Opa jimo'yjẽ ky'y! Mãerã tè naiko'ãi ky'y! e'ità wãgyo rõmõ kupa.
REV.18.16	Ajawyi moma'e me'ẽarà kõ kee e'ità:
REV.18.16	– Haa! Imoma'e katu jome Papironi wãnà kõ ipi mijã! Ijyru e'eay kupa mijã, ipirã gatu mã'ẽ. Ãmõ, karary vo mã'ẽ. Epy wete mã'ẽ pè ojimogãtarõ py'yi kupa mijã. Yvy karakuri jinõgwerà pè tẽ tesõ ojimogãtarõ kupa mijã. Takuru katukwerà pè tè teve. Ãmõ, mo'yry iserenyny katu mã'ẽ pè tè teve. Age'e a'e a'e kõ opa ky'y! 
REV.18.17+REV.18.18	Py'awarà mõ opa ky'y. Nuvei 'ete ky'y! e'ità wãgyo rõmõ kupa.
REV.18.17+REV.18.18	Ãmõ, nawiu kõ okwa remẽ, ijarà kõ tena rãtasĩgwerà rè kõrijõ teve omã'ẽtà, Papironi kaiwerà rè. Pirujẽ nawiu rupi oo mãe kõ omã'ẽtà ee. Nawiu rewarà kõ teve omã'ẽtà ee. Jãemijarà pewarà kõ teve. Ke'ĩrõwã wyi omã'ẽtà imono ee, ãtasĩgwerà rè. Wapukaità omãjã ee kupa.
REV.18.17+REV.18.18	– Haa! Taa wasu teako'ia tè rõwã sipõkõ mijã! Nuvei ãmõ ivo mã'ẽ! e'ità wãgyo rõmõ kupa.
REV.18.19	Yvy ku'ikwerà oinõtà wãkãg rè wãgyo rõmõ iko ãmẽ kupa. Oja'o ywetetà kupa. Wapuka pukai ywetetà wãgyo rõmõ kupa. Kee e'ità kupa:
REV.18.19	– Haa! Taa wasu teako'ia tè rõwã sipõkõ Papironi taa mijã! Okaipa opa rõmõ ky'y! Nijamã'ẽ'ãi ãwĩ rapijarà taa rè ky'y. Tãnẽ ãnẽ tesõ nawiu kõ sieru eru mijã, Papironi wãnà kõ remipyy rã mijã. Janekarakuri ywete moma'e me'ẽa rè mijã. Age'e py'awarà mõ opa 'ete ipyyarà kõ ky'y! e'i e'ità wãgyo rõmõ kupa.
REV.18.20	A'evo tesõtà Janejare'e omomorijauvay Papironi wãnà kõ imoma remẽ. Ajawyi kee a'e yvapewarà kõ pè: Tapenory peiko ky'y. Pejẽ teve, Janejare'e koty rewarà kõ. Tapenory peiko ky'y, a'e. Jesu remimonokwerà kõ pè teve aepo a'e. Janejare'e ayvu mojenuarerà kõ pè teve. Penepypa Janejare'e ky'y, a'e pejẽ.
REV.18.21	Ãmẽ amã'ẽ jẽ remẽ, Janejare'e remĩgwai mõ yvapewarà ikasiay mã'ẽ rè amã'ẽ. A'e takuru wasu opyy imomo pãranã wasu pupe. Ikasiay imomo. Kee e'i imomo:
REV.18.21	– Agyvo Janejare'e okasiay wetea rupi Papironi taa omoma jimo'yjẽtà! Ava nomã'ẽ'ãi ee ky'y! 
REV.18.22	Jĩgarà kõ nojenu'ãi a'e pè ky'y. Jamoje'ẽ mã'ẽ ijã jĩropẽ mãe kõ nojenu'ãi ky'y. Jimi'a kõ ve nojenu'ãi ky'y. Ava noporai'ãi teve a'e pè ky'y. Moma'e reinõgarà kõ nuve'ãi teve a'e pè ky'y. Ja'umã'ẽ reinõgarà kõ ve nuve'ãi ky'y. 
REV.18.23	Raparina kõ naeny'ãi a'e pè teve ky'y. Nojireko'ãi a'e pè kupa ky'y. Opa katutà kupa. A'e wãnà kõ ywesõ imoma'e ywete moma'e me'ẽa rè mijã. Poromoripe ywete teve kupa ipi mijã. Pirujẽ yvy wãnà kõ omoripe ywete ereko kupa. Moma'e rè kõrijõ wemimoripe kõ weroja'a ipi, [ãwisõ Janejare'e rè toja'a e'ã kupa ipi.] A'e kõ ywesõ nivoi ekoi ipi mijã. Aja rewarà mõ Janejare'e omoma katutà ky'y, e'i yvapewarà taenu.
REV.18.24	A'evo Papironi taa Janejare'e omoma jimo'yjẽtà. Wemĩgwai kõ apisia repykarà mõ omoma jimo'yjẽtà. Wayvu mojenuarerà kõ apisia repykarà mõ. Okoty rewarà kõ apisia repykarà mõ. Ãmõ, pirujẽ porojuka maekwerà kõ apisia repykarà mõ. A'e a'e kõ ruwykwerà Papironi taa pè tui, imojikuwaparà rõmõ. Aja rewarà mõ tè Janejare'e omomorijau kõ ywetetà imoma jimo'yjẽ ky'y. Ajaate naiko'ãi kupa ky'y.
REV.18.24	A'evo sõ mãrãnai rè amã'ẽ.
REV.19.1	Ãmẽ amã'ẽ mijẽ remẽ, Janejare'e rena rè amã'ẽ mijẽ. Aty wasu poregeta aenu a'e pè. A'e kõ omoe'e Janejare'e upa. Wayvo omoe'e kupa upa. Kee e'i imoe'e kupa upa:
REV.19.1	“Janejare'e simoe'e!
REV.19.1	A'e ikatuay wete janerereko katuarà rõmõ ekoi ipi!
REV.19.1	Janeremimoe'e rõmõ ekoi.
REV.19.1	A'e ywesõ ijayvukasiay wete mã'ẽ rõmõ ekoi!
REV.19.2	Janepy'a pewarà ve okuwa Janejare'e ipi.
REV.19.2	Ajawyi ivo katu poromoe'yi ipi.
REV.19.2	Awyje katu sõpõkõ wãivĩ aiwerà wemavopa ity ky'y.
REV.19.2	A'e kõ nivoi tesõ ekoi mijã. Poroeraa waiwea rupi toiko kupa ipi mijã.
REV.19.2	Janejare'e koty rewarà kõ wapisi teve kupa mijã.
REV.19.2	Aekwerà repykarà mõ Janejare'e wemavo kõ ky'y”, e'i Janejare'e moe'e kupa upa, yva pè.
REV.19.3	Ajaire aty wasu kõ omoe'e mijẽ. Wayvo omoe'e kupa. Kee e'i imoe'e kupa:
REV.19.3	“Janejare'e simoe'e Papironi taa rapyawerà rè!
REV.19.3	Awyje ãtasĩ karuarutà upa!” e'i imoe'e kupa.
REV.19.4	Ajaire Janejare'e koty rewarà rõvijã kõ 24 mãe kõ ojimoenãpa'ã ojayvy Janejare'e rovake imoe'e. Temisage'ã oiko mãe kõ ve ojimoenãpa'ã ojayvy ovake imoe'e, irõte mãe kõ. Janejare'e wapy upa remẽ ojimoenãpa'ã ojayvy ovake imoe'e kupa.
REV.19.4	– I'ete. Janejare'e simoe'e! e'i kupa.
REV.19.5	Ãmẽ ajaire moregeta ojenu mijẽ. Janejare'e apyka pe wyi ojenu. Kee jaa ojenu:
REV.19.5	“Janejare'e simoe'e!
REV.19.5	Pirujẽ emĩgwai kõ pè, ‘Penõvijã tapemoe'e!’ a'e.
REV.19.5	Janejare'e omomojy mãe kõ pè, ‘Penõvijã tapemoe'e!’ a'e.
REV.19.5	Jõvijã kõ ve tomomojy Janejare'e. Ja'yrerà kõ pè ve aepo a'e.
REV.19.5	Pirujẽ simoe'e Janejare'e,” e'i.
REV.19.6	Ãmẽ tyapu tesõ ojenu. Aty wasu wapuka pukai mã'ẽ vo 'ejẽ ojenu. Ytu wasu ryapu vo 'ejẽ teve. Tõpã vo 'ejẽ teve. Kee e'i taenu:
REV.19.6	“Janejare'e simoe'e!
REV.19.6	A'e ywesõ ikasiay wete Jõvijã wasu rõmõ iko.
REV.19.6	Pirujẽ jane kõ Rõvijã wasu rõmõ ekoi.
REV.19.6	Janerõvijã ywete e'eay wete Janejare'e.
REV.19.7	Tijaneroryvay ee.
REV.19.7	Simomojy wete imoe'e.
REV.19.7	Age'e Kaneiru ra'yry vo mã'ẽ ojirekotà.
REV.19.8	Erekwatarà ojimokatupa amãtejẽ upa. Kamisa e'eay isuky katu mã'ẽ opypypa enone upa”, e'i taenu.
REV.19.8	Jesu koty rewarà kõ pewarà mõ tè “erekwatarà” e'i. Ãmõ, “kamisa e'eay” e'i mã'ẽ, ivo katuay mojikuwaparà rõmõ jaa tè aepo jaa.
REV.19.9	Ãmẽ Janejare'e remĩgwai yvapewarà mõ e'i ije:
REV.19.9	– Kee jaa ekusiwa: “Ava mõ Kaneiru ra'yry vo mã'ẽ jirekoa pè uu mõropãrà rõmõ remẽ, a'e sõsi oryvaytà ãmẽ ky'y”, e'i ije takusiwa.
REV.19.9	E'i mijẽ:
REV.19.9	– Aje ywete aepo jaa. Janejare'e ayvu tè aepo! e'i.
REV.19.10	Ãmẽ aepo aenu remẽ, ajimoenãpa'ã tite aepo e'i mã'ẽ rovake imoe'età mijã. Ajamã'ẽ a'e kee e'i ije:
REV.19.10	– Ãnĩ! Moko ere sõ erovake! Janejare'e remĩgwai teve ije. Ãwitõ ene, ãwĩ rapijarà teve ije. Ãwitõ pirujẽ Jesu ayvu pè “aje ywete” e'i ojimomãatã jẽ mãe kõ, ãwĩ rapijarà teve ije. I'Ãg tè janemo'e aepo tija'e. Janejare'e kõrijõ tè ikõ teremoe'e ajawyi nẽ, e'i ije.
REV.19.11	Ãmẽ amã'ẽ mijẽ remẽ, yva rè amã'ẽ ojiovapyjavo remẽ. Janejare'e rena rè amã'ẽ gatu ky'y. Soõ, jõvijã rè amã'ẽ. Kavaru sĩ ape 'aryvo tui upa. “Temirovija tè” eu a'e jõvijã pè. “Aje ywete mã'ẽ tè” eu teve ijupe. A'e ivo mã'ẽ okuwa ipi. “Ivo” e'i ipi. Nivoi mã'ẽ ve okuwa ipi. Ikuwaparà teãmã a'e jõvijã. Wemikuwa rupi katu janerekokwerà kõ omosã'ãga ipi. Ãmõ, nivoi tekoua rè ojiapisi ipi. 
REV.19.12+REV.19.13	“Janejare'e ayvu” eu teve a'e jõvijã pè. Kee amã'ẽ ee. Ea eny tata reny vo 'ejẽ. Ijãkãnyta mõkõ mõkõi, jõvijã mojikuwaparà rõmõ. Temikuwa e'ãte erà ojikusiwa jõvijã rè. Jõvijã remikuwa kõrijõ tè erà. Ijyru poko tesõ upa.
REV.19.14	Ijapisia pè oo iko. Oo remẽ Janejare'e remĩgwai yvapewarà kõ oo upi, sota kõ rõmõ. A'e kõ kavaru sĩ rupi oo. Ijyru sĩ gatu jome kupa, kamisa e'eay rè. Niky'ai 'ete ijyru kõ.
REV.19.15	Ãmẽ jõvijã juru pupe wyi marija poko aime'i maevo sõ tite oẽ. A'e pupe wapisità jane atyry noerovijai mãe kõ, ojikõ'õ ee mãe kõ. Ikasia tè omomorijau kõtà ãmẽ. Ãwitõ moma'eyva jaty'o, ãwisõ tyy tojieja e'ã ky'y. Ãwĩvo ve Janejare'e ojimõarõa omoẽmatà nivoi mãe kõ omomorijau ywete remẽ, ãwisõ tojieja e'ã imomorijaua rã. A'evo werekotà Janejare'e a'e ywesõ ikasiay wete mã'ẽ rõmõ. 
REV.19.16	Ãmõ, erà ojikusiwa jõvijã yru poko rè. I'y rè ve ojikusiwa. Kee ojikusiwa ee: 
REV.19.17	Ãmẽ amã'ẽ mijẽ remẽ, Janejare'e remĩgwai mõ rè tè amã'ẽ mijẽ, yvapewarà rè. A'e kwaray 'aryvo opõ'ã upa. Wayvo oporegeta upa. Pirujẽ uruvu kõ okwai imuu muu upa.
REV.19.17	– Pejo pejimoaty amãtejẽ! e'i. Temi'õ wasu Janejare'e oinõtà peupe ky'y! Pejo pejimiwa ãmẽ ky'y! e'i. 
REV.19.18	Jõvijã kõ reãgwerà pe'utà. Sota rõvijã kõ reãgwerà ve. Sota kõ. Kavaru kõ. Kavaru ape 'aryvo oo maekwerà kõ. Pirujẽ jane kõ reãgwerà kõ rè pejimi'utà ky'y! e'i. Ãwitõ tõvijã kõ rè pejimi'utà, ãwĩvo ve emĩgwai kõ rè pejimi'u tary ve. Nijayvukasi mãe kõ. Ãmõ, ijayvukasiay mãe kõ. Pirujẽ a'e a'e kõ rè pejimi'utà, [noerovijai Janejare'e ipi mãe kõ reãgwerà kõ]! e'i uruvu kõ pè imuu.
REV.19.19	Aja paire moma'e aiwerà rè amã'ẽ, emimoatykwerà kõ revejẽ. Kejõ emimoatykwerà kõ. Yvy pewarà rõvijã kõ, sota kõ revejẽ. A'e a'e kõ ojimoatypa upa. Ojiapisità kupa. Jõvijã e'e kavaru sĩ ape 'aryvo oo mã'ẽ reve ojiapisi ywe'e titetà kupa. A'e teve osota kõ revejẽ ekoi. A'e kõ rè moma'e aiwerà ojiapisi ywe'e titetà. 
REV.19.20	Ãmẽ si jõvijã e'e
REV.19.21	Ãmẽ si jõvijã e'e kavaru sĩ ape 'aryvo tui mã'ẽ wapisipa wãpã kõ ky'y. Omarija poko pupe tè wapisipa kõ, ijuru pupe wyi oẽ marija mã'ẽ pupe tè.
REV.19.21	Ãmẽ pirujẽ uruvu kõ uu amãtejẽ mãe kõ owyjy eãgwerà kõ rè ojimi'u ky'y. Ojimi'u ywete ãmẽ kupa ky'y. I'ai ywete ãmẽ kupa ky'y.
REV.20.1	Ajaire amã'ẽ mijẽ remẽ, soõ, Janejare'e remĩgwai yvapewarà mõ rè amã'ẽ mijẽ. A'e yva pe wyi uu iko. Savi weru ereko. Yvy kwarà mãmĩ gyty ikwa oo mã'ẽ mosavia. Separari ãgwerà
REV.20.2	A'e ywesõ ikasiay tarakão wyi, ãjãgai rõvijã Satanasi eu ijupe mã'ẽ wyi. Ajawyi nomowasui 'ete ipyy imopã'ã. Separari ãgwerà pupe wãpasĩ ereko, toiko puku rã'ĩ wãpasĩa pè iko. 1.000 kwaray rõmõ a'evo tatui upa. 
REV.20.3	Yvy kwarà pupe omomo, topyta puku rã'ĩ a'e pupe upa. Omomo paire, ovaokena imosavi ky'y. Oovapy ãtã tatui a'e pè upa. Ãjãgai rõvijã manyvo noporomoripe kuwa'ãi ãmẽ ky'y. Ojiovapy pukutà rã'ĩ upa. 1.000 kwaray tesõ paire tè Janejare'e omoẽoka tarà mijẽ rã'ĩ, toiko ke'ĩatu kõrijõ rã'ĩ iko.
REV.20.4	Ajaire amã'ẽ mijẽ remẽ, jõvijã apyka kõ rè tè amã'ẽ ky'y. A'e kõ 'aryvo jõvijã kõ wapy upa. A'e jõvijã kõ pè Janejare'e wayvukasia ome'ẽ. Janejare'e ayvu mojenuarà temiapisikwerà 'ãg kõ tè a'e jõvijã kõ. Kõitokõ ãpã kõ wãkãgo ijapisi.
REV.20.5+REV.20.6	Janejare'e remimomoera ypykwerà kõ tè a'e kõ. A'e kõ oryvay wereko katua rè ãmẽ, Janejare'e pewarà mõ ekoi kupa ky'y rewarà mõ. Ajaate nomãnõ mijẽ'ãi kupa ky'y. Awyje mãnõa nikasi'ãi ee kõ ky'y. Janejare'e pè oporegeta mãe kõ rõmõ yva pè ekoi kupa ky'y. Kiristu pè oporegeta mãe kõ rõmõ ve ekoi kupa. 1.000 kwaray rõmõ tesõ Kiristu reve jõvijã kõ rõmõ oikotà iko kupa ky'y. [A'evo paire tè nopoeraive mãe kõ ve opoeratà ky'y.]
REV.20.7	A'e 1.000 kwaray paire, ãjãgai rõvijã Satanasi oẽ tarà mijẽ omopã'ãawerà pupe wyi iko ky'y. 
REV.20.8	Poromoripearà rõmõ oiko tarà mijẽ iko. Wemĩgwai kõ omoatypa tarà mijẽ jiapisi wasua rõmõ. Janejare'e noerovijai mãe kõ omoatytà, ãjãgai rõvijã remimoripekwerà kõ. A'e kõ pè Koki wãnà kõ eu. Makoki wãnà kõ eu teve. A'e kõ weru erutà imoaty kõ. Pirujẽ ãmõ taa taa kõ kyty wyi weru eru kõtà imoaty kõ. Ijatyray tesõ omoaty kõtà. Ãwitõ jaytata ijatyray, ãwĩvo vetà.
REV.20.9	Omoaty kõ paire, kee e'i ijupe kõ:
REV.20.9	– Pekwa yvy rupi pejimosãsãi pekwa. Pirujẽ Janejare'e koty rewarà kõ rena kõ peãrimã ipãsarõ ena kõ. Jerusarẽ taa peãrimã teve ipãsarõ, e'i imono kõ.
REV.20.9	Janejare'e opota mã'ẽ tè Jerusarẽ taa. [A'e wãrimã ywe'e titetà kupa.] Ãmẽ si tata Janejare'e omoẽtà yva pupe wyi totuu ky'y. Wãrimã ipe mãe kõ wapytà imoma jimo'yjẽ ãmẽ ky'y. 
REV.20.10	Ajaire imoripearerà kõ omomotà tata wasu pupe ky'y, ãjãgai rõvijã. Moma'e aiwerà ipupe tuipa mã'ẽ pupe omomotà. Ayvu mojenuarà rã'ãga ipupe tuipa mã'ẽ pupe. Okai karuarutà mã'ẽ pupe omoma. Mãerã tè ojeevejẽ a'e pupe tuità kupa. Ojimomorijau karuarutà a'e pupe kupa ãmẽ ky'y. 'Arà rupi, pya rupi, a'evo ekoi karuarutà kupa ky'y.
REV.20.11	Amã'ẽ mijẽ remẽ, Jõvijã wasu apyka rè amã'ẽ. Ta'yrõwã mã'ẽ apyka. Isuky katu apyka. Wapyka 'aryvo wapy upa mã'ẽ rè amã'ẽ teve. Ãmẽ si py'awarà mõ yvy nojisai ky'y. Yva ve nojisai ky'y. Janejare'e rõmõ'ĩte ojisa ky'y. 
REV.20.12+REV.20.13	Ãmõ, omãnõ maekwerà kõ rè amã'ẽ, jõvijãgwerà kõ rè. Ja'yrerà kõ rè teve. Pirujẽ opoera Janejare'e rovake opõ'ã kupa upa. Pãranã wasu pupe omãnõ maekwerà kõ oẽ uu ky'y. Tyvy pupe wyi ve opõ'ã oẽ uu kupa. Pirujẽ Janejare'e omomoeraoka ovake topõ'ã kupa upa.
REV.20.12+REV.20.13	Ãmẽ Janejare'e opyy kareta kõ esa, omãnõ mãe kõ rekoawerà ojikusiwapa ee mã'ẽ kareta kõ. A'e kõ rè pirujẽ jane kõ rekoawerà ojikusiwapa. Ãmõ kareta rè ãmẽ Janejare'e pyri oiko karuarutà mãe kõ rerà kõ ojikusiwapa. A'e kareta kõ Janejare'e omogeta ãmẽ. Omãnõ maekwerà kõ rekoawerà rã'ĩ omogeta. A'e paire oiko karuarutà ipyri mã'ẽ rerà kõ omogeta. Ajaire omogeta paire, omoe'yi kõ. Jikusiwarerà rupi omoe'yi kõ, ekoawerà kõ manyvo ekoi maekwerà rupi katu. 
REV.20.14	Noerovijai maekwerà kõ omãnõ maire wãrõ puku rã'ĩ mijẽ. Janejare'e omomoera kõ paire tata wasu kyty omono kõ ky'y. A'e pupe ojimomorijauvaytà kupa upa. A'e pè “mãnõ mijẽa” eu. 
REV.20.15	Ãmõ, ava mõ rerà nojikusiwai sõ kareta rè Janejare'e pyri oiko karuarutà mã'ẽ rõmõ remẽ, a'e Janejare'e omomooka jimo'yjẽ tata wasu pupe tokai upa.
REV.21.1	A'evo paire yva opa maekwerà rekovijarerà rè tẽ tesõ amã'ẽ ky'y. Ãmõ, yvy opa maekwerà rekovijarerà rè teve. Mokopejõ ee amã'ẽ, ipyau mãe kõ rè. Naikoi pãranã wasu ky'y.
REV.21.2	Ãmẽ amã'ẽ mijẽ remẽ, soõ, taa wasu yva pe wyi owyjy uu mã'ẽ rè tẽ tesõ amã'ẽ, Janejare'e pewarà taa wasu rè. Jerusarẽ pyau eu a'e taa pè. Janejare'e rena pe wyi owyjy uu. Ikatuay wete taa wasu. Nuvei 'ete ivo e'ãa ipupe. Ikatuay wete taa wasu mã'ẽ tè. Owa wete. Ipyau mã'ẽ tè. Ãwitõ wãivĩ mõ ikatuay mã'ẽ pè ojimogãtarõ ojirekotà remẽ, ãwĩvo taa wasu ikatuay wete, Jerusarẽ pyau eu ijupe mã'ẽ.
REV.21.3	Ãmẽ moregeta ojenu eupe Janejare'e apyka pe wyi. Wayvo kee e'i mã'ẽ:
REV.21.3	“Age'e sõsi Janejare'e jane kõ pytery pè ekoi ky'y!
REV.21.3	Okoty rewarà kõ pytery pè ekoi. Awyje a'evotà.
REV.21.3	Owaraytà ijupe kõ ãmẽ ky'y.
REV.21.4	Nijãgyo'ãi jane kõ ãmẽ ky'y.
REV.21.4	Janejare'e nomoãgyooka kõ'ãi.
REV.21.4	Ãwĩvo ve nomãnõ'ãi teve kupa ky'y.
REV.21.4	Naiko'ãi mãnõa Jerusarẽ pyau pè.
REV.21.4	Naiko'ãi teve tekorãnà kõ, janeray kõ.
REV.21.4	Yvy opa maekwerà pè kõrijõ tè a'evo mijã.
REV.21.4	Yvy pyau pè naiko'ãi ky'y, Janejare'e rena pyau pè.
REV.21.4	Ajawyi Janejare'e pyriwarà kõ oryvay kõrijõtà ky'y!” e'i mã'ẽ ojenu.
REV.21.5	Ãmẽ Janejare'e oporegeta wapyka pe wyi.
REV.21.5	– Emã'ẽ jẽsi ipyau ainõ mã'ẽ rè ky'y. Ipyaukwerà pawete ainõ ky'y, e'i.
REV.21.5	Kee e'i teve ije:
REV.21.5	– Aje ywete aporegeta mã'ẽ tè ije, e'i. “Kee arekotà”, a'e remẽ, a'e rupi katu areko ipi. “Aje ywete” taoty eayvu pè ipi. Ajawyi kee eayvu terekusiwa: 
REV.21.6	“Awyjepa ainõma erena pyau. [Age'e si eremĩgwai kõ opyta karuarutà epyri ky'y. Age'e si Jõvijã wasu rõmõ ajikuwa ky'y.] Pirujẽ moma'e aãparõma maekwerà tè ije. Pirujẽ amoawyjepatà mãe rã teve ije. Ajawyi kee mã'ẽ vo 'ejẽ ije. Ãwitõ ava mõ i'ywa remẽ, ame'ẽtà yy to'u. Ãwĩvo ve ava mõ opota oiko karuaru epyri remẽ, totuu ekoty ãmẽ. Tepy e'ãte arekotà. Amoigo karuarutà epyri ãmẽ.
REV.21.7	Aepo a'e aiwea 'arà kyty oiko jẽ iko mãe kõ pewarà mõ. Kee a'e teve ijupe kõ: ‘Poroenanõtà erena pè ky'y’, a'e. ‘Penõvijã ywete rõmõtà tè aiko ãmẽ ky'y. Pejare'e rõmõ teve ãmẽ aikotà’, a'e. ‘Eãkarãgwerà kõ rõmõ poroerekotà ãmẽ’, a'e. 
REV.21.8	Aepo na'e'ãi ajamã'ẽ kee ekoi mãe kõ pè: Okyje rè jẽ ywe'e tite ereity mãe kõ. Ãmõ, ‘aje’ ne'i eayvu pè mãe kõ. Ãmõ, ipusi ai tè iko mãe kõ. Ãmõ, porojuka mãe kõ. Ãmõ, omy'aa rè ojipokuwa mãe kõ. Ãmõ, ãjãg kasia rupi oposiko mãe kõ. Ãmõ, moma'e jimoãtãgwerà omoe'e rã'ãga ojarà rã'ãga rõmõ mãe kõ. Ãmõ, pirujẽ owaria rè ojipokuwa mãe kõ. Wãi wãisõ naenanõ'ãi epyri. Tata wasu pupe kõrijõ amono kõtà, okai puku mã'ẽ pupe. A'e a'e kõ pirujẽ tata wasu pupe tè ootà okai puku rõmõ upa. ‘Mãnõ mijẽa’ eu tata wasu pupe tekoua pè”, e'i takusiwa.
REV.21.9	Ãmẽ ajaire ãmõ rè tè mijẽ amã'ẽ, Janejare'e remĩgwai mõ parapi weraa imopei maekwerà rè amã'ẽ maevo sõ tite mijẽ. 7 rõmõ maekwerà mõ rè. A'e oporegeta ije. Kee e'i ije:
REV.21.9	– Ejo erupi. Kaneiru ra'yry vo mã'ẽ rerekwatarà amojisaokatà teremã'ẽ ee, e'i ije.
REV.21.10	Ameve Janejare'e 'Ãg nemokasiokai. Ameve emĩgwai yvapewarà uu emovy ereraa yvytyrapyte 'aryvo emojiupi. A'e pe wyi Janejare'e remĩgwai omojisa Jerusarẽ pyau ije. A'e Janejare'e rena ikatuay wete mã'ẽ. Yva pe wyi owyjy uu remẽ, amã'ẽ ee, Janejare'e pyri wyi. 
REV.21.11	Kee amã'ẽ ee. Iseny katu tesõ Jerusarẽ taa upa. Janejare'e kasia renya tè omoseny. Iserenyny mã'ẽ vo tesõ amã'ẽ ee. Warua vo amã'ẽ ee. Ãmõ, putei pirã vo. Putei ijaky mã'ẽ vo teve. Ikatuay wete amã'ẽ ee. 
REV.21.12+REV.21.13	Ojiokenapa mitirõwã Jerusarẽ pyau taa upa. Ta'yrõwã yvate'eay mã'ẽ okenaa. 12 rõmõ janeikea kõ. Janejare'e remĩgwai yvapewarà kõ janeikea kõ rãrõarà kõ rõmõ tui. A'e kõ janeikea kõ jãvijõ jẽ wãrõ upa. Terà kõ ojikusiwapa janeikea rovapyka kõ rè upa, Isaeu atyry rerà kõ, 12 mãe kõ.
REV.21.14	Okenaa wyry rõmõ takuru wasukwerà tè tui. 12 rõmõ takuru wasukwerà. A'e yke rupi omojiape takuru kõ. A'e kõ rè teve terà kõ ojikusiwapa upa, 12 rõmõ. Kaneiru ra'yry vo mã'ẽ remimonokwerà kõ rerà kõ ojikusiwa a'e rupi upa.
REV.21.15	Ãmẽ Janejare'e remĩgwai, oporegeta ije mã'ẽ, taa jamosã'ãga ipupe mã'ẽ opo pè wereko. Yvy karakuri jimoãtãgwerà tè a'e. A'e pupe taa wasu omosã'ãga. Taa rokenaa ve omosã'ãga. Janeikea kõ ve omosã'ãga. 
REV.21.16	Ijyke kõ ve omosã'ãga. 2.200 kirometuru rõmõ tesõ ijyke kõ. Ojevo jevo jẽ ijyke kõ. Yvate kytywarà ve omosã'ãga remẽ ivo ve. 2.200 kirometuru tesõ teve. Ojevo jevo jẽ kupa. 
REV.21.17	Ajaire ijokenaa anamu ve omosã'ãga. Ijanamuay. 64 meturu rõmõ tesõ ijanamua. Ãwitõ jamosã'ãga ipi, ãwĩvo ve omosã'ãga Janejare'e remĩgwai yvapewarà.
REV.21.18	Takuru ikatuay mã'ẽ jinõgwerà tè okenaa rõmõ tui. Ijaky katuay putei vo. Taa wasu ãmẽ yvy karakuri e'ekwerà jinõgwerà, putei vo. Pirujẽ iserenyny katu jome taa wasu rupi. 
REV.21.19+REV.21.20	Ãmẽ takuru rokenaa mokasia kõ ikatuay wete. Omowaray tesõ takuru ikatuay mãe kõ pè upa. Epy wete mãe kõ pè. Takuru jãvijõ jẽ iteetejẽ. Putei aky vo. Ãmõ, putei sõvã vo. Ãmõ, itumyry sĩ varara vo mã'ẽ. Ãmõ, putei aky sõvã vo. Ãmõ, itumyry pisa vo. Ãmõ, itumyry pirã vo. Ãmõ, putei tawa vo. Ãmõ, itumyry tawa sõvã. Ãmõ, putei tawa vo teve. Ãmõ, itumyry sõvã [namu ropi'a vo mã'ẽ]. Ãmõ, putei sõvã vo. Ãmõ, putei sõvã pijõ vo [takiriri vo mã'ẽ]. A'evo iteetejẽ ikatu jome kupa.
REV.21.21	12 rõmõ ijokenaa rovapyka kõ. Mo'yry iserenyny katu mã'ẽ vo ovapyka kõ. Ijãvijõ kõ jẽ a'evo. Taa wasu rupi okwa pee mã'ẽ ãmẽ yvy karakuri e'ekwerà tẽ tesõ. Putei vo 'ejẽ mã'ẽ pee.
REV.21.22	Taa rè amã'ẽ mã'ẽ pè, nuvei Janejare'e moe'ea retã ky'y. Janejare'e a'e ywesõ ikasiay wete mã'ẽ tè a'e pè ekoi, Jõvijã wasu rõmõ. Kaneiru ra'yry vo mã'ẽ teve a'e pè ekoi. A'e ywete omoe'e kupa ky'y. Ajawyi nuvei imoe'ea retã mõ ky'y.
REV.21.23	Ãmõ, kwaray ve naikoi a'e pè. Jay ve naikoi. Janejare'e tè oyape upa okasia renya ikatuay wete mã'ẽ pupe. Kaneiru ra'yry vo mã'ẽ revejẽ oyape upa. Ajawyi noekai eny mã'ẽ mõ a'e pè kupa. 
REV.21.24+REV.21.25	Ke'ĩrõwã enytà. Ajawyi pirujẽ yvy wãnà kõ enya rupi ekoità. Ãmõ, noovapy'ãi Jerusarẽ pyau kupa. Yvy pè ijãpatõ maekwerà vo rõwãtà ky'y. Ajawyi nojiovapy'ãi taa. Jõvijã kõ ãmẽ nojimoe'e'ãi jõvijã rõmõ kupa ky'y. Janejare'e pè kõrijõ, “Erõvijã ywete ene!” e'ità imoe'e kupa ky'y.
REV.21.26	Ãmõ, pirujẽ jane kõ, pirujẽ jõvijã kõ nopota'ãi omoe'ea kupa ky'y. Janejare'e pè kõrijõ tè moma'e epy wete mã'ẽ weru erutà ime'ẽ imoe'ea rõmõ kupa ky'y. 
REV.21.27	Kee ekoi mãe kõ noike'ãi a'e pè ãmẽ. Janejare'e “nivoi mãe kõ” e'i ijupe mãe kõ. Miraiwerà, ojimowari mãe kõ. Wãisõ noike'ãi a'e pè. Erà kõ ojikusiwapa Kaneiru ra'yry vo mã'ẽ kareta rè mãe kõ kõrijõ tè oiketà a'e pè, Janejare'e pyri oiko karuarutà mãe kõ rõmõ.
REV.22.1	Ãmẽ yy e'e tè Janejare'e remĩgwai omojisaoka ije. Niky'ai 'ete yy. Isuky katu. Ãwitõ putei rè jamã'ẽ remẽ, ojisa katu jamã'ẽ ipupewarà rè, ãwĩvo tesõ a'e yy ojisa katu. A'e yy ja'u remẽ poromoigo karuaru Janejare'e pyri mã'ẽ tè. Janejare'e apyka pe wyi oẽ oo yy. Kaneiru ra'yry vo mã'ẽ apyka pe wyi teve oẽ oo. 
REV.22.2	Kõitokõ taa wasu rupi okwa pee mã'ẽ, a'e myterà rupi katu yy oẽ oo. Yvyra, i'a poromoigo karuaru mã'ẽ, yy e'e reme pè tui. Yy reme pè jeovai yvyra. I'a ywete yvyra. Jay upi upi i'a mã'ẽ tè a'e. A'e ro kõ moã tè, pirujẽ yvy pewarà kõ mokatua rõmõ.
REV.22.3	Ãmõ, kee. Janejare'e wemavo ity mã'ẽ mõ noiko'ãi a'e pè. Nuve'ãi aiwea a'e pè. Janejare'e ywe'e a'e pè ekoità. Kaneiru ra'yry vo mã'ẽ teve a'e pè ekoità, wemĩgwai kõ reve. 
REV.22.4	Ãmẽ tè katu Janejare'e remĩgwai kõ a'e ywe'e rè omã'ẽtà kupa ky'y. Oõvijã rova rè ywe'e omã'ẽtà kupa. Kõitokõ Janejare'e rerà ojikusiwapa ãpakã kõ rè mãe kõ tè ãwĩ kõ. A'e kõ omã'ẽtà ee ky'y. 
REV.22.5	Ãmõ, nijãpatõ'ãi a'e pè ky'y. Ajawyi eny mã'ẽ rè nijajipy'amogeta'ãi. Kwaray rè teve. Janejare'e tè oyapetà ky'y, Jõvijã wasu rõmõ. Okasia renya rupi oyapetà. Ãmẽ sitõ Janejare'e omojõvijãokatà wemĩgwai kõ ky'y, okoty rewarà kõ. Ijayvu rupi a'evotà kupa. Oiko karuaru rõmõtà jõvijã kõ rõmõ kupa ky'y.
REV.22.5	[A'e a'evoa rè amã'ẽ maevo sõ tite.]
REV.22.6	Ãmẽ Janejare'e remĩgwai yvapewarà e'i ije:
REV.22.6	– Aje ywete aã ayvukwerà Janejare'e omojikuwaoka neupe mã'ẽ. E'i maekwerà rupi katu tè werekotà. A'evo teãmã ekoi. Ãwitõ Janejare'e o'Ãg rupi omojisaoka wayvu mojenuarerà kõ pè karamoe remẽ, ãwĩvo ve age'e neupe omojisaoka. Wemĩgwai mõ yvapewarà omuu yvy pè, ãwisõ tapekuwa manyvotà kãramõ. Ke'ĩ a'evotà, e'i maekwerà rupi katu, e'i ije.
REV.22.7	Kee e'i Jesu okoty rewarà kõ pè:
REV.22.7	– Pejapyaka! Kuise'ẽ jẽ ajotà pekoty. Ajawyi aã kareta jikusiwarerà werovija mãe kõ oryvaytà, e'i.
REV.22.8	Janejare'e remĩgwai yvapewarà omojisa eupe maekwerà tè akusiwa kareta rè. Ije, Juwão. Ije tè akusiwa. Iteetejẽ amã'ẽ ee maekwerà kõ akusiwa. Iteetejẽ aenu maekwerà kõ teve. Amã'ẽ maire, omojisaoka eupe maekwerà rovake ajimoenãpa'ã tite ajayvy imoe'e mijã.
REV.22.9	– Ãnĩ! e'i ije ajamã'ẽ. Moko ere sõ erovake! Janejare'e remĩgwai teve ije. Ãwitõ ene, ãwĩ rapijarà teve ije. Ãwitõ pirujẽ Jesu ayvu pè “aje ywete” e'i mãe kõ, ãwĩ rapijarà teve ije. Janejare'e ayvu mojenuarerà kõ ve janevo, Janejare'e remĩgwai kõ rõmõ. Aã kareta werovija mãe kõ ve janevo, Janejare'e remĩgwai kõ rõmõ. Ojevo jẽ mã'ẽ tè jane. Ajawyi Janejare'e kõrijõ tè simoe'e, e'i ije.
REV.22.10	Ãmẽ e'i jẽ ije:
REV.22.10	– Neremikusiwarerà amojikuwaoka neupe mã'ẽ emojikuwaoka jane kõ pè, Jesu koty rewarà kõ pè. Tereinõ gatu e'ã ikõ aã neremikusiwarerà iwyi kõ nẽ. Teremojikuwaoka ijupe kõ. Kuise'ẽ jẽ aã neremikusiwarerà rupi katu ekoità. 
REV.22.11	Ajawyi manyvo jane kõ ekoi remẽ, a'evo toiko jẽsi! Tãwĩvo jẽ nẽ, nivoi mãe kõ ekoi. Ivo katu mãe kõ, toiko jẽ nẽ ivo katua rupi iko kupa! Ãwĩvo pejẽ tè ikõ tojireko katu iko ivo katua rupi kupa nẽ! e'i Janejare'e remĩgwai ije.
REV.22.12	Ajaire Jesu kee e'i ije:
REV.22.12	– Ejapyaka! Kuise'ẽ jẽ ajotà! Ajo remẽ, jane kõ rekoawerà repy rã aerutà. Poromoepytà pirujẽ ãmẽ. Nivoi mãe kõ. Ivo mãe kõ. Pirujẽ poromoepytà ãmẽ, ekoawerà kõ rupi katu, e'i. 
REV.22.13	Pirujẽ moma'e aãparõma maekwerà tè ije. Pirujẽ amoawyjepatà mãe rã teve ije. Yvy jinõ ypy remeve aikopa teãmã mã'ẽ tè ije. Yvy opa remẽ, aiko jẽtà aiko mã'ẽ teve ije, e'i Jesu.
REV.22.14	Kee ekoi mãe kõ oryvay. Ãwitõ tyru iky'a mã'ẽ jaky'a'opa mã'ẽ vo sõ tite ojipy'aky'a'opa mã'ẽ. A'e kõ pè Janejare'e, “Tapeike erena pè, ijokenaa ikea rupi. Tapepo'o yvyra'a poromoigo karuaru mã'ẽ iwa”, e'i.
REV.22.15	Ajamã'ẽ kee ekoi mãe kõ noike'ãi. Ipusi ai tè iko mãe kõ. Ãmõ, ãjãg rewarà kõ. Ãmõ, omy'aa rè ojipokuwa mãe kõ. Ãmõ, porojukaa rè ojipokuwa iko mãe kõ. Ãmõ, moma'e jimoãtãgwerà kõ omoe'e rã'ãga ojarà rã'ãga rõmõ mãe kõ. Ãmõ, owaria rè ojipokuwa iko mãe kõ. A'e a'e kõ noike'ãi Janejare'e rena pè.
REV.22.16	Ãmẽ Jesu e'i ije:
REV.22.16	– Ije Jesu. Eremĩgwai yvapewarà mõ amono nekoty eayvu tomojenuoka ene. Erekoa teremome'u ekoty rewarà kõ atyry kõ pè erokwa. Jõvijã Tavi Jeapyrerà e'eay tè ije. Ãwitõ jaytata wasu renya ojisa kõ'ẽ mã'ẽ vo 'ejẽ ije aiko, e'i ije.
REV.22.17	Ãmẽ Janejare'e 'Ãg, “Ejo, Jesu”, e'i. Jesu rerekwatarà
REV.22.17	– Ava mõ i'ywa remẽ totuu ekoty ãmẽ. Yy poromoigo karuaru mã'ẽ ame'ẽtà ijupe toy'u ipupe ãmẽ. Tepy e'ãte totuu pirujẽ opota mãe kõ oy'u ipupe ãmẽ, e'i.
REV.22.18	Ije, Juwão, kee a'e pejẽ. Pejapyaka ikenẽ! Janejare'e omojisaoka maekwerà akusiwapa, manyvotà kãramõ mã'ẽ rewarà. [Naikoi ayvu mõ nakusiwai mã'ẽ mõ. Akusiwapa pirujẽ.] Janejare'e 'Ãg kasia rupi akusiwa maekwerà tapeãpatarõ e'ã ikenẽ. Ãwĩvo sõ peiko remẽ, Janejare'e pemomorijau ywetetà ãmẽ ky'y. Mãrãnai akusiwapa imomewa maekwerà kõ oinõtà peupe ãmẽ ky'y. Pirujẽ oinõtà peupe pemotee sõ aã ayvu mõ pe'ĩ remẽ. 
REV.22.19	Ãwĩvo ve eremikusiwa pẽgwerà pè tapemoje'o e'ã ikenẽ.
REV.22.20	Jesu omojisaoka ije maekwerà tè, aepo amome'u pejẽ.
REV.22.20	– Kuise'ẽ jẽ ajotà! e'i Jesu. Aje ywete ajotà! e'i.
REV.22.20	Aepo rè kee a'e:
REV.22.20	– A'evo toiko ãmẽ! Ejo, Jõvijã Jesu! a'e enu.
REV.22.21	[Ije, Juwão,] kee a'e pejẽ:
REV.22.21	– Jõvijã Jesu tijanerereko katu ikõ okoty rewarà kõ rõmõ okatuaya rupi nẽ, a'e pejẽ. A'evo toiko ãmẽ. [Awyjepa aã kareta ky'y.]
