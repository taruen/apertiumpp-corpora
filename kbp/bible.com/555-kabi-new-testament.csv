MAT.1.1	Yesu Krɩstʋ weyi ɛ-cɔzɔ lɛ Daaviidi nɛ ɛ́lɛ́ cɔzɔ lɛ Abraham yɔ, ɛ-cɔzɔnaa hɩla yɔ:
MAT.1.2	Abraham lʋlɩ Izaakɩ, Izaakɩ ñalʋlɩ Yakɔɔbʋ, Yakɔɔbʋ ñalʋlɩ Yuda nɛ ɛ-ɖalaa nɛ e-newaa. 
MAT.1.3	Yuda ñalʋlɩ Faarɛɛzɩ nɛ Zaaraa. Payaɣ po-ɖoo se Tamaarɩ. Faarɛɛzɩ ñalʋlɩ Ɛsrɔm, Ɛsrɔm ñalʋlɩ Aram, 
MAT.1.4	Aram ñalʋlɩ Aminaadaabɩ, Aminaadaabɩ ñalʋlɩ Naasɔɔnɩ, Naasɔɔnɩ ñalʋlɩ Salɩmɔɔ, 
MAT.1.5	Salɩmɔɔ ñalʋlɩ Boozi. Payaɣ Boozi ɛnʋ e-ɖoo se Rahaabɩ. Boozi ñalʋlɩ Obɛɛdɩ. Payaɣ ɛ́lɛ́ ɖoo se Ruti. Obɛɛdɩ ñalʋlɩ Yesee 
MAT.1.6	nɛ Yesee ñalʋlɩ wiyaʋ sɔsɔ Daaviidi.
MAT.1.6	Daaviidi ñalʋlɩ Salomɔɔ. Salomɔɔ ɛnʋ e-ɖoo kɛkɛ sɔɔja Urii halʋ. 
MAT.1.7	Salomɔɔ ñalʋlɩ Roboam, Roboam ñalʋlɩ Abiya, Abiya ñalʋlɩ Asafʋ, 
MAT.1.8	Asafʋ ñalʋlɩ Yozafatɩ, Yozafatɩ ñalʋlɩ Yoram, Yoram ñalʋlɩ Oziyaasɩ, 
MAT.1.9	Oziyaasɩ ñalʋlɩ Yoatam, Yoatam ñalʋlɩ Ahazɩ, Ahazɩ ñalʋlɩ Ezekiyasɩ, 
MAT.1.10	Ezekiyasɩ ñalʋlɩ Manaasee, Manaasee ñalʋlɩ Amɔɔnɩ, Amɔɔnɩ ñalʋlɩ Yoziyaasɩ, 
MAT.1.11	Yoziyaasɩ ñalʋlɩ Yekooniyaasɩ nɛ e-newaa. Alɩwaatʋ ńdʋ́ tɩ-taa pɛkɛzɩ Izrɛɛlɩ ñɩma tɛtʋ Babilooni. 
MAT.1.12	Pʋbʋ wayɩ Yekooniyaasɩ ñalʋlɩ Salaatɩyɛlɩ, Salaatɩyɛlɩ ñalʋlɩ Zorobaabɛɛlɩ, 
MAT.1.13	Zorobaabɛɛlɩ ñalʋlɩ Abiyudi, Abiyudi ñalʋlɩ Eliyaakim, Eliyaakim ñalʋlɩ Azɔɔrɩ, 
MAT.1.14	Azɔɔrɩ ñalʋlɩ Sadɔɔkɩ, Sadɔɔkɩ ñalʋlɩ Akim, Akim ñalʋlɩ Eliyudi 
MAT.1.15	Eliyudi ñalʋlɩ Eleyazaarɩ, Eleyazaarɩ ñalʋlɩ Maataɣ, Maataɣ ñalʋlɩ Yakɔɔbʋ 
MAT.1.16	nɛ Yakɔɔbʋ ñalʋlɩ Yozɛɛfʋ nɛ ɛ́lɛ́ kpaɣ Maarɩɩ. Maarɩɩ ɛnʋ ɛlʋlɩnɩ Yesu weyi payaɣ se Krɩstʋ yɔ, pʋ-tɔbʋʋ se Weyi Ɛsɔ Lɩzaa Yɔ. 
MAT.1.17	Yee ḿbʋ́, pɩkpaɣʋnɩ Abraham nɛ puwolo pɩsɩɩnɩ Daaviidi yɔ, cɔzɔnaa wɛ hiu nɛ naanza. Pɩkpaɣʋnɩ Daaviidi alɩwaatʋ nɛ puwolo pɩsɩɩnɩ ndʋ́ tɩ-taa pɛkɛzɩ Izrɛɛlɩ ñɩma tɛtʋ Babilooni yɔ, paba ñɛwɛ hiu nɛ naanza ɖɔɖɔ. Pɩkpaɣʋnɩ alɩwaatʋ ńdʋ́ nɛ puwolo pɩsɩɩnɩ Krɩstʋ yɔ, cɔzɔnaa wɛ hiu nɛ naanza ɖɔɖɔ.
MAT.1.18	Ɩna ɛzɩma pɩtɩŋaa nɛ palʋlɩ Yesu Krɩstʋ yɔ. Maarɩɩ weyi ɛlʋlɩ-ɩ yɔ, ɛɛkɛ pɛlɛ weyi posu Yozɛɛfʋ yɔ. Ɛ nɛ ɩ pataacaɣ wiɖiyi. Ɛlɛ́, Maarɩɩ haɣ howa nɛ Fezuu Kiɖeɖeu ɖoŋ. 
MAT.1.19	Yozɛɛfʋ ɛnʋ, ɛkɛ ɛyʋ kʋtʋʋzʋ. Ḿbʋ́ yebina nɛ ɛna-ɩ ḿbʋ́ lɛ, ɛtɔsɔɔlɩ se ɛɖʋ-ɩ fɛyɛ ɛyáa hɛkʋ taa. Ɛlɛ́, ɛɖʋ se ekiziɣ-i mɛsaɣ tɛɛ. 
MAT.1.20	Ɛwɛɛ ɛmaɣzɩɣ ḿbʋ́ lɛ, Kɩpaɣlʋ tiyiyu nɔɔyʋ lɩɩ ɛ-yɔɔ ɖoziye taa nɛ eheyi-i se: «Daaviidi sayɩ Yozɛɛfʋ! Sɔɔndʋ ɛtaakpa-ŋ nɛ Maarɩɩ kpaɣʋ. Mbʋ́ pʋyɔɔ yɔ, Fezuu Kiɖeɖeu ɖoŋ ɛhaɣnɩ howa ŋ́gá. 
MAT.1.21	Ɛlʋlʋʋ pɩɣa ŋ́gá lɛ, ŋyaa-kɛ se Yesu, mbʋ́ pʋyɔɔ yɔ, ŋ́gá kɔŋnɩ ɛyáa ñʋʋ yabʋ nɛ kalɩzɩ-wɛ pa-kɩwɛɛkɩm taa.»
MAT.1.22	Pɩtɩŋa payɩ pɩlaba ḿbʋ́ se tɔm ndʋ́ Kɩpaɣlʋ katɩŋnɩ náyʋ nɔɔyʋ yɔɔ nɛ ɛyɔɔdɩ yɔ, tɩla. Ńdʋ́ lɛ se:
MAT.1.23	«Ɩnaɣ, pɛlɛ nɔɔyʋ kɔŋ haɣʋ nɛ ɛlʋlɩ pɩɣa nɛ
MAT.1.23	payaa-kɛ se Emaanʋyɛɛlɩ.»
MAT.1.23	Pʋ-tɔbʋʋ se Ɛsɔ wɛ ɖɔ-cɔlɔ. 
MAT.1.24	Yozɛɛfʋ fema lɛ, ɛkpaɣ Maarɩɩ ɛzɩ Kɩpaɣlʋ tiyiyu heyuu-i yɔ. 
MAT.1.25	Ɛlɛ́, etotukini-i nɛ pʋkɔɔ pɩsɩɩnɩ alɩwaatʋ ndʋ́ ɛlʋlɩ ɛ-pɩɣa yɔ. Ɛlʋlɩ-kɛ lɛ, Yozɛɛfʋ ɛnʋ ɛ́yáa-kɛ se Yesu.
MAT.2.1	Palʋlɩ Yesu Bɛtlɛhɛm Yudee egeetiye taa. Alɩwaatʋ ńdʋ́ lɛ, Eroodi kɛkɛnɩ wiyaʋ sɔsɔ ɖɩ-taa. Palʋlɩ-ɩ lɛ, lɔŋsɩnɖaa mbá pasɩm tɩɩnzɩ camɩyɛ yɔ, palɩɩnɩ ɖooo wɩsɩ ɖɩlɩyɛ nɛ pɔkɔɔ Yeruusalɛm. 
MAT.2.2	Patalaa lɛ, pɔpɔzʋʋ se: «Le pɩɣa ŋgá palʋlɩ-kɛ se kɛkɛ Yuda ñɩma wiyaʋ sɔsɔ yɔ kɛwɛɛ? Đɩna tɩɩŋa ŋgá kawɩlɩɣ se palʋlɩ pɩɣa ŋ́gá yɔ wɩsɩ ɖɩlɩyɛ. Pʋ-yɔɔ ɖɩkɔm se ɖiluŋ kɛ-tɛɛ.» 
MAT.2.3	Ɛlɛ́, Eroodi nɩɩ ḿbʋ́ nɛ pɩcɛyɩ-ɩ pɩŋŋ nɛ pɩkpɛndɩnɩ Yeruusalɛm ñɩma tɩŋa. 
MAT.2.4	Peeɖe ekpeɣli ɛ-ɛjaɖɛ taa cɔjɔnaa sɔsaa nɛ paɣtʋ wɩlɩyaa patɩŋa payɩ nɛ ɛpɔzʋʋ-wɛ se: «Le palʋlʋʋ Weyi Ɛsɔ Lɩzaa Yɔ yee?» 
MAT.2.5	Pocosi-i se: «Bɛtlɛhɛm, Yudee egeetiye taa. Mbʋ́ pʋyɔɔ yɔ, náyʋ nɔɔyʋ kamawa se:
MAT.2.6	‹Ña Bɛtlɛhɛm tɛtʋ lɛ!
MAT.2.6	Pʋtɔtɔyɩnɩ-ŋ kpem Yudee egeetiye taa.
MAT.2.6	Mbʋ́ pʋyɔɔ yɔ, ña-taa pɔkɔŋ lʋlʋʋ wiyaʋ sɔsɔ
MAT.2.6	weyi ɛkɔŋ ɖɔkʋʋ Izrɛɛlɩ ñɩma yɔ.› »
MAT.2.7	Peeɖe Eroodi ya lɔŋsɩnɖaa ḿbá mɛsaɣ tɛɛ nɛ ɛpɔzɩ-wɛ se: «Alɩwaatʋ ndʋ́ tɩ-yɔɔ ɖeyi ɖeyi tɩɩŋa ŋ́gá kalɩwa?» 
MAT.2.8	Pʋwayɩ lɛ, etiyi-wɛ se: «Iwolo Bɛtlɛhɛm nɛ ɩñɩnɩ pɩɣa ŋ́gá camɩyɛ. Ɩna-kɛ lɛ, ɩpɩsɩ iheyi-m nɛ mowolo moluŋ kɛ-tɛɛ ɖɔɖɔ.»
MAT.2.9+MAT.2.10	Eroodi tɛm lɔŋsɩnɖaa ḿbá yɔɔdɩnaʋ lɛ, palɩɩ se pɛɖɛɣ Bɛtlɛhɛm. Peeɖe pana tɩɩŋa ŋgá paana wɩsɩ ɖɩlɩyɛ yɔ nɛ patɩŋɩɣ-kɛ. Pana-kɛ lɛ, pɩlabɩ-wɛ leleŋ pɩtɩɩfɛyɩ. Katalɩ ɖenɖe pɩɣa ŋ́gá kɛwɛɛ yɔ lɛ, kasɩŋ 
MAT.2.11	nɛ pasʋʋ ɖɩɣa nɛ pana pɩɣa ŋ́gá nɛ ko-ɖoo Maarɩɩ nɛ poluŋ kɛ-tɛɛ paɖʋ-kɛ hɩɖɛ. Pʋwayɩ lɛ, pɛyɛɖɩ po-wondu nɛ paha-kɛ sika nɛ tɩlaaɖɩ ŋgʋ́ pɔhɔkɩ yɔ nɛ ŋgʋ́ payaɣ-kʋ se miiri yɔ. 
MAT.2.12	Pɛtɛm labʋ ḿbʋ́ lɛ, Ɛsɔ heyi-wɛ nɛ ɖoziye taa se pataapɩsɩ Eroodi cɔlɔ. Peeɖe pakpaɣ nʋmɔʋ lɛɛkʋ nɛ pekpe.
MAT.2.13	Lɔŋsɩnɖaa ḿbá pɛɖɛwa lɛ, Kɩpaɣlʋ tiyiyu nɔɔyʋ lɩɩ Yozɛɛfʋ yɔɔ ɖoziye taa nɛ eheyi-i se: «Eroodi caɣ se ɛkʋ pɩɣa ŋ́gá. Pʋ-yɔɔ lɛ, kʋyɩ ŋkpaɣ ka nɛ ko-ɖoo nɛ ña nɛ wɛ ise iwolo Ejiptɩ nɛ ɩcaɣ peeɖe nɛ pʋkɔɔ pɩsɩɩnɩ alɩwaatʋ ndʋ́ meheyiɣ-ŋ se ɩpɩsɩ yɔ.»
MAT.2.14	Peeɖe Yozɛɛfʋ kʋyɩ ɖoó ana a-taa nɛ ɛkpaɣ pɩɣa ŋ́gá nɛ ko-ɖoo nɛ ɛ nɛ wɛ pɛɖɛɛ Ejiptɩ. 
MAT.2.15	Pacaɣ peeɖe nɛ pʋkɔɔ pɩsɩɩnɩ alɩwaatʋ ndʋ́ Eroodi sɩba yɔ. Pɩlaba ḿbʋ́ se ndʋ́ Kɩpaɣlʋ katɩŋnɩ náyʋ nɔɔyʋ yɔɔ nɛ ɛyɔɔdɩ yɔ, tɩla. Ńdʋ́ lɛ se: «Maya man-pɩyalʋ nɛ Ejiptɩ se ɛlɩɩ.»
MAT.2.16	Eroodi kɔm ɛna se lɔŋsɩnɖaa ḿbá pɛcɛtɩ-ɩ kɩcɛtʋ, paapɩsɩɣ ɛ-cɔlɔ lɛ, ɛ-pana kpa pɩŋŋ nɛ ɛkʋsɩ sɔɔjanaa nɛ etiyi-wɛ se pɔcɔɔ Bɛtlɛhɛm tɛtʋ nɛ tɩ-cɔlɔ ñɩndʋ pa-taa nɛ pakʋ abalɩbiya nzɩ́ sɩtɩŋa payɩ sɩwɛnɩ pɩnzɩ naalɛ nɛ pɩkpaɣ pitii yɔ. Eheyi-wɛ ḿbʋ́ nɛ ɛkɛdɩnɩ alɩwaatʋ ndʋ́ lɔŋsɩnɖaa keheyi-i yɔ. 
MAT.2.17	Ḿbʋ́ pɩlaba ɛzɩ náyʋ Yereemii kɔyɔɔdʋʋ se:
MAT.2.18	«Đɩnɩ nɔɔyʋ makɩ kubusi nɛ
MAT.2.18	ewiliɣ nɛ ɛtɩmɩɣ pɩtɩɩfɛyɩ Raamaa tɛtʋ taa.
MAT.2.18	Đo-ɖoo Rakɛɛlɩ wiɣni e-piya nɛ
MAT.2.18	ɛtɔsɔɔlɩ se pɛhɛzɩ ɛ-laŋɩyɛ.
MAT.2.18	Mbʋ́ pʋyɔɔ yɔ, sifetaa.»
MAT.2.19	Eroodi sɩba lɛ, Kɩpaɣlʋ tiyiyu nɔɔyʋ lɩɩ Yozɛɛfʋ yɔɔ ɖoziye taa Ejiptɩ 
MAT.2.20	nɛ eheyi-i se: «Kʋyɩ ŋkpaɣ pɩɣa nɛ ko-ɖoo nɛ ña nɛ wɛ ɩpɩsɩ Izrɛɛlɩ. Mbʋ́ pʋyɔɔ yɔ, mbá pañɩnaɣ se pakʋ pɩɣa ŋ́gá yɔ, pasɩba.»
MAT.2.21	Peeɖe Yozɛɛfʋ kʋyaa ɖɔɖɔ ɛkpaɣ pɩɣa nɛ ko-ɖoo nɛ papɩsɩ Izrɛɛlɩ. 
MAT.2.22	Patalɩ peeɖe lɛ, Yozɛɛfʋ nɩɩ se Arcɛlaayuusi lɛɣzɩnɩ ɛ-caa Eroodi lone taa Yudee egeetiye taa. Pʋ-yɔɔ sɔɔndʋ kpa-ɩ nɛ ɖɩ-taa caɣʋ. Ɛlɛ́, pʋyɔɔdɩnɩ-ɩ ɖoziye taa nɛ ɛkʋyɩ ewolo Galilee egeetiye taa 
MAT.2.23	nɛ ɛcaɣ tɛtʋ ndʋ́ payaɣ se Nazarɛɛtɩ yɔ tɩ-taa.
MAT.2.23	Pɩlabɩ ḿbʋ́ se tɔm ndʋ́ náyaa kɔyɔɔdaa yɔ, tɩla. Ńdʋ́ lɛ se: «Pɔkɔŋ pɩɣa ŋ́gá yaʋ se Nazarɛɛtɩ tʋ.»
MAT.3.1	Alɩwaatʋ ńdʋ́ʋ́ Lɩm Sɔʋ Sɔnzɩ Laɖʋ Yohanɛɛsɩ pazɩ susuu Ɛsɔtɔm Yudee lakʋ taa. 
MAT.3.2	Eheyaɣ ɛyáa se: «Ɩlɛɣzɩ wɛtʋ, mbʋ́ pʋyɔɔ yɔ, Ɛsɔ Kewiyaɣ wɩzɩ talʋʋ.»
MAT.3.3	Yohanɛɛsɩ tɔm náyʋ Ezaayii yɔɔdaa se:
MAT.3.3	«Nɔɔyʋ susuu lakʋ taa se
MAT.3.3	pɔñɔɔzɩ Kɩpaɣlʋ nʋmɔʋ nɛ
MAT.3.3	pala nɛ kʋtʋʋzɩ camɩyɛ.»
MAT.3.4	Yohanɛɛsɩ ɛnʋ, esuwaɣ toko ŋgʋ́ palʋnɩ kpaŋnɔ siɣá naalɛ tʋ hʋndʋ yɔ nɛ ɛtɔɔlʋʋ tambaɖɛ nɖɩ́ palabɩnɩ tɔnɛ yɔ. Kutoloŋ nɛ tʋŋ num ɛtɔkaɣ.
MAT.3.5	Yohanɛɛsɩ susaɣ tɔm lakʋ taa ḿbʋ́ lɛ, Yeruusalɛm ñɩma nɛ Yudee hɔɔlɩŋ tɩŋa taa ñɩma nɛ hɔɔlɩŋ weyi ɩtɩŋa payɩ ɩñɔtɩnɩ Yɔɔrdaŋ pɔɔ yɔ ɩ-taa ñɩma, palɩɣ powoki ɛ-cɔlɔ 
MAT.3.6	nɛ paa weyi ɛyɔɔdʋʋ ɛ-kɩwɛɛkɩm mbʋ́ ɛlaba yɔ nɛ Yohanɛɛsɩ ɛnʋ ɛlakɩ-wɛ lɩm sɔʋ sɔnzɩ Yɔɔrdaŋ pɔɔ taa.
MAT.3.7	Yohanɛɛsɩ nawa se Farɩsɩ ŋgbɛyɛ taa ñɩma nɛ Saduki ŋgbɛyɛ taa ñɩma mbá powoki ɛ-cɔlɔ se ɛlabɩ-wɛ lɩm sɔʋ sɔnzɩ yɔ, pɔɖɔwa siŋŋ. Peeɖe eheyi-wɛ se: «Ɛyáa azaɣ́a mɩ! Acɩba-mɩ cɩkpalʋʋ se Ɛsɔ pana kɔŋ-mɩ kpanaʋ yɔ? 
MAT.3.8	Ɩla lakasɩ nzɩ́ sɩwɩlɩɣ se ɩlɛɣzɩ wɛtʋ yɔ. 
MAT.3.9	Ɩtaamaɣzɩ se mɩ-cɔzɔ lɛ Abraham yɔ, pɩtɛma. Mbʋ́ pʋyɔɔ yɔ, meheyiɣ-mɩ se Ɛsɔ pɩzɩɣ ɛla nɛ pɛɛ anɛ apɩsɩ Abraham liɖe taa ñɩma.» 
MAT.3.10	Peeɖe etuu-wɛ eduuye se: «Halɩ pɛtɛm kpaɣʋ laɖɩyɛ se pɛsɛtɩɣ tɩŋ nɛ ɩ-tɛɛ: tɩʋ ŋgʋ́ kɩɩlʋlʋʋ pee kɩbana yɔ, pɛsɛtɩɣ-kʋ nɛ paɖʋ miŋ taa.» 
MAT.3.11	Meheyiɣ-mɩ se: «Ma lɛ, malakɩ-mɩ lɩm sɔʋ sɔnzɩ nɛ pɩwɩlɩ se ɩlɛɣzɩ wɛtʋ. Ma-wayɩ lɛ, weyi ɛkɔŋ yɔ, ɛkɩlɩ-m. Halɩ mantatɩɩmʋna se mankpaɣ ɛ-naataŋgbala nɛ mɔnɖɔkɩ. Ɛkɔŋ-mɩ labʋ sɔnzɩ nɛ Fezuu Kiɖeɖeu ɖoŋ nɛ miŋ. 
MAT.3.12	Ɛwɛ ɛzɩ falɩyʋ ɖɔkʋʋ ɖaakuɖe nɛ ɛfalɩɣ nɛ esuu pee kpou taa nɛ piyele ɛɖʋʋ lɔtʋ miŋ weyi eeɖeŋ wiɖiyi kaʋ yɔ ɛ-taa yɔ.»
MAT.3.13	Yohanɛɛsɩ lakaɣ ɛyáa lɩm sɔʋ sɔnzɩ Yɔɔrdaŋ pɔɔ taa ḿbʋ́ lɛ, Yesu lɩɩnɩ Galilee egeetiye taa nɛ ewolo ɛ-cɔlɔ peeɖe se ɛlabɩ-ɩ-sɩ. 
MAT.3.14	Peeɖe Yohanɛɛsɩ tacaɣ tisuu nɛ ekitini Yesu se: «Ma pʋmʋnaa se mɔnkɔɔ ñɔ-cɔlɔ nɛ ŋlabɩ-m-sɩ nɛ ña ñakʋyɩ ŋkɔŋ mɔn-cɔlɔ tuluŋa na!» 
MAT.3.15	Ɛlɛ́, Yesu cosi-i se: «Yele pɩla ḿbʋ́ lɛɛlɛɛyɔ. Ḿbʋ́ pʋmʋnaa se ɖɩla mbʋ́ pɩtɩŋa payɩ pʋtʋʋzaa yɔ.» Eheyi Yohanɛɛsɩ ḿbʋ́ lɛ, ɛ́lɛ́ tisi nɛ ɛlabɩ-ɩ lɩm sɔʋ sɔnzɩ.
MAT.3.16	Yohanɛɛsɩ tɩtɛm Yesu labʋ sɔnzɩ ńzɩ́ lɛ, Yesu lɩɣnɩ lɩm taa. Peeɖe ɛsɔdaa tʋlaa nɛ ɛna Fezuu Kiɖeɖeu lɩ ɛzɩ halikuku yɔ nɛ kitiki Yesu ɛnʋ ɛ-yɔɔ 
MAT.3.17	nɛ pʋyɔɔdʋʋnɩ ɛsɔdaa se: «Ɛnɛ lɛ man-Pɩyalʋ kʋsɔɔlʋ, maahʋʋ ɛ-yɔɔ kaʋ.»
MAT.4.1	Pʋwayɩ lɛ, Fezuu Kiɖeɖeu tolisi Yesu nɛ kiwoni-i lakʋ taa se Satanɩ ɛtakɩ-ɩ. 
MAT.4.2	Yesu kɔhɔkɩ nɔɔ kɩyakɩŋ nɩɩnaza. Pʋwayɩ lɛ, ñɔɔsɩ wɩ-ɩ. 
MAT.4.3	Peeɖe Satanɩ woba ɛ-cɔlɔ nɛ eheyi-i se: «Yee ŋnaɣ se ŋkɛ Ɛsɔ Pɩyalʋ yɔ, heyi pɛɛ anɛ se apɩsɩ tindine nɛ ŋtɔɔ.» 
MAT.4.4	Yesu cosi-i se: «Pama Ɛsɔtɔm Takayaɣ taa se:
MAT.4.4	‹Pɩtɛkɛ tɔɔnaɣ ɖeke ɛyʋ cakɩnɩ wezuu.
MAT.4.4	Ɛlɛ́, pʋwɛɛ se ɛcaɣ-kʋ ɖɔɖɔ nɛ tɔm ndʋ́ tɩtɩŋa payɩ tɩlɩɣnɩ Ɛsɔ nɔɔ taa yɔ.› »
MAT.4.5	Yesu cosi-i ḿbʋ́ lɛ, Satanɩ ɛnʋ ɛkpaɣ-ɩ ewoni-i Ɛsɔ tɛtʋ
MAT.4.6	nɛ eheyi-i se: «Yee ŋkɛ Ɛsɔ Pɩyalʋ yɔ, kʋyɩ ŋmaa tataa. Mbʋ́ pʋyɔɔ yɔ, pama Ɛsɔtɔm Takayaɣ taa se
MAT.4.6	‹Ɛsɔ heyiɣ e-tiyiyaa se petem-ŋ
MAT.4.6	pɔ́ɖɔ́kɩ-ŋ pe-nesi taa nɛ
MAT.4.6	ŋtaatɔlɩ pɩyɛ naɖɩyɛ yɔɔ nɛ pʋkʋ ña-naŋgbaŋaɣ.› »
MAT.4.7	Peeɖe Yesu cosi-i se: «Pama ka-taa ɖɔɖɔ se:
MAT.4.7	‹Taatakɩ ña-Kɩpaɣlʋ Ɛsɔ se ŋna ɛ-wayɩ.› »
MAT.4.8	Ecosi ḿbʋ́ lɛ, Satanɩ ɛnʋ ɛtasɩ-ɩ kpaɣʋ nɛ ewoni-i pʋʋ ŋgʋ́ kʋkʋyɩ siŋŋ yɔ kʋ-ñʋʋ taa nɛ ɛwɩlɩ-ɩ kedeŋa yɔɔ ajɛya kpeekpe nɛ a-koboyaɣ 
MAT.4.9	nɛ eheyi-i se: «Yee ŋluŋ mɛn-tɛɛ nɛ ŋɖʋ-m hɩɖɛ yɔ, mahaɣ-ŋ pɩtɩŋa payɩ.» 
MAT.4.10	Yesu heyi-i se: «Satanɩ ɖɛɛ mɔ-yɔɔ! Mbʋ́ pʋyɔɔ yɔ, pama Ɛsɔtɔm Takayaɣ taa se:
MAT.4.10	‹Ña-Kɩpaɣlʋ Ɛsɔ ɖeke koŋ tɛɛ
MAT.4.10	pʋwɛɛ se ŋluŋ nɛ ŋla ɛ-tʋmɩyɛ.› »
MAT.4.11	Peeɖe Satanɩ yebi-i. Pʋwayɩ lɛ, Ɛsɔ tiyiyaa wolo Yesu cɔlɔ nɛ pasɩnɩ-ɩ.
MAT.4.12	Pɩkɛdaa lɛ, Yesu nɩɩ se pakpa Yohanɛɛsɩ nɛ paɖʋ-ɩ salaka. Pʋ-yɔɔ ɛpɩsɩ Galilee egeetiye taa. 
MAT.4.13	Ɛtalaa lɛ, ɛtacaɣ Nazarɛɛtɩ. Ɛlɛ́, ɛɖɛɛ Kapɛrnayum. Tɛtʋ ńdʋ́, tɩwɛ Galilee teŋgu nɔɔ, Zabulɔɔ nɛ Nɛftalii pɔ-hɔɔlɩŋ taa.
MAT.4.14	Pɩlabɩ ḿbʋ́ se pɩla ɛzɩ náyʋ Ezaayii yɔɔdʋʋ yɔ. Ɛyɔɔdaa se:
MAT.4.15	«Ɩnaɣ, Zabulɔɔ nɛ Nɛftalii pɔ-hɔɔlɩŋ taa ñɩma mɩ nɛ
MAT.4.15	mbá mɩ mɩwɛ ɖɔɖɔ teŋgu habɩyɛ nɔɔ nɛ Yɔɔrdaŋ pɔɔ wayɩ yɔ!
MAT.4.15	Mbá mɩ ɩkɛ Galilee ñɩma nɛ
MAT.4.15	mbá pɛtɛkɛ Yuda ñɩma yɔ pɛwɛɛ mɩ-tɛ yɔ!
MAT.4.16	Ɩnɩɩ camɩyɛ se:
MAT.4.16	ɩɩwɛ cɩkpɛndʋʋ taa nɛ ɩna ñalɩmɩyɛ sɔsɔɖɛ naɖɩyɛ!
MAT.4.16	Ɩɩwɛ sɩɖaa ɛjaɖɛ taa nɛ ñalɩmɩyɛ ñalɩ mɩ-yɔɔ.»
MAT.4.17	Yesu talɩ Kapɛrnayum lɛ, ɛpazɩ Ɛsɔtɔm susuu nɛ eheyiɣ ɛyáa se: «Ɩlɛɣzɩ wɛtʋ, mbʋ́ pʋyɔɔ yɔ, Ɛsɔ Kewiyaɣ wɩzɩ talʋʋ!»
MAT.4.18	Nakʋyʋ wiye Yesu ɖɔŋaɣ Galilee teŋgu nɔɔ. Pɩkɛdaa lɛ, ɛna kpakpasɩ kpayaa naalɛ nabɛyɛ, pɔlɔwaɣ piyiŋ. Ḿbá yɔ: Siimɔɔ weyi payaɣ ɖɔɖɔ se Pɩyɛ yɔ nɛ e-neu Andree. 
MAT.4.19	Ɛna-wɛ ḿbʋ́ lɛ, eheyi-wɛ se: «Ɩkɔɔ ɩtɩŋ-m nɛ manpɩsɩ-mɩ ɛyáa kpayaa ɛzɩ ɩkpaɣʋ kpakpasɩ yɔ.» 
MAT.4.20	Peeɖe patiyebi pe-piyiŋ nɛ patɩŋ-ɩ. 
MAT.4.21	Etuzi ɛ-tɩ ɛsɩndaa lɛ, ɛna Yakubu nɛ e-neu Yohanɛɛsɩ, pa nɛ pa-caa Zebedee pɛwɛ pa-kpɩyʋʋ taa nɛ pɔñɔɔzʋʋ pe-piyiŋ. Ɛlɛ́, ɛ́yáa-wɛ 
MAT.4.22	nɛ patɩyebu pa-caa nɛ kpɩyʋʋ nɛ patɩŋ ɛ-wayɩ.
MAT.4.23	Yesu cɔwaɣ Galilee egeetiye tɩŋa taa payɩ nɛ eheyiɣ ɛyáa Ɛsɔ Kewiyaɣ Laŋhɛzɩyɛ Tɔm Ɛsɔ ɖɩsɛyɛ ndɩ ndɩ taa nɛ ɛlakɩ nɛ ajamaa ndɩ ndɩ nɛ kʋdɔndɩnaa ndɩ ndɩ patɩŋa pɔ-yɔɔ cɛkɩ. 
MAT.4.24	Peeɖe ɛ-hɩɖɛ sɛ Siirii ɛjaɖɛ tɩŋa taa. Pʋ-yɔɔ pakpakaɣ mbá pɛwɛnɩ kʋdɔmɩŋ ndɩ ndɩ yɔ patɩŋa nɛ mbá pʋcɔzʋʋ-wɛ yɔ: eliikenaa nɛ abom tɔlɩyaa nɛ kalɩkalasɩ nɛ powokini ɛ-cɔlɔ nɛ ɛlakɩ nɛ pɔ-yɔɔ cɛkɩ. 
MAT.4.25	Alɩwaatʋ ńdʋ́ʋ́ ɛyáa samaɣ kpɛzɩnɩ hɔɔlɩŋ tɩŋa nɛ patɩŋɩɣ ɛ-wayɩ. Paalɩnɩ Galilee nɛ Tɛtʋ Hiu egeetiye taa nɛ Yeruusalɛm nɛ Yudee nɛ Yɔɔrdaŋ pɔɔ wayɩ.
MAT.5.1	Yesu na ɛyáa samaɣ ḿbʋ́ lɛ, ɛkpa piyaɣ nakɛyɛ yɔɔ nɛ ɛcaɣ. Peeɖe ɛ-tɔmkpɛlɩkɩyaa woba ɛ-cɔlɔ 
MAT.5.2	nɛ ɛpazɩ-wɛ tɔm wɩlʋʋ. Ɛwɩlaɣ-wɛ se:
MAT.5.3	«Ɛyáa mbá pasɩm pa-tɩ se pɛtɛkɛ pʋyʋ Ɛsɔ ɛsɩndaa yɔ, pehiɣ pa-tɩ!
MAT.5.3	Mbʋ́ pʋyɔɔ yɔ, pɛkɛ Ɛsɔ Kewiyaɣ taa ñɩma.
MAT.5.4	Mbá pɛ-ɛsɛ ñɩŋaa yɔ, pehiɣ pa-tɩ!
MAT.5.4	Mbʋ́ pʋyɔɔ yɔ, Ɛsɔ kɔŋ pa-laŋa hɛzʋʋ.
MAT.5.5	Mbá pɛwɛ hɛɛɛ yɔ, pehiɣ pa-tɩ!
MAT.5.5	Mbʋ́ pʋyɔɔ yɔ, Ɛsɔ kɔŋ-wɛ cɛlʋʋ kedeŋa ŋgá ɛɖʋwa se ɛhaɣ ɛ-ñɩma yɔ.
MAT.5.6	Mbá pañɩnɩɣ kpem se pala mbʋ́ pʋtʋʋzaa yɔ, pehiɣ pa-tɩ!
MAT.5.6	Mbʋ́ pʋyɔɔ yɔ, Ɛsɔ kɔŋ-wɛ haʋ mbʋ́ pañɩnɩɣ yɔ.
MAT.5.7	Mbá panaɣ lɛlaa pʋtɔdɩyɛ yɔ, pehiɣ pa-tɩ!
MAT.5.7	Mbʋ́ pʋyɔɔ yɔ, Ɛsɔ kɔŋ naʋ pa-pʋtɔdɩyɛ.
MAT.5.8	Mbá pa-taa wɛ cɩɖɩcɩɖɩ yɔ, pehiɣ pa-tɩ!
MAT.5.8	Mbʋ́ pʋyɔɔ yɔ, pɔkɔŋ Ɛsɔ naʋ.
MAT.5.9	Mbá pañɩnɩɣ laŋhɛzɩyɛ yɔ, pehiɣ pa-tɩ!
MAT.5.9	Mbʋ́ pʋyɔɔ yɔ, Ɛsɔ kɔŋ-wɛ yaʋ se e-piya.
MAT.5.10	Mbá ɛyáa wɛ pa-wayɩ kaŋ kaŋ se palakɩ mbʋ́ pʋtʋʋzaa yɔ, pehiɣ pa-tɩ!
MAT.5.10	Mbʋ́ pʋyɔɔ yɔ, pɛkɛ Ɛsɔ Kewiyaɣ taa ñɩma.
MAT.5.11	«Mbá mɩ patʋʋ-mɩ nɛ pɛwɛɛ mɩ-wayɩ kaŋ kaŋ nɛ pɛcɛtɩɣnɩ mɩ-taa tɔm ndɩ ndɩ mɔ-yɔɔ yɔ, ihiɣ mɩ-tɩ! 
MAT.5.12	Mɩ-taa ɛhʋlʋmɩ nɛ ɩmayɩ amaya, mbʋ́ pʋyɔɔ yɔ, mɩ-kɩhɛyʋʋ ɖɔ Ɛsɔ cɔlɔ pɩtɩɩfɛyɩ. Meheyiɣ-mɩ se ḿbʋ́ paawɛ náyaa mbá pɛlɛyɩ-mɩ kɔm yɔ pa-wayɩ kaŋ kaŋ.»
MAT.5.13	Yesu tasɩ-wɛ heyuu se: «Mɩ lɛ kedeŋa ɖɔm. Ɛlɛ́, yee ɖɔm leleŋ ɛsɩba lɛ, ɛzɩma palakɩ-pʋ? Pɩfɛyɩ wazaɣ nakɛyɛ ɖɔɖɔ kpem. Pɔlɔʋ-pʋ awayɩ yem nɛ ɛyáa ɖɔ pʋ-yɔɔ.
MAT.5.14	«Mɩ ɖɔɖɔ lɛ kedeŋa ñalɩmɩyɛ. Đɩsɩ nzɩ́ sɩwɛ piyaɣ ñʋʋ taa yɔ, panaɣ-sɩ paa le. 
MAT.5.15	Nɔɔyʋ fɛyɩ se ɛsɔkɩ kanɖʋ nɛ ɛpam-kʋ ɖaakuɖe tɛɛ. Ɛlɛ́, ɛsɩɣ-kʋ ɖenɖe pʋkʋyɩ camɩyɛ ñaba yɔ nɛ pɩnaɣ mbá patɩŋa payɩ pɛwɛ ɖɩɣa taa yɔ. 
MAT.5.16	Ḿbʋ́ pʋmʋnaa se mɩ-ñalɩmɩyɛ ɛñalɩ ɛyáa ɛsɩndaa nɛ pana mɩ-camɩyɛ lakasɩ nɛ pasa mɩ-Caa weyi ɛwɛ ɛsɔdaa yɔ.»
MAT.5.17	Yesu tasɩ-wɛ heyuu se: «Ɩtaamaɣzɩ se mɔnkɔm se menɖezi Mooyiizi paɣtʋ nɛ tɔm ndʋ́ náyaa wɩlaa yɔ. Ɛlɛ́, mɔnkɔm se tɔm ndʋ́ pɔyɔɔdaa yɔ tɩla. 
MAT.5.18	Toovenim lɛ, meheyiɣ-mɩ se alɩwaatʋ ndʋ́ ɛsɔdaa nɛ tɛtʋ pɛwɛɣ yɔ, mayaɣ nakɛyɛ yaa cacayaɣ nakɛyɛ fɛyɩ se kalɩɣ paɣtʋ ńdʋ́ tɩ-taa nɛ pʋkɔɔ pɩsɩɩnɩ alɩwaatʋ ndʋ́ pɩtɩŋa payɩ pɩlaba yɔ. 
MAT.5.19	Weyi eyeki paɣtʋ ńdʋ́ tɩ-taa ndʋ́ tɩwɛ kpaagbaa ñɩɩɩ yɔ se tɩfɛyɩ wazaɣ nɛ ɛwɩlɩ lɛlaa se pataaɖɔ tɩ-yɔɔ ɖɔɖɔ yɔ, ɛkɔŋ kɛʋ tɔyaɣ Ɛsɔ Kewiyaɣ taa. Ɛlɛ́, weyi ɛɖɔŋ tɩtɩŋa payɩ tɩ-yɔɔ nɛ ɛwɩlɩɣ-tʋ lɛlaa ɖɔɖɔ yɔ, pʋdʋ kɔŋ kɛʋ sɔsɔ Ɛsɔ Kewiyaɣ taa. 
MAT.5.20	Mankaɖɩɣ-mɩ se yee ɩtala mbʋ́ Ɛsɔ liu wɛɛ yɔ nɛ pɩkɩlɩ paɣtʋ wɩlɩyaa nɛ Farɩsɩ ñɩma yɔ, ɩɩsʋʋ e-Kewiyaɣ taa wiɖiyi kaʋ.»
MAT.5.21	Yesu tasɩ-wɛ heyuu se: «Ɩnɩwa se paaheyi ɖɔ-cɔzɔnaa se: ‹Taakʋ ɛyʋ. Yee nɔɔyʋ ɛkʋ ɛyʋ yɔ, payaɣ-ɩ wiyaʋ tɛ.› 
MAT.5.22	Ɛlɛ́, ma meheyiɣ-mɩ se weyi ɛ-pana kpaɣnɩ lɛlʋ yɔ, pahʋʋnɩ-ɩ. Weyi ɛtʋʋ lɛlʋ se: ‹Kɩmɛlɛŋ ña!› Yɔ, powokini-i tɔm hʋyaa sɔsaa cɔlɔ. Weyi ɛ́lɛ́ tʋʋ lɛlʋ se: ‹Kpanzɩyʋ ña!› Yɔ, pɔkɔŋ-ɩ ɖʋʋ ɖenɖe kʋñɔŋ maatɛŋ wɛɛ yɔ. 
MAT.5.23	Pʋ-yɔɔ lɛ, yee nɔɔyʋ ewobi Ɛsɔ ɖɩɣa taa kɩlaŋ ɖɩlayɛ se ɛhaɣ Ɛsɔ haɖɛ nɛ ɛtɔzɩ se nɔɔyʋ taa wɛnɩ-ɩ yɔ, 
MAT.5.24	pʋwɛɛ se eyele haɖɛ ńɖɩ́ peeɖe nɛ ewolo pʋdʋ cɔlɔ nɛ ɛ nɛ ɩ pɔñɔɔzɩ tɔm ńdʋ́ nɛ pʋcɔ.
MAT.5.25	«Yee ŋyʋsɩnɩ nɔɔyʋ nɛ ewokini-ŋ tɔm hʋyʋ tɛ yɔ, yele nɛ ña nɛ ɩ ɩñɔɔzɩ-tʋ lɔŋ nʋmɔʋ taa nɛ ɛtaatanɩ-ŋ peeɖe. Pɩtɛkɛ ḿbʋ́ yɔ, ɛ́lɛ́ cɛlɩɣ-ŋ sɔɔjanaa nɛ paba ɖʋ-ŋ salaka. 
MAT.5.26	Toovenim lɛ, meheyiɣ-ŋ se: paɖʋ-ŋ-kɛ yɔ, ŋwɛɣ peeɖe ḿbʋ́ ka ka nɛ pʋkɔɔ pɩsɩɩnɩ kɩyakʋ ŋgʋ́ ŋhɛyɩ ña-kɩmɩyɛ tɩŋa payɩ nɛ pɩtakazɩ paa koba yɔ.»
MAT.5.27	Yesu tasɩ-wɛ heyuu se: «Ɩnɩwa ɖɔɖɔ se peheyi ɖɔ-cɔzɔnaa se: ‹Taala acɛyɛ.› 
MAT.5.28	Ɛlɛ́, ma meheyiɣ-mɩ se: yee abalʋ nɔɔyʋ ɛna lɛlʋ halʋ nɛ e-liu tɛɛ kɔtɩ yɔ, ɛtɛm labʋ acɛyɛ kpem ɛ-lɩmaɣza taa. 
MAT.5.29	Yee ñɛ-ɛsɩyɛ eyekina se ŋla kɩwɛɛkɩm yɔ, hɔɔzɩ-ɖɩ nɛ ŋlɔ poliŋ. Ɛyʋ hɔɔlʋʋ kʋɖʋmʋʋ lesuu kɩlɩ wee wee ɛzɩ ɛɛwɛɛ ɛtɩŋa pilim nɛ pɛpɛɖɩ-ɩ ɖenɖe kʋñɔŋ maatɛŋ wɛɛ yɔ. 
MAT.5.30	Yee ñe-nesi kɩbanzɩ eyekina se ŋla kɩwɛɛkɩm yɔ, sɛtɩ-sɩ nɛ ŋlɔ poliŋ. Pɩkɩlɩ wee wee se ŋlesi ñe-nesi kʋɖʋmsɩ ɛzɩ ŋŋwɛɛ ñatɩŋa pilim nɛ pɛpɛɖɩ-ŋ ɖenɖe kʋñɔŋ maatɛŋ wɛɛ yɔ.»
MAT.5.31	Yesu tasɩ-wɛ heyuu se: «Ɩnɩwa ɖɔɖɔ se peheyi ɖɔ-cɔzɔnaa se: ‹Weyi ɛɖɔɔnʋʋ ɛ-halʋ yɔ, pʋwɛɛ se pʋdʋ ɛcɛlɩ-ɩ takayaɣ ŋgá kawɩlɩɣ se pɛfɛyɩ ɖama taa yɔ.› 
MAT.5.32	Ɛlɛ́, ma meheyiɣ-mɩ se: yee nɔɔyʋ halʋ ɛtala acɛyɛ nɛ ɛɖɔɔnɩ-ɩ yɔ, ɛwɩlɩ-ɩ acɛyɛ nʋmɔʋ. Weyi ɛ́lɛ́ kpakɩɣ-ɩ yɔ, ɛlabɩ acɛyɛ ɖɔɖɔ.»
MAT.5.33	Yesu tasɩ-wɛ heyuu se: «Ɩnɩwa ɖɔɖɔ se peheyi ɖɔ-cɔzɔnaa se: ‹Taayele mbʋ́ ŋɖuwaa se ŋlakɩ yɔ. Ɛlɛ́, la mbʋ́ ŋɖuuni Kɩpaɣlʋ se ŋlakɩ yɔ.› 
MAT.5.34	Ɛlɛ́, ma meheyiɣ-mɩ se: ɩtaaɖuuni Ɛsɔ kpem: ɩtaaɖuuni ɛsɔdaa, mbʋ́ pʋyɔɔ yɔ, ŋ́gʋ́ lɛ Ɛsɔ kewiyaɣ kpelaɣ. 
MAT.5.35	Ɩtaaɖuuni ɖɔɖɔ tɛtʋ, mbʋ́ pʋyɔɔ yɔ, ńdʋ́ lɛ kpeɖe nɖɩ́ Ɛsɔ tɩnɩɣ ɛ-naŋgbanzɩ ɖɩ-yɔɔ yɔ. Ɩtaaɖuuni ɖɔɖɔ Yeruusalɛm yem yem, mbʋ́ pʋyɔɔ yɔ, ŋ́gʋ́ lɛ Wiyaʋ sɔsɔ tɛtʋ.
MAT.5.36	Ɩtaaɖuuni mɩ-ñʋŋ, mbʋ́ pʋyɔɔ yɔ, nɔɔyʋ ɛɛpɩzɩɣ ɛla nɛ ɛ-ñɔyaɣ nakɛyɛ hʋlʋmɩ yaa kepiyi. 
MAT.5.37	Yee nabʋyʋ ɛkɛ toovenim yɔ, ɩtɔ yem se: ‹Ɛɛɛ!› Yee pɩtɛkɛ toovenim yɔ, ɩtɔ yem se: ‹Aayɩ!› Yee ɩtasɩ natʋyʋ sɔzʋʋ yɔ, tʋtʋ kɛnɩ Satanɩ ñɩndʋ.»
MAT.5.38	Yesu tasɩ-wɛ heyuu se: «Ɩnɩwa ɖɔɖɔ se peheyi ɖɔ-cɔzɔnaa se: ‹Nɔɔyʋ ɛyɔkɩ lɛlʋ ɛsɩyɛ yɔ, pɔyɔkʋʋ ɛ-ñɩnɖɛ. Nɔɔyʋ eholi lɛlʋ keɖe yɔ, poholuu ɖɔɖɔ ɛ-ñɩnɖɛ.› 
MAT.5.39	Ɛlɛ́, ma meheyiɣ-mɩ se: ɩtaakpa mi-koyindinaa kɩma. Yee nɔɔyʋ ɛcɛbɩ ñe-nesi kɩbanzɩ laɣzaɣ kadaŋa yɔ, kɛzɩ lɛɛka nɛ ɛtɛzɩ-kɛ cɛbʋ. 
MAT.5.40	Yee nɔɔyʋ ɛcaɣ se ewoni-ŋ tɔm hʋyʋ cɔlɔ nɛ ɛmʋ ño-toko cikpeluu yɔ, tɛzɩ hɔzʋʋ sɔsɔʋ nɛ ŋcɛlɩ-ɩ. 
MAT.5.41	Yee nɔɔyʋ ɛkpa-ŋ nɛ ɛsʋʋ-ŋ wondu se ŋtuzi-i nʋmɔʋ ɛzɩ kiloomɛta yɔ, tuzi-i pʋ-tam naalɛ. 
MAT.5.42	Ɩha mbá pasʋlʋmʋʋ-mɩ yɔ nɛ ɩkɩndɩ mbá pɔkɔŋ se ɩkɩndɩ-wɛ yɔ.»
MAT.5.43	Yesu tasɩ-wɛ heyuu se: «Ɩnɩwa ɖɔɖɔ se peheyi ɖɔ-cɔzɔnaa se: ‹Sɔɔlɩ ña-taabalʋ nɛ ŋpaɖɩ ño-koyindu.› 
MAT.5.44	Ɛlɛ́, ma meheyiɣ-mɩ se: ɩsɔɔlɩ mi-koyindinaa nɛ ɩsɛɛ Ɛsɔ mbá pɛwɛ mɩ-wayɩ kaŋ kaŋ yɔ pɔ-yɔɔ 
MAT.5.45	nɛ ɩpɩsɩ mɩ-Caa Ɛsɔ weyi ɛwɛ ɛsɔdaa yɔ e-piya. Mbʋ́ pʋyɔɔ yɔ, eyeki nɛ wɩsɩ lɩɣ ɛyáa kɩbama nɛ azaɣ́a pɔ-yɔɔ. Eyeki ɖɔɖɔ nɛ tɛʋ nɩɣ kɩbama nɛ kɩdɛkɛdaa pɔ-yɔɔ. 
MAT.5.46	Yee mbá pɔsɔɔlɩ-mɩ yɔ pe-ɖeke ɩsɔɔlʋʋ lɛ, kɩhɛyʋʋ ŋgʋ́ ɩɖaŋɩɣ Ɛsɔ cɔlɔ yɔ? Halɩ tikee mʋyaa maɣmaɣ ñɔsɔɔlʋʋ mbá pɔsɔɔlɩ-wɛ yɔ. 
MAT.5.47	Yee mɩ-ñɩma ɖeke ɩsɛɣ lɛ, ɛbɛ ɩlaba nɛ pɩkɩlɩ mbá paañaŋ Ɛsɔ yɔ? 
MAT.5.48	Pʋ-yɔɔ lɛ, ɩtɛzɩ pɩʋ Ɛsɔ nʋmɔʋ taa nɛ ɩwɛɛ ɛzɩ mɩ-Caa weyi ɛwɛ ɛsɔdaa yɔ.»
MAT.6.1	Yesu tasɩ-wɛ heyuu se: «Ɩkpa mɩ-tɩ! Ɩtaala mbʋ́ pʋpɔzʋʋ se pala Ɛsɔ nʋmɔʋ taa yɔ ɛyáa samaɣ taa se pana-mɩ. Pɩtɛkɛ ḿbʋ́, ɩɩmʋʋ kɩhɛyʋʋ nakʋyʋ mɩ-Caa weyi ɛwɛ ɛsɔdaa yɔ ɛ-cɔlɔ.
MAT.6.2	«Pʋ-yɔɔ lɛ, yee mɩ-taa nɔɔyʋ ɛlakɩ kʋñɔndɩnaa kʋjɔʋ yɔ, ɛtaayele se ɛyáa tɩŋa ɩna. Ḿbʋ́ tɛɛ nɛ pʋ-yɔɔ ñɩma lakɩ Ɛsɔ ɖɩsɛyɛ taa nɛ habɛɛ yɔɔ se pasam-wɛ. Toovenim lɛ, meheyiɣ-mɩ se pɛtɛm pa-kɩhɛyʋʋ mʋ́ʋ! 
MAT.6.3	Ña lɛ, yee ŋhaɣ kʋñɔndɩnaa nabʋyʋ yɔ, taayele nɛ ñɛ-ɛgbaɣdɩnaa maɣmaɣ na. 
MAT.6.4	Ha-wɛ mɛsaɣ tɛɛ nɛ ña-Caa weyi ɛnaɣ mbʋ́ ŋlakɩ mɛsaɣ tɛɛ yɔ, ɛhɛyɩ-ŋ.»
MAT.6.5	Yesu tasɩ-wɛ heyuu se: «Yee ɩsɛɣ Ɛsɔ lɛ, ɩtaala ɛzɩ tɛɛ nɛ pʋ-yɔɔ ñɩma lakʋʋ yɔ. Pɔsɔɔlɩ sɩŋʋʋ Ɛsɔ ɖɩsɛyɛ taa nɛ habɛɛ nɔsɩ alɩwaatʋ ndʋ́ pɛsɛɣ Ɛsɔ yɔ se ɛyáa ɛna-wɛ. Toovenim lɛ, meheyiɣ-mɩ se pɛtɛm pa-kɩhɛyʋʋ mʋ́ʋ! 
MAT.6.6	Ña lɛ, yee ŋsɛɣ Ɛsɔ lɛ, ŋsʋʋ ño-kuduyuu tɛɛ nɛ ŋɖɩɣ ñɔ-yɔɔ nɛ ŋsɛɛ Caa weyi paanaɣ-ɩ yɔ. Ɛnʋ naɣnɩ mbʋ́ ŋlakɩ mɛsaɣ tɛɛ yɔ nɛ ɛkɔɔ ɛhɛyɩ-ŋ.
MAT.6.7	«Yee ɩsɛɣ Ɛsɔ lɛ, ɩtaayɔɔdɩ tɔm nɛ pʋɖɔɔ sakɩyɛ yem ɛzɩ mbá paañaŋ Ɛsɔ yɔ, palakʋʋ yɔ. Pamaɣzɩɣ se pɔyɔɔdʋʋ sakɩyɛ ḿbʋ́ nɛ Ɛsɔ nɩɩnɩ-wɛ. 
MAT.6.8	Ɩtaatɩɣzɩnɩ-wɛ, mbʋ́ pʋyɔɔ yɔ, mɩ-Caa Ɛsɔ tɛm sɩm mbʋ́ pɩtɛɖɩɣ-mɩ yɔ nɛ pʋcɔ ɩpɔzʋʋ-ɩ-pʋ.
MAT.6.9	Mɩ lɛ, ɩsɛɛ Ɛsɔ se:
MAT.6.9	‹Đa-Caa weyi ña ŋwɛ ɛsɔdaa yɔ,
MAT.6.9	ña-hɩɖɛ ɛsɛɛ paa le.
MAT.6.10	Ñe-kewiyaɣ ɛkɔɔ,
MAT.6.10	yele pala ñe-liu ñɩm tataa cɩnɛ ɛzɩ palakʋʋ ɛsɔdaa yɔ.
MAT.6.11	Ha-ɖʋ sɔnɔ kɩyakʋ tɔɔnaɣ.
MAT.6.12	Kpeɣ-ɖʋ ɖa-kɩwɛɛkɩm
MAT.6.12	ɛzɩ ɖikpeɣu ɖɔɖɔ mbá payʋsɩnɩ-ɖʋ yɔ.
MAT.6.13	Taayele nɛ pɩtakɩ-ɖʋ,
MAT.6.13	ɛlɛ́, lɩzɩ-ɖʋ Satanɩ nesi taa. [
MAT.6.13	Mbʋ́ pʋyɔɔ yɔ, ñatɩnɩ kewiyaɣ nɛ ɖoŋ nɛ koboyaɣ patɩŋa payɩ tam. Pɩla ḿbʋ́!]›
MAT.6.14	«Meheyiɣ-mɩ se: yee ikpeɣ ɛyáa lɛlaa pa-kɩwɛɛkɩm mbʋ́ palabɩ-mɩ yɔ yɔ, mɩ-Caa weyi ɛwɛ ɛsɔdaa yɔ, ekpeɣiɣ-mɩ ɖɔɖɔ mɩ-ñɩmbʋ. 
MAT.6.15	Ɛlɛ́, yee iikpeɣiɣ lɛlaa pa-kɩwɛɛkɩm yɔ, mɩ-Caa eekpeɣiɣ-mɩ ɖɔɖɔ mɩ-ñɩmbʋ.»
MAT.6.16	Yesu tasɩ-wɛ heyuu se: «Yee ɩhɔkʋʋ nɔɔ lɛ, ɩtaañɩŋ mɩ-ɛsɩndaa ɛzɩ tɛɛ nɛ pʋ-yɔɔ ñɩma lakʋʋ yɔ. Peyeki se pɛ-ɛsɩndaa ɛlɛɣzɩ nɛ ɛyáa tɩŋa na-wɛ se pɔhɔkʋʋ nɔɔ. Toovenim lɛ, meheyiɣ-mɩ se pɛtɛm pa-kɩhɛyʋʋ mʋ́ʋ. 
MAT.6.17	Ña lɛ, yee ŋhɔkʋʋ nɔɔ yɔ, ñɔɔzɩ ña-tɩ camɩyɛ 
MAT.6.18	nɛ ɛyáa ɛtaatɩlɩ se ŋhɔkʋʋ nɔɔ. Ɛlɛ́, ña-Caa weyi paanaɣ-ɩ yɔ, ɛnʋ naɣna mbʋ́ pʋwɛ mɛsaɣ tɛɛ yɔ nɛ ɛkɔɔ ɛhɛyɩ-ŋ.»
MAT.6.19	Yesu tasɩ-wɛ heyuu se: «Ɩtaañɩnɩ ñɩm nɛ ikpeɣli-pʋ kedeŋa yɔɔ. Mbʋ́ pʋyɔɔ yɔ, ŋgbam nɛ kálɩkɔ́daɣ pamʋʋ-pʋ yaa mɩ́láa yɔkʋʋ nɛ pamɩlɩ-pʋ. 
MAT.6.20	Ɛlɛ́, ikpeɣli-pʋ ɛsɔdaa ɖenɖe ŋgbam nɛ kálɩkɔ́daɣ paapɩzɩɣ pamʋʋ yaa mɩ́láa ɛɛpɩzɩɣ pɔyɔkɩ nɛ pamɩlɩ yɔ. 
MAT.6.21	Mbʋ́ pʋyɔɔ yɔ, ɖenɖe ña-ñɩm wɛɛ yɔ, peeɖe ɖɔɖɔ ña-lɩmaɣza wɛɛ.»
MAT.6.22	Yesu tasɩ-wɛ heyuu se: «Ɛyʋ ɛsɛ lɛ e-tomnaɣ kanɖʋ, ana ɛnaɣna. Yee ñɛ-ɛsɛ ɩnaɣ camɩyɛ yɔ, ñatɩŋa payɩ ŋwɛ ñalɩmɩyɛ taa. 
MAT.6.23	Ɛlɛ́, yee aanaɣ camɩyɛ yɔ, ñatɩŋa payɩ ŋwɛ cɩkpɛndʋʋ taa. Yee ñalɩmɩyɛ nɖɩ́ ŋwɛna yɔ, ɖɩpɩsɩ cɩkpɛndʋʋ yɔ, ŋtɛzɩɣ wɛʋ cɩkpɛndʋʋ taa kpem.»
MAT.6.24	Yesu tasɩ-wɛ heyuu se: «Nɔɔyʋ ɛɛpɩzɩɣ ɛla caanaa naalɛ tʋma. Yee ɛlakɩ ḿbʋ́ yɔ, ɛpaɖɩɣ lɛlʋ nɛ ɛsɔɔlɩ lɛlʋ. Yaa pʋtɔma, ɛnɩɣnɩ lɛlʋ nɛ eyele lɛlʋ. Ḿbʋ́ ɖɔɖɔ pʋwɛɛ: ɩɩpɩzɩɣ ɩsa Ɛsɔ nɛ ɩtɛ ɩwɛnɩ liidiye laɣzaɣ.»
MAT.6.25	Yesu tasɩ-wɛ heyuu se: «Ɩtaanɩɣzɩ mbʋ́ ɩɩtɔɔ nɛ ɩñɔɔ nɛ wondu ndʋ́ iisuu mi-wezuu caɣʋ taa yɔ pʋ-yɔɔ. Mbʋ́ pʋyɔɔ yɔ, wezuu kɩlɩ tɔɔnaɣ wazaɣ nɛ tomnaɣ ñakɩlɩ wondu wazaɣ. 
MAT.6.26	Ɩcɔnɩ sumasɩ ɛsɔdaa nɛ ɩna: siiɖuu, sɩɩkʋŋ. Sɩfɛyɩnɩ kpoŋ. Paa ḿbʋ́ yɔ, mɩ-Caa weyi ɛwɛ ɛsɔdaa yɔ, ɛcalɩɣ-sɩ. Mɩ mɩtakɩlɩ-sɩ wazaɣ tam sakɩyɛ Ɛsɔ ɛsɩndaa yaa we? 
MAT.6.27	Mɩ-taa weyi ɛyɔkʋʋ ɛ-ñʋʋ nɛ ɛpɩzɩ etuzi ɛ-sɩm kɩyakʋ? 
MAT.6.28	Nɛ pɩla ɛzɩma ɩyɔkʋʋ mɩ-ñʋŋ wondu yɔɔ yɔ? Ɩcɔnɩ tɛyɛ ñɩtʋ lɩzɩɣ hɛtʋ ndʋ́ yɔ nɛ ɩna. Ñɩtʋ ńdʋ́ tɩɩlakɩ tʋmɩyɛ, tɩɩlʋʋ wondu. 
MAT.6.29	Ɛlɛ́, meheyiɣ-mɩ se halɩ wiyaʋ sɔsɔ Salomɔɔ nɛ ɛ-ñɩm tɩŋa yɔ, ɛtaawɛnɩ wonuu nakʋyʋ nɛ kɩtalɩ hɛtʋ ńdʋ́ tɩ-taa nakʋyʋ ɖeu. 
MAT.6.30	Lidaʋ pazɩ tɩnaa mɩ! Ɛsɔ tekizi haʋ ñɩtʋ ndʋ́ tɩwɛ hayɩm taa sɔnɔ nɛ cee pɔkɔŋ-tʋ ɖʋʋ miŋ taa yɔ ɖeu nɛ pɩcandɩnɩ mɩ na? 
MAT.6.31	Pʋ-yɔɔ lɛ, ɩtaayɔkɩ mɩ-ñʋŋ mbʋ́ ɩɩtɔɔ nɛ ɩñɔɔ nɛ isuu yɔ pʋ-yɔɔ. 
MAT.6.32	Mbʋ́ pʋyɔɔ yɔ, mbá paañaŋ Ɛsɔ yɔ, palakɩnɩ ḿbʋ́ paa ɖooye. Ŋgʋ́, mɩ-Caa weyi ɛwɛ ɛsɔdaa yɔ, ɛsɩm mbʋ́ pɩtɛɖɩɣ-mɩ yɔ. 
MAT.6.33	Ɩcalɩnɩ ñɩnʋʋ Ɛsɔ Kewiyaɣ nɛ mbʋ́ e-liu wɛɛ yɔ nɛ ɛtɛzɩ-mɩ haʋ mbʋ́ pɩtɛɖɩɣ-mɩ yɔ pɩtɩŋa payɩ. 
MAT.6.34	Pʋ-yɔɔ lɛ, ɩtaayɔkɩ mɩ-ñʋŋ cee tɔm yɔɔ sɔnɔ nɛ pɩkɩlɩ. Mbʋ́ pʋyɔɔ yɔ, paa kɩyakʋ ŋgʋ́ nɛ kʋ-tɔm.»
MAT.7.1	Yesu tasɩ-wɛ heyuu se: «Ɩtaahʋʋnɩ nɔɔyʋ nɛ Ɛsɔ ɛɛhʋʋnɩ-mɩ. 
MAT.7.2	Mbʋ́ pʋyɔɔ yɔ, ɛzɩma mbʋ́ ɩhʋʋnɩ lɛlaa yɔ, ḿbʋ́ ɖɔɖɔ Ɛsɔ kɔŋ-mɩ hʋnaʋ. Mbʋ́ ɩmaɣzɩɣnɩ lɛlaa yɔ, ḿbʋ́ ɖɔɖɔ Ɛsɔ kɔŋ-mɩ maɣzɩnaʋ. 
MAT.7.3	Pɩlabɩ ɛzɩma nɛ ŋnaɣ kemaɣ ŋgá kɛwɛ ña-taabalʋ ɛsɩyɛ taa yɔ nɛ ŋŋnaɣ ɖaʋ ŋgʋ́ kɩwɛ ña-ñɩnɖɛ taa yɔ? 
MAT.7.4	Ɛzɩma ŋpɩzɩɣ ŋheyi lɛlʋ se: ‹Sɩŋ malɩzɩ ñɛ-ɛsɩyɛ taa kemaɣ› nɛ ŋŋnaɣ ɖaʋ ŋgʋ́ kɩwɛ ña-ñɩnɖɛ taa yɔ? 
MAT.7.5	Tɛɛ nɛ pʋ-yɔɔ tʋ ña! Lɩzɩ ɖaʋ ŋgʋ́ kɩwɛ ñɛ-ɛsɩyɛ taa yɔ nɛ pʋcɔ ŋna camɩyɛ nɛ ŋlɩzɩ kemaɣ ŋgá kɛwɛ ña-taabalʋ ñɩnɖɛ taa yɔ.
MAT.7.6	«Ɩtaacɛlɩ Ɛsɔ ñɩm hasɩ. Pɩtɛkɛ ḿbʋ́, sɩpɩsɩɣ sɩñasɩ-mɩ. Ɩtaacɛlɩ ɖɔɖɔ afanaa mɩ-lɩtʋ. Pɩtɛkɛ ḿbʋ́, pamɩtɩɣ tɩ-yɔɔ.»
MAT.7.7	Yesu tasɩ-wɛ heyuu se: «Ɩsʋlʋmɩ Ɛsɔ, ɛhaɣ-mɩ, ɩñɩnɩ ɛ-cɔlɔ, ihikiɣ, ɩma pɔɔyʋʋ yɔɔ, ɛtʋlʋʋ-mɩ. 
MAT.7.8	Mbʋ́ pʋyɔɔ yɔ, weyi ɛsʋlʋmʋʋ-ɩ yɔ, ɛhaɣ-ɩ, weyi ɛñɩnɩɣ ɛ-cɔlɔ yɔ, ehikiɣ, weyi ɛ́lɛ́ makɩ pɔɔyʋʋ yɔɔ yɔ, ɛtʋlʋʋ-ɩ. 
MAT.7.9	Mɩ-taa anɩ pɩzɩɣ ɛkpaɣ pɩyɛ nɛ ɛcɛlɩ ɛ-pɩɣa alɩwaatʋ ndʋ́ kasʋlʋmʋʋ-ɩ tindine yɔ? 
MAT.7.10	Yaa mɩ-taa nɔɔyʋ pɩzɩɣ ɛcɛlɩ ɛ-pɩɣa ɖʋm alɩwaatʋ ndʋ́ kasʋlʋmʋʋ-ɩ kpakpayaɣ yɔ yaa we? 
MAT.7.11	Mbá mɩ ɩkɛ azaɣ́a yɔ, itekizi haʋ mi-piya mbʋ́ pʋwɛ ɖeu yɔ nɛ pɩcandɩnɩ mɩ-Caa Ɛsɔ weyi ɛwɛ ɛsɔdaa yɔ? Ɛhaɣ mbʋ́ pʋwɛ ɖeu yɔ mbá paba sʋlʋmʋʋ-ɩ yɔ.
MAT.7.12	Pʋ-yɔɔ lɛ, mbʋ́ ɩcaɣ se ɛyáa ɛlabɩ-mɩ yɔ, mɩ ɖɔɖɔ ɩlabɩ-wɛ ḿbʋ́. Ḿbʋ́ Mooyiizi weyi Ɛsɔ cɛlɩ paɣtʋ yɔ nɛ náyaa paɖʋwa se ɩla.»
MAT.7.13	Yesu tasɩ-wɛ heyuu se: «Ɩtɩŋnɩ ɖɛɛmɛnɖɛɛ taa nɛ ihiɣ wezuu. Nɔnɔɔ kɩwalaɣ nɛ nʋmɔʋ kɩwalʋʋ patɩŋnaʋ fɛyɩ kaɖɛ. Yee ɩtɩŋnɩ-wɛ yɔ, ileki. Ɛlɛ́, ɛyáa mbá patɩŋɩɣnɩ-wɛ yɔ pɔɖɔ sakɩyɛ. 
MAT.7.14	Đɛɛmɛnɖɛɛ nɛ nʋmɔsɔka patɩŋnaʋ wɛ kaɖɛ, ɛlɛ́, yee ɩtɩŋnɩ-wɛ yɔ, ihikiɣ wezuu. Ɛlɛ́, mbá panaɣ-wɛ yɔ, pɔtɔɖɔɔ.»
MAT.7.15	Yesu tasɩ-wɛ heyuu se: «Ɩɖɔkɩ mɩ-tɩ nɛ mbá pɛcɛtɩɣ se pɛkɛ náyaa yɔ. Pɔkɔŋ mɩ-cɔlɔ lɛ, pɛwɛ ɛzɩ heŋ, naze lɛ, pɛkɛ kpemtɔɔyɩsɩ kañadɩnaa. 
MAT.7.16	Ɩkɔŋ-wɛ sɩm nɛ pa-lakasɩ ɛzɩ pasɩŋʋʋ tɩʋ nɛ ki-pee yɔ. Paakoyuu leemuu ŋgone yɔɔ yaa hiyikajásɩ sɔɔ tɩʋ yɔɔ. 
MAT.7.17	Tɩʋ kɩbaŋgʋ lʋlʋʋ pee kɩbana nɛ tɩʋ kɩdɛkɛdʋʋ ñalʋlɩ pee kɩdɛkɛdɛɛ. 
MAT.7.18	Tɩʋ kɩbaŋgʋ ɛɛpɩzɩɣ kʋlʋlɩ pee kɩdɛkɛdɛɛ nɛ tɩʋ kɩdɛkɛdʋʋ ñaapɩzɩɣ kʋlʋlɩ pee kɩbana. 
MAT.7.19	Tɩʋ ŋgʋ́ kɩɩlʋlʋʋ pee kɩbana yɔ, pɛsɛtɩɣ-kʋ nɛ paɖʋ-kʋ miŋ taa. 
MAT.7.20	Ḿbʋ́ ɖɔɖɔ ɩkɔŋ sɩm mbá pɛcɛtɩɣ se pɛkɛ náyaa yɔ nɛ pa-lakasɩ.»
MAT.7.21	Yesu tasɩ-wɛ heyuu se: «Mbá payaɣ-m se: ‹Kɩpaɣlʋ! Kɩpaɣlʋ!› yɔ, pɩtɛkɛ patɩŋa pɔkɔŋnɩ sʋʋ Ɛsɔ Kewiyaɣ taa. Ɛlɛ́, mbá palakɩ mbʋ́ man-Caa weyi ɛwɛ ɛsɔdaa yɔ e-liu wɛɛ yɔ, pe-ɖeke pasʋʋnɩ ka-taa. 
MAT.7.22	Kɩyakʋ ŋgʋ́ Ɛsɔ hʋʋnɩ ɛyáa yɔ, ɛyáa sakɩyɛ kɔŋ-m pɔzʋʋ se: ‹Kɩpaɣlʋ! Kɩpaɣlʋ! Pɩtɛkɛ ɖa lɛ náyaa mbá posusi tɔm nɛ ñɔ-nɔɔ nɛ pɔɖɔɔnɩ aleewaa nɛ pala hama lakasɩ sakɩyɛ yɔ yaa we?› 
MAT.7.23	Ɛlɛ́, mɔnkɔŋ-wɛ cosuu kpayɩ se: ‹Mantasɩm-mɩ ɖoli kaʋ. Kɩdɛkɛdɩŋ mɩ! Ɩkʋyɩ mɔn-cɔlɔ cɩnɛ nɛ ɩɖɛɛ poliŋ.› »
MAT.7.24	Yesu tɛm-wɛ yɔɔdɩnaʋ lɛ, eheyi-wɛ se: «Weyi ewelesiɣ tɔm tʋnɛ tɩtɩŋa nɛ ɛɖɔŋ tɩ-yɔɔ yɔ, ɛwɛ ɛzɩ lɔŋsɩnɖʋ weyi ɛma ɛ-ɖɩɣa ɛwaɣ yɔɔ yɔ. 
MAT.7.25	Tɛʋ nɩwa nɛ pɔsɩ su nɛ heɣlim ma ɖoŋ. Ɛlɛ́, pɩtalabɩ-kɛ pʋyʋ, mbʋ́ pʋyɔɔ yɔ, pasɩ ke-kiɖe ɛwaɣ yɔɔ. 
MAT.7.26	Piyele weyi ɛ́lɛ́ welesiɣ tɔm tʋnɛ tɩtɩŋa nɛ ɛɛɖɔŋ tɩ-yɔɔ yɔ, ɛwɛ ɛzɩ kɩmɛlɛŋ ŋgʋ́ kɩma kɩ-ɖɩɣa kañɩŋa taa yem yɔ. 
MAT.7.27	Tɛʋ nɩwa nɛ pɔsɩ su nɛ heɣlim sɔsɔm ma ɖoŋ nɛ kɔtɔlɩ nɛ kɔyɔkɩ katɩŋa naŋa naŋa.»
MAT.7.28	Yesu tɛm ɛ-tɔmkpɛlɩkɩyaa sakɩyɛ yɔɔdɩnaʋ ḿbʋ́ lɛ, pɩlabɩ-wɛ piti pɩŋŋ nɛ ɛzɩma mbʋ́ ɛwɩlaɣ-wɛ yɔ. 
MAT.7.29	Mbʋ́ pʋyɔɔ yɔ, ɛtawɩlɩɣ-wɛ ɛzɩ pa-paɣtʋ wɩlɩyaa yɔ. Ɛlɛ́, ɛwɩlaɣ-wɛ nɛ abalɩtʋ.
MAT.8.1	Pʋwayɩ lɛ, Yesu lɩɩnɩ pʋʋ taa nɛ etiki nɛ ɛyáa sakɩyɛ tɩŋɩɣ ɛ-wayɩ. 
MAT.8.2	Pɩkɛdaa lɛ, canaɣ nakɛyɛ wolo ɛ-cɔlɔ nɛ koluŋ ɛ-ɛsɩndaa nɛ kɔtɔ se: «Kɩpaɣlʋ! Yee ŋtisiɣ yɔ, ŋla nɛ mɔ-yɔɔ cɛ nɛ manpɩsɩ ɛyʋ weyi ɛmʋnaa yɔ.» 
MAT.8.3	Peeɖe Yesu posi e-nesi nɛ etukuni-kɛ nɛ eheyi-kɛ se: «Mentisaa! Pɩsɩ ɛyʋ weyi ɛmʋnaa yɔ.» Ɛyɔɔdɩ ḿbʋ́ lɛ, kɔ-yɔɔ tɩcɛbʋ. 
MAT.8.4	Ɛlɛ́, Yesu heyi-i se: «Taaheyi-tʋ nɔɔyʋ. Ɛlɛ́, wolo cɔjɔ cɔlɔ nɛ ɛna se ñɔ-yɔɔ cɛba, nɛ ŋwoni kileku ɛzɩ Mooyiizi kaɖʋʋ yɔ nɛ pɩwɩlɩ ɛyáa tɩŋa se ñɔ-yɔɔ cɛba.»
MAT.8.5	Pʋwayɩ lɛ, Yesu kʋyɩ se ewoki Kapɛrnayum. Ɛsʋwaɣ tɛtʋ ńdʋ́ tɩ-taa lɛ, Room sɔɔja sɔsɔ nɔɔyʋ wolo ɛ-cɔlɔ nɛ etendi-i se: 
MAT.8.6	«Hayɩ Kɩpaɣlʋ! Man-tʋmlaɖʋ pɩsɩ kalɩkalaɣ nɛ ɛwɛɛ ñalʋʋ yɔɔ ɖɩɣa nɛ ɛlakɩ kʋñɔŋ siŋŋ.» 
MAT.8.7	Peeɖe Yesu cosi-i se: «Mowoki mala nɛ ɛ-yɔɔ cɛ.» 
MAT.8.8	Ɛlɛ́, sɔɔja sɔsɔ ɛnʋ eheyi Yesu se: «Kɩpaɣlʋ! Mantamʋna se ŋsʋʋ man-ɖɩɣa taa. Pʋ-yɔɔ lɛ, mentendiɣ-ŋ se ŋyɔɔdɩ tɔm kʋɖʋmtʋ koŋ nɛ man-tʋmlaɖʋ yɔɔ cɛ. 
MAT.8.9	Ma lɛ, ma-ñʋʋ yɔɔ ñɩma wɛɛ nɛ mañaŋ-wɛ. Ɛlɛ́, mɛn-tɛɛ ñɩma wɛɛ ɖɔɖɔ. Meheyi pa-taa nɔɔyʋ se ewolo peeɖe yɔ yɔ, ewoki. Maya lɛlʋ se ɛkɔɔ yɔ, ɛkɔŋ ɖɔɖɔ. Meheyi man-tʋmlaɖʋ se ɛla nabʋyʋ yɔ, ɛ́lɛ́ ñalakɩ-pʋ ɖɔɖɔ.»
MAT.8.10	Yesu nɩ sɔɔja ɛnʋ ɛyɔɔdɩ ḿbʋ́ lɛ, ɛyɩɣyɩ-ɩ nɛ ɛkɛzɩ ɛ-tɩ nɛ ɛyáa mbá patɩŋaɣ-ɩ yɔ pɔ-yɔɔ nɛ ɛtɔ se: «Toovenim lɛ, meheyiɣ-mɩ se paa Izrɛɛlɩ ɛjaɖɛ taa maɣmaɣ yɔ, mantanada weyi ɛwɛnɩ lidaʋ nɛ pɩtalɩ-ɩ yɔ. 
MAT.8.11	Mankaɖɩɣ-mɩ se ɛyáa sakɩyɛ kɔŋ lɩnaʋ wɩsɩ ɖɩlɩyɛ nɛ sɩ-ɖɩɖʋyɛ nɛ powolo pa nɛ ɖɔ-cɔzɔnaa Abraham nɛ Izaakɩ nɛ Yakɔɔbʋ pɛkpɛndɩ pacaɣ Ɛsɔ Kewiyaɣ taa nɛ pɔtɔkɩ kpɛdɛlɛɛ. 
MAT.8.12	Ɛlɛ́, mbá pɩɩwɛɛ se pɛkɛ Ɛsɔ Kewiyaɣ taa ñɩma yɔ, pɔlɔʋ-wɛ nɛ awayɩ cɩkpɛndʋʋ taa. Peeɖe pewiliɣ nɛ pasalɩ pe-kela.»
MAT.8.13	Peeɖe eheyi sɔɔja sɔsɔ ɛnʋ se: «Wolo ŋkpe. Ɛzɩma mbʋ́ ŋwɛnɩ lidaʋ mɔ-yɔɔ yɔ, malakɩ-ŋ mbʋ́ ŋpɔzɩ-m yɔ.» Ɛtɩyɔɔdɩ ḿbʋ́ lɛ, tʋmlaɖʋ ɛnʋ ɛ-yɔɔ cɛ.
MAT.8.14	Pʋwayɩ lɛ, Yesu wolo Pɩyɛ tɛ nɛ ɛmaɣnɩ kɩnamɩyɛ kpa Pɩyɛ yɔsɔ nɛ ɛhɛnɩ. 
MAT.8.15	Peeɖe ewobi ɛ-cɔlɔ nɛ etukuni e-nesi nɛ ɛ-yɔɔ cɛ nɛ ɛkʋyɩ ɛha-wɛ lɩm.
MAT.8.16	Đanaɣ ɖanaa lɛ, ɛyáa kpaɣ eliikenaa sakɩyɛ nɛ powoni Yesu cɔlɔ nɛ ɛyɔɔdɩ nɛ aleewaa se pa-wayɩ nɛ ɛla nɛ kʋdɔndɩnaa tɩŋa payɩ yɔɔ cɛ ɖɔɖɔ.
MAT.8.17	Pɩlaba ḿbʋ́ se pɩla ɛzɩ náyʋ Ezaayii yɔɔdʋʋ se: «Ɛmʋ-ɖʋ ɖɛ-ɛjandʋ nɛ ɖa-kʋdɔmɩŋ» yɔ.
MAT.8.18	Kɩyakʋ nakʋyʋ Yesu wɛ Galilee teŋgu nɔɔ nɛ ɛyáa samaɣ woki ɛ-cɔlɔ. Peeɖe eheyi ɛ-tɔmkpɛlɩkɩyaa se ɛ nɛ wɛ pɛtɛzɩ teŋgu kidiiliŋ lɛɛkʋ yɔɔ. 
MAT.8.19	Ɛlɛ́, paɣtʋ wɩlɩyaa taa nɔɔyʋ wolo ɛ-cɔlɔ nɛ eheyiɣ-i se: «Wɩlɩyʋ! Paa le ŋwoki yɔ, mantɩŋɩɣ-ŋ.» 
MAT.8.20	Yesu cosi-i se: «Kpayaa ñɛwɛnɩ pɔŋ nɛ sumasɩ ñɛwɛnɩ ɖandʋ. Ɛlɛ́, Ɛyʋ Pɩyalʋ ma mɛnfɛyɩnɩ ñʋʋ ɖɩɖʋyɛ.» 
MAT.8.21	Peeɖe ɛ-tɔmkpɛlɩkɩyaa taa lɛlʋ heyi-i ɖɔɖɔ se: «Kɩpaɣlʋ! Yele mowolo menpi man-caa nɛ pʋcɔ mɔnkɔɔ mantɩŋ-ŋ.» 
MAT.8.22	Yesu cosi-i se: «Kɔɔ ŋtɩŋ-m, yele sɩɖaa nɛ pepi pa-sɩɖaa.»
MAT.8.23	Yesu kpa kpɩyʋʋ taa lɛ, ɛ-tɔmkpɛlɩkɩyaa tɩŋ ɛ-wayɩ. 
MAT.8.24	Pɛɖɛɣaɣ lɛ, heɣlim sɔsɔm nabʋyʋ pazɩ mabʋ ɖoŋ nɛ lɩm sʋʋ kpɩyʋʋ taa. Ɛlɛ́, Yesu ɖowaɣ. 
MAT.8.25	Peeɖe ɛ-tɔmkpɛlɩkɩyaa woba ɛ-cɔlɔ nɛ pefezi-i se: «Hayɩ Kɩpaɣlʋ! Ya ɖa-ñʋʋ! Đɩtɛŋɛlɩɣ cɩnɛ!» 
MAT.8.26	Ɛlɛ́, ɛkʋyɩ nɛ ɛpɔzɩ-wɛ se: «Pɩlabɩ ɛzɩma nɛ sɔɔndʋ kpaɣ-mɩ ḿbʋ́? Mi-lidaʋ wɛ kpaagbaa ñɩɩɩ!» Ɛlɛ́, eholini heɣlim nɛ lɩm nɛ pɩhɛɛ pɩtɩŋa niɣ niɣ. 
MAT.8.27	Peeɖe ɛ-tɔmkpɛlɩkɩyaa ḿbá payɩɣyɩ-ɩ siŋŋ nɛ pɔpɔzʋʋ pa-tɩ se: «Ɛbɛ ɛnɛ ɛkɛnaa kpem nɛ pɩkpɛndɩnɩ heɣlim nɛ lɩm nɛ pañaŋ-ɩ?»
MAT.8.28	Pʋwayɩ lɛ, patalɩnɩ pa-kpɩyʋʋ Gadaraa ɛjaɖɛ taa kidiiliŋ lɛɛkʋ yɔɔ nɛ petii. Peeɖe ɛyáa naalɛ nabɛyɛ lɩnɩ pɩlaŋ taa nɛ pakatɩɣ Yesu. Pekem aleewaa. Nɔɔyʋ takatɩɣ se ɛtɩŋnɩ pɔ-cɔlɔ, mbʋ́ pʋyɔɔ yɔ, paawɛ kañatʋ siŋŋ. 
MAT.8.29	Pakatɩ-ɩ ḿbʋ́ lɛ, pamakɩ kubusi se: «Ɛsɔ Pɩyalʋ! Đa nɛ ŋ se we? Ŋkɔm se ŋɖʋ-ɖʋ kʋñɔŋ nɛ pʋcɔ alɩwaatʋ ndʋ́ Ɛsɔ ɖʋwa se ɛhʋʋnɩ-ɖʋ yɔ tɩtalɩ yaa we?» 
MAT.8.30	Afanaa tikaɣ sɔsɔɔ nakɛyɛ kɛwɛ peeɖe alɩwaatʋ ńdʋ́ nɛ kacazɩɣ tɔɔnaɣ. Kaaposini-wɛ pazɩ. 
MAT.8.31	Peeɖe aleewaa ḿbá petendi-i se: «Yee ŋɖɔɔnʋʋ-ɖʋ ɛyáa panɛ pa-wayɩ lɛ, ŋha-ɖʋ nʋmɔʋ nɛ ɖiwolo ɖɩsʋʋ afanaa tikaɣ ŋ́gá yɔ ka-taa.» 
MAT.8.32	Ɛlɛ́, eheyi-wɛ se: «Ise ɩɖɛɛ!» Peeɖe pesewa nɛ powolo pasʋʋ afanaa ḿbá pa-taa nɛ paba kpaɣ seya nɛ pʋʋ yɔɔ nɛ pɛkpɛndɩnɩ-wɛ petii pafalɩ teŋgu taa nɛ pɔñɔɔ lɩm nɛ pasɩ patɩŋa payɩ. 
MAT.8.33	Mbá pɔcɔŋaɣnɩ afanaa ḿbá pɔ-yɔɔ yɔ, paba se nɛ powolo tɛtʋ taa nɛ pɛkɛdɩ ɛyáa mbʋ́ pɩtɩŋa payɩ pɩlaba yɔ. 
MAT.8.34	Peeɖe tɛtʋ taa ɛyáa kpɛzaa nɛ powolo Yesu cɔlɔ nɛ petendiɣ-i se ɛkʋyɩ pɛ-ɛjaɖɛ taa nɛ ɛɖɛɛ.
MAT.9.1	Pʋwayɩ lɛ, Yesu kpa kpɩyʋʋ taa nɛ ɛtɛzɩɣ teŋgu se ɛpɩsɩ ɛ-tɛ. 
MAT.9.2	Ɛtalaa lɛ, ɛnaɣ ɛyáa nabɛyɛ, powokaɣnɩ kalɩkalaɣ nakɛyɛ ɛ-cɔlɔ, kɛhɛnɩ ka-ñalʋʋ yɔɔ. Powokaɣnɩ-kɛ se ɛla nɛ kɔ-yɔɔ cɛ. Ɛnawa se ɛyáa ḿbá pɛwɛnɩ lidaʋ ɛ-yɔɔ lɛ, eheyi kalɩkalaɣ ŋ́gá se: «Man-taabalʋ! Đɔkɩ ña-tɩ, mbʋ́ pʋyɔɔ yɔ, menkpeɣ-ŋ ña-kɩwɛɛkɩm.» 
MAT.9.3	Peeɖe paɣtʋ wɩlɩyaa nabɛyɛ yɔɔdaɣnɩ ɖama se: «Abalʋ ɛnɛ ɛwɛɛkɩɣ Ɛsɔ hɩɖɛ!» 
MAT.9.4	Yesu na pa-lɩmaɣza ḿbʋ́ lɛ, ɛpɔzɩ-wɛ se: «Pɩlabɩ ɛzɩma nɛ ɩwɛnɩ lɩmaɣza kɩdɛkɛdɛɛ ḿbʋ́? 
MAT.9.5	Yee meheyi kalɩkalaɣ ŋ́gá se menkpeɣ-kɛ ka-kɩwɛɛkɩm yaa kakʋyɩ kɔɖɔ, tɩ-naalɛ tɩ-taa lɛ, ndʋ́ tɩfɛyɩ kaɖɛ? 
MAT.9.6	Mancaɣ mawɩlɩ-mɩ se Ɛyʋ Pɩyalʋ wɛnɩ ɖoŋ se ekpeɣ ɛyáa pa-kɩwɛɛkɩm kedeŋa yɔɔ cɩnɛ.»
MAT.9.6	Peeɖe eheyi kalɩkalaɣ ŋ́gá se: «Ña! Kʋyɩ ŋkpaɣ ña-ñalʋʋ nɛ ŋkpe.» 
MAT.9.7	Abalʋ ɛnʋ ɛkʋyɩ nɛ ekpe ɛ-tɛ. 
MAT.9.8	Ɛyáa sakɩyɛ mbá paawɛɛ yɔ pana ḿbʋ́ lɛ, sɔɔndʋ kpa-wɛ nɛ pasa Ɛsɔ ɛzɩma mbʋ́ ɛha ɛyáa ɖoŋ ɛnʋ yɔ pʋ-yɔɔ.
MAT.9.9	Pʋwayɩ lɛ, Yesu tasɩ wobu nɛ ɛsɩndaa nɛ ɛna abalʋ weyi payaɣ se Maatiyee yɔ, ɛcaɣ tikee ɖɩmʋyɛ. Peeɖe Yesu heyi-i se: «Kʋyɩ ŋtɩŋ-m!» Ɛ́lɛ́ kʋyɩ ɖɔɖɔ nɛ ɛtɩŋ-ɩ.
MAT.9.10	Pɩkɛdaa lɛ, Yesu wolo ɖɩɣa nɛ ɛcaɣ tɔɔnaɣ ɖɩtɔɔyɛ. Tikee mʋyaa sakɩyɛ nɛ kɩwɛɛkɩm laɖaa lɛlaa paawɛ peeɖe nɛ pa nɛ ɩ nɛ ɛ-tɔmkpɛlɩkɩyaa pɔtɔkɩ tɔɔnaɣ. 
MAT.9.11	Ŋgʋ́, Farɩsɩ ñɩma nabɛyɛ kana-wɛ ḿbʋ́. Peeɖe pɔpɔzɩ Yesu tɔmkpɛlɩkɩyaa se: «Pɩlabɩ ɛzɩma nɛ mɩ-caa nɛ tikee mʋyaa nɛ kɩwɛɛkɩm laɖaa lɛlaa pɛkpɛndɩ nɛ pɔtɔkɩ?» 
MAT.9.12	Yesu nɩ ḿbʋ́ lɛ, ecosi-wɛ se: «Pɩtɛkɛ alaafɩya tɩnaa pʋpɔzʋʋ se powolo fɛɖaa tɛ, kʋdɔndɩnaa pʋpɔzʋʋ se powolo. 
MAT.9.13	Iwolo ɩñɩnɩ Ɛsɔtɔm Takayaɣ taa tɔm ndʋ́ pamawa yɔ tɩ-tɔbʋʋ. Ńdʋ́ lɛ se:
MAT.9.13	‹Ma Ɛsɔ mɔntɔsɔɔlɩ mɩ-kɩlaŋ,
MAT.9.13	ɛlɛ́, me-liu wɛɛ se ɩna ɖama pʋtɔdɩyɛ.› »
MAT.9.13	Yesu tasɩ yɔɔdʋʋ se: «Pɩtɛkɛ mbá pamaɣzɩɣ se pɛkɛ kʋtʋʋzaa yɔ pa-wayɩ mɔnkɔma. Ɛlɛ́, mbá pasɩm pa-tɩ se pɛkɛ kɩwɛɛkɩm laɖaa yɔ pa-wayɩ mɔnkɔm se pɛlɛɣzɩ wɛtʋ.»
MAT.9.14	Yesu tɛm yɔɔdʋʋ ḿbʋ́ lɛ, Lɩm Sɔʋ Sɔnzɩ Laɖʋ Yohanɛɛsɩ tɔmkpɛlɩkɩyaa wolo ɛ-cɔlɔ nɛ pɔpɔzʋʋ-ɩ se: «Pɩlabɩ ɛzɩma ɖa nɛ Farɩsɩ ñɩma ɖɩhɔkʋʋ nɔɔ tam nɛ ñɔ-tɔmkpɛlɩkɩyaa ñaahɔkʋʋ?»
MAT.9.15	Peeɖe Yesu cosi-wɛ se: «Ɩmaɣzɩɣ se mbá paya-wɛ halɩkpaɣyɛ kazandʋ ɖeɖe yɔ, powoki pacaɣnɩ ɛsɛ ñɩŋɩyɛ nɛ pɔhɔkɩ nɔɔ halʋ kɩfalʋ walʋ ɛsɩndaa yaa we? Pɩɩlakɩ ḿbʋ́! Ɛlɛ́, pɔkɔŋ lɩzʋʋ walʋ ɛnʋ pɛ-hɛkʋ taa alɩwaatʋ natʋyʋ. Tɩ-taa pɔkɔŋ nɔɔ hɔkʋʋ.»
MAT.9.16	Yesu tasɩ-wɛ heyuu se: «Paakpakɩɣ pɩsaʋ kɩfalʋʋ hɔɔlaɣ nɛ pɔtɔnɩ wonuu kɩbɩnʋʋ. Pɩtɛkɛ ḿbʋ́, pɔcɔtʋʋ lɛ, hɔɔlaɣ ŋgá kasʋʋ nɛ kɔhɔ kɩbɩnʋʋ nɛ kɩtɛzɩ cɩyʋʋ.»
MAT.9.17	Ɛtasɩ yɔɔdʋʋ ɖɔɖɔ se: «Paasuu sʋlʋm pɛŋ weyi ɩtɔwaa yɔ ɩ-taa. Pɩtɛkɛ ḿbʋ́, pʋkɔŋ se pɩpɩɣ yɔ, pɩyasɩɣ-ɩ nɛ sʋlʋm wɛɛkɩ pikpe tataa yem. Ɛlɛ́, pɛŋ weyi ɩtɔtɔɔ yɔ, ɩ-taa posuu nɛ pɩtɩŋa payɩ pʋwɛɛ pi-ɖeɖe camɩyɛ.»
MAT.9.18	Yesu yɔɔdaɣnɩ Lɩm Sɔʋ Sɔnzɩ Laɖʋ Yohanɛɛsɩ tɔmkpɛlɩkɩyaa ḿbʋ́ lɛ, Yuda ñɩma sɔsɔ nɔɔyʋ wolo eluŋ ɛ-tɛɛ nɛ ɛtɔ se: «Mɛn-pɛlɛ sɩba lɛɛlɛɛyɔ. Ɛlɛ́, kɔɔ ɖiwolo nɛ ŋtɩnɩ ñe-nesi ɛ-yɔɔ nɛ efe.» 
MAT.9.19	Peeɖe Yesu nɛ ɛ-tɔmkpɛlɩkɩyaa pakʋyaa patɩŋ-ɩ. 
MAT.9.20	Pɛɖɛɣaɣ ḿbʋ́ lɛ, halʋ nɔɔyʋ wobini Yesu wayɩ nɛ etukuni e-toko ndomiye. Halʋ ɛnʋ, calɩm kɛwɛɛ pikpeŋni-i nɛ pɩcɛyɩɣ-ɩ pɩŋŋ pɩnzɩ hiu nɛ naalɛ yɔ. 
MAT.9.21	Etukuni-i ḿbʋ́, mbʋ́ pʋyɔɔ yɔ, ɛɖʋ ɛ-taa se: «Yee manpɩzaa mehiɣ e-toko nɛ montukuna yɔ, mɔ-yɔɔ cɛkɩ.» 
MAT.9.22	Ɛlabɩ ḿbʋ́ lɛ, Yesu kisi nɛ ɛna-ɩ nɛ eheyi-i se: «Mɛn-pɛlɛ! Đɔkɩ ña-tɩ! Lidaʋ ŋgʋ́ ŋwɛnɩ mɔ-yɔɔ yɔ, kɩlɩzɩ-ŋ pɩ-taa.» Kpaagbaa ḿbʋ́ lɛ, halʋ yɔɔ cɛ.
MAT.9.23	Yesu ɖɛwa nɛ ɛtalɩ Yuda ñɩma sɔsɔ ɛnʋ ɛ-tɛ lɛ, ɛmaɣnɩ hɩsɩ hʋlɩyaa nɛ ɛyáa samaɣ posuni ɖɩɣa nɛ pamakɩ kubusi. 
MAT.9.24	Peeɖe eheyi-wɛ se: «Ɩlɩɩ cɩnɛ, pɛlɛ ɛnʋ eɖou kuɖou, ɛtasɩ kɩsɩbʋ.» Ɛyɔɔdɩ ḿbʋ́ lɛ, powoŋ-i.
MAT.9.25	Palɩzɩ ɛyáa awayɩ lɛ, Yesu sʋʋ kuduyuu tɛɛ nɛ ɛ́ɖɔ́kɩ pɛlɛ ɛnʋ e-nesi taa nɛ ɛ́lɛ́ kʋyɩ.
MAT.9.26	Pɩlabɩ ḿbʋ́ lɛ, tɔm ńdʋ́ tɩcɔɔ egeetiye ńɖɩ́ ɖɩ-taa payɩ.
MAT.9.27	Pʋwayɩ lɛ, Yesu kʋyɩ Yuda ñɩma sɔsɔ ɛnʋ ɛ-tɛ se ekpeŋ. Ekpeŋaɣ lɛ, yʋlʋmaa naalɛ nabɛyɛ tɩŋɩɣ ɛ-wayɩ nɛ pamakɩ kubusi se: «Wiyaʋ Daaviidi Sayɩ! Na ɖa-pʋtɔdɩyɛ.»
MAT.9.28	Ɛtalɩ ɖɩɣa lɛ, yʋlʋmaa ḿbá powolo ɛ-cɔlɔ. Peeɖe ɛpɔzɩ-wɛ se: «Ɩwɛnɩ lidaʋ mɔ-yɔɔ se manpɩzɩɣ malabɩ-mɩ mbʋ́ mi-liu wɛɛ yɔ yaa we?» Paba cosi-i se: «Ɛɛɛ, Kɩpaɣlʋ ŋpɩzɩɣ.» 
MAT.9.29	Peeɖe etukuni pɛ-ɛsɛ nɛ eheyi-wɛ se: «Pɩla ɛzɩ ɩwɛnaʋ lidaʋ yɔ.»
MAT.9.30	Ɛyɔɔdɩ ḿbʋ́ lɛ, pɛ-ɛsɛ kuli. Ɛlɛ́ ɛka pa-ñʋŋ taa se: «Ɩkpa mɩ-tɩ ɖeu, ɩtaaheyi-tʋ nɔɔyʋ.» 
MAT.9.31	Patɩlɩ peeɖe lɛ, pamaanɩ Yesu tɔm yɔɔ nɛ pɔcɔɔ pe-egeetiye tɩŋa taa payɩ nɛ pasaŋ-ɩ.
MAT.9.32	Yʋlʋmaa ḿbá pɛɖɛɣaɣ lɛ, nɔɔyʋ woni abalʋ nɔɔyʋ Yesu cɔlɔ. Eleeu nɔɔyʋ wɛ ɛ-wayɩ nɛ ɛpɩsɩ-ɩ kaayɔɔdaɣ. 
MAT.9.33	Yesu ɖɔɔnɩ eleeu ɛnʋ nɛ abalʋ ɛnʋ ɛpazɩ yɔɔdʋʋ nɛ ɛyáa samaɣ yɩɣyɩɣ-ɩ nɛ kɔtɔŋ se: «Đooo yɔ, nabʋyʋ talabɩdɩ Izrɛɛlɩ ɛjaɖɛ taa ɛzʋnɔ!» 
MAT.9.34	Peeɖe Farɩsɩ ñɩma tɔm se: «Aleewaa caa hanɩ-ɩ ɖoŋ nɛ ɛɖɔɔnʋʋnɩ aleewaa.»
MAT.9.35	Yesu cɔwaɣ tɛtʋ sɔsɔtʋ nɛ cikpetu patɩŋa pa-taa nɛ eheyiɣ ɛyáa Ɛsɔ Kewiyaɣ Laŋhɛzɩyɛ Tɔm Ɛsɔ ɖɩsɛyɛ taa nɛ ɛlakɩ nɛ kʋdɔndɩnaa ndɩ ndɩ nɛ ajamaa ndɩ ndɩ patɩŋa pɔ-yɔɔ cɛkɩ. 
MAT.9.36	Ɛna ɛyáa samaɣ lɛ, pɩlabɩ-ɩ pʋtɔdɩyɛ nɛ kɛ. Mbʋ́ pʋyɔɔ yɔ, pɩɩkɩlɩ-wɛ nɛ pekiitiɣ yem ɛzɩ heŋ weyi ɩfɛyɩnɩ ninɖiɣyu yɔ. 
MAT.9.37	Peeɖe eheyi ɛ-tɔmkpɛlɩkɩyaa se: «Kʋmtʋ ɖɔwa, ɛlɛ́, kʋnɖaa tɔɖɔɔ. 
MAT.9.38	Pʋ-yɔɔ lɛ, itendi tɩ-tʋ nɛ ɛsɔzɩ kʋnɖaa sakɩyɛ nɛ pasɩnɩ-mɩ kʋm.»
MAT.10.1	Nakʋyʋ wiye Yesu kpeɣli ɛ-tɔmkpɛlɩkɩyaa hiu nɛ naalɛ nɛ ɛha-wɛ ɖoŋ se pɔɖɔɔnɩnɩ aleewaa nɛ pala nɛ ɛyáa kʋdɔmɩŋ tɩŋa nɛ pɛ-ɛjandʋ tɩŋa pɛcɛ. 
MAT.10.2	Mbá ɛlɩzaa nɛ ɛ́yáa-wɛ se e-tiyiyaa yɔ, ḿbá yɔ: kajalaɣ lɛ, Siimɔɔ weyi payaɣ ɖɔɖɔ se Pɩyɛ yɔ nɛ e-neu Andree nɛ Zebedee pɩyalaa Yakubu nɛ e-neu Yohanɛɛsɩ 
MAT.10.3	nɛ Filiipu nɛ Bartelemii nɛ Tomaa nɛ tikee mʋyʋ Maatiyee nɛ Alfee pɩyalʋ Yakubu nɛ Taadee 
MAT.10.4	nɛ Siimɔɔ weyi payaɣ se Yɔɔ Kandɩyʋ yɔ nɛ Yudaasɩ Iskarɩyɔɔtɩ weyi ekitaa ɛkpa Yesu nɛ ɛ́ɖʋzɩ koyindinaa nesi taa yɔ.
MAT.10.5	Yesu tiyi ɛ-tɔmkpɛlɩkɩyaa hiu nɛ naalɛ ɛjaɖɛ taa. Pʋcɔ pɛɖɛɛ lɛ, ɛkam pa-ñʋŋ taa siŋŋ se: «itaawolo hɔɔlɩŋ weyi ɩ-taa mbá pɛtɛkɛ Yuda ñɩma yɔ, pɛwɛɛ yɔ. Ɩtaasʋʋ Samaarɩɩ egeetiye hɔɔlʋʋ nakʋyʋ taa ɖɔɖɔ. 
MAT.10.6	Ɛlɛ́, iwolo Izrɛɛlɩ ñɩma mbá pɛwɛ ɛzɩ heŋ kilebiŋ weyi ɩfɛyɩnɩ ninɖiɣyu yɔ pɔ-cɔlɔ. 
MAT.10.7	Ɩlɩ nʋmɔʋ taa lɛ, isusi ɛyáa se Ɛsɔ Kewiyaɣ wɩzɩ talʋʋ. 
MAT.10.8	Ɩla nɛ kʋdɔndɩnaa yɔɔ cɛ. Ifezi sɩɖaa nɛ ɩla nɛ canasɩ pɩsɩ ɛyáa mbá pamʋnaa yɔ nɛ ɩɖɔɔnɩ aleewaa ɛyáa wayɩ. Maha-mɩ ɖoŋ falaa, pʋwɛɛ se ɩha falaa ɖɔɖɔ. 
MAT.10.9	Ɩɖɛɣ lɛ, ɩtaakpaɣ liidiye naɖɩyɛ kaʋ. 
MAT.10.10	Ɩtaakpaɣ huyuu yaa toko nakʋyʋ nɛ pɩtasɩnɩ mbá pɛwɛ mɩ-yɔɔ yɔ yaa naataŋgbala, ɩtaaɖɔkɩ ɖaʋ. Toovenim lɛ, pʋwɛɛ se pɛcɛlɩ tʋmlaɖʋ mbʋ́ ɛcakɩnɩ wezuu yɔ. 
MAT.10.11	Ɩtalɩ tɛtʋ sɔsɔtʋ yaa cikpetu natʋyʋ taa lɛ, ɩñɩnɩ weyi etisiɣ nɛ ɛmʋ-mɩ yɔ. Yee ɛmʋ-mɩ lɛ, ɩcaɣ ɛ-tɛ nɛ pʋkɔɔ pɩsɩɩnɩ kɩyakʋ ŋgʋ́ ɩkʋyʋʋ yɔ. 
MAT.10.12	Yee ɩsʋ ɖɩɣa lɛ, ɩsɛɛ ka-taa ñɩma se: ‹Ɩwɛɛ laŋhɛzɩyɛ taa!› 
MAT.10.13	Yee pamʋ-mɩ lɛ, mɩ-laŋhɛzɩyɛ wɛɛ pɔ-cɔlɔ. Yee patamʋ-mɩ lɛ, ɖɩpɩsɩ mɩ-cɔlɔ. 
MAT.10.14	Yee iwobi ɖɩɣa nakɛyɛ taa yaa tɛtʋ natʋyʋ taa nɛ nɔɔyʋ kizi se ɛɛmʋʋ-mɩ nɛ ewelesi mɩ-tɔm lɛ, ɩlɩɩ ɖɩɣa ŋ́gá ka-taa yaa tɛtʋ ńdʋ́ tɩ-taa nɛ ikpizi mɩ-naŋgbanzɩ yɔɔ mʋzʋʋ nɛ ɩɖɛɛ nɛ pɩwɩlɩ se ɩkɔɔlɩ-wɛ nɛ iyebi-wɛ nɛ pa-sʋʋtʋ. 
MAT.10.15	Toovenim lɛ, meheyiɣ-mɩ se kɩyakʋ ŋgʋ́ Ɛsɔ hʋʋnɩ ɛyáa yɔ, Sodom nɛ Gomɔɔrɩ ñɩma mbá Ɛsɔ kʋ-wɛ nɛ miŋ pa-kɩwɛɛkɩm yɔɔ yɔ, pa-kʋñɔŋ ɛɛtalɩɣ tɛtʋ ńdʋ́ tɩ-taa ñɩma ñɩŋgʋ.»
MAT.10.16	Yesu tasɩ-wɛ heyuu se: «Ɩnɩɩ camɩyɛ se mentiyuu-mɩ yɔ, ɩwɛ ɛzɩ heŋ wɛɣʋ kpemtɔɔyɩsɩ hɛkʋ taa yɔ. Pʋ-yɔɔ lɛ, pʋwɛɛ se ɩwɛɛ lɔŋ ɛzɩ ɖʋmaa yɔ nɛ ɩmʋna ɛzɩ halikukunaa yɔ. 
MAT.10.17	Ɩkpa mɩ-tɩ nɛ ɛyáa, mbʋ́ pʋyɔɔ yɔ, pɔkɔŋ-mɩ wonaʋ tɔm ɖɩhʋyɛ nɛ polu-mɩ agbazɛɛ pɛ-Ɛsɔ ɖɩsɛyɛ ndɩ ndɩ taa. 
MAT.10.18	Pɔkɔŋ-mɩ yaʋ ajɛya ñʋndɩnaa nɛ awiya sɔsɔna pɛ-tɛ mɔ-yɔɔ se ɩkɛ aseɣɖe tɩnaa pa nɛ mbá pɛtɛkɛ Yuda ñɩma yɔ pɔ-cɔlɔ. 
MAT.10.19	Yee pakpa-mɩ powoni tɔm ɖɩhʋyɛ lɛ, ɩtaanɩɣzɩ tɔm ndʋ́ ɩɩyɔɔdɩ yɔ yaa ɛzɩma mbʋ́ ɩɩyɔɔdɩ yɔ pʋ-yɔɔ. Yee pɩtalaa lɛ, ɩyɔɔdɩ ndʋ́ Ɛsɔ ɖʋʋ mɩ-nɔsɩ taa yɔ. 
MAT.10.20	Mbʋ́ pʋyɔɔ yɔ, pɩtɛkɛ mɩ-cɔlɔ pɩlɩɣna, ɛlɛ́, mɩ-Caa Ɛsɔ Fezuu Kiɖeɖeu ɖʋʋnɩ-tʋ mɩ-taa.»
MAT.10.21	Yesu tasɩ-wɛ heyuu se: «Alɩwaatʋ ńdʋ́ lɛ, ɛyáa kʋyʋʋ nɛ pawɩlɩ pa-ɖalaa yaa pe-newaa maɣmaɣ se pakʋ-wɛ. Caanaa ñalakɩ pe-piya ḿbʋ́ ɖɔɖɔ. Piya ńzɩ́, sɩsɩ kʋyɩ sɩ-ñɩma yɔɔ ɖɔɖɔ nɛ sɩla nɛ pakʋ-wɛ.
MAT.10.22	«Ɛyáa tɩŋa kɔŋ-mɩ paɖʋʋ mɔ-yɔɔ. Ɛlɛ́, weyi ɛɖɔkʋʋ ɛ-tɩ camɩyɛ nɛ pʋkɔɔ pɩtalɩ kɛtɛzaɣ kɩyakʋ wiye yɔ, Ɛsɔ yakɩ ɛ-ñʋʋ. 
MAT.10.23	Yee pɛwɛ mɩ-wayɩ kaŋ kaŋ tɛtʋ natʋyʋ taa lɛ, ise nɛ iwolo lɛɛtʋ taa. Toovenim lɛ, meheyiɣ-mɩ se ɩɩtɛŋ cɔʋ Izrɛɛlɩ tɛtʋ tɩŋa payɩ nɛ pʋcɔ Ɛyʋ Pɩyalʋ kɔɔ.
MAT.10.24	«Tɔmkpɛlɩkɩyʋ nɔɔyʋ ɛɛkɩlɩɣ ɛ-wɩlɩyʋ, ɖɔɖɔ lɛ tʋmlaɖʋ nɔɔyʋ ñaakɩlɩɣ ɛ́lɛ́ caa. 
MAT.10.25	Ɛlɛ́, yee tɔmkpɛlɩkɩyʋ ɛñɩtaa ɛtalɩ ɛ-wɩlɩyʋ nɛ tʋmlaɖʋ ñatalɩ ɛ́lɛ́ caa yɔ, pɩmaɣaɣ. Petekizi weyi ma mɛnkɛ mɩ-caa yɔ yaʋ se Belzeebuuli nɛ pɩcandɩnɩ mbá mɩ ɩkɛ men-piya yɔ?»
MAT.10.26	Yesu tasɩ-wɛ heyuu se: «Pʋ-yɔɔ lɛ, sɔɔndʋ ɛɛtaakpa-mɩ nɛ ɛyáa. Mbʋ́ pʋyɔɔ yɔ, mbʋ́ pɩtɩŋa payɩ pʋwɛ mɛsaɣ tɛɛ yɔ, pɔkɔŋ pʋ-yɔɔ kuluu nɛ paa weyi ɛna. 
MAT.10.27	Tɔm ndʋ́ meheyiɣ-mɩ mɛsaɣ tɛɛ yɔ, isusi-tʋ ɛyáa tɩŋa nɛ ndʋ́ mɛwɛɛtɩɣ-mɩ yɔ, isusi tʋtʋ paa le nɛ paa weyi ɛnɩɩ. 
MAT.10.28	Ɩtaasɔɔndɩ mbá pakʋʋ tomnaɣ nɛ paapɩzɩɣ pakʋ kalɩzaɣ yɔ. Ɛlɛ́, ɩsɔɔndɩ Ɛsɔ, mbʋ́ pʋyɔɔ yɔ, ɛpɩzɩɣ ɛkʋ ɛyʋ nɛ ɛtɛ ɛɖʋ e-tomnaɣ nɛ ɛ-kalɩzaɣ ɖenɖe kʋñɔŋ maatɛŋ wɛɛ yɔ. 
MAT.10.29	Paapɛdɩɣ sumasɩ cɩʋcɩʋwaa naalɛ koba yaa we? Paa ḿbʋ́ yɔ, sɩ-taa nakɛyɛ ɛɛsɩkɩ yem nɛ pɩtalɩɩnɩ mɩ-Caa Ɛsɔ cɔlɔ. 
MAT.10.30	Halɩ mɩ-ñʋŋ taa ñɔsɩ wɛʋ yɔ, Ɛsɔ kalɩ sɩtɩŋa payɩ. 
MAT.10.31	Pʋ-yɔɔ lɛ, ɩtaasɔɔndɩ. Ɩkɩlɩ sumasɩ cɩʋcɩʋwaa sakɩyɛ wazaɣ.»
MAT.10.32	Đɔɖɔ lɛ, Yesu yɔɔdaa se: «Yee nɔɔyʋ ɛkaɖɩ ɛyáa taa se mantɩnɩ-ɩ yɔ, mankaɖɩɣ man-Caa weyi ɛwɛ ɛsɔdaa yɔ ɛ-ɛsɩndaa ɖɔɖɔ se mantɩnɩ-ɩ. 
MAT.10.33	Ɛlɛ́, weyi ɛkpɛzɩɣ ɛyáa ɛsɩndaa se pɩtɛkɛ mantɩnɩ-ɩ yɔ, mɛnkpɛzɩɣ man-Caa weyi ɛwɛ ɛsɔdaa yɔ ɛ-ɛsɩndaa ɖɔɖɔ se pɩtɛkɛ mantɩnɩ-ɩ.»
MAT.10.34	Ɛtasɩ-wɛ heyuu se: «Ɩtaamaɣzɩ se laŋhɛzɩyɛ mɔnkɔnɩ kedeŋa yɔɔ cɩnɛ. Ɛlɛ́, you mɔnkɔnaa. 
MAT.10.35	Mɔnkɔm se moyozi caja nɛ ɛ-pɩyalʋ, nɛ pɛlɛ nɛ e-ɖoo, nɛ wolu nɛ ɛ-waŋ, 
MAT.10.36	nɛ ɛyʋ hɔʋ taa ñɩma maɣmaɣ pɩsɩ e-koyindinaa.
MAT.10.37	«Weyi ɛsɔɔlʋʋ e-ɖoo yaa ɛ-caa nɛ pɩkɩlɩ-m yɔ, ɛtamʋna se ɛkɛ mɔn-tɔmkpɛlɩkɩyʋ. Weyi ɛ́lɛ́ sɔɔlʋʋ ɛ-pɩyalʋ yaa ɛ-pɛlɛ nɛ pɩkɩlɩ-m yɔ, ɛtamʋna se ɛkɛ mɔn-tɔmkpɛlɩkɩyʋ. 
MAT.10.38	Weyi etetisi nɛ ɛtɔɔ kʋñɔŋ siŋŋ
MAT.10.39	Weyi ɛñɩnɩɣ se ɛcaɣ wezuu tam yɔ, ɛtɛŋnɩ-kʋ lesuu. Weyi ɛ́lɛ́ sɩkɩ mɔ-yɔɔ yɔ, ɛcakɩ wezuu tam.»
MAT.10.40	Yesu tasɩ-wɛ heyuu se: «Weyi ɛmʋʋ-mɩ yɔ, ɛmʋʋ-m. Weyi ɛ́lɛ́ mʋ́ʋ-m yɔ, ɛmʋʋ ɖɔɖɔ weyi etiyi-m yɔ. 
MAT.10.41	Weyi ɛmʋʋ náyʋ mbʋ́ pʋyɔɔ yɔ ɛkɛ náyʋ yɔ, Ɛsɔ kɔŋ pʋdʋ hɛyʋʋ ɛzɩ náyaa yɔ. Đɔɖɔ lɛ, weyi ɛmʋʋ kʋtʋʋzʋ se ɛlakɩ mbʋ́ pʋtʋʋzɩ Ɛsɔ ɛsɩndaa yɔ, Ɛsɔ kɔŋ-ɩ hɛyʋʋ ɛzɩ weyi ɛlakɩ mbʋ́ pʋtʋʋzaa yɔ. 
MAT.10.42	Mɩ mɔn-tɔmkpɛlɩkɩyaa lɛ, patakpaɣ-mɩ payaa pʋyʋ. Ɛlɛ́, meheyiɣ-mɩ se yee nɔɔyʋ ɛha mɩ-taa nɔɔyʋ lɩkpadaɣ maɣmaɣ mɔ-yɔɔ yɔ, paa pɩɩla ɛzɩma, Ɛsɔ kɔŋ pʋdʋ hɛyʋʋ.»
MAT.11.1	Yesu tɛm ɛ-tɔmkpɛlɩkɩyaa hiu nɛ naalɛ kɛdʋʋ mbʋ́ etiyiɣ-wɛ se pala yɔ lɛ, ɛɖɛɛ nɛ ɛcɔʋ tɛtʋ ndɩ ndɩ ndʋ́ tɩwɛ egeetiye ńɖɩ́ ɖɩ-taa yɔ tɩ-taa nɛ ɛwɩlɩɣ nɛ esusuu ɛyáa Ɛsɔtɔm.
MAT.11.2	Alɩwaatʋ ńdʋ́ lɛ, Lɩm Sɔʋ Sɔnzɩ Laɖʋ Yohanɛɛsɩ kɛwɛ salaka taa. Peeɖe ɛnɩ tʋmɩyɛ nɖɩ́ Krɩstʋ lakaɣ yɔ ɖɩ-taŋ nɛ ɛkʋsɩ ɛ-tɔmkpɛlɩkɩyaa taa lɛlaa nɛ etiyi-wɛ se powolo 
MAT.11.3	pɔpɔzɩ-ɩ nɛ pana se ɛnʋ lɛ weyi ɛ-tɔm paayɔɔdaa se ɛkaɣ kɔm yɔ yaa nɔɔyʋ wɛnɩ wayɩ?
MAT.11.4	Peeɖe Yesu cosi-wɛ se: «Iwolo iheyi-i mbʋ́ ɩnawa nɛ ndʋ́ ɩnɩwa yɔ: 
MAT.11.5	yʋlʋmaa naɣ, tala tɩnaa ɖɔŋ camɩyɛ, canasɩ yɔɔ cɛkɩ, ndamaa nɩɣ, sɩɖaa feŋ nɛ posusuu kʋñɔndɩnaa Laŋhɛzɩyɛ Tɔm. 
MAT.11.6	Weyi eelesiɣ e-lidaʋ mɔ-yɔɔ yɔ, ehiɣ ɛ-tɩ!»
MAT.11.7	Eheyi Yohanɛɛsɩ tɔmkpɛlɩkɩyaa ḿbʋ́ lɛ, pacaŋ pɛɖɛɛ. Peeɖe ɛpazɩ ɛyáa samaɣ kɛdʋʋ Yohanɛɛsɩ ɛnʋ ɛ-tɔm nɛ ɛpɔzɩ-wɛ se: «Ɛbɛ iwobi naʋ lakʋ taa? Kañɩŋ́gbayaɣ́ ŋgá heɣlim ciɣdaɣ yɔ yaa we? 
MAT.11.8	Ɛlɛ́, ɛbɛ iwobi naʋ kpem? Nɔɔyʋ suni ñɩɣlɩ́m wondu nɛ ɛwɛɛ peeɖe naa wɛ? Ŋgʋ́, mbá posuu ñɩɣlɩ́m wondu yɔ, pɛwɛɣ awiya ɖɩsɩ taa. 
MAT.11.9	Ɛbɛ kpem iiwobi naʋ? Náyʋ nɔɔyʋ yaa we? Toovenim lɛ, meheyiɣ-mɩ se ɩna weyi yɔ, ɛkɩlɩ náyʋ. 
MAT.11.10	Mbʋ́ pʋyɔɔ yɔ, Yohanɛɛsɩ tɔm Ɛsɔ yɔɔdaa nɛ pama Ɛsɔtɔm Takayaɣ taa se:
MAT.11.10	‹Na, mancalɩɣ men-tiyiyu tiyuu nɛ ɛñɔɔzɩ ña-nʋmɔʋ.› »
MAT.11.11	Yesu tasɩ yɔɔdʋʋ se: «Toovenim lɛ, mankaɖɩɣ-mɩ se ɖooo yɔ, patalʋlɩdɩ nɔɔyʋ nɛ ɛkɩlɩ Lɩm Sɔʋ Sɔnzɩ Laɖʋ Yohanɛɛsɩ. Paa ḿbʋ́ yɔ, weyi ɛwɛ Ɛsɔ Kewiyaɣ taa nɛ patakpaɣ-ɩ payaa pʋyʋ yɔ, ɛ́lɛ́ kɩlɩ-ɩ. 
MAT.11.12	Pɩkpaɣʋnɩ alɩwaatʋ ndʋ́ Yohanɛɛsɩ ɛnʋ esusi tɔm nɛ pʋkɔɔ pɩsɩɩnɩ lɛɛlɛɛyɔ yɔ, ɛyáa wɛɛ pɛtɛzɩɣ kʋyʋʋ Ɛsɔ Kewiyaɣ yɔɔ nɛ pañɩnɩɣnɩ ɖoŋ se pehiɣ-kɛ. 
MAT.11.13	Náyaa tɩŋa nɛ Mooyiizi pɔyɔɔdɩ Ɛsɔ Kewiyaɣ ŋ́gá kɔ-tɔm nɛ pʋkɔɔ pɩsɩɩnɩ alɩwaatʋ ndʋ́ Yohanɛɛsɩ ɛnʋ ɛkɔma yɔ. 
MAT.11.14	Yee mi-liu ɛwɛɛ se itisiɣ mɔn-tɔm yɔ, Yohanɛɛsɩ ɛnʋ lɛ Elii weyi paayɔɔdaa se ɛkɔŋ yɔ. 
MAT.11.15	Weyi ɛwɛnɩ nɩŋgbaaŋ lɛ, ɛnɩɩ!
MAT.11.16	«Ɛbɛ mɛnkɛdɩɣnɩ lɛɛlɛɛyɔ ɛyáa panɛ lee? Pɛwɛ ɛzɩ piya nzɩ́ sɩcaɣ mʋzʋʋ taa ɛyáa samaɣ ɖikpeɣliye nɛ sikou ɖama yɔɔ se: 
MAT.11.17	‹Đɩhʋlɩ-mɩ hɩsɩ se ɩpaa nɛ ikizi. Đitee kʋñɔŋ hendu nɛ itewii.› 
MAT.11.18	Toovenim lɛ, Yohanɛɛsɩ kɔma, ɛɛtɔkɩ tɔɔnaɣ, ɛɛñɔʋ sʋlʋm. Ɛlɛ́, ɩtɔŋ se ekem aleewaa. 
MAT.11.19	Ɛyʋ Pɩyalʋ ñɔkɔma nɛ ɛtɔkɩ nɛ ɛñɔʋ lɛ, ɩɖaɣnɩɣ yɔɔdʋʋ se: ‹Ɩnaɣʋ ɛyʋ ɛnɛ yɔ, tɔkɩyɛ nɛ ñɔtʋ pɔ-yɔɔ ɖeke ɛmaɣzɩɣ. Ɛkɛ ɖɔɖɔ tikee mʋyaa nɛ kɩwɛɛkɩm laɖaa lɛlaa pa-taabalʋ.› Ɛlɛ́, pasɩŋ Ɛsɔ lɔŋsɩnɖɛ nɛ ɛ-lakasɩ kɩbanzɩ.»
MAT.11.20	Pʋwayɩ lɛ, Yesu pazɩ kalʋʋ tɛtʋ ndɩ ndɩ ndʋ́ tɩ-taa ɛɛkɩlɩ labʋ hama lakasɩ yɔ tɩ-taa ñɩma. Mbʋ́ pʋyɔɔ yɔ, pɛtɛlɛɣzɩ wɛtʋ, ɛkalɩ-wɛ se: 
MAT.11.21	«Koraazɛɛ nɛ Bɛtsayɩda ñɩma mɩ! Pʋtɔɔ-mɩ! Mbʋ́ pʋyɔɔ yɔ, palabɩ Ɛsɔ hama lakasɩ nzɩ́ mɩ-hɛkʋ taa yɔ, yee paalabɩ-sɩ Tiiri nɛ Sidɔɔ ñɩma pɔ-cɔlɔ yɔ, paatɛm caɣʋ tɔlɩma taa nɛ posuu kutokiŋ nɛ pɩwɩlɩ se pɛlɛɣzɩ wɛtʋ. 
MAT.11.22	Pʋ-yɔɔ mankaɖɩɣ-mɩ se Tiiri nɛ Sidɔɔ pɛ-tɛtʋ taa ñɩma kʋñɔŋ ɛɛtalɩɣ mɩ-ñɩŋgʋ kɩyakʋ ŋgʋ́ Ɛsɔ hʋʋnɩ ɛyáa yɔ. 
MAT.11.23	Mɩ Kapɛrnayum ñɩma lɛ, ɩmaɣzɩɣ se ɩkpaɣ ɛsɔdaa yaa we? Meheyiɣ-mɩ se ɩɩkpaɣ kaʋ. Ɛlɛ́, itiki tɛtɛɛ ɖenɖe kʋñɔŋ maatɛŋ wɛɛ yɔ. Mbʋ́ pʋyɔɔ yɔ, yee Ɛsɔ hama lakasɩ nzɩ́ palabɩ mɩ-tɛ yɔ, paalabɩ-sɩ Sodom yɔ, tɛtʋ ńdʋ́ tɩɩwɛ halɩ nɛ sɔnɔ. 
MAT.11.24	Ḿbʋ́ mankaɖɩɣ-mɩ se kɩyakʋ ŋgʋ́ Ɛsɔ hʋʋnɩ ɛyáa tɔm yɔ, Sodom ñɩma kʋñɔŋ ɛɛtalɩɣ mɩ-ñɩŋgʋ.»
MAT.11.25	Alɩwaatʋ ńdʋ́ tɩ-taa Yesu tɔm se: «Man-Caa! Ɛsɔdaa nɛ tataa Kɩpaɣlʋ! Mansaŋ-ŋ. Mbʋ́ pʋyɔɔ yɔ, ŋkuli tɔm ndʋ́ ŋmɛsɩ lɔŋsɩnɖaa nɛ lɛɣsɩnɖaa yɔ tɩ-yɔɔ nɛ piya ajamaa nɩɩ tɩ-tɔbʋʋ. 
MAT.11.26	Man-Caa! Ñɔsɔɔlɩna se pɩla ḿbʋ́ nɛ pɩla ɖɔɖɔ.» 
MAT.11.27	Pʋwayɩ lɛ, Yesu heyi ɛyáa se: «Pɩtɩŋa payɩ lɛ, man-Caa cɛlɩnɩ-m. Nɔɔyʋ tasɩ mbʋ́ mɛnkɛnaa yɔ nɛ pɩtasɩnɩ man-Caa. Đɔɖɔ lɛ, nɔɔyʋ tasɩm-ɩ nɛ pɩtasɩnɩ ɛ-Pɩyalʋ ma nɛ mbá mɔnsɔɔlaa nɛ mawɩlɩ-ɩ-wɛ yɔ.
MAT.11.28	«Mbá mɩ mɩtɩŋa payɩ pasʋʋ-mɩ sʋʋtʋ nɛ pɩnɩɩ-mɩ yɔ, ɩkɔɔ mɔn-cɔlɔ nɛ mansʋʋ-mɩ nɛ ɩhɛzɩ. 
MAT.11.29	Peeɖe ɩkpakɩɣ mbʋ́ mawɩlɩɣ-mɩ yɔ se pɩkɛ mɩ-sʋʋtʋ nɛ ɩhɛzɩnɩ-pʋ. Mbʋ́ pʋyɔɔ yɔ, mɛwɛ leleŋ, mɔn-tɔm fɛyɩ kaɖɛ. 
MAT.11.30	Sʋʋtʋ ndʋ́ mansʋkɩ-mɩ yɔ, tɩ-sɩɣlʋʋ fɛyɩ kaɖɛ, tɩfɛyɩ yuŋ.»
MAT.12.1	Alɩwaatʋ ńdʋ́ tɩ-taa Yesu nɛ ɛ-tɔmkpɛlɩkɩyaa pɔɖɔŋaɣ hayɩm nabʋyʋ taa kɩyakʋ kɩhɛzʋʋ nakʋyʋ wiye. Paahayɩ tɔɔnaɣ nakɛyɛ pɩ-taa nɛ ɛ-tɔmkpɛlɩkɩyaa pɛlɩɣ nɛ nʋmɔʋ nɛ ponuutuu nɛ pasalɩɣ, mbʋ́ pʋyɔɔ yɔ, ñɔɔsɩ wɩɣaɣ-wɛ. Tɔɔnaɣ ŋ́gá, kɛwɛ ɛzɩ amala yɔ. 
MAT.12.2	Palakaɣ ḿbʋ́ lɛ, Farɩsɩ ñɩma nabɛyɛ na-wɛ nɛ powolo peheyi Yesu se: «Cɔnɩ ŋna ñɔ-tɔmkpɛlɩkɩyaa lakʋʋ mbʋ́ paɖʋ Mooyiizi paɣtʋ taa se pataala kɩyakʋ kɩhɛzʋʋ wiye yɔ.» 
MAT.12.3	Peeɖe ɛpɔzɩ-wɛ se: «Yee ḿbʋ́ ɩtakalɩ mbʋ́ Daaviidi kalabɩ alɩwaatʋ ndʋ́ ñɔɔsɩ wɩɣaɣ ɛ nɛ mbá paawɛ ɛ-cɔlɔ yɔ pʋ-tɔm naa we? 
MAT.12.4	Ɛsʋ Ɛsɔ ɖɩɣa taa nɛ ɛkpaɣ tindine hɔɔlasɩ nzɩ́ paaha Ɛsɔ yɔ nɛ ɛ nɛ ɛyáa ḿbá pɔtɔɔ. Ŋgʋ́, pɩtaamʋnɩ se pa-taa nɔɔyʋ ɛtɔɔ-sɩ. Ɛlɛ́, cɔjɔnaa ɖeke pɩɩmʋnaa se pɔtɔɔ. 
MAT.12.5	Yaa ɩtakalɩ Mooyiizi paɣtʋ takayɩsɩ taa se: cɔjɔnaa lakɩ tʋmɩyɛ Ɛsɔ ɖɩɣa taa halɩ pɩkpɛndɩnɩ kɩyakʋ kɩhɛzʋʋ wiye yaa we? Ɛlɛ́, payʋsaa yaa we? 
MAT.12.6	Ɖɔɖɔ lɛ, meheyiɣ-mɩ se weyi ɛwɛ cɩnɛ yɔ, ɛkɩlɩ Ɛsɔ ɖɩɣa. 
MAT.12.7	Yee ɩɩsɩm tɔm ndʋ́ pama Ɛsɔtɔm Takayaɣ taa se:
MAT.12.7	‹Ma Ɛsɔ mɔntɔsɔɔlɩ mɩ-kɩlaŋ.
MAT.12.7	Ɛlɛ́, me-liu wɛɛ se ɛyáa ɛna ɖama pʋtɔdɩyɛ› yɔ
MAT.12.7	tɩ-tɔbʋʋ yɔ, ɩtaakʋ mbá pɛtɛwɛɛkɩ nabʋyʋ yɔ pɔ-tɔm. 
MAT.12.8	Mbʋ́ pʋyɔɔ yɔ, Ɛyʋ Pɩyalʋ ma mansɩm mbʋ́ pʋwɛɛ se pala kɩyakʋ kɩhɛzʋʋ wiye yɔ.»
MAT.12.9	Yesu tɛm yɔɔdʋʋ lɛ, ɛkʋyɩ peeɖe nɛ ewolo ɛsʋʋ pɛ-Ɛsɔ ɖɩsɛyɛ taa. 
MAT.12.10	Abalʋ nɔɔyʋ kɛwɛ peeɖe, e-nesi camaa. Mbá pɛwɛ peeɖe yɔ, pacaɣaɣ se pehiɣ kawanaɣ nakɛyɛ nɛ pakʋyɩ ɛ-yɔɔ. Pʋ-yɔɔ pɔpɔzɩ-ɩ se: «Pɩha nʋmɔʋ se pala nɛ kʋdɔndʋ nɔɔyʋ yɔɔ cɛ kɩyakʋ kɩhɛzʋʋ wiye yaa pataala?»
MAT.12.11	Yesu cosi-wɛ se: «Yee mɩ-taa nɔɔyʋ ɛwɛnɩ heu kʋɖʋm koŋ nɛ heu ɛnʋ ɛtɔlɩ pɔʋ nakʋyʋ taa kɩyakʋ kɩhɛzʋʋ wiye, pʋdʋ eewoki ɛlɩzɩ-ɩ yaa we?» 
MAT.12.12	Ŋgʋ́, ɛyʋ ñakɩlɩ heu wazaɣ tam sakɩyɛ. Pʋ-yɔɔ lɛ, pɩha nʋmɔʋ se pala ɛyʋ camɩyɛ lakasɩ kɩyakʋ kɩhɛzʋʋ wiye. 
MAT.12.13	Ɛlɛ́, Yesu heyi abalʋ ɛnʋ se: «Losi ñe-nesi!» Peeɖe ɛ́lɛ́ losi-sɩ nɛ sɩ-yɔɔ cɛ nɛ sɩwɛɛ ɛzɩ lɛɛsɩ yɔ. 
MAT.12.14	Pɩlabɩ ḿbʋ́ lɛ, Farɩsɩ ñɩma lɩɩ se pala lɩmaɣza nɛ pana ɛzɩma mbʋ́ paala nɛ pakʋ Yesu yɔ.
MAT.12.15	Pɩkɛdaa lɛ, Yesu nɩɩ se pacaɣ pakʋ-ɩ. Pʋ-yɔɔ ɛkʋyɩ peeɖe nɛ etuzi ɛ-tɩ nɛ ɛyáa sakɩyɛ tɩŋ ɛ-wayɩ nɛ ɛla nɛ kʋdɔndɩnaa tɩŋa yɔɔ cɛ. 
MAT.12.16	Ɛlɛ́, ɛka pa-ñʋŋ taa se pataaheyi nɔɔyʋ mbʋ́ ɛlaba yɔ nɛ 
MAT.12.17	pɩla ɛzɩ Ɛsɔ yɔɔdʋʋ nɛ náyʋ Ezaayii ma ɛ-takayaɣ taa yɔ. Ɛmawa se:
MAT.12.18	«Ɩna man-tʋmlaɖʋ kʋsɔɔlʋ. Ɛnʋ malɩzaa.
MAT.12.18	Maahʋʋ ɛ-yɔɔ kaʋ.
MAT.12.18	Mɔnkɔŋ-ɩ haʋ men-Fezuu Kiɖeɖeu nɛ
MAT.12.18	esusi ajɛya lɛɛna taa ɛyáa ɛzɩma mbʋ́ mɔnkɔŋ-wɛ labʋ mbʋ́ pʋtʋʋzaa yɔ.
MAT.12.19	Ɛ nɛ nɔɔyʋ paahɔŋnɩ ɖama tɔm, eeholuu ɖɔɖɔ.
MAT.12.19	Paanɩɣ ɛ-taŋ habɛɛ yɔɔ.
MAT.12.20	Ɛɛtɛzɩɣ pɛlʋʋ ñɩyʋʋ ŋgʋ́ kɩpɛlaa nɛ kɩcaɣ yɔ.
MAT.12.20	Ɛɛtɛzɩɣ ɖezuu kanɖʋ
MAT.12.20	Ḿbʋ́ ɛwɛɣ labʋ yɔɔ nɛ pʋkɔɔ pɩsɩɩnɩ alɩwaatʋ ndʋ́ mbʋ́ pʋtʋʋzaa yɔ pɩwabɩ pɩtɩŋa
MAT.12.21	nɛ ajɛya kpeekpe taa ɛyáa taa-ɩ liu yɔ.»
MAT.12.22	Pʋwayɩ lɛ, powoni abalʋ nɔɔyʋ Yesu cɔlɔ se ɛla nɛ ɛ-yɔɔ cɛ. Abalʋ ɛnʋ, ekem aleewaa nɛ pɔyɔkɩ ɛ-ɛsɛ nɛ papɩsɩ-ɩ kaayɔɔdaɣ. Ɛlɛ́, Yesu la nɛ ɛ-yɔɔ cɛ nɛ ɛnaɣ nɛ ɛyɔɔdʋʋ. 
MAT.12.23	Peeɖe pɩɖɩɣzɩ ɛyáa samaɣ tɩŋa nɛ pɔtɔŋ se: «Yaa ɛnʋ lɛ wiyaʋ sɔsɔ Daaviidi Sayɩ?» 
MAT.12.24	Farɩsɩ ñɩma nɩ ḿbʋ́ lɛ, pɔyɔɔdɩ se: «Abalʋ ɛnɛ, aleewaa caa Belzeebuuli hanɩ-ɩ ɖoŋ nɛ ɛɖɔɔnʋʋnɩ aleewaa.»
MAT.12.25	Yesu na pa-lɩmaɣza ḿbʋ́ nɛ eheyi-wɛ se: «Yee kewiyaɣ nakɛyɛ ɛwɛɛ nɛ ka-taa ɛyáa eyouni ɖama yɔ, kaalaɣzɩɣ yɔkʋʋ. Đɔɖɔ lɛ, yee tɛtʋ natʋyʋ yaa hɔʋ nakʋyʋ taa ɛyáa eyouni ɖama yɔ, pamɩzɩɣ ɖama. 
MAT.12.26	Ḿbʋ́ ɖɔɖɔ yee Satanɩ ɛɖɔɔnʋʋ aleewaa yɔ, pʋbʋ ɛlakɩ you nɛ ɛ-maɣmaɣ ɛ-tɩ. E-kewiyaɣ ɛɛpɩzɩɣ katasɩ wɛʋ ɖɔɖɔ. 
MAT.12.27	Yee ma mɔnɖɔɔnʋʋ aleewaa nɛ Belzeebuuli ɖoŋ lɛ, anɩ ñaha mi-piya ɖoŋ nɛ sɩɖɔɔnʋʋnɩ-wɛ yɔ? Mi-piya ńzɩ́, sɩ-maɣmaɣ sɩkɔŋna wɩlʋʋ se mɩ-tɔm sɩba. 
MAT.12.28	Toovenim lɛ, Fezuu Kiɖeɖeu ɖoŋ mɔnɖɔɔnʋʋnɩ aleewaa. Ḿbʋ́ wɩlɩɣna se Ɛsɔ Kewiyaɣ tɛm talʋʋ mɩ-hɛkʋ taa.
MAT.12.29	«Nɔɔyʋ ɛɛpɩzɩɣ ewolo ɖoŋ tʋ nɔɔyʋ tɛ nɛ ɛmɩlɩ ɛ-ñɩm alɩwaatʋ ndʋ́ ɛtakpa-ɩ nɛ ɛhɔkɩ-ɩ yɔ. Ɛlɛ́, yee ɛkpa-ɩ nɛ ɛhɔkɩ-ɩ yɔ, ɛpɩzɩɣ ɛmɩlɩ ɛ-ɖɩɣa taa ñɩm tɩŋa payɩ.
MAT.12.30	«Weyi ɛɛtɩnɩɣ mɔ-yɔɔ yɔ, ɛkʋyʋʋ mɔ-yɔɔ. Weyi ɛ́lɛ́ ɛɛsɩŋnɩ-m ɛyáa kpeɣluu yɔ, ɛmɩzɩɣ-wɛ. 
MAT.12.31	Pʋ-yɔɔ mankaɖɩɣ-mɩ se paa ɛyáa ɛlabɩ kɩwɛɛkɩm mbʋ́ yaa pɛwɛɛkɩ Ɛsɔ hɩɖɛ ɛzɩma yɔ, Ɛsɔ pɩzɩɣ ekpeɣ-wɛ. Ɛlɛ́, yee ɛyʋ ɛwɛɛkɩ Fezuu Kiɖeɖeu hɩɖɛ yɔ, Ɛsɔ eekpeɣiɣ-i kaʋ. 
MAT.12.32	Weyi ɛyɔɔdʋʋ Ɛyʋ Pɩyalʋ ma tɔm ɛzaɣ́tʋ yɔ, Ɛsɔ kpeɣiɣ-i. Ɛlɛ́, weyi ɛyɔɔdʋʋ Fezuu Kiɖeɖeu tɔm ɛzaɣ́tʋ yɔ, Ɛsɔ eekpeɣiɣ pʋdʋ sɔnɔ nɛ cee.»
MAT.12.33	Yesu tasɩ-wɛ heyuu se: «Yee tɩʋ ɛkɛ kɩbaŋgʋ yɔ, kʋlʋlʋʋ pee kɩbana. Yee kɩkɛ ɛzaɣ́ʋ yɔ, kʋlʋlʋʋ pee azaɣ́a: pasɩŋ paa tɩʋ ŋgʋ́ nɛ ki-pee. 
MAT.12.34	Đʋmaa mɩ! Ɩtɛm kɛʋ ɛyáa azaɣ́a lɛ, ɛzɩma ɩpɩzɩɣ ɩyɔɔdɩ tɔm kɩbandʋ yɔ? Mbʋ́ pʋyɔɔ yɔ, tɔm ndʋ́ tɩhaɣ ɛyʋ taa yɔ, ńdʋ́ lɩɣnɩ ɛ-nɔɔ taa. 
MAT.12.35	Ɛyʋ kɩbanʋ yɔɔdʋʋ tɔm kɩbandʋ ndʋ́ tɩhaɣ ɛ-taa yɔ. Piyele ɛzaɣ́ʋ ñɔyɔɔdʋʋ tɔm ɛzaɣ́tʋ ndʋ́ tɩhaɣ ɛ́lɛ́ taa yɔ. 
MAT.12.36	Mankaɖɩɣ-mɩ se kɩyakʋ ŋgʋ́ Ɛsɔ hʋʋnɩ ɛyáa yɔ, ɛyáa kɔŋ heyuu Ɛsɔ nɛ pa-maɣmaɣ pɔ-nɔsɩ mbʋ́ piyeba nɛ pɔyɔɔdɩ tɔm ndʋ́ tɩfɛyɩ wazaɣ yɔ. 
MAT.12.37	Mbʋ́ pʋyɔɔ yɔ, ñɔ-tɔm Ɛsɔ cɔŋna nɛ eɖezi-ŋ yaa ɛkʋ-tʋ.»
MAT.12.38	Yesu tɛm yɔɔdʋʋ lɛ, paɣtʋ wɩlɩyaa taa nabɛyɛ nɛ Farɩsɩ ñɩma nabɛyɛ pɔpɔzɩ-ɩ se: «Wɩlɩyʋ! Đe-liu wɛɛ se ŋla ɛsɔdaa hama lakasɩ nasɩyɩ nɛ ɖɩna.»
MAT.12.39	Peeɖe ecosi-wɛ se: «Lɛɛlɛɛyɔ ɛyáa kɛ azaɣ́a, paanɩɣnɩ Ɛsɔ. Pañɩnɩɣ se pala ɛsɔdaa hama lakasɩ nasɩyɩ nɛ pana. Ɛlɛ́, paakaɣ yʋsaɣ nakɛyɛ naʋ nɛ pɩtasɩnɩ náyʋ Yoonaasɩ ñɩŋga. 
MAT.12.40	Mbʋ́ pʋyɔɔ yɔ, ɛzɩma mbʋ́ Yoonaasɩ caɣ kɩyakɩŋ naadozo wɩsɩ nɛ ɖoó kpakpayaɣ sɔsɔɔ taa yɔ, ḿbʋ́ ɖɔɖɔ Ɛyʋ Pɩyalʋ kɔŋ caɣʋ tɛtɛɛ kɩyakɩŋ naadozo wɩsɩ nɛ ɖoó. 
MAT.12.41	Kɩyakʋ ŋgʋ́ Ɛsɔ hʋʋnɩ ɛyáa tɔm yɔ, Niniivi ñɩma kʋyʋʋ lɛɛlɛɛyɔ ɛyáa ḿbá pɔ-yɔɔ nɛ pakʋ pɔ-tɔm. Mbʋ́ pʋyɔɔ yɔ, Niniivi ñɩma lɛɣzɩ wɛtʋ alɩwaatʋ ndʋ́ panɩ Yoonaasɩ susi Ɛsɔtɔm yɔ. Ŋgʋ́, nɔɔyʋ ñɛwɛ cɩnɛ, ɛ́lɛ́ kɩlɩ Yoonaasɩ! 
MAT.12.42	Kɩyakʋ ŋ́gʋ́ lɛ, abiɖe nɖɩ́ ɖɩɩcɔnɩ Seba ɛjaɖɛ yɔɔ ɖooo lɔŋ yɔ, ɖɩkʋyʋʋ ɖɔɖɔ lɛɛlɛɛyɔ ɛyáa ḿbá pɔ-yɔɔ nɛ ɖɩkʋ pɔ-tɔm. Mbʋ́ pʋyɔɔ yɔ, ɖɩɩlɩnɩ ɖooo poliŋ nɛ ɖɩkɔɔ ɖɩnɩɩ lɔŋsɩnɖɛ tɔm ndʋ́ Salomɔɔ kɔyɔɔdaɣ yɔ. Ŋgʋ́, nɔɔyʋ ñɛwɛ cɩnɛ, ɛ́lɛ́ kɩlɩ Salomɔɔ!»
MAT.12.43	Yesu yɔɔdaa ɖɔɖɔ se: «Alɩwaatʋ ndʋ́ eleeu seɣ ɛyʋ wayɩ yɔ, eleeu ɛnʋ ɛwɛɣ ɛcɔʋ lakʋ taa se ɛñɩnɩ ɖɩhɛzɩyɛ. Eehikiɣ lɛ, 
MAT.12.44	ɛtɔŋ se: ‹Mɛntɛzɩɣ pɩsʋʋ ɖɩɣa ŋgá ka-taa maawɛɛ yɔ.› Ɛpɩsɩɣ ka-taa lɛ, ɛmaɣnɩ pahazaa nɛ pɔñɔɔzɩ camɩyɛ. 
MAT.12.45	Peeɖe ewoki ɛ́yáa ɛ-taabalaa lɛlaa mbá pakɩlɩ-ɩ kañatʋ yɔ lʋbɛ nɛ ɛ nɛ wɛ papɩsɩ pacaɣ ɖɩɣa ŋ́gá ka-taa. Ḿbʋ́ yekina nɛ ɛyʋ ɛnʋ ɛ-wɛtʋ kɩbɩndʋ pɩsɩ tɩkɩlɩ wee wee lɛɛlɛɛyɔ ñɩndʋ. Ḿbʋ́ ɖɔɖɔ pʋkɔŋ tɛmnaʋ lɛɛlɛɛyɔ ɛyáa azaɣ́a.»
MAT.12.46	Yesu yɔɔdaɣnɩ ɛyáa samaɣ ḿbʋ́ lɛ, e-ɖoo nɛ e-newaa powolo pasɩŋ awayɩ nɛ pañɩnɩɣ se pɔyɔɔdɩnɩ-ɩ. 
MAT.12.47	Peeɖe nɔɔyʋ heyi-i se: «Ño-ɖoo nɛ ñe-newaa pɛwɛ awayɩ nɛ pañɩnɩɣ se pɔyɔɔdɩnɩ-ŋ.» 
MAT.12.48	Ɛlɛ́, Yesu pɩsɩnɩ weyi eheyi-i yɔ se: «Toovenim taa lɛ, anɩ lɛ mon-ɖoo nɛ mbá lɛ me-newaa?» 
MAT.12.49	Peeɖe ɛwɩlɩ ɛ-tɔmkpɛlɩkɩyaa nesi nɛ ɛtɔ se: «Na! Mon-ɖoo nɛ me-newaa pɛwɛnɩ cɩnɛ. 
MAT.12.50	Mbʋ́ pʋyɔɔ yɔ, weyi ɛlakɩ mbʋ́ man-Caa weyi ɛwɛ ɛsɔdaa yɔ e-liu wɛɛ yɔ, ɛnʋ lɛ me-neu yaa mon-ɖoo.»
MAT.13.1	Kɩyakʋ ŋ́gʋ́ ɖɔɖɔ Yesu lɩnɩ ɖɩɣa nɛ ewolo ɛcaɣ teŋgu nɔɔ nɛ ɛwɩlɩɣ ɛyáa Ɛsɔtɔm. 
MAT.13.2	Ɛyáa sakɩyɛ kaakpeɣli ɛ-cɔlɔ. Pʋ-yɔɔ ɛkʋyaa ɛkpa kpɩyʋʋ taa nɛ ɛcaɣ nɛ paba ñasɩŋ patɩŋa kidiiliŋ yɔɔ nɛ pewelesiɣ ɛ-tɔm. 
MAT.13.3	Ɛyɔɔdaɣnɩ-wɛ tɔm sakɩyɛ nɛ aduwa taa. Ńdʋ́ lɛ se: «Abalʋ nɔɔyʋ wɛnɩ ḿbʋ́ nɛ ewolo tɔɔnaɣ pee mɩzʋʋ ɛ-hayɩm taa. 
MAT.13.4	Ɛmɩzaɣ lɛ, lɛɛna tɔlɩ nʋmɔʋ nɔɔ nɛ sumasɩ tii sɩtɔɔ-yɛ. 
MAT.13.5	Lɛɛna ñɔtɔlɩ ɛwaɣ yɔɔ. Tɛtʋ telim lɛ, añɔ lɔŋ. 
MAT.13.6	Añɔwa nɛ akpa camɩyɛ fɛlɛ fɛlɛ lɛ, wɩsɩ ñaɣ nɛ awɩlɩ, mbʋ́ pʋyɔɔ yɔ, a-hosi taɖaɣlɩ. 
MAT.13.7	Lɛɛna tɔlɩ kpaŋsɔɔ taa nɛ añɔ ɛzɩ pɩɩkpa camɩyɛ lɛ, kpaŋsɔɔ lɛɣtɩ. 
MAT.13.8	Piyele lɛɛna ñɔtɔlɩ tɛtʋ kɩbandʋ taa, alɛ ñɔ nɛ pɩpaɣlɩ tɩŋ nɛ ɩlʋlɩ. Tɩʋ lɛɛkʋ lʋlɩ pee mɩnʋʋ nɛ lɛɛkʋ nɩɩnʋwa nɛ hiu nɛ lɛɛkʋ niidozo.»
MAT.13.9	Yesu tɛm-wɛ tuuu eduuye lɛ, eheyi-wɛ se: «Weyi ɛwɛnɩ nɩŋgbaaŋ lɛ, ɛnɩɩ.»
MAT.13.10	Peeɖe ɛ-tɔmkpɛlɩkɩyaa woba ɛ-cɔlɔ nɛ pɔpɔzɩ-ɩ se: «Pɩlabɩ ɛzɩma ŋyɔɔdʋʋnɩ ɛyáa nɛ aduwa ḿbʋ́?» 
MAT.13.11	Yesu cosi-wɛ se: «Ɛsɔ taha-wɛ lɛɣtʋ se panɩɩ e-Kewiyaɣ tɔm ndʋ́ tɩwɛ mɛsaɣ tɛɛ yɔ, tɩ-tɔbʋʋ yɔɔ mɔyɔɔdʋʋnɩ-wɛ ḿbʋ́. Ɛlɛ́, mɩ lɛ, ɛha-mɩ lɛɣtʋ se ɩnɩɩ tɩ-tɔbʋʋ. 
MAT.13.12	Mbʋ́ pʋyɔɔ yɔ, pʋwɛ ɛzɩ pɔtɔŋʋʋ se: ‹Weyi ɛwɛna yɔ, pɔsɔzʋʋ-ɩ nɛ pʋɖɔɔ-ɩ nɛ weyi ɛ́lɛ́ fɛyɩna yɔ, halɩ pɛtɛzɩɣ lɛɣʋ mbʋ́ ɛmaɣzɩɣ se ɛwɛna yɔ.› 
MAT.13.13	Pʋ-yɔɔ mɔyɔɔdʋʋnɩ-wɛ nɛ aduwa se pɔcɔna, ɛlɛ́, pataana, nɛ pewelesi, ɛlɛ́, pataanɩɩ pʋ-tɔbʋʋ. 
MAT.13.14	Ḿbʋ́ pɩlakɩ ɛzɩ náyʋ Ezaayii maʋ ɛ-takayaɣ taa yɔ. Ɛmawa se:
MAT.13.14	«Ɛsɔ yɔɔdaa se:
MAT.13.14	‹Ɩkɔŋ welesuu camɩyɛ,
MAT.13.14	Ɛlɛ́, ɩɩnɩɣ pʋ-tɔbʋʋ.
MAT.13.14	Ɩkɔŋ cɔnaʋ camɩyɛ,
MAT.13.14	Ɛlɛ́, ɩɩnaɣ.
MAT.13.15	Mbʋ́ pʋyɔɔ yɔ ɛjaɖɛ ńɖɩ́,
MAT.13.15	Ɖɩ-taa ñɩma laŋa wɛ kpɩzɩŋ.
MAT.13.15	Pɔtɔ pa-nɩŋgbaaŋ se pataanɩɩ, nɛ
MAT.13.15	Pohuuzi pɛ-ɛsɛ yɔɔ se pataana.
MAT.13.15	Pataasɔɔlɩ se pana nɛ pɛ-ɛsɛ,
MAT.13.15	Nɛ panɩɩ nɛ pa-nɩŋgbaaŋ,
MAT.13.15	Nɛ pɛlɛɣzɩ pa-laŋa.
MAT.13.15	Pataasɔɔlɩ se pɛlɛɣzɩ pa-lakasɩ pe-wezuu caɣʋ taa,
MAT.13.15	Pʋyɔɔ mantapɩzɩ mala nɛ pɔ-yɔɔ cɛ.›
MAT.13.16	Mɩ mɔn-tɔmkpɛlɩkɩyaa lɛ, ihiɣ mɩ-tɩ! Mbʋ́ pʋyɔɔ yɔ, ɩnaɣnɩ mɩ-ɛsɛ nɛ ɩnɩɣnɩ mɩ-nɩŋgbaaŋ Ɛsɔ Kewiyaɣ tɔm tɔbʋʋ. 
MAT.13.17	Toovenim lɛ, meheyiɣ-mɩ se náyaa sakɩyɛ nɛ ɛyáa kʋtʋʋzaa sakɩyɛ pañɩnaa se pana mbʋ́ ɩnaɣ yɔ, ɛlɛ́, patana-pʋ. Pañɩnaa ɖɔɖɔ se panɩɩ ndʋ́ ɩnɩwa yɔ, ɛlɛ́, patanɩɩ-tʋ.»
MAT.13.18	Peeɖe Yesu heyi-wɛ se: «Ɩɩnaɣ ɖomaɣ eduuye ńɖɩ́ ɖɩ-tɔbʋʋ: 
MAT.13.19	mbá panɩɣ pɔyɔɔdʋʋ Ɛsɔ Kewiyaɣ tɔm yem nɛ paanɩɣ tɩ-tɔbʋʋ yɔ, pɛwɛ ɛzɩ nʋmɔʋ nɔɔ ɖenɖe pee tɔlaa yɔ. Satanɩ kɔŋ ɛhɔɔzɩ-tʋ pa-taa. 
MAT.13.20	Lɛlaa ñɛwɛ ɛzɩ ɛwaɣ yɔɔ ɖenɖe pee tɔlaa yɔ. Paba nɩ Ɛsɔtɔm lɛ, petisi-tʋ kpaagbaa nɛ laŋhʋlʋmɩyɛ. 
MAT.13.21	Ɛlɛ́, paayeki se tɩlabɩ-wɛ tʋmɩyɛ camɩyɛ. Pɔɖɔkʋʋ-tʋ nɛ kʋñɔŋ nakʋyʋ talɩ-wɛ yaa pɛwɛɛ pa-wayɩ kaŋ kaŋ tɩ-yɔɔ lɛ, pɔtɔlɩ Ɛsɔ nʋmɔʋ taa. 
MAT.13.22	Lɛlaa wɛ ɛzɩ kpaŋsɔɔ taa ɖenɖe pee tɔlaa yɔ. Pɛtɛŋ Ɛsɔtɔm nɩʋ lɛ, kedeŋa yɔɔ cɩnɛ lɩmaɣza wena akʋʋ ɛyáa yɔ nɛ ñɩm mbʋ́ pɩkɛdɩɣnɩ ɛyáa yɔ, pɩ-lɩmaɣza sʋʋ pa-taa nɛ paɖɩɣ-tʋ nʋmɔʋ nɛ paawɛɣnɩ kɛzɛɣa. 
MAT.13.23	Piyele lɛlaa ñɛwɛ ɛzɩ tɛtʋ kɩbandʋ ndʋ́ tɩ-taa pee tɔlaa yɔ. Pewelesiɣ Ɛsɔtɔm nɛ panɩɣ tɩ-tɔbʋʋ. Ḿbá wɛnɩ ɛzɩ tɩŋ weyi ɩlʋlɩ pee yɔ: lɛɛkʋ yɔɔ mɩnʋʋ nɛ lɛɛkʋ yɔɔ nɩɩnʋwa nɛ hiu nɛ lɛɛkʋ yɔɔ niidozo.»
MAT.13.24	Yesu tasɩ-wɛ tuuu eduuye se: «Ɩna ɛzɩma mbʋ́ Ɛsɔ Kewiyaɣ wɛɛ yɔ: abalʋ nɔɔyʋ ɖuni ɖomaɣ kɩbaŋga ɛ-hayɩm taa. 
MAT.13.25	Đoo naayɛ taa lɛ, e-koyindu wolo alɩwaatʋ ndʋ́ ɛyáa tɩŋa payɩ ɖou yɔ nɛ eɖuu ñɩyʋʋ ɛzaɣ́ʋ tɔɔnaɣ taa nɛ ɛcaŋ ɛɖɛɛ. 
MAT.13.26	Tɔɔnaɣ ñɔ nɛ kakpa camɩyɛ fɛlɛ fɛlɛ nɛ katʋlɩ. Ɛlɛ́, pana ñɩyʋʋ ɛzaɣ́ʋ ŋ́gʋ́, kʋñɔwa nɛ kɩkpa ɖɔɖɔ. 
MAT.13.27	Peeɖe hayɩm tʋ ɛnʋ ɛ-tʋmlaɖaa woba pɔpɔzɩ-ɩ se: ‹Caa! Ŋɖu ɖomaɣ kɩbaŋga ña-hayɩm taa lɛ, le ñɩyʋʋ ɛzaɣ́ʋ lɩnaa?› 
MAT.13.28	Ɛlɛ́, ecosi-wɛ se: ‹Mon-koyindu nɔɔyʋ wobina nɛ ɛla ḿbʋ́.› Peeɖe ɛ-tʋmlaɖaa tasɩ-ɩ pɔzʋʋ se: ‹Ŋsɔɔlaa se ɖiwolo ɖɩkpɛzɩ-kʋ yaa we?› 
MAT.13.29	Ecosi-wɛ se: ‹Aayɩ! Yee ɩkpɛzɩɣ ñɩyʋʋ ŋ́gʋ́ yɔ, pɩkpɛndɩɣnɩ tɔɔnaɣ. 
MAT.13.30	Iyele ḿbʋ́ nɛ tɔɔnaɣ ɛkɔm kapɩɩ lɛ, meheyi kʋnɖaa nɛ pacalɩ ñɩyʋʋ ɛzaɣ́ʋ ŋ́gʋ́ kpɛzʋʋ nɛ pekpeɣli nɛ pɔsɔbɩ-kʋ miŋ nɛ piyele pakʋ tɔɔnaɣ nɛ powoni-kɛ mɛn-tɛ nɛ posuu kpou taa.› »
MAT.13.31	Yesu tasɩ-wɛ tuuu eduuye se: «Ɛsɔ Kewiyaɣ wɛ ɛzɩ piye nɖɩ́ ɖɩkɩlɩ kɔzʋʋ pee tɩŋa taa nɛ ɛyʋ kpaɣ-ɖɩ nɛ eɖuu ɛ-hayɩm taa yɔ. 
MAT.13.32	Ńɖɩ́ kaakɩlɩnɩ kɔzʋʋ pee tɩŋa taa. Ɛlɛ́, ɖɩñɔwa lɛ, ɖɩpaɣlɩ nɛ pɩkɩlɩ tɩŋ tɩŋa nɛ ɖɩpɩɩ tɩʋ sɔsɔʋ nɛ sumasɩ woki sɩɖʋʋ sɩ-ɖandʋ kʋ-hɔtʋ taa.»
MAT.13.33	Yesu tasɩ-wɛ tuuu eduuye se: «Ɛsɔ Kewiyaɣ wɛ ɛzɩ sɔsɔɔna wena halʋ cozuu nɛ ɛɖʋ sona mʋlʋm kiiloonaa nɩɩlɛ nɛ kagbaanzɩ taa nɛ ehuudi nɛ pʋkɔɔ puhuu yɔ.»
MAT.13.34	Yesu heyaɣ ɛyáa samaɣ tɔm ndʋ́ tɩtɩŋa payɩ nɛ aduwa taa. Ɛtaayɔɔdʋʋnɩ-wɛ natʋyʋ yem nɛ pɩtɛkɛnɩ aduwa taa. 
MAT.13.35	Pɩlabɩ ɛzɩ náyʋ maʋ ɛ-takayaɣ taa se:
MAT.13.35	«Mɔnkɔŋ-wɛ yɔɔdɩnaʋ nɛ aduwa taa nɛ
MAT.13.35	monsusi-wɛ tɔm ndʋ́ tɩwɛ mɛsaɣ tɛɛ ɖooo ɛzɩ Ɛsɔ labʋ kedeŋa yɔ.»
MAT.13.36	Yesu tɛm tuuu aduwa lɛ, ɛkʋyɩ ɛyáa samaɣ cɔlɔ nɛ ekpe ɖɩɣa nɛ ɛ-tɔmkpɛlɩkɩyaa wolo ɛ-cɔlɔ nɛ pɔpɔzɩ-ɩ se: «Lɩzɩ-ɖʋ ñɩyʋʋ ɛzaɣ́ʋ ŋgʋ́ kʋñɔ hayɩm taa yɔ ki-eduuye tɔbʋʋ.» 
MAT.13.37	Peeɖe ecosi-wɛ se: «Weyi eɖu ɖomaɣ kɩbaŋga yɔ, ɛnʋ lɛ Ɛyʋ Pɩyalʋ ma. 
MAT.13.38	Hayɩm lɛ kedeŋa. Đomaɣ kɩbaŋga lɛ Ɛsɔ Kewiyaɣ taa ñɩma. Piyele ñɩyʋʋ ɛzaɣ́ʋ lɛ mbá patɩŋɩɣ Satanɩ wayɩ yɔ. 
MAT.13.39	Koyindu weyi ɛ́lɛ́ ɖu ñɩyʋʋ ɛzaɣ́ʋ ŋ́gʋ́ yɔ, ɛnʋ lɛ Satanɩ. Kʋmtʋ lɛ kedeŋa tɛm nɛ kʋnɖaa lɛ Ɛsɔ tiyiyaa. 
MAT.13.40	Ɛzɩma mbʋ́ pɛkpɛzɩɣ ñɩyʋʋ ɛzaɣ́ʋ nɛ paɖʋ-kʋ miŋ taa yɔ, ḿbʋ́ ɖɔɖɔ pɔkɔŋ labʋ kedeŋa tɛm wiye. 
MAT.13.41	Ɛyʋ Pɩyalʋ ma, mɔnkɔŋ tiyuu men-tiyiyaa men-Kewiyaɣ taa nɛ palɩzɩ mbá patɩŋa payɩ peyeki nɛ lɛlaa lakɩ kɩwɛɛkɩm yɔ nɛ ɛzaɣ́tʋ laɖaa. 
MAT.13.42	Palɩzɩɣ-wɛ lɛ, pɔlɔ-wɛ kʋñɔŋ sɔsɔʋ taa. Peeɖe pewiliɣ nɛ pasalɩ pe-kela. 
MAT.13.43	Ɛlɛ́, mbá paba tʋʋzaa yɔ, pɔkɔŋ ñɩlɩsʋʋ pa-Caa Ɛsɔ Kewiyaɣ taa ɛzɩ wɩsɩ yɔ. Weyi ɛwɛnɩ nɩŋgbaaŋ lɛ, ɛnɩɩ!»
MAT.13.44	Yesu tasɩ tuuu ɛ-tɔmkpɛlɩkɩyaa eduuye se: «Ɩɩnaɣ mbʋ́ Ɛsɔ Kewiyaɣ nɩɣzɩnaa yɔ: abalʋ nɔɔyʋ kepimni ñɩm sɔsɔm hayɩm taa ɖooo lɔŋ. Nakʋyʋ wiye lɛ, lɛlʋ lɩɩ pʋ-yɔɔ nɛ ɛ́lɛ́ ɖaɣnɩ-pʋ pim. Peeɖe ɛ-taa hʋlʋmaa nɛ ewolo ɛpɛdɩ ɛ-ñɩm tɩŋa payɩ nɛ ewolo ɛya hayɩm ḿbʋ́.»
MAT.13.45	«Ɩɩnaɣ mbʋ́ Ɛsɔ Kewiyaɣ nɩɣzɩnaa ɖɔɖɔ yɔ: tadɩyɛ laɖʋ nɔɔyʋ ñɩnaɣnɩ lɩtʋ kɩbandʋ. 
MAT.13.46	Ɛkɔm ɛna lɩyʋʋ ŋgʋ́ kɩkɩlɩ ɖeu yɔ lɛ, ewolo ɛpɛdɩ mbʋ́ pɩtɩŋa payɩ ɛwɛna yɔ nɛ ewolo ɛyabɩ-kʋ.»
MAT.13.47	«Ɩɩnaɣ mbʋ́ Ɛsɔ Kewiyaɣ nɩɣzɩnaa ɖɔɖɔ yɔ: pɔlɔ piyuu teŋgu taa nɛ kɩkpaɣ kpakpasɩ ndɩ ndɩ. 
MAT.13.48	Kɩ-taa suwa lɛ, kʋ-lɔyaa hɔm-kʋ nɛ palɩzɩ-kʋ kidiiliŋ yɔɔ nɛ pacaɣ nɛ palɩzɩɣ kpakpasɩ. Paɖʋʋ nzɩ́ sɩwɛ ɖeu yɔ ɖɔkɩŋ taa nɛ pɔlɔ nzɩ́ sɩsɩ fɛyɩ ɖeu yɔ. 
MAT.13.49	Ḿbʋ́ pɔkɔŋ labʋ kedeŋa tɛm wiye. Ɛsɔ tiyiyaa kaɣ kɔm nɛ palɩzɩ ɛyáa azaɣ́a kɩbama hɛkʋ taa 
MAT.13.50	nɛ pɔlɔ-wɛ kʋñɔŋ sɔsɔʋ taa. Peeɖe pewiliɣ nɛ pasalɩ pe-kela.»
MAT.13.51	Yesu tɛm-wɛ yɔɔdɩnaʋ lɛ, ɛpɔzɩ-wɛ se: «Ɩnɩ aduwa ana atɩŋa payɩ a-tɔbʋʋ naa we?» Pocosi-i se: «Ɛɛɛ! Đɩnɩwa.» 
MAT.13.52	Peeɖe eheyi-wɛ se: «Pʋ-yɔɔ lɛ, paɣtʋ wɩlɩyʋ weyi ɛpɩsɩ Ɛsɔ Kewiyaɣ taa tʋmlaɖʋ yɔ, ɛwɛ ɛzɩ ñɩm tʋ weyi ɛlɩzɩɣ ɛ-ñɩm taa wondu kɩfatʋ nɛ kɩbɩndʋ yɔ.»
MAT.13.53	Yesu tɛm tuuu aduwa ḿbʋ́ lɛ, ɛkʋyɩ peeɖe 
MAT.13.54	nɛ ewolo tɛtʋ ndʋ́ tɩ-taa ɛɛcaɣaɣ nɛ ɛpaɣlɩ yɔ nɛ ɛwɩlɩɣ ɛyáa Ɛsɔtɔm Ɛsɔ ɖɩsɛyɛ taa. Peeɖe pɩɖɩɣzɩ mbá patɩŋa pɛwɛ peeɖe yɔ nɛ pɔtɔŋ se: «Le ɛnɛ ɛlɩ lɔŋ ɛnʋ ɛ-yɔɔ? Ɛzɩma ɛlakɩ hama lakasɩ sɩnɛ ḿbʋ́? 
MAT.13.55	Pɩtɛkɛ ɛnʋ lɛ weyi ɛkaŋ kuduyiŋ yɔ ɛ-pɩyalʋ? Pɩtɛkɛ e-ɖoo lɛ Maarɩɩ? Pɩtɛkɛ e-newaa lɛ Yakubu nɛ Yozɛɛfʋ nɛ Siimɔɔ nɛ Yuudi yaa we? 
MAT.13.56	Pɩtɛkɛ e-newaa halaa ñɩma tɩŋa payɩ wɛnɩ ɖɛ-hɛkʋ taa cɩnɛ yaa we? Ɛzɩ le ɛlɩ ɖoŋ ɛnʋ ɛ-yɔɔ kpem?» 
MAT.13.57	Pa-lɩmaɣza ana ayebina nɛ pa-laŋa wɛɛ kpɩzɩŋ nɛ pɩcɛyɩɣ-wɛ nɛ Yesu tɔm siŋŋ.
MAT.13.57	Peeɖe eheyi-wɛ se: «Pañaŋ náyʋ paa le. Ɛlɛ́, ɛ-tɛtʋ nɛ ɛ-hɔʋ pa-taa paañaŋ-ɩ.» 
MAT.13.58	Peeɖe ñɩma taawɛnɩ lidaʋ ɛ-yɔɔ, pʋ-yɔɔ ɛtala hama lakasɩ sakɩyɛ pɛ-tɛ.
MAT.14.1	Alɩwaatʋ ńdʋ́ lɛ, wiyaʋ Eroodi cɔŋaɣnɩ Galilee egeetiye yɔɔ. Pɩkɛdaa lɛ, ɛnɩɩ Yesu taŋ. 
MAT.14.2	Peeɖe eheyi ɛ-tʋmlaɖaa se: «Lɩm Sɔʋ Sɔnzɩ Laɖʋ Yohanɛɛsɩ weyi ɛɛsɩba yɔ, ɛ-tɔm pɔyɔɔdʋʋ, ɛnʋ femna. Ḿbʋ́ yebina nɛ ɛwɛnɩ Ɛsɔ ɖoŋ nɛ ɛlakɩ hama lakasɩ ḿbʋ́.» 
MAT.14.3+MAT.14.4	Lɩm Sɔʋ Sɔnzɩ Laɖʋ Yohanɛɛsɩ sɩm tɔm yɔ. Eroodi kɛlɛɣ e-neu Filiipu halʋ Eroodiyaadɩ. Peeɖe Yohanɛɛsɩ heyi Eroodi se: «Pɩtaha nʋmɔʋ se ŋkpaɣ ñe-neu halʋ.» Pʋyɔɔ eyeba nɛ pakpa Yohanɛɛsɩ, pɔhɔkɩ-ɩ nɛ paɖʋ-ɩ salaka. 
MAT.14.5	Eroodi ñɩnaɣ se ɛkʋ Yohanɛɛsɩ. Ɛlɛ́, eseɣaɣ ɛyáa, mbʋ́ pʋyɔɔ yɔ, pɔcɔŋaɣnɩ ɛ́lɛ́ se ɛkɛ náyʋ.
MAT.14.6	Nakʋyʋ wiye pɔtɔkaɣ Eroodi lʋlʋʋ kazandʋ. Pɩkɛdaa lɛ, Eroodiyaadɩ pɛlɛ paa ɛyáa hɛkʋ taa nɛ pɩla Eroodi leleŋ pɩtɩɩfɛyɩ 
MAT.14.7	nɛ eɖuu ɛyáa tɩŋa ɛsɩndaa se yee ɛ́lɛ́ ɛpɔzɩ-ɩ paa ɛbɛ yɔ, ɛcɛlɩɣ-ɩ. 
MAT.14.8	Peeɖe e-ɖoo tasɩ-ɩ tɔm se ɛyɔɔdɩ. Pʋ-yɔɔ eheyi Eroodi se: «Đʋ Lɩm Sɔʋ Sɔnzɩ Laɖʋ Yohanɛɛsɩ ñʋʋ ñanaɣ taa nɛ ŋcɛlɩ-m.»
MAT.14.9	Eroodi nɩ ḿbʋ́ lɛ, ɛ-laŋɩyɛ wɛɛkɩ. Ŋgʋ́, ɛtɛm ɖuúu ɛyáa hɛkʋ taa se paa pɛlɛ ɛnʋ ɛpɔzɩ-ɩ ɛbɛ yɔ, ɛcɛlɩɣ-ɩ. Pʋ-yɔɔ ɛha nɔɔ se 
MAT.14.10	powolo salaka taa nɛ pɛsɛtɩ Yohanɛɛsɩ ñʋʋ. 
MAT.14.11	Pɛsɛtɩ-kʋ lɛ, paɖʋ ñanaɣ taa nɛ pɛcɛlɩ pɛlɛ nɛ ɛ́lɛ́ woni ɛcɛlɩ e-ɖoo.
MAT.14.12	Peeɖe Yohanɛɛsɩ tɔmkpɛlɩkɩyaa woba pakpaɣ-ɩ nɛ pepi. Pɛtɛm-ɩ pim lɛ, powolo pɛkɛdɩ Yesu mbʋ́ pɩlaba yɔ.
MAT.14.13	Yesu nɩ ḿbʋ́ lɛ, ewolo ɛkpa kpɩyʋʋ taa se ɛkɛsɩ ɛ-tɩ ɖenɖe ɛyáa fɛyɩ yɔ. Ɛlɛ́, ɛyáa samaɣ tɛm nɩʋ. Peeɖe palɩ tɛtʋ ndɩ ndɩ taa nɛ pɔcɔlʋʋ teŋgu nɔɔ se pakatɩ-ɩ ɖenɖe ewoki yɔ. 
MAT.14.14	Yesu lɩ kpɩyʋʋ taa nɛ ɛna ɛyáa pɩtɩɩfɛyɩ ḿbʋ́ lɛ, pɔ-tɔm labɩ-ɩ pʋtɔdɩyɛ nɛ ɛla nɛ kʋdɔndɩnaa mbá powonaa yɔ, pɔ-yɔɔ cɛ.
MAT.14.15	Đanaɣ ɖanaa lɛ, Yesu tɔmkpɛlɩkɩyaa wolo ɛ-cɔlɔ nɛ peheyi-i se: «Lɛɛlɛɛyɔ, wɩsɩ kpema. Ŋgʋ́, ñɩtʋ hɛkʋ taa ɖɩwɛɛ. Heyi ɛyáa samaɣ ŋgá kɛwɛ cɩnɛ yɔ se kowolo tɛtʋ cikpetu taa nɛ kaya tɔɔnaɣ nɛ kɔtɔɔ.»
MAT.14.16	Peeɖe ecosi-wɛ se: «Pɩtɔpɔzɩ se pɛɖɛɛ. Ɩha-wɛ tɔɔnaɣ mɩ-maɣmaɣ nɛ pɔtɔɔ.» 
MAT.14.17	Ɛlɛ́, peheyi-i se tindine hɔɔlasɩ kagbaanzɩ nɛ kpakpasɩ naalɛ ɖeke wɛnɩ pɔ-cɔlɔ. 
MAT.14.18	Ɛlɛ́, Yesu cosi-wɛ se: «Ɩkɔnɩ-m kpakpasɩ ńzɩ́ nɛ tindine hɔɔlasɩ ńzɩ́.»
MAT.14.19	Powonaa lɛ, eheyi ɛyáa tɩŋa payɩ se pacaɣ ñɩtʋ yɔɔ. Peeɖe ɛkpaɣ tindine hɔɔlasɩ kagbaanzɩ ńzɩ́ nɛ kpakpasɩ ńzɩ́ sɩ-naalɛ nɛ ɛkpazɩ ɛ-ɛsɛ ɛsɔdaa nɛ ɛsɛɛ pʋ-yɔɔ Ɛsɔ nɛ ɛcɛdɛlɩ nɛ ɛcɛlɩ ɛ-tɔmkpɛlɩkɩyaa nɛ patayɩ ɛyáa tɩŋa payɩ 
MAT.14.20	nɛ pɔtɔɔ pahaɣ. Ɛ-tɔmkpɛlɩkɩyaa kpeɣli hɔɔlasɩ nzɩ́ sɩkazaa yɔ lɛ, pusu ɖɔkɩŋ hiu nɛ naalɛ. 
MAT.14.21	Mbá pɔtɔɔ tɔɔnaɣ ŋ́gá yɔ, pa-taa abalaa ɖeke kɛkpɛndɩ ɛzɩ kutokiŋ kagbaanzɩ yɔ. Patakalɩnɩ halaa nɛ piya.
MAT.14.22	Pɛtɛm tɔɔʋ lɛ, Yesu heyi ɛ-tɔmkpɛlɩkɩyaa se: «Ɩsʋʋ kpɩyʋʋ taa nɛ ɩɖɛ-m nɔɔ nɛ ɩtɛzɩ kidiiliŋ lɛɛkʋ yɔɔ nɛ meheyi ɛyáa samaɣ se kekpe nɛ mɔnkɔɔ.»
MAT.14.23	Ɛyáa kpem patɩŋa lɛ, ɛkʋyɩ ɛkpa pʋʋ yɔɔ se ɛsɛɣ Ɛsɔ. Ɛɛwɛɛ peeɖe ḿbʋ́ e-ɖeke nɛ ɖoó yu-i. 
MAT.14.24	Alɩwaatʋ ńdʋ́ tɩ-taa lɛ, kpɩyʋʋ ŋ́gʋ́ kɩtɛm talʋʋ poliŋ nɛ lɩm cɔzʋʋ-kʋ, mbʋ́ pʋyɔɔ yɔ, heɣlim makaɣ tuluŋa. 
MAT.14.25	Pʋkɔma ɛzɩ kalɩmaŋ kou yɔ lɛ, Yesu kʋyɩ se ewoki ɛ-tɔmkpɛlɩkɩyaa cɔlɔ, ɛlɛ́, lɩm yɔɔ ɛɖɔŋaɣ.
MAT.14.26	Pana-ɩ ḿbʋ́ lɛ, pɩɖɩɣzɩ-wɛ yem ɖɩɣ ɖɩɣ nɛ peheyiɣ ɖama se ñazɩñazʋʋ nakʋyʋ! Peeɖe sɔɔndʋ kpa-wɛ siŋŋ nɛ pamakɩ kubusi. 
MAT.14.27	Kpaagbaa ḿbʋ́ lɛ, eheyi-wɛ se: «Ɩɖɔkɩ mɩ-tɩ kpam, sɔɔndʋ ɛtaakpa-mɩ, ma.» 
MAT.14.28	Peeɖe Pɩyɛ cosi-i se: «Kɩpaɣlʋ! Yee pɩkɛ ña toovenim yɔ, ŋyele nɛ mɔnɖɔ lɩm yɔɔ nɛ mankatɩ-ŋ.» 
MAT.14.29	Ɛlɛ́, Yesu heyi-i se: «Kɔɔ!» Peeɖe Pɩyɛ lɩwa nɛ ɛɖɔŋ lɩm yɔɔ se ɛkatɩ-ɩ. 
MAT.14.30	Ɛɖɔŋaɣ ḿbʋ́ lɛ, ɛna se heɣlim sɔsɔm makɩ nɛ sɔɔndʋ kpa-ɩ nɛ pɩcaɣ se pʋsʋzɩ-ɩ lɩm tɛɛ. Pʋ-yɔɔ ɛmabɩ kubuka se: «Kɩpaɣlʋ! Ya ma-ñʋʋ!» 
MAT.14.31	Peeɖe Yesu tisezaa ɛkpa e-nesi taa nɛ ɛpɔzɩ-ɩ se: «Lidaʋ ñɩɩɩ tʋ ña! Pɩlabɩ ɛzɩma nɛ ŋpʋtʋʋ ña-taa ḿbʋ́?»
MAT.14.32	Peeɖe pakpa kpɩyʋʋ taa pa-naalɛ nɛ heɣlim yele mabʋ 
MAT.14.33	nɛ Yesu tɔmkpɛlɩkɩyaa mbá paawɛ kɩ-taa yɔ, powolo poluŋ ɛ-tɛɛ nɛ pɔtɔŋ se: «Toovenim lɛ, ña lɛ Ɛsɔ Pɩyalʋ!»
MAT.14.34	Pɛtɛzɩ teŋgu nɛ patalɩ Jeneezaarɛɛtɩ ɛjaɖɛ taa lɛ, 
MAT.14.35	ɖɩ-taa ñɩma sɩm-ɩ nɛ petiyi ɛyáa paa le nɛ peheyi se ewobi hɔɔlʋʋ ŋ́gʋ́ kɩ-taa. Peeɖe pakpaɣ kʋdɔndɩnaa tɩŋa nɛ powoni-wɛ ɛ-cɔlɔ 
MAT.14.36	nɛ petendiɣ-i se eyele nɛ potukuni e-toko ndomiye maɣmaɣ. Mbá patɩŋa payɩ potukaɣnɩ-ɩ yɔ, pɔ-yɔɔ cɛkaɣ.
MAT.15.1	Pʋwayɩ lɛ, Farɩsɩ ñɩma nɛ Yuda ñɩma paɣtʋ wɩlɩyaa palɩɩnɩ Yeruusalɛm nɛ powolo Yesu cɔlɔ nɛ pɔpɔzɩ-ɩ se: 
MAT.15.2	«Pɩlabɩ ɛzɩma nɛ ñɔ-tɔmkpɛlɩkɩyaa lakɩ mbʋ́ paɖʋ ɖɔ-cɔzɔnaa sɔnzɩ taa se pataala yɔ? Mbʋ́ pʋyɔɔ yɔ, paasaŋɩɣ pe-nesi ɛzɩ paɖʋʋ pɔ-sɔnzɩ taa yɔ nɛ pʋcɔ pɔtɔkɩ tɔɔnaɣ.» 
MAT.15.3	Peeɖe Yesu pɔzɩ-wɛ se: «Nɛ mɩ yɔ, pɩlabɩ ɛzɩma nɛ ɩkpakɩɣ mɩ-cɔzɔnaa sɔnzɩ nɛ ɩwɛɛkɩɣnɩ Ɛsɔ paɣtʋ? 
MAT.15.4	Ɛsɔ tɔm se: ‹Ña ña-caa nɛ ño-ɖoo.› Ɛtɔm ɖɔɖɔ se: ‹Weyi ɛyɔɔdʋʋ ɛ-caa yaa e-ɖoo tɔm ɛzaɣ́tʋ yɔ, pʋwɛɛ se pakʋ-ɩ.› 
MAT.15.5	Ɛlɛ́, mɩ mɩwɩlɩɣ se: ‹Yee nɔɔyʋ ɛɖʋwa se mbʋ́ pɩɩwɛɛ se ɛha ɛ-caa yaa e-ɖoo yɔ, ɛhaɣ-pʋ Ɛsɔ› yɔ, 
MAT.15.6	pɩtɛkɛnɩ-ɩ kɩcɛyʋʋ se ɛha-pʋ ɛ-caa yaa e-ɖoo. Pɩwɩlɩɣ se ɩwɛɛkɩɣ Ɛsɔtɔm nɛ ɩɖɔŋ mbʋ́ mɩ-cɔzɔnaa wɩlɩ-mɩ yɔ pʋ-yɔɔ ɖeke. 
MAT.15.7	Tɛɛ nɛ pʋ-yɔɔ ñɩma mɩ! Náyʋ Ezaayii kɛwɛnɩ toovenim se esusi mɩ-tɔm se:
MAT.15.8	‹Ɛsɔ tɔm se ɛyáa panɛ, pasaŋ-m nɛ nɔɔ yem.
MAT.15.8	Pa-laŋa taa lɛ, pɔtɔsɔɔlɩ-m paa ñɩɩɩ.
MAT.15.9	Pasaŋ-m nɛ palaɣ kɩlaŋ mɔ-yɔɔ
MAT.15.9	ɛlɛ́ pa-samtʋ fɛyɩ-m kɛzɛɣa nakɛyɛ.
MAT.15.9	Mbʋ́ pʋyɔɔ yɔ, paɣtʋ ndʋ́ pawɩlɩɣnɩ abalɩtʋ yɔ,
MAT.15.9	tɩkɛ ɛyáa paɣtʋ.› »
MAT.15.10	Pʋwayɩ lɛ, Yesu kpeɣli ɛyáa samaɣ nɛ eheyi-wɛ se: «Iwelesi nɛ ɩnɩɩ mɔn-tɔm camɩyɛ. 
MAT.15.11	Pɩtɛkɛ mbʋ́ ɛyʋ tɔkɩ yɔ, pipisiɣni-i. Ɛlɛ́, mbʋ́ pɩlɩɣnɩ ɛ-nɔɔ taa yɔ, pipisiɣni-i.»
MAT.15.12	Peeɖe ɛ-tɔmkpɛlɩkɩyaa woba ɛ-cɔlɔ nɛ pɔpɔzɩ-ɩ se: «Ŋnawa se tɔm ndʋ́ ŋyɔɔdaɣ yɔ, tɩwɩ Farɩsɩ ñɩma pɩtɩɩfɛyɩ yaa we?» 
MAT.15.13	Ecosi-wɛ se: «Tɩʋ ŋgʋ́ man-Caa weyi ɛwɛ ɛsɔdaa yɔ, ɛtɔsɔ-kʋ yɔ, pɔkɔŋ-kʋ kpɛzʋʋ. 
MAT.15.14	Iyebi-wɛ: pɛwɛ ɛzɩ yʋlʋmaa mbá pɔhɔŋ yʋlʋmaa lɛlaa yɔ! Ŋgʋ́, yee yʋlʋmaa ɛhɔŋ ɖama yɔ, pɔkɔŋ tɔlʋʋ pɔʋ nakʋyʋ taa patɩŋa.»
MAT.15.15	Peeɖe Pɩyɛ pɔzɩ-ɩ se ɛlɩzɩ-wɛ eduuye ńɖɩ́ ɖɩ-tɔbʋʋ. 
MAT.15.16	Ɛlɛ́, Yesu cosi-wɛ se: «Mɩ ɖɔɖɔ, halɩ nɛ sɔnɔ ɩɩpɩzɩɣ se ɩnɩɩ tɔm ndʋ́ mɔyɔɔdʋʋ yɔ tɩ-tɔbʋʋ naa we? 
MAT.15.17	Ɩtanɩɩ se mbʋ́ pɩtɩŋa payɩ ɛyʋ tɔkɩ yɔ, pitiki ɛ-taa nɛ pʋwayɩ lɛ, ewolo ɛlɩɩ awayɩ yaa we? 
MAT.15.18	Ɛlɛ́, tɔm ndʋ́ ɛyʋ yɔɔdʋʋ yɔ, tɩlɩɣnɩ ɛ-taa, ńdʋ́ pisiɣni-i Ɛsɔ ɛsɩndaa. 
MAT.15.19	Mbʋ́ pʋyɔɔ yɔ, lɩmaɣza kɩdɛkɛdɛɛ wena awɛ ɛyʋ taa yɔ, ana yekina se ɛkʋ ɛyʋ yaa ɛla acɛyɛ yaa ɛla acɛyɛ yaa ɛmɩlɩ yaa ɛcɛtɩnɩ lɛlaa taa yaa ɛwɛɛkɩ pa-hɩla. 
MAT.15.20	Ɩnaɣ, ḿbʋ́ pisiɣni ɛyʋ Ɛsɔ ɛsɩndaa. Ɛlɛ́, yee ɛyʋ ɛtasaŋ e-nesi ɛzɩ paɖʋʋ sɔnzɩ taa yɔ nɛ pʋcɔ ɛtɔɔ tɔɔnaɣ yɔ, piipisiɣ-i.»
MAT.15.21	Pʋwayɩ lɛ, Yesu wolo ɛjaɖɛ nɖɩ́ ɖɩñɔtɩnɩ Tiiri nɛ Sidɔɔ yɔ ɖɩ-taa. 
MAT.15.22	Kanaanɩ tɛtʋ taa halʋ nɔɔyʋ kɛwɛ peeɖe. Pɩkɛdaa lɛ, ewolo Yesu cɔlɔ nɛ ɛmakɩ kubusi se: «Kɩpaɣlʋ, Daaviidi Sayɩ! Na man-pʋtɔdɩyɛ nɛ ŋɖɔɔnɩ eleeu weyi ɛwɛ mɛn-pɛlɛ wayɩ nɛ ɛpɩsɩɣ-ɩ kpɛndɛlɩsɩ pɩŋŋ yɔ!» 
MAT.15.23	Yesu tatɩɩcosuu-i. Peeɖe ɛ-tɔmkpɛlɩkɩyaa woba ɛ-cɔlɔ nɛ petendi-i se: «Nɩɩnɩ halʋ ɛnʋ nɛ ɛɖɛɛ. Ɛwɛɛ ɛtɩŋɩɣ ɖa-wayɩ nɛ ɛmakɩ kubusi.» 
MAT.15.24	Ɛlɛ́, Yesu cosi-wɛ se: «Izrɛɛlɩ ñɩma mbá pɛwɛ ɛzɩ heŋ kilebiŋ weyi ɩfɛyɩnɩ ninɖiɣyu yɔ, pɔ-cɔlɔ petiyi-m.» 
MAT.15.25	Ɛlɛ́, halʋ ɛnʋ ewolo eluŋ ɛ-tɛɛ nɛ etendi-i se: «Kɩpaɣlʋ! Sɩnɩ-m!» 
MAT.15.26	Peeɖe ecosi-i se: «Pɩfɛyɩ ɖeu se pakpaɣ piya tɔɔnaɣ nɛ pɛpɛɖɩ hasɩ.» 
MAT.15.27	Halʋ ɛnʋ ɛtɔ se: «Kɩpaɣlʋ! Pɩkɛ toovenim. Ɛlɛ́, yee hasɩ tʋ ɛtɔkɩ nɛ hɔɔlasɩ tɔlʋʋ tataa, sɩɩtɔzʋʋ yaa we?» 
MAT.15.28	Peeɖe Yesu cosi-i se: «Halʋ ña! Ŋwɛnɩ lidaʋ mɔ-yɔɔ siŋŋ. Pɩla ɛzɩ ŋsɔɔlʋʋ yɔ.»
MAT.15.28	Kpaagbaa ḿbʋ́ lɛ, ɛ-pɛlɛ yɔɔ cɛ.
MAT.15.29	Pɩkɛdaa lɛ, Yesu kʋyɩ peeɖe nɛ ewolo Galilee teŋgu nɔɔ nɛ ɛkpa piyaɣ nakɛyɛ yɔɔ nɛ ɛcaɣ. 
MAT.15.30	Peeɖe ɛyáa samaɣ kpaɣ taladɩnaa nɛ yʋlʋmaa nɛ mbá pe-nesi camaa yɔ nɛ ndamaa kaayɔɔdasɩ nɛ kʋdɔndɩnaa lɛlaa sakɩyɛ nɛ powoni-wɛ ɛ-cɔlɔ nɛ ɛla nɛ pɔ-yɔɔ cɛ. 
MAT.15.31	Ɛyáa na ndamaa kaayɔɔdasɩ yɔɔdaɣ nɛ mbá pe-nesi camaa yɔ pɔ-yɔɔ cɛ nɛ taladɩnaa ɖɔŋ camɩyɛ nɛ yʋlʋmaa ñanaɣ lɛ, payɩɣyɩɣ-ɩ pɩŋŋ nɛ pasaŋ Izrɛɛlɩ ñɩma Ɛsɔ.
MAT.15.32	Yesu tɛm labʋ ḿbʋ́ lɛ, ɛ́yáa ɛ-tɔmkpɛlɩkɩyaa nɛ eheyi-wɛ se: «Ɛyáa panɛ, pɛwɛ-m pʋtɔdɩyɛ. Ɩcɔnɩ ɩna, kɩyakɩŋ naadozo yɔ pɛwɛ mɔn-cɔlɔ cɩnɛ. Lɛɛlɛɛyɔ, pɛfɛyɩnɩ nabʋyʋ se pɔtɔɔ. Mɔntɔsɔɔlɩ se meheyi-wɛ se pekpe ñɔɔsɩ, pɩtɛkɛ ḿbʋ́, pɔtɔlʋʋ nʋmɔʋ taa.»
MAT.15.33	Peeɖe ɛ-tɔmkpɛlɩkɩyaa pɔzɩ-ɩ se: «Le ɖɩlɩɣ tɔɔnaɣ yɔɔ ñɩtʋ taa cɩnɛ nɛ ɖɩcalɩ ɛyáa samaɣ kanɛ katɩŋa?» 
MAT.15.34	Ekitini-wɛ se: «Tindine hɔɔlasɩ ɛzɩma wɛ mɩ-cɔlɔ?» Pocosi-i se: «Lʋbɛ nɛ kpakpasɩ cikpesi nasɩyɩ.» 
MAT.15.35	Ɛlɛ́, eheyi ɛyáa se pacaɣ tataa. 
MAT.15.36	Pacaɣaɣ lɛ, ɛkpaɣ tindine hɔɔlasɩ lʋbɛ ńzɩ́ nɛ kpakpasɩ cikpesi ńzɩ́ nɛ ɛsɛɛ Ɛsɔ pʋ-yɔɔ nɛ ɛcɩyɩ nɛ ɛcɛlɩ ɛ-tɔmkpɛlɩkɩyaa nɛ patayɩ-wɛ.
MAT.15.37	Peeɖe patɩŋa payɩ pɔtɔwaa pahaɣ nɛ pɩkazɩ nɛ ɛ-tɔmkpɛlɩkɩyaa kpeɣli hɔɔlasɩ nzɩ́ sɩkazaa yɔ nɛ pusu ɖɔkɩŋ lʋbɛ. 
MAT.15.38	Mbá pɔtɔɔ tɔɔnaɣ ŋ́gá yɔ, pa-taa abalaa ɖeke wɛ kutokiŋ naanza. Patakalɩnɩ halaa nɛ piya.
MAT.15.39	Pɛtɛma lɛ, Yesu heyi-wɛ se pekpe. Ɛlɛ́, ɛkpa kpɩyʋʋ taa nɛ ewolo Magaadaɣ egeetiye taa.
MAT.16.1	Yesu talɩ Magaadaɣ peeɖe lɛ, Farɩsɩ ñɩma nɛ Saduki ñɩma powolo pañɩ ɛ-nɔɔ cɔlɔ tɔm. Pɔpɔzɩ-ɩ se ɛla ɛsɔdaa hama lakasɩ nasɩyɩ nɛ pana. 
MAT.16.2	Peeɖe ecosi-wɛ se: [«Wɩsɩ kɔŋ se sɩɖʋʋ lɛ, ɩtɔŋ se: ‹Alɩwaatʋ wɛɣ camɩyɛ, mbʋ́ pʋyɔɔ yɔ, ɛsɔdaa sɛwa.› 
MAT.16.3	Tanaŋ cu lɛ, ɩtɔŋ se: ‹Sɔnɔ tɛʋ nɩɣ, mbʋ́ pʋyɔɔ yɔ, ɛsɔdaa sɛwa nɛ pʋwɛɛ yulee.› Ɩsɩm ɛsɔdaa wɛtʋ tɔbʋʋ lɩzʋʋ, ɛlɛ́, ɩɩpɩzɩɣ se ɩlɩzɩ mbʋ́ Ɛsɔ lakɩ mɩ-hɛkʋ taa lɛɛlɛɛyɔ yɔ pʋbʋ ñɩŋgʋ.] 
MAT.16.4	Lɛɛlɛɛyɔ ɛyáa kɛ azaɣ́a, peyeki Ɛsɔ nɛ poluŋuu wondu nɛ ɖoŋ lɛɛŋ tɛɛ. Pañɩnɩɣ se pala ɛsɔdaa hama lakasɩ nasɩyɩ nɛ pana. Ɛlɛ́, paakaɣ yʋsaɣ nakɛyɛ naʋ nɛ pɩtasɩnɩ náyʋ Yoonaasɩ ñɩŋga.»
MAT.16.4	Pʋwayɩ lɛ, Yesu ɖɛɛ eyebi-wɛ.
MAT.16.5	Nakʋyʋ wiye Yesu nɛ ɛ-tɔmkpɛlɩkɩyaa pɛtɛzaɣ teŋgu wayɩ nɛ paba sɔɔ tindine yɔɔ. 
MAT.16.6	Peeɖe ɛpaɣ-wɛ se: «Ɩɖɔkɩ mɩ-tɩ ɖeu nɛ Farɩsɩ ñɩma nɛ Saduki ñɩma pɔ-sɔsɔɔna.» 
MAT.16.7	Ɛlɛ́, papazɩ ɖama yɔɔdɩnaʋ se: «Yaa ɖɩtakpaɣ tindine yɔɔ ɛkalɩɣ-ɖʋ ḿbʋ́?» 
MAT.16.8	Yesu nɩ ḿbʋ́ lɛ, ɛpɔzɩ-wɛ se: «Lidaʋ ñɩɩɩ tɩnaa mɩ! Pɩlabɩ ɛzɩma nɛ ɩyɔɔdʋʋnɩ ɖama se ɩtakpaɣ tindine? 
MAT.16.9	Pɩlabɩ ɛzɩma halɩ nɛ sɔnɔ ɩɩnɩɣ? Ɩɩtasɩɣ tɔzʋʋ tindine hɔɔlasɩ kagbaanzɩ nzɩ́ pacalɩnɩ ɛyáa kutokiŋ kagbaanzɩ nɛ ɖɔkɩŋ weyi pɩkazaa nɛ ɩkpaɣ yɔ pʋ-yɔɔ yaa we? 
MAT.16.10	Nɛ tindine hɔɔlasɩ lʋbɛ nzɩ́ pacalɩnɩ ɛyáa kutokiŋ naanza nɛ ɖɔkɩŋ weyi pɩkazaa nɛ ɩkpaɣ yɔ, ɩɩtɔzʋʋ pʋ-yɔɔ ɖɔɖɔ yaa we? 
MAT.16.11	Pɩlabɩ ɛzɩma halɩ nɛ sɔnɔ ɩtatɩɩnɩda se pɩtɛkɛ tindine tɔm mɔyɔɔdaɣnɩ-mɩ? Meheyi-mɩ se ɩɖɔkɩ mɩ-tɩ nɛ Farɩsɩ ñɩma nɛ Saduki ñɩma pɔ-sɔsɔɔna.» 
MAT.16.12	Peeɖe panɩwa se pɩtɛkɛ sɔsɔɔna wena palakɩnɩ tindine yɔ, ana eheyaɣ-wɛ se pɔ́ɖɔ́kɩ pa-tɩ nɛ yɛ. Ɛlɛ́, mbʋ́ Farɩsɩ ñɩma nɛ Saduki ñɩma pawɩlaɣ yɔ, eheyaɣ-wɛ se pɔ́ɖɔ́kɩ pa-tɩ nɛ pʋ.
MAT.16.13	Pʋwayɩ lɛ, Yesu nɛ ɛ-tɔmkpɛlɩkɩyaa powolo Sezaaree Filiipu hɔɔlʋʋ taa. Pɩkɛdaa lɛ, ɛpɔzɩ-wɛ se: «Ɛyáa tɔŋ se Ɛyʋ Pɩyalʋ ma, ma lɛ anɩ?» 
MAT.16.14	Pocosi-i se: «Nabɛyɛ tɔŋ se ña lɛ Lɩm Sɔʋ Sɔnzɩ Laɖʋ Yohanɛɛsɩ. Lɛlaa se ña lɛ Elii weyi paaɖaŋaa yɔ nɛ lɛlaa se ña lɛ Yereemii yaa náyaa taa lɛlʋ.» 
MAT.16.15	Peeɖe ɛpɔzɩ-wɛ se: «Mɩ yɔ, mɩhʋʋ se ma lɛ anɩ?» 
MAT.16.16	Ɛlɛ́, Siimɔɔ Pɩyɛ cosi-i se: «Ña lɛ Weyi Ɛsɔ Lɩzaa Yɔ. Ña lɛ Ɛsɔ wezuu tʋ Pɩyalʋ.» 
MAT.16.17	Peeɖe Yesu heyi-i se: «Yoonaasɩ pɩyalʋ Siimɔɔ! Ŋhiɣ ña-tɩ! Mbʋ́ pʋyɔɔ yɔ, pɩtɛkɛ ɛyʋ nɔɔyʋ heyini-ŋ-tʋ. Ɛlɛ́, man-Caa weyi ɛwɛ ɛsɔdaa yɔ, ɛwɩlɩnɩ-ŋ-tʋ. 
MAT.16.18	Ma lɛ, meheyiɣ-ŋ se: ña mayaɣ se Pɩyɛ. Pɩyɛ ńɖɩ́ ɖɩ-yɔɔ manɖʋʋ mɛ-ŋgbɛyɛ. Sɩm maɣmaɣ ɛɛpɩzɩɣ pɩlabɩ-ɖɩ pʋyʋ. 
MAT.16.19	Mɔnkɔŋ-ŋ cɛlʋʋ Ɛsɔ Kewiyaɣ nɔnɔɔ ñɩma: mbʋ́ ŋkiziɣ se pataala tataa cɩnɛ yɔ, Ɛsɔ kiziɣ se pataalabɩ-pʋ ɖɔɖɔ, nɛ mbʋ́ ŋtisiɣ se pala tataa cɩnɛ yɔ, etisiɣ se palabɩ-pʋ ɖɔɖɔ.» 
MAT.16.20	Peeɖe Yesu paɣ́ ɛ-tɔmkpɛlɩkɩyaa se pataala nɛ nɔɔyʋ nɩɩ se ɛnʋ lɛ Weyi Ɛsɔ Lɩzaa Yɔ.
MAT.16.21	Alɩwaatʋ ńdʋ́ʋ́ Yesu pazɩ ɛ-tɔmkpɛlɩkɩyaa yɔɔdɩnaʋ nɛ ɛkaɖɩ-wɛ se pʋwɛɛ se ewolo Yeruusalɛm nɛ ɛtɔɔ kʋñɔŋ siŋŋ Yuda ñɩma sɔsaa nɛ pɔ-cɔjɔnaa sɔsaa nɛ pa-paɣtʋ wɩlɩyaa pe-nesi taa nɛ pakʋ-ɩ nɛ ɛsɩ nɛ kɩyakɩŋ naadozo wiye lɛ, Ɛsɔ fezi-i.
MAT.16.22	Peeɖe Pɩyɛ ya-ɩ nɛ ɛkɛsɩ-ɩ kɩjaʋ nɛ ɛkalɩ-ɩ se: «Kɩpaɣlʋ! Ɛsɔ huuzuu ñɔ-yɔɔ. Nabʋyʋ ɛɛlakɩ-ŋ kaʋ!» 
MAT.16.23	Ɛlɛ́, ekisini Pɩyɛ yɔɔ nɛ eheyi-i se: «Satanɩ, ɖɛɛ mɔ-yɔɔ! Ŋcaɣ se ŋtuuli-m ma-nʋmɔʋ taa. Mbʋ́ pʋyɔɔ yɔ, ña-lɩmaɣza tɛkɛ Ɛsɔ ñɩna, ɛyáa ñɩna akɛnaa.»
MAT.16.24	Pʋwayɩ lɛ, Yesu heyi ɛ-tɔmkpɛlɩkɩyaa se: «Weyi e-liu wɛɛ se ɛtɩŋɩɣ ma-wayɩ yɔ, pʋwɛɛ se ɛsɔɔ ɛ-maɣmaɣ ɛ-yɔɔ, etisi nɛ ɛtɔɔ kʋñɔŋ siŋŋ
MAT.16.25	Mbʋ́ pʋyɔɔ yɔ, weyi ɛñɩnɩɣ se ɛya ɛ-maɣmaɣ ɛ-ñʋʋ yɔ, ɛtɛŋnɩ-kʋ lesuu. Weyi ɛ́lɛ́ sɩkɩ mɔ-yɔɔ yɔ, ehikiɣ wezuu. 
MAT.16.26	Yee ɛyʋ ehiɣ kedeŋa yɔɔ cɩnɛ ñɩm tɩŋa payɩ nɛ elesi e-wezuu lɛ, pʋwazɩɣ-ɩ we? Ɛbɛ pʋdʋ pɩzɩɣ ɛkpaɣ nɛ ɛlɛɣzɩ ku-lone taa? 
MAT.16.27	Ɛyʋ Pɩyalʋ nɛ Ɛsɔ tiyiyaa pɛkpɛndɩɣnɩ ɛ-Caa Ɛsɔ koboyaɣ nɛ pɔkɔɔ nɛ ɛhɛyɩ paa weyi mbʋ́ ɛlaba yɔ pʋ-yɔɔ. 
MAT.16.28	Toovenim lɛ, meheyiɣ-mɩ se: mbá pɛwɛ cɩnɛ yɔ, pa-taa lɛlaa naɣ Ɛyʋ Pɩyalʋ ma alɩwaatʋ ndʋ́ mɔnkɔŋ mɔntɔɔ kewiyaɣ yɔ nɛ pʋcɔ pasɩ.»
MAT.17.1	Kɩyakɩŋ loɖo ɖɛwa lɛ, Yesu yaa Pɩyɛ nɛ Yakubu nɛ e-neu Yohanɛɛsɩ nɛ ɛkpanɩ-wɛ pʋʋ sɔsɔʋ nakʋyʋ yɔɔ pe-ɖeke. 
MAT.17.2	Peeɖe ɛlɛɣzɩ pɛ-ɛsɩndaa nɛ ɛ-ɛsɩndaa ñɩlɩsɩɣ ɛzɩ wɩsɩ yɔ nɛ e-wondu hʋlʋmɩ layɩ layɩ ɛzɩ fenaɣ yɔ. 
MAT.17.3	Alɩwaatʋ ńdʋ́ʋ́ Mooyiizi nɛ Elii palɩ pɔ-yɔɔ nɛ pa nɛ Yesu pɔyɔɔdʋʋ. 
MAT.17.4	Peeɖe Pɩyɛ heyi Yesu se: «Kɩpaɣlʋ! Đɩwɛʋ cɩnɛ yɔ, pʋwɛ ɖeu pɩŋŋ. Yee ŋtisiɣ yɔ, mensiɣ kɩɖanɖɩŋ naadozo cɩnɛ: ña lɛɛkʋ, Mooyiizi lɛɛkʋ nɛ Elii lɛɛkʋ.»
MAT.17.5	Ɛyɔɔdaɣ ḿbʋ́ lɛ, ɛsɔmɩnʋʋ kɩñɩlɩsʋʋ nakʋyʋ kɔɔ kuhuuzi pɔ-yɔɔ nɛ panɩɣ pʋyɔɔdʋʋnɩ-wɛ nɛ kɩ-tɛɛ se: «Ɛnɛ lɛ man-Pɩyalʋ kʋsɔɔlʋ, maahʋʋ ɛ-yɔɔ kaʋ. Ɩnɩɩnɩ-ɩ!»
MAT.17.6	Tɔmkpɛlɩkɩyaa nɩ nɔɔ ŋ́gá lɛ, sɔɔndʋ kpa-wɛ pɩŋŋ nɛ pɔtɔlɩ tataa nɛ papa pɛ-ɛsɛ nɛ tɛtʋ. 
MAT.17.7	Peeɖe ewobi pɔ-cɔlɔ nɛ ɛma pɔ-yɔɔ se: «Ɩkʋyɩ, sɔɔndʋ ɛtaakpa-mɩ!» 
MAT.17.8	Pakʋsɩ pɛ-ɛsɛ lɛ, panaɣ Yesu ɖeke.
MAT.17.9	Pakʋyɩ pʋʋ yɔɔ nɛ petiki lɛ, ɛpaɣ-wɛ se: «Ɩtaaheyi nɔɔyʋ mbʋ́ ɩnawa yɔ nɛ pʋkɔɔ pɩsɩɩnɩ alɩwaatʋ ndʋ́ Ɛyʋ Pɩyalʋ fema nɛ ɛlɩɩnɩ sɩɖaa taa yɔ.»
MAT.17.10	Pʋwayɩ lɛ, pɔpɔzɩ-ɩ se: «Pɩlabɩ ɛzɩma paɣtʋ wɩlɩyaa tɔŋ se pʋwɛɛ se náyʋ Elii ɛlɛyɩ Weyi Ɛsɔ Lɩzaa Yɔ kɔm?» 
MAT.17.11	Yesu cosi-wɛ se: «Toovenim lɛ, pʋwɛɛ se Elii ɛlɛyɩnɩ kɔm nɛ ɛɖaɣnɩ pɩtɩŋa payɩ. 
MAT.17.12	Ɛlɛ́, mankaɖɩɣ-mɩ se: Elii tɛm kɔm, ɛlɛ́, ɛyáa tasɩm-ɩ, palabɩ-ɩ mbʋ́ pɔsɔɔlaa yɔ. Ḿbʋ́ ɖɔɖɔ pɔkɔŋ ɖʋʋ Ɛyʋ Pɩyalʋ maɣmaɣ kʋñɔŋ.»
MAT.17.13	Peeɖe ɛ-tɔmkpɛlɩkɩyaa ɖiɣzinaa se Lɩm Sɔʋ Sɔnzɩ Laɖʋ Yohanɛɛsɩ tɔm eheyaɣ-wɛ.
MAT.17.14	Yesu nɛ ɛ-tɔmkpɛlɩkɩyaa petibini pʋʋ yɔɔ lɛ, pamaɣnɩ ɛyáa samaɣ. Peeɖe abalʋ nɔɔyʋ woba ɛ-cɔlɔ nɛ eluŋ ɛ-tɛɛ 
MAT.17.15	nɛ etendi-i se: «Kɩpaɣlʋ! Na man-pɩyalʋ pʋtɔdɩyɛ. Abom kpa-ɩ nɛ pɩcɛyɩɣ-ɩ alɩwaatʋ tɩŋa. Ɛɛlaɣzɩɣ tɔlʋʋ lɩm nɛ miŋ pa-taa. 
MAT.17.16	Mowoni-i ñɔ-tɔmkpɛlɩkɩyaa cɔlɔ nɛ patapɩzɩ pala nɛ ɛ-yɔɔ cɛ.» 
MAT.17.17	Peeɖe Yesu pɩsɩnɩ-wɛ se: «Ɛyáa azaɣ́a lidaʋ fɛyɩ tɩnaa mɩ! Alɩwaatʋ ɛzɩma mantasɩɣ mɩ-cɔlɔ caɣʋ nɛ pʋwɛɛ se mɔnɖɔkɩ mɔ-hɔyɛ ɖɔɖɔ? Ɩkɔnɩ-m pɩɣa ŋ́gá cɩnɛ!»
MAT.17.18	Powoni-kɛ lɛ, ɛna se eleeu nɔɔyʋ wɛ ka-wayɩ. Peeɖe eholini ɛ́lɛ́ nɛ ese ka-wayɩ nɛ kɔ-yɔɔ tɩcɛbʋ.
MAT.17.19	Pɩkɛdaa lɛ, ɛ-tɔmkpɛlɩkɩyaa wolo ɛ-cɔlɔ pe-ɖeke nɛ pɔpɔzɩ-ɩ se: «Pɩlabɩ ɛzɩma nɛ ɖɩtapɩzɩ ɖɩɖɔɔnɩ eleeu ɛnʋ pɩɣa ŋ́gá ka-wayɩ?» 
MAT.17.20	Yesu cosi-wɛ se: «Mi-lidaʋ tatalɩ pʋyʋ yɔɔ ɩtapɩzɩ. Toovenim lɛ, mankaɖɩɣ-mɩ se: yee ɩɩwɛnɩ lidaʋ ɛzɩ piye nɖɩ́ ɖɩkɩlɩ kɔzʋʋ yɔ yɔ, ɩpɩzaɣ se iheyi pʋʋ kʋnɛ se: ‹Kpɛzɩ cɩnɛ nɛ ŋwolo ŋsɩŋ peeɖe yɔ!› Nɛ kɩla ḿbʋ́ ɖɔɖɔ. Halɩ nabʋyʋ fɛyɩ se ɩɩpɩzɩɣ ɩlabɩ-pʋ. [ 
MAT.17.21	Ɛlɛ́, Ɛsɔ sɛʋ nɛ nɔɔ hɔkʋʋ pe-ɖeke papɩzɩɣna paha ɛyʋ ɖoŋ nɛ ɛɖɔɔnɩnɩ pɩtɛ eleeu ɛnʋ.]»
MAT.17.22	Nakʋyʋ wiye Yesu tɔmkpɛlɩkɩyaa kpeɣli patɩŋa Galilee egeetiye taa. Peeɖe eheyi-wɛ se: «Pɔkɔŋ Ɛyʋ Pɩyalʋ kpaʋ nɛ paɖʋzɩ ɛyáa nesi taa 
MAT.17.23	nɛ pakʋ-ɩ nɛ kɩyakɩŋ naadozo wiye lɛ, Ɛsɔ fezi-i nɛ sɩm taa.»
MAT.17.23	Ɛyɔɔdɩ ḿbʋ́ lɛ, ɛ-tɔmkpɛlɩkɩyaa laŋa wɛɛkɩ pɩtɩɩfɛyɩ.
MAT.17.24	Yesu nɛ ɛ-tɔmkpɛlɩkɩyaa patalɩ Kapɛrnayum lɛ, Ɛsɔ ɖɩɣa taa lambuu mʋyaa wolo Pɩyɛ cɔlɔ nɛ pɔpɔzɩ-ɩ se: «Mɩ-caa hɛyɩɣ Ɛsɔ ɖɩɣa lambuu yaa ɛɛhɛyɩɣ?» 
MAT.17.25	Pɩyɛ cosi-wɛ se: «Ɛhɛyɩɣ.»
MAT.17.25	Ɛpɩsɩ Yesu cɔlɔ ɖɩɣa lɛ, ɛ́lɛ́ lɛyɩ-ɩ pɔzʋʋ se: «Siimɔɔ! Ŋmaɣzɩɣ se we? Tɛtʋ ñɩma naa agɔmaa pʋwɛɛ se pɛhɛyɩ kedeŋa yɔɔ cɩnɛ awiya sɔsɔna lambuu?» 
MAT.17.26	Pɩyɛ cosi-i se: «Agɔmaa.» Peeɖe Yesu tɔm se: «Yee ḿbʋ́, pʋtɔpɔzɩ se tɛtʋ ñɩma ɛhɛyɩ-kʋ. 
MAT.17.27	Paa ḿbʋ́ yɔ, ɖɩtaakpazɩ pa-pana. Kpaɣ ño-kolaɣ nɛ ŋwolo teŋgu taa nɛ ŋlɔ-kɛ. Kpakpayaɣ ŋgá ŋcalɩɣ kpaʋ yɔ, haa kɔ-nɔɔ, ŋmakɩnɩ liidiye nɖɩ́ pʋpɔzʋʋ yɔ. Lɩzɩ-ɖɩ nɛ ŋkɔnɩ ŋhɛyɩ-wɛ ɖa-naalɛ ɖɔ-yɔɔ.»
MAT.18.1	Alɩwaatʋ ńdʋ́ʋ́ Yesu tɔmkpɛlɩkɩyaa woba ɛ-cɔlɔ nɛ pɔpɔzɩ-ɩ se: «Anɩ lɛ weyi ɛkɛ sɔsɔ Ɛsɔ Kewiyaɣ taa yɔ?» 
MAT.18.2	Peeɖe Yesu ya pɩɣa cikpelaɣ nakɛyɛ nɛ ɛsɩɩ-kɛ pɛ-hɛkʋ taa 
MAT.18.3	nɛ ɛtɔ se: «Toovenim lɛ, meheyiɣ-mɩ se: yee ɩtɛlɛɣzɩ nɛ ɩwɛɛ ɛzɩ piya cikpesi yɔ yɔ, ɩɩsʋʋ Ɛsɔ Kewiyaɣ taa kaʋ. 
MAT.18.4	Weyi etisiɣ ɛ-tɩ nɛ ɛwɛɛ ɛzɩ pɩɣa kanɛ yɔ, ɛnʋ kɩlɩnɩ Ɛsɔ kewiyaɣ taa. 
MAT.18.5	Yee nɔɔyʋ ɛmʋ pɩɣa nakɛyɛ ɛzɩ kanɛ yɔ mɔ-yɔɔ yɔ, man-tɩ tɩŋa pʋdʋ mʋwa.»
MAT.18.6	Yesu tasɩ ɛ-tɔmkpɛlɩkɩyaa heyuu se: «Yee nɔɔyʋ eyeba nɛ mbá pɛwɛnɩ lidaʋ mɔ-yɔɔ nɛ patakpaɣ-wɛ payaa pʋyʋ yɔ pa-taa nɔɔyʋ la kɩwɛɛkɩm yɔ, pɩkɩlɩ wee wee se pɛlɛɛ e-liu tɛɛ pɩyɛ sɔsɔɖɛ nɛ powoni-i pɛpɛɖɩ teŋgu taa nɛ pitisi-i lɩm tɛɛ. 
MAT.18.7	Pʋtɔɔ ɛyáa tɩŋa payɩ! Mbʋ́ pʋyɔɔ yɔ, mbʋ́ piyeki se ɛyáa ɛla kɩwɛɛkɩm yɔ, pʋwɛɣ kedeŋa yɔɔ tam. Ɛlɛ́, pʋtɔɔ weyi pɩtɩŋɩɣnɩ ɛ-yɔɔ yɔ kpem!
MAT.18.8	«Yee ñe-nesi yaa ña-naŋgbaŋaɣ eyekini se ŋla kɩwɛɛkɩm yɔ, sɛtɩ nɛ ŋlɔ poliŋ. Pɩkɩlɩ ɖeu se ŋwɛnɩ nesi kʋɖʋmsɩ yaa naŋgbaŋaɣ kʋɖʋmaɣ nɛ ŋhiɣ wezuu ɛzɩ ŋŋwɛnɩ ñe-nesi naalɛ yaa ña-naŋgbanzɩ naalɛ nɛ Ɛsɔ pɛɖɩ-ŋ miŋ weyi eeɖeŋ kaʋ yɔ ɛ-taa yɔ. 
MAT.18.9	Yee ñɛ-ɛsɩyɛ eyekini se ŋla kɩwɛɛkɩm yɔ, hɔɔzɩ-ɖɩ nɛ ŋlɔ poliŋ. Pɩkɩlɩ ɖeu se ŋwɛnɩ ɛsɩyɛ kʋɖʋmɖɩyɛ nɛ ŋhiɣ wezuu ɛzɩ ŋŋwɛnɩ ɛsɛ naalɛ nɛ Ɛsɔ pɛɖɩ-ŋ kʋñɔŋ maatɛŋ taa ɖenɖe miŋ eeɖeŋ kaʋ yɔ.»
MAT.18.10	Yesu tasɩ ɛ-tɔmkpɛlɩkɩyaa paɣ́ʋ se: «Ɩɖɔkɩ mɩ-tɩ nɛ ɩtaapɛŋ mbá pɛwɛnɩ lidaʋ mɔ-yɔɔ nɛ patakpaɣ-wɛ payaa pʋyʋ yɔ pa-taa nɔɔyʋ tɛtɛ. Toovenim lɛ, mankaɖɩɣ-mɩ se: man-Caa weyi ɛwɛ ɛsɔdaa yɔ, e-tiyiyaa mbá pɔcɔŋnɩ pɔ-yɔɔ yɔ, pɛwɛ ɛ-cɔlɔ tam. [ 
MAT.18.11	Meheyiɣ-mɩ se: Ɛyʋ Pɩyalʋ kɔm se ɛya mbá peleba yɔ pa-ñʋʋ.]
MAT.18.12	«Ɩmaɣzɩɣ se yee nɔɔyʋ ɛwɛnɩ heŋ mɩnʋʋ nɛ ɩ-taa kʋɖʋm le, ɛlakɩ ɛzɩma? Eeyeki kʋɖʋm fɛyɩ mɩnʋʋ weyi ɩkazaa yɔ pʋʋ yɔɔ nɛ ɛɖɛɛ weyi eleba yɔ ɛ-ñɩnʋʋ naa we? 
MAT.18.13	Toovenim lɛ, meheyiɣ-mɩ se: yee ɛna-ɩ yɔ, ɛ-taa hʋlʋmʋʋnɩ-ɩ nɛ pɩkɩlɩ kʋɖʋm fɛyɩ mɩnʋʋ weyi ɩkazaa yɔ. 
MAT.18.14	Ḿbʋ́ ɖɔɖɔ mɩ-Caa Ɛsɔ weyi ɛwɛ ɛsɔdaa yɔ, ɛɛcaɣ se mbá pɛwɛnɩ lidaʋ ɛ-yɔɔ nɛ patakpaɣ-wɛ payaa pʋyʋ yɔ, pa-taa nɔɔyʋ ele.»
MAT.18.15	Yesu tasɩ-wɛ heyuu se: «Yee ña-taabalʋ nɔɔyʋ ɛyʋsaa
MAT.18.16	Yee etetisi lɛ, ŋwolo ŋyaa ɛyʋ nɔɔyʋ yaa ɛyáa naalɛ nabɛyɛ nɛ ña nɛ wɛ iwolo nɛ panɩɩ ndʋ́ ɛyɔɔdʋʋ yɔ. Yee ŋlabɩ ḿbʋ́ yɔ, pɩlakɩ ɛzɩ paɖʋʋ paɣtʋ taa se: ‹Yee ña nɛ nɔɔyʋ ɛwɛ tɔm yɔ, pʋwɛɛ se ɛyáa naalɛ yaa naadozo ɛnɩɩ-tʋ nɛ pɛkɛ aseɣɖe tɩnaa› yɔ. 
MAT.18.17	Yee etetisi ɖɔɖɔ lɛ, ŋwolo ŋheyi ŋgbɛyɛ taa ñɩma nɛ pɔpɔzɩ-ɩ. Yee ɛtanɩɩnɩ paba lɛ, pʋbʋ, ŋkpaɣ-ɩ ɛzɩ weyi ɛɛñaŋ Ɛsɔ yɔ yaa kɩwɛɛkɩm laɖʋ nɔɔyʋ yɔ.
MAT.18.18	«Toovenim lɛ, meheyiɣ-mɩ se: mbʋ́ ikiziɣ se pataala tataa cɩnɛ yɔ, Ɛsɔ kiziɣ se pataalabɩ-pʋ ɖɔɖɔ, nɛ mbʋ́ itisiɣ se pala tataa cɩnɛ yɔ, etisiɣ se palabɩ-pʋ ɖɔɖɔ.
MAT.18.19	«Meheyiɣ-mɩ ɖɔɖɔ se: yee mɩ-taa ɛyáa naalɛ ɛnɩnɩ ɖama tataa cɩnɛ nɛ pasʋlʋmɩ man-Caa weyi ɛwɛ ɛsɔdaa yɔ paa ɛbɛ yɔ, ɛhaɣ-wɛ-pʋ. 
MAT.18.20	Mbʋ́ pʋyɔɔ yɔ, ɖenɖe ɛyáa naalɛ yaa naadozo kpeɣliɣ ma-hɩɖɛ yɔɔ se pɛsɛɣ Ɛsɔ yɔ, mɛwɛɣ pɔ-cɔlɔ.»
MAT.18.21	Pʋwayɩ lɛ, Pɩyɛ wolo Yesu cɔlɔ nɛ ɛpɔzɩ-ɩ se: «Kɩpaɣlʋ! Tam ɛzɩma pʋwɛɛ se menkpeɣ man-taabalʋ alɩwaatʋ ndʋ́ ɛwɛɛ ɛyʋsʋʋnɩ-m yɔ? Pɩsɩɩnɩ tam lʋbɛ yaa we?» 
MAT.18.22	Peeɖe ecosi-i se: «Aayɩ! Maapɩzɩɣ meheyiɣ-ŋ se pɩsɩɩnɩ tam lʋbɛ, ɛlɛ́, wɛɛ-ɩ kpeɣu yɔɔ
MAT.18.23	Pʋ-yɔɔ lɛ, ɩna mbʋ́ Ɛsɔ Kewiyaɣ nɩɣzɩnaa yɔ: wiyaʋ sɔsɔ nɔɔyʋ kekpeɣlini ɛ-tʋmlaɖaa se pɛhɛyɩ-ɩ ɛ-kɩma.
MAT.18.24	«Ɛkalaɣ e-liidiye lɛ, pakpa lɛlʋ nɛ powoni ɛ-cɔlɔ. Ɛ́lɛ́ tɔɔ-ɩ kɩmɩyɛ liidiye kutokiŋ ɛgbaŋ ɛgbaŋ. 
MAT.18.25	Ɛɛnaɣ se ɛla ɛzɩma nɛ ɛhɛyɩ-ɖɩ lɛ, ɛ-caa weyi ɛlakɩ-ɩ tʋmɩyɛ yɔ, ɛha nɔɔ se pokuu ɛ nɛ ɛ-halʋ nɛ e-piya nɛ mbʋ́ pɩtɩŋa payɩ ɛwɛna yɔ nɛ pɛpɛdɩ-wɛ ɛzɩ yomaa yɔ nɛ papɩzɩ pɛhɛyɩ kɩmɩyɛ ńɖɩ́. 
MAT.18.26	Ɛlɛ́, tʋmlaɖʋ ɛnʋ eluŋ ɛ-caa ɛsɩndaa nɛ etendi-i se: ‹Hayɩ man-caa! Na man-pʋtɔdɩyɛ nɛ ŋyebi-m. Mehiɣa lɛ, maahɛyɩ-ŋ!› 
MAT.18.27	Peeɖe pɩlabɩ ɛ-caa ɛnʋ pʋtɔdɩyɛ nɛ ekpeɣ-i ɛ-kɩmɩyɛ ńɖɩ́ nɛ eheyi-i se ɛɖɛɛ.
MAT.18.28	«Tʋmlaɖʋ ɛnʋ ɛlɩ nʋmɔʋ taa lɛ, esuluni ɛ-taabalʋ tʋmlaɖʋ lɛlʋ. Ɛ́lɛ́ kɛwɛnɩ-ɩ kɩmɩyɛ liidiye pazɩ yem. Ɛlɛ́, ɛta e-liu tɛɛ nɛ eheyi-i se: ‹Hɛyɩ-m man-kɩmɩyɛ lɔŋ!› 
MAT.18.29	Peeɖe taabalʋ ɛnʋ eluŋ ɛ-tɛɛ nɛ etendi-i se: ‹Hayɩ man-caa! Na man-pʋtɔdɩyɛ nɛ ŋyebi-m. Mehiɣa lɛ, maahɛyɩ-ŋ!› 
MAT.18.30	Ɛlɛ́, ekizi e-tenduu ḿbʋ́ nɛ ɛkpa-ɩ nɛ ewona ɛɖʋ-ɩ salaka se ɛwɛɛ peeɖe nɛ pʋkɔɔ pɩsɩɩnɩ kɩyakʋ ŋgʋ́ ɛhɛyɩ ɛ-kɩmɩyɛ ńɖɩ́ yɔ.
MAT.18.31	«Tʋmlaɖaa lɛlaa nɩ mbʋ́ pa-taabalʋ laba yɔ lɛ, pɔ-hɔ pɩsɩ pɩŋŋ nɛ powolo pɛkɛdɩ pa-caa pɩtɩŋa payɩ. 
MAT.18.32	Peeɖe ɛ́lɛ́ tiyaa se payaa-ɩ. Ewoba lɛ, eheyi-i se: ‹Tʋmlaɖʋ kañadʋ ña! Mankpaɣ ña-kɩmɩyɛ sɔsɔɖɛ nɛ menkpeɣ-ŋ, mbʋ́ pʋyɔɔ yɔ, ŋtendi-m se menkpeɣ-ŋ. 
MAT.18.33	Pɩtaamʋna se ŋna ña-taabalʋ pʋtɔdɩyɛ ɖɔɖɔ ɛzɩ manaʋ ña-ñɩnɖɛ yɔ yaa we?› 
MAT.18.34	Peeɖe pa-caa ɛnʋ, ɛ-pana kpa pɩŋŋ nɛ eyele nɛ pakpa-ɩ paɖʋzɩ salaka nɔnɔɔ ɖaŋɩyaa nesi taa se panazɩ-ɩ nɛ pʋkɔɔ pɩsɩɩnɩ kɩyakʋ ŋgʋ́ ɛhɛyɩ ɛ-kɩmɩyɛ tɩŋa payɩ ɖɔɖɔ yɔ.»
MAT.18.35	Yesu tasɩ-wɛ heyuu se: «Ḿbʋ́ ɖɔɖɔ pʋwɛɛ. Yee mɩ-taa nɔɔyʋ etekpeɣ ɛ-taabalʋ nɛ ɛ-laŋɩyɛ tɩŋa yɔ, ḿbʋ́ man-Caa weyi ɛwɛ ɛsɔdaa yɔ, ɛkɔŋ-ɩ labʋ.»
MAT.19.1	Yesu tɛm yɔɔdʋʋ lɛ, ɛkʋyɩ Galilee egeetiye taa nɛ ewolo Yudee hɔɔlʋʋ ŋgʋ́ kʋwɛ Yɔɔrdaŋ pɔɔ wayɩ yɔ kɩ-taa. 
MAT.19.2	Ɛyáa samaɣ tɩŋ-ɩ peeɖe nɛ ɛla nɛ pa-taa kʋdɔndɩnaa yɔɔ cɛ.
MAT.19.3	Peeɖe Farɩsɩ ñɩma nabɛyɛ woba pañɩ ɛ-nɔɔ cɔlɔ tɔm. Pɔpɔzɩ-ɩ se: «Đa-paɣtʋ taa lɛ, pɩha nʋmɔʋ se ɛyʋ pɩzɩɣ ɛɖɔɔnɩ ɛ-halʋ paa mbʋ́ pʋ-yɔɔ yaa we?» 
MAT.19.4	Ɛlɛ́, Yesu pɔzɩ-wɛ se: «Ɩtakalɩ tɔm ndʋ́ pama Ɛsɔtɔm Takayaɣ taa yɔ yaa we? Ńdʋ́ lɛ se: ‹Alɩwaatʋ ndʋ́ Ɛsɔ lakaɣ kedeŋa yɔ ɛlabɩ abalʋ nɛ halʋ 
MAT.19.5	nɛ ɛtɔ se: pʋ-yɔɔ abalʋ yeki ɛ-caa nɛ e-ɖoo nɛ ɛnɩɩnɩ ɛ-halʋ nɛ pa-naalɛ papɩsɩ ɛyʋ kʋɖʋm.› 
MAT.19.6	Pʋ-yɔɔ lɛ, patatasɩ kɛʋ ɛyáa naalɛ. Ɛlɛ́, papɩsɩ ɛyʋ kʋɖʋm. Yee ḿbʋ́, pɩtamʋna se ɛyʋ ɛyasɩ mbʋ́ Ɛsɔ kpɛndaa yɔ.»
MAT.19.7	Peeɖe Farɩsɩ ñɩma ḿbá pɔpɔzɩ-ɩ se: «Yee pɩkɛ ḿbʋ́ lɛ, pɩlabɩ ɛzɩma nɛ Mooyiizi ñaɖʋ se abalʋ ɛcɛlɩ ɛ-halʋ kizuu takayaɣ nɛ pʋcɔ ɛɖɔɔnɩ-ɩ yɔ?» 
MAT.19.8	Yesu cosi-wɛ se: «Mɩ-laŋa kpɩzɩŋ yɔɔ Mooyiizi ha-mɩ nʋmɔʋ se ɩɖɔɔnɩ mɩ-halaa. Piyele pɩtaawɛɛ ḿbʋ́ ɖooo kiɖe tɛɛ. 
MAT.19.9	Mankaɖɩɣ-mɩ se: yee nɔɔyʋ halʋ ɛtala acɛyɛ nɛ ɛɖɔɔnɩ-ɩ nɛ ewolo ɛkpaɣ lɛlʋ yɔ, ɛlabɩ acɛyɛ.»
MAT.19.10	Peeɖe ɛ-tɔmkpɛlɩkɩyaa heyi-i se: «Yee ḿbʋ́ pʋwɛɛ yɔ, pɩkɩlɩ wee wee se abalʋ ɛtaacazɩ kpaɣʋ halʋ.» 
MAT.19.11	Ecosi-wɛ se: «Pɩtɛkɛ ɛyáa tɩŋa pɩzɩɣna petisi tɔm tʋnɛ. Ɛlɛ́, mbá Ɛsɔ yeba se petisi yɔ, pe-ɖeke petisiɣni-tʋ. 
MAT.19.12	Nabɛyɛ wɛɛ, paapɩzɩɣ se palʋlɩ piya: pa-taa lɛ, palʋlɩ nabɛyɛ ḿbʋ́. Lɛlaa lɛ, ɛyáa yebina nɛ papɩsɩ kaalʋlɩsɩ, pɩsɛɣ lɛlaa lɛ, Ɛsɔ Kewiyaɣ yɔɔ patakpaɣ halaa. Weyi etisiɣ tɔm ńdʋ́ lɛ, etisi.»
MAT.19.13	Pʋwayɩ lɛ, ɛyáa wokini piya Yesu cɔlɔ se ɛtɩnɩ sɩ-yɔɔ nesi nɛ ɛsɛɛ Ɛsɔ sɩ-yɔɔ. Peeɖe ɛ-tɔmkpɛlɩkɩyaa ɖaŋ-wɛ. 
MAT.19.14	Ɛlɛ́, eheyi-wɛ se: «Iyele piya nɛ sɩkɔɔ mɔn-cɔlɔ, ɩtaaɖaŋ-sɩ. Mbʋ́ pʋyɔɔ yɔ, mbá pɛwɛ ɛzɩ piya ńzɩ́ yɔ, ḿbá lɛ Ɛsɔ Kewiyaɣ taa ñɩma.» 
MAT.19.15	Peeɖe Yesu tɩnɩ e-nesi piya ńzɩ́ sɩ-yɔɔ. Pʋwayɩ lɛ, ɛkʋyɩ peeɖe nɛ ɛɖɛɛ.
MAT.19.16	Pɩkɛdaa lɛ, evebu nɔɔyʋ wolo Yesu cɔlɔ nɛ ɛpɔzɩ-ɩ se: «Wɩlɩyʋ! Pʋyʋ kɩbanʋ weyi pʋwɛɛ se mala nɛ mehiɣ wezuu maatɛŋ?» 
MAT.19.17	Peeɖe ɛpɔzɩ-ɩ se: «Pɩlabɩ ɛzɩma nɛ ŋpɔzʋʋ-m pʋyʋ kɩbanʋ tɔm? Ɛsɔ ɖeke kɛnɩ kɩbanʋ. Yee ŋcaɣ se ŋsʋʋ ɛsɔdaa koboyaɣ taa yɔ, pʋwɛɛ se ŋɖɔ paɣtʋ ndɩ ndɩ ndʋ́ Ɛsɔ ɖʋwa yɔ tɩ-yɔɔ.» 
MAT.19.18	Evebu ɛnʋ ɛpɔzɩ-ɩ se: «Tʋtʋ lɛ ndʋ́?» Yesu cosi-i se: «Taakʋ ɛyʋ, taala acɛyɛ, taamɩlɩ, taacɛtɩnɩ lɛlʋ taa, 
MAT.19.19	ña ña-caa nɛ ño-ɖoo nɛ ŋsɔɔlɩ ña-taabalʋ ɛzɩ ŋsɔɔlʋʋ ña-maɣmaɣ ña-tɩ yɔ.» 
MAT.19.20	Peeɖe evebu ɛnʋ eheyi-i se: «Mɔnɖɔm paɣtʋ ńdʋ́ tɩtɩŋa payɩ tɩ-yɔɔ. Ɛbɛ pʋwɛɛ se mantasɩ labʋ yɔ?» 
MAT.19.21	Ɛlɛ́, Yesu heyi-i se: «Yee ŋcaɣ se ŋtɛzɩ labʋ mbʋ́ Ɛsɔ liu wɛɛ yɔ yɔ, wolo ŋpɛdɩ mbʋ́ pɩtɩŋa payɩ ŋwɛna yɔ nɛ ŋtayɩ kʋñɔndɩnaa pi-liidiye nɛ ŋwɛnɩ ñɩm ɛsɔdaa. Yee ŋlabɩ ḿbʋ́ lɛ, ŋkɔɔ ŋtɩŋ-m.» 
MAT.19.22	Evebu ɛnʋ ɛnɩ ḿbʋ́ lɛ, ɛ-laŋɩyɛ wɛɛkɩ, mbʋ́ pʋyɔɔ yɔ, ɛwɛnɩ ñɩm pɩtɩɩfɛyɩ.
MAT.19.23	Peeɖe Yesu heyi ɛ-tɔmkpɛlɩkɩyaa se: «Toovenim lɛ, mankaɖɩɣ-mɩ se: pʋwɛ kaɖɛ kpem se ñɩm tʋ ɛsʋʋ Ɛsɔ Kewiyaɣ taa. 
MAT.19.24	Pʋcɔ ñɩm tʋ nɔɔyʋ sʋʋ ka-taa lɛ, pʋwɛ kaɖɛ nɛ pɩkɩlɩ ɛzɩ kpaŋnɔ siɣá naalɛ tʋ sʋʋnɩ ɛjɔʋ pɔʋ taa yɔ.» 
MAT.19.25	Panɩ ḿbʋ́ lɛ, pɩɖɩɣzɩ-wɛ pɩŋŋ nɛ pɔtɔŋ se: «Yee ḿbʋ́ apɩzɩɣ ehiɣ ñʋʋ yabʋ yɔ?» 
MAT.19.26	Peeɖe ɛcɔnɩ-wɛ pɩŋŋ nɛ eheyi-wɛ se: «Ɛyáa ɩɩpɩzɩɣna, ɛlɛ́, Ɛsɔ ñapɩzɩɣ ɛla pɩtɩŋa payɩ.»
MAT.19.27	Ɛlɛ́, Pɩyɛ heyi-i se: «Cɔnɩ ŋna ɖiyebi mbʋ́ pɩtɩŋa payɩ ɖɩwɛna yɔ nɛ ɖɩtɩŋ ña-wayɩ. Ɛbɛ pɩlɩɣ-ɖʋ pɩ-taa?» 
MAT.19.28	Peeɖe ecosi-wɛ se: «Toovenim lɛ, mankaɖɩɣ-mɩ se alɩwaatʋ ndʋ́ Ɛyʋ Pɩyalʋ ma mɔnkɔŋ mancaɣ men-kewiyaɣ kpelaɣ yɔɔ koboyaɣ taa yɔ, mbá mɩ ɩtɩŋaɣ ma-wayɩ yɔ, ɩkɔŋ caɣʋ awiya kpelisi hiu nɛ naalɛ yɔɔ nɛ ɩhʋʋnɩ Izrɛɛlɩ ñɩma cejewee hiu nɛ naalɛ. 
MAT.19.29	Mbá peyebi pa-ɖɩsɩ yaa pa-ɖalaa yaa pɔ-kɔɔnaa yaa pa-caanaa yaa po-ɖoonaa yaa pe-piya yaa pa-hayɩm mɔ-yɔɔ yɔ, pɔkɔŋ wɛnaʋ mbʋ́ mbʋ́ paawɛna yɔ tam mɩnʋʋ nɛ pɛtɛ pehiɣ wezuu maatɛŋ. 
MAT.19.30	«Ɛlɛ́, ɛyáa mbá pɛkɛ sɔsaa lɛɛlɛɛyɔ yɔ, pa-taa sakɩyɛ kɔŋ pɩsʋʋ cikpema nɛ mbá paba kɛ cikpema lɛɛlɛɛyɔ yɔ, pa-taa sakɩyɛ ñapɩsɩ sɔsaa.»
MAT.20.1	Yesu heyi-wɛ ɖɔɖɔ se: «Pʋ-yɔɔ lɛ, ɩɩnaɣ mbʋ́ Ɛsɔ Kewiyaɣ nɩɣzɩnaa yɔ: ñɩm tʋ nɔɔyʋ lɩnɩ tanaŋ nakʋyʋ cu nɛ ɛmʋ tʋmlaɖaa nabɛyɛ se palabɩ-ɩ tʋmɩyɛ ɛ-tɩŋ weyi popuu i-pee sʋlʋm yɔ ɩ-hayɩm taa. 
MAT.20.2	Peeɖe ɛ nɛ wɛ panɩnɩ ɖama se ɛhɛyɩɣ-wɛ liidiye pɔɔyaɣ evemiye taa nɛ ewoni-wɛ pɩ-taa. 
MAT.20.3	Pʋkɔma ɛzɩ ñɩɣtʋ nakʋ yɔ lɛ, ɛlɩɩ samaɣ ɖikpeɣliye nɛ ɛtasɩ nabɛyɛ naʋ, paba sɩŋ yem, paalakɩ pʋyʋ. 
MAT.20.4	Ɛlɛ́, eheyi-wɛ se: ‹Mɩ ɖɔɖɔ iwolo ɩla tʋmɩyɛ ma-hayɩm taa nɛ mɛhɛyɩ-mɩ mbʋ́ pʋmʋnaa yɔ.› 
MAT.20.5	Peeɖe ɛ nɛ wɛ patɩŋ kajalaɣ ñɩma wayɩ. Ɛlɛ́, ɛtasɩ lɩʋ wɩsɩ siɣu taa nɛ ɖanaɣ ñɩɣtʋ naadozo yɔɔ nɛ ɛmaɣnɩ lɛlaa ɖɔɖɔ nɛ eheyi-wɛ ḿbʋ́. 
MAT.20.6	Pʋkɔma ɛzɩ ɖanaɣ ñɩɣtʋ kagbaanzɩ yɔ lɛ, ɛtasɩ lɩʋ peeɖe nɛ ɛmaɣnɩ nabɛyɛ sɩŋ ɖɔɖɔ yem. Ɛpɔzɩ-wɛ se: ‹Pɩlabɩ ɛzɩma nɛ ɩsɩŋ cɩnɛ kɩyakʋ nɛ kɩ-tɛɛ pilim nɛ ɩɩlakɩ pʋyʋ?› 
MAT.20.7	Peeɖe paba cosi-i se: ‹Nɔɔyʋ takpaɣ-ɖʋ se ɖɩlabɩ-ɩ tʋmɩyɛ.› Ɛlɛ́, eheyi-wɛ se: ‹Yee ḿbʋ́ ɩtɩŋ lɛlaa wayɩ ma-hayɩm taa.›
MAT.20.8	«Wɩsɩ tɛma lɛ, ñɩm tʋ ɛnʋ eheyi weyi ɛcɔŋnɩ tʋmlaɖaa yɔɔ yɔ se: ‹Yaa-wɛ nɛ ŋhɛyɩ-wɛ pe-liidiye. Ɛlɛ́, pazɩnɩ wayɩ wayɩ ñɩma nɛ pɩɖɩɣnɩ kajalaɣ ñɩma.› 
MAT.20.9	Mbá powobi hayɩm taa ɖanaɣ ñɩɣtʋ kagbaanzɩ yɔɔ yɔ, ɛhɛyɩ paa pa-taa weyi liidiye pɔɔyaɣ. 
MAT.20.10	Pɩtalɩnɩ kajalaɣ ñɩma lɛ, ɛhɛyɩ-wɛ ɖɔɖɔ pɔɔyaɣ pɔɔyaɣ. Ŋgʋ́, pamaɣzaɣ se pɛhɛyɩɣ-wɛ nɛ pɩkɩlɩ mbá potowolo lɔŋ yɔ. 
MAT.20.11	Peeɖe papazɩ pɩɣyɩnaʋ ñɩm tʋ ɛnʋ 
MAT.20.12	nɛ pɔpɔzɩ-ɩ se: ‹Pɩlabɩ ɛzɩma nɛ ŋhɛyɩ ɖa nɛ mbá palabɩ tʋmɩyɛ ñɩ́ɣ́yʋ́ʋ kʋɖʋmʋʋ ɖeke yɔ liidiye ɖeyi ɖeyi? Ŋgʋ́, ɖɛwɛnɩ tʋmɩyɛ taa ɖooo tanaŋ tɛɛ nɛ ɖɩla tʋmɩyɛ siŋŋ nɛ wɩsɩ ñaɣ-ɖʋ!› 
MAT.20.13	Ɛlɛ́, ecosi pa-taa lɛlʋ se: ‹Taŋ! Montomuli-ŋ. Ma nɛ ŋ ɖɩtanɩɩnɩ ɖama se mɛhɛyɩɣ-ŋ liidiye pɔɔyaɣ evemiye taa yaa we? 
MAT.20.14	Pʋ-yɔɔ lɛ, mʋ ñe-ɖeɖe hɛɛɛ nɛ ŋɖɛɛ. Manɖʋna se mɛhɛyɩɣ ña nɛ wayɩ wayɩ tʋ ɖeyi ɖeyi. 
MAT.20.15	Mɛnfɛyɩnɩ waɖɛ se malabɩnɩ me-liidiye mbʋ́ me-liu wɛɛ yɔ yaa we? Yaa man-camɩyɛ lakasɩ yɔɔ ŋlakɩ ɛsɩsɛmɩyɛ ḿbʋ́?› » 
MAT.20.16	Peeɖe Yesu tasɩ yɔɔdʋʋ se: «Ḿbʋ́ wayɩ ñɩma kɔŋ pɩsʋʋ kajalaɣ ñɩma nɛ kajalaɣ ñɩma ñapɩsɩ wayɩ ñɩma.»
MAT.20.17	Nakʋyʋ wiye Yesu nɛ ɛ-tɔmkpɛlɩkɩyaa pakpaɣaɣ Yeruusalɛm. Pɩkɛdaa lɛ, ɛkɛsɩ ɛ-tɔmkpɛlɩkɩyaa hiu nɛ naalɛ nɛ eheyi-wɛ se: 
MAT.20.18	«Ɩna, ɖɩkpaʋ Yeruusalɛm yɔ, pakpaɣ Ɛyʋ Pɩyalʋ nɛ paɖʋzɩ cɔjɔnaa sɔsaa nɛ paɣtʋ wɩlɩyaa pe-nesi taa. Pɔkɔŋ-ɩ hʋnaʋ nɛ pakʋ ɛ-tɔm nɛ paɖʋ se pakʋ-ɩ. 
MAT.20.19	Paɖʋzʋʋ-ɩ mbá paañaŋ Ɛsɔ yɔ pe-nesi taa nɛ paba woŋ-i nɛ polu-i agbazɛɛ nɛ pakam-ɩ kaamaŋkaɣ yɔɔ nɛ ɛsɩ. Kɩyakʋ naadozo ñɩŋgʋ wiye lɛ, Ɛsɔ fezi-i.»
MAT.20.20	Yesu tɛm ɛ-tɔmkpɛlɩkɩyaa heyuu ḿbʋ́ lɛ, Zebedee halʋ kpaɣ ɛ-pɩyalaa Yakubu nɛ Yohanɛɛsɩ nɛ powolo ɛ-cɔlɔ nɛ eluŋ ɛ-tɛɛ nɛ ewini-i. 
MAT.20.21	Peeɖe ɛ́lɛ́ pɔzɩ-ɩ se: «Ɛbɛ ŋcaɣ se malabɩ-ŋ?» Ecosi-i se: «Mancaɣ se ŋkɔm ŋcaɣ ñe-kewiyaɣ kpelaɣ yɔɔ lɛ, ŋyele nɛ man-pɩyalaa panɛ pacaɣ ñɔ-cɔlɔ: lɛlʋ ña-nɩwaŋ yɔɔ nɛ lɛlʋ ña-nɩmɩyɛ yɔɔ.» 
MAT.20.22	Ɛlɛ́, Yesu heyi-wɛ se: «Ɩɩsɩŋ mbʋ́ ɩsʋlʋmʋʋ yɔ. Ɩpɩzɩɣ ɩtɔɔ kʋñɔŋ sɔsɔʋ ŋgʋ́ mɔnkɔŋ tɔɔʋ yɔ?» Peeɖe Yakubu nɛ Yohanɛɛsɩ pocosi-i se: «Ɛɛɛ! Đɩpɩzɩɣ ɖɩtɔɔ-kʋ.» 
MAT.20.23	Yesu pɩsɩnɩ-wɛ se: «Toovenim ɩkɔŋ tɔɔʋ kʋñɔŋ ŋgʋ́ mɔntɔkɩ yɔ. Ɛlɛ́, ma-nɩwaŋ yɔɔ nɛ ma-nɩmɩyɛ yɔɔ caɣʋ ñɩndʋ lɛ, pɩtɛkɛ mahaɣnɩ nʋmɔʋ. Mbá man-Caa liu wɛɛ se pacaɣ lona ana a-taa yɔ, ḿbá cakɩna.» 
MAT.20.24	Tɔmkpɛlɩkɩyaa hiu mbá pɩkazaa yɔ, panɩ ḿbʋ́ lɛ, pa-taa wɩɩnɩ pa-naalɛ. 
MAT.20.25	Peeɖe Yesu ya patɩŋa nɛ eheyi-wɛ se: «Ɩtɛm sɩm se mbá pɛkɛ awiya sɔsɔna yɔ, ponuutuu pa-ajɛya taa ñɩma nɛ sɔsaa ñawɩlɩɣ-wɛ ɖɔɖɔ po-ɖoŋ. 
MAT.20.26	Mɩ lɛ, wɛtʋ ńdʋ́ tɩtaawɛɛ mɩ-hɛkʋ taa. Yee mɩ-taa nɔɔyʋ ɛcaɣ se ɛkɛ sɔsɔ yɔ, pʋdʋ ɛpɩsɩ mɩ-tʋmlaɖʋ. 
MAT.20.27	Yee nɔɔyʋ ɛcaɣ se ɛkɛ mɩ-ñʋʋdʋ yɔ, pʋdʋ ɛpɩsɩ mɩtɩŋa mi-yom. 
MAT.20.28	Halɩ Ɛyʋ Pɩyalʋ tɔkɔɔ se ɛyáa ɛlabɩ-ɩ tʋmɩyɛ. Ɛlɛ́, ɛkɔma se ɛlabɩ-wɛ tʋmɩyɛ nɛ ɛkpaɣ ɛ-maɣmaɣ ɛ-tɩ ɛhɛyɩ pɔ-yɔɔ nɛ puholi pa-taa sakɩyɛ.»
MAT.20.29	Pʋwayɩ lɛ, Yesu nɛ ɛ-tɔmkpɛlɩkɩyaa patalɩ Yeriikoo tɛtʋ taa. Palɩ tɩ-taa se pɛɖɛɣ lɛ, ɛyáa samaɣ sɔsɔɔ nakɛyɛ tɩŋɩɣ-wɛ. 
MAT.20.30	Yʋlʋmaa naalɛ nabɛyɛ kacaɣ peeɖe nʋmɔʋ nɔɔ. Panɩ Yesu taŋ lɛ, pama kubusi se: «Kɩpaɣlʋ, wiyaʋ Daaviidi sayɩ! Na ɖa-pʋtɔdɩyɛ.» 
MAT.20.31	Peeɖe ɛyáa samaɣ ñazɩ-wɛ se: «Isu peeɖe!» Ɛlɛ́, pɛtɛzɩ kubusi mabʋ ɖoŋ se: «Kɩpaɣlʋ, wiyaʋ Daaviidi Sayɩ! Na ɖa-pʋtɔdɩyɛ.» 
MAT.20.32	Ɛlɛ́, Yesu sɩŋ nɛ ɛ́yáa-wɛ nɛ ɛpɔzɩ-wɛ se: «Ɛbɛ ɩcaɣ se malabɩ-mɩ?» 
MAT.20.33	Pocosi-i se: «Kɩpaɣlʋ! Đɩcaɣ se ŋla nɛ ɖɛ-ɛsɛ kuli.» 
MAT.20.34	Peeɖe Yesu na pa-pʋtɔdɩyɛ nɛ etukuni pɛ-ɛsɛ nɛ patɩpazɩ naʋ nɛ pa-naalɛ patɩŋɩɣ ɛ-wayɩ.
MAT.21.1	Yesu nɛ ɛyáa mbá patɩŋaɣ-ɩ yɔ, pɔñɔtɩnɩ Yeruusalɛm Bɛtfaajee hɔɔlʋʋ taa Somiŋ Pʋʋ liu tɛɛ lɛ, etiyi ɛ-tɔmkpɛlɩkɩyaa naalɛ se: 
MAT.21.2	«Iwolo tɛtʋ cikpetu ndʋ́ tɩwɛ ɛsɩndaa yɔ tɩ-taa. Ɩtalɩɣ lɛ, ɩmakɩnɩ paɖɩ kpaŋaɣ nakɛyɛ nɛ ke-piye. Ɩyɛɖɩ-wɛ nɛ ɩkɔna. 
MAT.21.3	Yee nɔɔyʋ ɛpɔzɩ-mɩ natʋyʋ lɛ, iheyi-i se: ‹Kɩpaɣlʋ liu wɛ-wɛ.› Pʋbʋ, pʋdʋ yeki-mɩ nɛ ɩɖɛɛ.»
MAT.21.4	Pʋnɛ pɩlabɩ se tɔm ndʋ́ náyʋ yɔɔdaa yɔ, tɩla. Ńdʋ́ lɛ se:
MAT.21.5	«Iheyi Siiyɔɔ ñɩma se:
MAT.21.5	ɩcɔnɩ ɩna, mi-wiyaʋ sɔsɔ kɔŋ!
MAT.21.5	Ɛwɛ hɛɛɛ.
MAT.21.5	Ɛcaɣ kpaŋaɣ
MAT.21.5	nɛ ke-piye,
MAT.21.5	kpaŋaɣ ŋgá kasɩɣlɩ sʋʋtʋ sakɩyɛ yɔ ke-piye.»
MAT.21.6	Peeɖe ɛ-tɔmkpɛlɩkɩyaa ḿbá pɛɖɛwa nɛ pala ɛzɩ eheyuu-wɛ yɔ. 
MAT.21.7	Pɔkɔnɩ kpaŋaɣ nɛ ke-piye lɛ, pɔhɔzɩ po-wondu lɛɛtʋ nɛ pɔpɔ pɔ-yɔɔ nɛ Yesu kpa ɛcaɣ. 
MAT.21.8	Peeɖe samaɣ taa ɛyáa sakɩyɛ hɔzɩ po-wondu lɛɛtʋ nɛ pɔpɔ nʋmɔʋ taa. Lɛlaa sɛtɩ hatʋ nɛ pɔpɔ ɖɔɖɔ se paɖʋ-ɩ hɩɖɛ. 
MAT.21.9	Mbá paawɛ Yesu ɛsɩndaa nɛ mbá patɩŋaɣ ɛ-wayɩ yɔ, pokou se: «Ozaana! Wiyaʋ Daaviidi Sayɩ! Ɛsɔ ɛ́wazɩ weyi ɛkɔŋ Kɩpaɣlʋ lone taa yɔ ɛ-yɔɔ. Ozaana! Đooo ɛsɔdaa!» 
MAT.21.10	Yesu talɩ Yeruusalɛm lɛ, piseɣti ɛyáa tɩŋa nɛ pɔpɔzʋʋ se: «Anɩ yɔ ɛnɛ?» 
MAT.21.11	Ɛyáa samaɣ ŋgá katɩŋaɣ-ɩ yɔ, kocosi-wɛ se: «Ɛnʋ lɛ náyʋ Yesu, ɛ-tɛ Nazarɛɛtɩ Galilee egeetiye taa.»
MAT.21.12	Yesu talɩ ḿbʋ́ lɛ, ɛsʋʋ Ɛsɔ ɖɩɣa kadaɣ taa nɛ ɛɖɔɔnɩ pɛdɩyaa nɛ yaɖaa patɩŋa payɩ. Etuzi liidiye yɔkɩyaa taabɩlɩnaa nɛ halikukunaa pɛdɩyaa kpelisi nɛ ɛpɛɖɩ. 
MAT.21.13	Ɛlɛ́, eheyi mbá pɛwɛ peeɖe yɔ se: «Ɛsɔ yɔɔdaa nɛ pama ɛ-Tɔm Takayaɣ taa se: ‹Man-ɖɩɣa kɛɣnɩ Ɛsɔ ɖɩsɛyɛ.› Ŋgʋ́, mɩ mɩpɩsɩ-kɛ mɩ́láa ñɩŋga.»
MAT.21.14	Ɛwɛ peeɖe ḿbʋ́ lɛ, yʋlʋmaa nɛ kalɩkalasɩ powolo ɛ-cɔlɔ nɛ ɛla nɛ pɔ-yɔɔ cɛ. 
MAT.21.15	Cɔjɔnaa sɔsaa nɛ paɣtʋ wɩlɩyaa paawɛ peeɖe ɖɔɖɔ. Pana hama lakasɩ nzɩ́ Yesu lakaɣ yɔ nɛ panɩɩ piya kou se: «Ozaana! Wiyaʋ Daaviidi Sayɩ» lɛ, pɩwɩzɩ-wɛ. 
MAT.21.16	Peeɖe pɔpɔzɩ-ɩ se: «Ŋnɩɣ ndʋ́ piya ńzɩ́ sɩyɔɔdʋʋ yɔ?» Ecosi-wɛ se: «Ɛɛɛ! Yee ḿbʋ́, ɩtakalɩdɩ tɔm ndʋ́ pama Ɛsɔtɔm Takayaɣ taa yɔ kaʋ yaa we? Ńdʋ́ lɛ se: ‹Ña Ɛsɔ, halɩ ŋyeba nɛ piya sɔsɔsɩ nɛ cikpesi pasam-ŋ.› »
MAT.21.17	Pʋwayɩ lɛ, Yesu yebi-wɛ peeɖe nɛ ewolo Betaanii nɛ ɛsʋʋ.
MAT.21.18	Tɛʋ fema lɛ, Yesu kʋyɩ se ɛpɩsɩɣ Yeruusalɛm nɛ ñɔɔsɩ kpa-ɩ. 
MAT.21.19	Peeɖe elosi hiyuú nakʋyʋ nɛ ewolo kʋ-cɔlɔ, ɛlɛ́, ɛmaɣnɩ hatʋ ɖeke kʋ-yɔɔ kpemm. Pʋ-yɔɔ ɛtɔm se: «Ña! Ŋtasɩ lʋlʋʋ lɛ, maana!» Kpaagbaa ḿbʋ́ lɛ, hiyuú ŋ́gʋ́ kɩwɩlɩ. 
MAT.21.20	Ɛ-tɔmkpɛlɩkɩyaa na ḿbʋ́ lɛ, pɩɖɩɣzɩ-wɛ nɛ pɔpɔzɩ-ɩ se: «Ɛzɩma hiyuú ŋ́gʋ́ kɩwɩlɩ kpaagbaa ḿbʋ́?» 
MAT.21.21	Peeɖe ecosi-wɛ se: «Toovenim lɛ, mankaɖɩɣ-mɩ se yee ɩwɛnɩ lidaʋ Ɛsɔ yɔɔ nɛ ɩɩpʋtʋʋ yɔ, ɩpɩzɩɣ ɩla mbʋ́ malabɩ hiyuú ŋ́gʋ́ yɔ. Ɛlɛ́, pɩɩsɩɣnɩ pi-ɖeke, halɩ ɩpɩzaɣ se iheyi pʋʋ kʋnɛ se: ‹Kpɛzɩ peeɖe nɛ ŋwolo ŋtɔlɩ teŋgu taa› nɛ pɩla ḿbʋ́ ɖɔɖɔ. 
MAT.21.22	Yee ɩwɛnɩ lidaʋ Ɛsɔ yɔɔ yɔ, ɛhaɣ-mɩ mbʋ́ pɩtɩŋa payɩ ɩpɔzʋʋ-ɩ mɩ-Ɛsɔ sɛʋ taa yɔ.»
MAT.21.23	Pʋwayɩ lɛ, Yesu pɩsɩ Ɛsɔ ɖɩɣa kadaɣ taa nɛ ɛwɩlɩɣ ɛyáa Ɛsɔtɔm. Peeɖe Yuda ñɩma sɔsaa nɛ pɔ-cɔjɔnaa sɔsaa powobi ɛ-cɔlɔ nɛ pɔpɔzɩ-ɩ se: «Aha-ŋ nɔɔ se ŋɖɔɔnɩ ɛyáa? Aha-ŋ waɖɛ se ŋla ḿbʋ́?» 
MAT.21.24	Yesu heyi-wɛ se: «Ma mɔnpɔzʋʋ-mɩ tɔm kʋɖʋmtʋ koŋ, yee icosi-m lɛ, meheyi-mɩ weyi ɛha-m nɔɔ se mala ḿbʋ́ yɔ. 
MAT.21.25	Mɔnpɔzʋʋ-mɩ se: atiyi Yohanɛɛsɩ se ɛla ɛyáa lɩm sɔʋ sɔnzɩ? Ɛsɔ yaa ɛyáa tiyini-i?» Ɛlɛ́, pɔyɔɔdɩnɩ ɖama se: «Yee ɖicosaa se: ‹Ɛsɔ tiyini-i› yɔ, ɛpɔzʋʋ-ɖʋ se: ‹Nɛ pɩla ɛzɩma ɖɩtamʋ ɛ-tɔm yɔ?› 
MAT.21.26	Ŋgʋ́, sɔɔndʋ kpaɣ-ɖʋ se ɖɩtɔ se: ‹Ɛyáa tiyini-i,› mbʋ́ pʋyɔɔ yɔ, ɛyáa tɩŋa maɣzɩɣ se Yohanɛɛsɩ kɛ náyʋ.» 
MAT.21.27	Ɛlɛ́, pocosi-i se: «Đɩɩsɩŋ.» Peeɖe ɛ́lɛ́ pɩsɩnɩ-wɛ se: «Yee ḿbʋ́ ma ɖɔɖɔ maaheyiɣ-mɩ weyi ɛha-m nɔɔ ŋ́gá yɔ.»
MAT.21.28	Yesu tasɩ-wɛ pɔzʋʋ se: «Se we ɩmaɣzɩɣ eduuye ɖɩnɛ ɖɩ-tɔm? Ńɖɩ́ lɛ se: abalʋ nɔɔyʋ wɛnɩ ḿbʋ́, ɛwɛnɩ abalɩbiya naalɛ. Nakʋyʋ wiye lɛ, eheyi sɩ-taa sɔsɔɔ se: ‹Man-pɩyalʋ! Sɔnɔ wolo ŋla tʋmɩyɛ man-tɩŋ weyi popuu i-pee sʋlʋm yɔ ɩ-hayɩm taa.› 
MAT.21.29	Ɛlɛ́, kocosi-i se: ‹Maawoki.› Pɩkɛdaa lɛ, kɛlɛɣzɩ lɩmaɣza nɛ kakʋyɩ kɛɖɛɛ pɩ-taa. 
MAT.21.30	Abalʋ ɛnʋ, eheyi lɛɛka ɖɔɖɔ ḿbʋ́. Kaka cosi-i se: ‹Caa, mowoki.› Ɛlɛ́, kotowolo.» 
MAT.21.31	Peeɖe Yesu pɔzɩ-wɛ se: «Sɩ-naalɛ sɩ-taa lɛ, ŋgá kalabɩ mbʋ́ ka-caa liu wɛɛ yɔ?» Pocosi-i se: «Kajalaɣ ñɩŋga.»
MAT.21.31	Ɛlɛ́, eheyi-wɛ se: «Toovenim lɛ, mankaɖɩɣ-mɩ se tikee mʋyaa nɛ halaa mbá pɛpɛdɩɣ pa-tɩ yɔ, pɛlɛyɩɣ-mɩ sʋʋ Ɛsɔ Kewiyaɣ taa. 
MAT.21.32	Mbʋ́ pʋyɔɔ yɔ, Lɩm Sɔʋ Sɔnzɩ Laɖʋ Yohanɛɛsɩ kɔm mɩ-cɔlɔ nɛ ɛwɩlɩ-mɩ mbʋ́ pʋtʋʋzaa yɔ pʋ-nʋmɔʋ nɛ ikizi. Ɛlɛ́, tikee mʋyaa nɛ halaa mbá pɛpɛdɩɣ pa-tɩ yɔ, paba ñetisi ɛ-tɔm. Halɩ ɩna ḿbʋ́, ɛlɛ́ ɩtɛlɛɣzɩ wɛtʋ se itisi ɛ-tɔm.»
MAT.21.33	Yesu tasɩ yɔɔdʋʋ se: «Iwelesi eduuye lɛɛɖɛ: ñɩm tʋ nɔɔyʋ wɛnɩ ḿbʋ́ nɛ ɛsɔ tɩŋ weyi popuu i-pee sʋlʋm yɔ. Pʋwayɩ lɛ, ɛma koloŋa nɛ ɛcɔzɩ nɛ ɛla ɖenɖe ɛɛñazɩɣ a-lɩm yɔ. Ɛma ɖɔɖɔ tilimiye nɖɩ́ ɖɩ-yɔɔ pasɩŋɩɣ nɛ pefeŋiɣ yɔ. Ɛtɛma lɛ, ɛkpaɣ ɛyáa se pɔcɔŋnɩ tɩŋ ɩnʋ ɩ-yɔɔ nɛ ɛɖɛɛ nʋmɔʋ. 
MAT.21.34	Pɩkɛdaa lɛ, pɩtalɩ tɩŋ ɩnʋ i-pee koyuu. Peeɖe ɛkʋsɩ e-tiyiyaa nabɛyɛ se powolo ɛ-tʋmlaɖaa ḿbá pɔ-cɔlɔ nɛ pamʋ e-ɖeɖe nɛ powona. 
MAT.21.35	Patalaa lɛ, tʋmlaɖaa ḿbá pakpa-wɛ nɛ pama lɛlʋ nɛ pakʋ lɛlʋ nɛ payaɣ lɛlʋ pɛɛ nɛ ɛsɩ. 
MAT.21.36	Hayɩm tʋ ɛnʋ ɛnɩ ḿbʋ́ lɛ, ɛtasɩ kʋsʋʋ tiyiyaa lɛlaa nɛ pakɩlɩ mbá eetiyaa yɔ ɖɔʋ nɛ etiyi-wɛ. Patalaa lɛ, tʋmlaɖaa ḿbá pakpa-wɛ nɛ palabɩ-wɛ ɖɔɖɔ ɛzɩ paalabʋ kajalaɣ ñɩma yɔ. 
MAT.21.37	Ɛɛnaɣ se ɛla ɛzɩma lɛ, ɛtɛzɩ tiyuu ɛ-pɩyalʋ pɔ-cɔlɔ nɛ ɛhʋʋ ɛ-taa se: ‹Paa pɩɩla ɛzɩma, pañaŋ-ɩ.› 
MAT.21.38	Tʋmlaɖaa ḿbá pana-ɩ ḿbʋ́ lɛ, pɔyɔɔdɩnɩ ɖama se: ‹Ɩnaɣ weyi ɛkɔŋ yɔ, ɛnʋ kaɣnɩ tɩɣyʋʋ ɛ-caa ñɩm. Ɛkɔma lɛ, ɖɩkʋ-ɩ nɛ ɖɩtɩɣyɩ-pʋ!› 
MAT.21.39	Ɛtalaa lɛ, pakpa-ɩ nɛ palɩzɩ-ɩ nɛ hayɩm ḿbʋ́ pʋ-wayɩ nɛ pakʋ-ɩ.» 
MAT.21.40	Yesu tɛm tuuu eduuye ńɖɩ́ lɛ, ɛpɔzɩ-wɛ se: «Tɔɔ! Hayɩm tʋ ɛnʋ ɛkɔŋ lɛ, ɛbɛ ɛlakɩ tʋmlaɖaa ḿbá?» 
MAT.21.41	Pocosi-i se: «Ɛkɔŋ ɛkʋ azaɣ́a ḿbá, pɩɩlakɩ-ɩ pʋtɔdɩyɛ kaʋ nɛ piyele ɛcaa ɛyáa kɩfama se pɔcɔnɩ-ɩ ɛ-tɩŋ yɔɔ camɩyɛ nɛ pokoyuu i-pee nɛ powokini-i alɩwaatʋ ndʋ́ pʋpɔzʋʋ yɔ.»
MAT.21.42	Peeɖe ɛpɔzɩ-wɛ se: «Ɩtakalɩ tɔm ndʋ́ pama Ɛsɔtɔm Takayaɣ taa yɔ kaʋ yaa we? Ńdʋ́ lɛ se:
MAT.21.42	‹Pɩyɛ nɖɩ́ kuduyiŋ mayaa kpaɣaɣ pɔlɔ yɔ,
MAT.21.42	ńɖɩ́ pɩsɩnɩ ɖɩkɩlɩ wazaɣ atɩŋa payɩ lɛɛlɛɛyɔ.
MAT.21.42	Kɩpaɣlʋ labɩna ḿbʋ́.
MAT.21.42	Asaaa! Pʋwɛ ɖeu kpem!›
MAT.21.43+MAT.21.44	[Yee pɩcɩbɩ nɔɔyʋ nɛ ɛtɔlɩ pɩyɛ ńɖɩ́ ɖɩ-yɔɔ yɔ, ɛmɩzɩɣ kpɛdɛɛɛ. Yee pɩcɩbɩ nɔɔyʋ nɛ ɖɩtɔlɩ ɛ-yɔɔ yɔ, ɖɩnaŋɩɣ-ɩ naŋa naŋa.]» Pʋ-yɔɔ meheyiɣ-mɩ se: mbá mɩ pɩɩwɛɛ se ɩkɛ Ɛsɔ Kewiyaɣ taa ñɩma yɔ, ɩɩtasɩɣ kɛʋ. Ɛlɛ́, mbá palakɩ mbʋ́ Ɛsɔ liu wɛɛ yɔ, ḿbá kɛɣnɩnɩ ka-taa ñɩma.
MAT.21.45	Cɔjɔnaa sɔsaa nɛ Farɩsɩ ñɩma panɩ Yesu aduwa ana ḿbʋ́ lɛ, pana se ḿbá etuuni-yɛ. 
MAT.21.46	Peeɖe pañɩnaɣ nʋmɔŋ tɩŋa se pakpa-ɩ. Ɛlɛ́, peseɣaɣ ɛyáa samaɣ, mbʋ́ pʋyɔɔ yɔ, kamaɣzaɣ se ɛkɛ náyʋ.
MAT.22.1	Pʋwayɩ lɛ, Yesu tasɩ-wɛ tuuu aduwa se: 
MAT.22.2	«Ɛsɔ Kewiyaɣ wɛ ɛzɩ eduuye ɖɩnɛ yɔ: wiyaʋ nɔɔyʋ labɩnɩ ɛ-pɩyalʋ halɩkpaɣyɛ kazandʋ. 
MAT.22.3	Pɩkɛdaa lɛ, etiyi ɛ-tʋmlaɖaa se powolo payaa mbá paaya-wɛ ti-ɖeɖe yɔ. Paya-wɛ lɛ, paba kizi se paawoki. 
MAT.22.4	Peeɖe wiyaʋ ɛnʋ ɛtasɩ kʋsʋʋ e-tiyiyaa lɛlaa se powolo peheyi-wɛ se ɛtɛm ɛ-naŋ sɔsɔŋ nɛ ɛ-kpɩna wena awɛ num yɔ kʋʋ nɛ ɛla tɔɔnaɣ nɛ ɛɖaŋnɩ-wɛ se powolo pɔtɔɔ halɩkpaɣyɛ kazandʋ! 
MAT.22.5	Ɛlɛ́, piteheyi mbá paaya-wɛ yɔ natʋyʋ nɛ pɛɖɛɛ pe-ɖeɖe pe-ɖeɖe: lɛlʋ ɛ-hayɩm taa nɛ lɛlʋ ɛ-tadɩyɛ ɖeɖe. 
MAT.22.6	Pɩsɛɣ mbá yɔ, paba ñakpa tʋmlaɖaa ḿbá nɛ paɖʋ-wɛ kʋñɔŋ nɛ pakʋ-wɛ. 
MAT.22.7	Wiyaʋ nɩ ḿbʋ́ lɛ, ɛ-pana kpa pɩŋŋ nɛ etiyi ɛ-sɔɔjanaa nɛ powolo pakʋ ɛ-tʋmlaɖaa kʋyaa ḿbá nɛ piyele pɔsɔ pɛ-tɛtʋ miŋ. 
MAT.22.8	«Pʋwayɩ lɛ, eheyi ɛ-tʋmlaɖaa mbá pɩsɛɣa yɔ se: ‹Halɩkpaɣyɛ tɔɔnaɣ pɩwa, ɛlɛ́, mbá paaya-wɛ yɔ, pataamʋna. 
MAT.22.9	Yee ḿbʋ́, iwolo habɛɛ yɔɔ nɛ ɩyaa mbá patɩŋa payɩ ɩkatɩɣ-wɛ yɔ se pɔkɔɔ pɔtɔɔ halɩkpaɣyɛ kazandʋ.› 
MAT.22.10	Pɛɖɛwa lɛ, pɔcɔɔ nʋmɔŋ tɩŋa taa payɩ nɛ pekpeɣli ɛyáa mbá patɩŋa panawa yɔ: kɩbama nɛ azaɣ́a nɛ powoni-wɛ nɛ posu kuduyuu ŋgʋ́ kɩ-taa pɔtɔkɩ kazandʋ ńdʋ́ yɔ pam.
MAT.22.11	«Pɩkɛdaa lɛ, wiyaʋ ɛnʋ ɛsʋ pɔ-cɔlɔ se ɛna ɛzɩma mbʋ́ pacaɣ tɔɔnaɣ ɖɩtɔɔyɛ yɔ nɛ ɛmaɣnɩ abalʋ nɔɔyʋ peeɖe, etosuu halɩkpaɣyɛ kazandʋ toko. 
MAT.22.12	Ɛlɛ́, ɛpɔzɩ-ɩ se: ‹Taŋ! Ŋgʋ́ ŋtɩŋaa ŋsʋʋ cɩnɛ nɛ ŋtosuu halɩkpaɣyɛ kazandʋ toko?› Ɛlɛ́, abalʋ ɛnʋ esuma. 
MAT.22.13	Peeɖe eheyi ɛ-tʋmlaɖaa se: ‹Ɩhɔkɩ e-nesi nɛ ɛ-naŋgbanzɩ nɛ ɩlɔ-ɩ nɛ awayɩ cɩkpɛndʋʋ taa. Peeɖe ewiliɣ nɛ ɛsalɩ e-kela.› »
MAT.22.14	Yesu tasɩ yɔɔdʋʋ ɖɔɖɔ se: «Paya ɛyáa sakɩyɛ, ɛlɛ́, pazɩ palɩzɩɣ pa-taa.»
MAT.22.15	Pʋwayɩ lɛ, Farɩsɩ ŋgbɛyɛ taa ñɩma wolo pala kediɣzaɣ se pana ɛzɩma mbʋ́ paala nɛ pañɩ Yesu nɔɔ cɔlɔ tɔm nɛ pakpa-ɩ yɔ. 
MAT.22.16	Peeɖe petiyi pɔ-tɔmkpɛlɩkɩyaa taa lɛlaa nɛ Eroodi hɔɔlʋʋ taa ñɩma nabɛyɛ se powolo peheyi-i se: «Wɩlɩyʋ! Đɩnawa se ŋyɔɔdʋʋ toovenim nɛ ŋkpɛlɩkɩɣ ɛyáa mbʋ́ Ɛsɔ liu wɛɛ se pala yɔ pu-toovenim. Sɔɔndʋ ɛɛkpaɣ-ŋ nɛ nɔɔyʋ, mbʋ́ pʋyɔɔ yɔ, ŋtakpaɣ ɛyáa wɛtʋ nɛ ŋyaa pʋyʋ. 
MAT.22.17	Đɩcaɣ se ŋheyi-ɖʋ ña-lɩmaɣza nɛ ɖɩna se: ɖa-paɣtʋ haɣ waɖɛ se pɛhɛyɩ Room wiyaʋ sɔsɔ lambuu yaa pataahɛyɩ-ɩ?»
MAT.22.18	Ɛlɛ́, Yesu ñɛtɛm sɩm pa-kañatʋ. Pʋ-yɔɔ ɛpɔzɩ-wɛ se: «Tɛɛ nɛ pʋ-yɔɔ ñɩma mɩ! Pɩlabɩ ɛzɩma ɩñɩkɩ-m tɔm? 
MAT.22.19	Ɩkɔnɩ-m lambuu liidiye nɛ mana.» Peeɖe powoni liidiye pɔɔyaɣ nɛ pawɩlɩ-ɩ.
MAT.22.20	Ɛlɛ́, ɛpɔzɩ-wɛ se: «A-kɩlɛmʋʋ nɛ a-hɩɖɛ pɛwɛ kɔ-yɔɔ cɩnɛ?» 
MAT.22.21	Pocosi-i se: «Room wiyaʋ sɔsɔ.» Peeɖe Yesu heyi-wɛ se: «Yee ḿbʋ́, ɩcɛlɩ wiyaʋ sɔsɔ mbʋ́ pɩkɛ ɛ-ñɩm yɔ nɛ piyele ɩcɛlɩ Ɛsɔ mbʋ́ pɩkɛ ɛ́lɛ́ ñɩm yɔ.» 
MAT.22.22	Eheyi-wɛ ḿbʋ́ lɛ, pɩɖɩɣzɩ-wɛ yem nɛ peyebi-i nɛ pacaŋ pɛɖɛɛ.
MAT.22.23	Puwiye ńɖɩ́ ɖɔɖɔ Saduki ŋgbɛyɛ taa ñɩma woba Yesu cɔlɔ. Ḿbá tɔŋna se sɩɖaa eefeŋ. Powoba lɛ, peheyi-i se: 
MAT.22.24	«Wɩlɩyʋ! Đɔ-cɔzɔ Mooyiizi ɖʋ ɛ-paɣtʋ taa se: ‹Yee ɛyʋ ɛkpaɣ halʋ nɛ ɛsɩ, ɛfɛyɩnɩ pɩɣa yɔ, pʋwɛɛ se e-neu ɛhɔ lelu ɛnʋ nɛ ehiɣni-i pɩɣa ɛ-ɖalʋ ɛnʋ e-lone taa.› 
MAT.22.25	Tɔɔ! Abalʋ nɔɔyʋ nɛ e-newaa paawɛ ɖɛ-hɛkʋ taa, pɛwɛ lʋbɛ, ɛkpaɣ halʋ. Ɛlɛ́, ɛkɔɔ ɛsɩ, ɛfɛyɩnɩ pɩɣa. Peeɖe e-neu hɔm lelu ɛnʋ se ehiɣ pɩɣa e-lone taa. 
MAT.22.26	Pɩtalabɩdɩ pʋyʋ lɛ, ɛ́lɛ́ caŋ ɛsɩ ɖɔɖɔ. Ɛ́lɛ́ wayɩ lɛ, tozo tʋ ñɔhɔm-ɩ nɛ ɛ́lɛ́ sɩ ɖɔɖɔ. Pɩla ḿbʋ́ nɛ pɔkɔɔ pasɩ pa-lʋbɛ. 
MAT.22.27	Pʋwayɩ lɛ, halʋ ɛnʋ ɛsɩ ɖɔɖɔ. 
MAT.22.28	Lɛɛlɛɛyɔ, ɖɩpɔzʋʋ-ŋ se: sɩɖaa fem wiye lɛ, pa-lʋbɛ pa-taa weyi ɛtɩnɩ halʋ ɛnʋ? Ŋgʋ́, patɩŋa pakpaɣ-ɩ.»
MAT.22.29	Peeɖe Yesu cosi-wɛ se: «Ɩcɛtɩɣ mɩ-tɩ yem, mbʋ́ pʋyɔɔ yɔ, ɩtanɩɩ Ɛsɔtɔm tɔbʋʋ, ɩtasɩ ɖɔɖɔ e-ɖoŋ. 
MAT.22.30	Alɩwaatʋ ndʋ́ sɩɖaa feŋ yɔ, abalaa ɛɛkpakɩɣ halaa, halaa ñaawalɩɣ ɖɔɖɔ. Ɛlɛ́, pɛwɛɣ ɛzɩ Ɛsɔ tiyiyaa wɛʋ ɛsɔdaa yɔ. 
MAT.22.31	Sɩɖaa fem tɔm yɔɔ lɛ, ɩtakalɩdɩ tɔm ndʋ́ Ɛsɔ yɔɔdɩnɩ-mɩ nɛ pama ɛ-Tɔm Takayaɣ taa yɔ yaa we? Ɛyɔɔdaa se: 
MAT.22.32	‹Ma lɛ Abraham nɛ Izaakɩ nɛ Yakɔɔbʋ pɛ-Ɛsɔ.› Pʋ-yɔɔ lɛ, Ɛsɔ tɛkɛ sɩɖaa Ɛsɔ, ɛlɛ́, wezuu tɩnaa ñɩnʋ ɛkɛnaa.»
MAT.22.33	Ɛyáa samaɣ ŋgá kewelesaɣ Yesu tɔm yɔ, kanɩ ndʋ́ ɛyɔɔdaa yɔ lɛ, pɩɖɩɣzɩ-kɛ yem ɖɩɣ ɖɩɣ.
MAT.22.34	Pɩkɛdaa lɛ, Farɩsɩ ñɩma nɩɩ se Yesu yɔɔdaa nɛ Saduki ñɩma tapɩzɩ pocosi-i natʋyʋ, ɛlɛ́ pekpeɣli ɖama. 
MAT.22.35	Peeɖe pa-taa paɣtʋ wɩlɩyʋ nɔɔyʋ woba ɛñɩ Yesu nɔɔ cɔlɔ tɔm se ɛna. Ɛpɔzɩ-ɩ se: 
MAT.22.36	«Wɩlɩyʋ! Ɛsɔ paɣtʋ tɩŋa taa lɛ, ndʋ́ tɩkɩlaa?» 
MAT.22.37	Ɛ́lɛ́ cosi-i se: « ‹Sɔɔlɩ ña-Kɩpaɣlʋ Ɛsɔ nɛ ña-laŋɩyɛ tɩŋa nɛ ñe-liu tɩŋa nɛ ña-lɩmaɣza tɩŋa pilim ñe-wezuu caɣʋ taa.› 
MAT.22.38	Ńdʋ́ lɛ kajalaɣ paɣtʋ, ńdʋ́ kɩlɩnɩ lɛɛtʋ tɩŋa payɩ. 
MAT.22.39	Naalɛ ñɩndʋ ndʋ́ tɩwɛ wazaɣ ɖɔɖɔ ɛzɩ kajalaɣ ñɩndʋ yɔ, ńdʋ́ lɛ se: ‹Sɔɔlɩ ña-taabalʋ ɛzɩ ŋsɔɔlʋʋ ña-maɣmaɣ ña-tɩ yɔ.› 
MAT.22.40	Paɣtʋ tʋnɛ tɩ-naalɛ tɩkɛnɩ Mooyiizi paɣtʋ nɛ tɔm ndʋ́ náyaa susuu yɔ ti-kiɖe.»
MAT.22.41	Farɩsɩ ñɩma kpeɣli ɖama lɛ, Yesu pɔzɩ-wɛ se: 
MAT.22.42	«Se we ɩmaɣzɩɣ Weyi Ɛsɔ Lɩzaa Yɔ ɛ-tɔm? A-liɖe taa palʋlʋʋ-ɩ?» Pocosi-i se: «Wiyaʋ Daaviidi liɖe taa.» 
MAT.22.43	Peeɖe ɛpɔzɩ-wɛ se: «Yee ḿbʋ́, pɩlabɩ ɛzɩma nɛ Fezuu Kiɖeɖeu tii Daaviidi yɔɔ nɛ ɛpɩzɩ ɛ́yáa-ɩ se: ‹Kɩpaɣlʋ?›
MAT.22.44	Daaviidi tɔm se:
MAT.22.44	‹Kɩpaɣlʋ Ɛsɔ heyi man-Kɩpaɣlʋ se:
MAT.22.44	caɣ mɔn-cɔlɔ lone kɩbanɖɛ taa nɛ
MAT.22.44	pʋkɔɔ pɩsɩɩnɩ alɩwaatʋ ndʋ́ moluzi ño-koyindinaa ñɛ-tɛɛ kpem yɔ.›
MAT.22.45	Yee Daaviidi ɛyaɣ Weyi Ɛsɔ Lɩzaa Yɔ se: ‹Kɩpaɣlʋ› lɛ, ɛzɩma ɛtasɩɣ kɛʋ Daaviidi ɛnʋ ɛ-sayɩ ɖɔɖɔ yɔ?»
MAT.22.46	Ɛlɛ́, Farɩsɩ ñɩma taa nɔɔyʋ tapɩzɩ ecosi-i natʋyʋ. Pɩkpaɣʋnɩ alɩwaatʋ ńdʋ́ yɔ, nɔɔyʋ tatasɩ katʋʋ se ɛpɔzɩ-ɩ tɔm.
MAT.23.1	Yesu tɛma lɛ, ɛkɛzɩ ɛ-tɩ nɛ ɛyáa samaɣ nɛ ɛ-tɔmkpɛlɩkɩyaa pɔ-yɔɔ nɛ eheyi-wɛ se: 
MAT.23.2	«Paɣtʋ wɩlɩyaa nɛ Farɩsɩ ñɩma paɖʋwa se palɩzɩ-mɩ Mooyiizi paɣtʋ tɔbʋʋ. 
MAT.23.3	Pʋ-yɔɔ lɛ, ɩɖɔkɩ ndʋ́ tɩtɩŋa payɩ peheyiɣ-mɩ yɔ nɛ ɩɖɔ tɩ-yɔɔ. Ɛlɛ́, ɩtaala mbʋ́ palakɩ yɔ. Mbʋ́ pʋyɔɔ yɔ, paalakɩ mbʋ́ pa-maɣmaɣ pɛkpɛlɩkɩɣ ɛyáa se pala yɔ. 
MAT.23.4	Pasʋkɩ ɛyáa sʋʋtʋ yuŋ ñɩndʋ nɛ paatɩɩɖʋʋ-wɛ nesi paa ñɩɩɩ. 
MAT.23.5	Palakɩ pɩtɩŋa payɩ se ɛyáa ɛna-wɛ. Pʋ-yɔɔ pamaɣ Ɛsɔtɔm tɔnzɩ nzɩ́ sɩkɩlɩ walʋʋ yɔ sɩ-yɔɔ nɛ pataŋ pe-nesi nɛ pe-kila pa-taa. Pataŋ ɖɔɖɔ po-tokonaa nesi taa toma nɛ akɩlɩɣ lɛlaa tɛ. 
MAT.23.6	Pañɩnɩɣ ɖɩjaɣyɛ sɔsɔɖɛ kazandʋ ndɩ ndɩ nɛ Ɛsɔ ɖɩsɛyɛ pa-taa. 
MAT.23.7	Pɔsɔɔlaa se pɛsɛɣ-wɛ nɛ ñamtʋ ɛyáa ɖikpeɣliye taa. Pɔsɔɔlaa ɖɔɖɔ se payaɣ-wɛ se: ‹Wɩlɩyaa.› 
MAT.23.8	Mɩ lɛ, mɩ-taa nɔɔyʋ ɛtaayele nɛ payaa-ɩ se: ‹Wɩlɩyʋ.› Mbʋ́ pʋyɔɔ yɔ, mɩtɩŋa payɩ ɩkɛ ɛyáa kʋɖʋmaa, men-ɖeke koŋ lɛ mɩ-Wɩlɩyʋ. 
MAT.23.9	Ɩtaayaa nɔɔyʋ kedeŋa yɔɔ cɩnɛ se: ‹Caa.› Mbʋ́ pʋyɔɔ yɔ, Caa kʋɖʋm koŋ ɩwɛna, ɛnʋ wɛnɩ ɛsɔdaa. 
MAT.23.10	Mɩ-taa nɔɔyʋ ɛtaayele ɖɔɖɔ nɛ payaa-ɩ se: ‹Wiyaʋ.› Mbʋ́ pʋyɔɔ yɔ, Wiyaʋ kʋɖʋm koŋ ɩwɛna, ɛnʋ lɛ Krɩstʋ. 
MAT.23.11	Mɩ-taa sɔsɔ ɛpɩsɩ mɩ-tʋmlaɖʋ. 
MAT.23.12	Weyi ɛkpazɩɣ ɛ-tɩ yɔ, petisiɣ-i. Weyi ɛ́lɛ́ tisiɣ ɛ-tɩ yɔ, pakpazɩ-ɩ.»
MAT.23.13	Pʋwayɩ lɛ, Yesu kɛzɩ ɛ-tɩ nɛ paɣtʋ wɩlɩyaa nɛ Farɩsɩ ñɩma pɔ-yɔɔ nɛ eheyi-wɛ se: «Tɛɛ nɛ pʋ-yɔɔ ñɩma mɩ, pʋtɔɔ-mɩ! Mbʋ́ pʋyɔɔ yɔ, ɩɖɩkɩ ɛyáa nʋmɔʋ se pataasʋʋ Ɛsɔ Kewiyaɣ taa. Ŋgʋ́, mɩ-maɣmaɣ ɩɩsʋʋ, ɛlɛ́, iiyeki ɖɔɖɔ mbá pe-liu wɛ sʋʋ yɔ se paba ɛsʋʋ.
MAT.23.13	[ 
MAT.23.14	«Paɣtʋ wɩlɩyaa nɛ Farɩsɩ ñɩma mɩ, ɩkɛ tɛɛ nɛ pʋ-yɔɔ ñɩma, pʋtɔɔ-mɩ! Mbʋ́ pʋyɔɔ yɔ, mɩhɔɔzʋʋnɩ lelaa nesi taa mbʋ́ pɩtɩŋa payɩ pɛwɛna yɔ. Ɩsɛɣ Ɛsɔ nɛ pɩɖaɣlɩɣ se pɩwɩlɩ se mɩkɛnɩnɩ ɛyáa kɩbama. Pʋ-yɔɔ Ɛsɔ kɔŋ-mɩ ɖʋʋ kʋñɔŋ ŋgʋ́ kɩfɛyɩ ɖaɣʋ yɔ.]
MAT.23.15	«Paɣtʋ wɩlɩyaa nɛ Farɩsɩ ñɩma mbá mɩ ɩkɛ tɛɛ pʋ-yɔɔ ñɩma yɔ, pʋtɔɔ-mɩ! Mbʋ́ pʋyɔɔ yɔ, ɩwɛɛ ɩcɔʋ kedeŋa tɩŋa payɩ se ɩñɩnɩ nɔɔyʋ nɛ ɩpɩsɩ-ɩ mɩ-tɔmkpɛlɩkɩyʋ. Ihikiɣ-i lɛ, ɩlabɩ-ɩ nɛ ɛpɩsɩ weyi pʋwɛɛ se paɖʋ-ɩ kʋñɔŋ tam naalɛ nɛ pɩkɩlɩ-mɩ, ɖenɖe kʋñɔŋ maatɛŋ wɛɛ yɔ.
MAT.23.16	«Mbá mɩ ɩwɛ ɛzɩ yʋlʋmaa nɛ ɩwɩlɩɣ ɛyáa nʋmɔŋ yɔ, pʋtɔɔ-mɩ! Mbʋ́ pʋyɔɔ yɔ, ɩtɔŋ se: ‹Yee nɔɔyʋ eɖuuni Ɛsɔ ɖɩɣa se ɛlakɩ pʋyʋ yɔ, pɩtɛkɛnɩ-ɩ kɩcɛyʋʋ se ɛlabɩ-pʋ. Ɛlɛ́, yee pʋdʋ eɖuuni ñɩɣlɩ́m mbʋ́ pacanɩnɩ-kɛ yɔ yɔ, pʋwɛɛ se ɛlabɩ-pʋ kpem.› 
MAT.23.17	Kɩmɛlɛmɩŋ nɛ yʋlʋmaa mɩ! Ñɩɣlɩ́m nɛ Ɛsɔ ɖɩɣa ŋgá kapɩsɩ-pʋ ɛ-ñɩm yɔ, pa-taa akɩlɩ wazaɣ? 
MAT.23.18	Ɩtɔŋ ɖɔɖɔ se: ‹Yee nɔɔyʋ eɖuuni Ɛsɔ ɖɩɣa taa kɩlaŋ ɖɩlayɛ yɔ, pɩɩlakɩ pʋyʋ. Ɛlɛ́, yee eɖuuni kɩlaʋ ŋgʋ́ pala lone ńɖɩ́ ɖɩ-taa yɔ yɔ, pʋwɛɛ se ɛla mbʋ́ eɖuwaa se ɛlakɩ yɔ kpem.› 
MAT.23.19	Yʋlʋmaa mɩ! Kpɩnɛ nɖɩ́ palawa yɔ nɛ kɩlaŋ ɖɩlayɛ nɖɩ́ ɖɩpɩsɩ-ɖɩ Ɛsɔ ñɩm yɔ, pa-taa lɛ, akɩlɩ wazaɣ? 
MAT.23.20	Toovenim lɛ, meheyiɣ-mɩ se: yee nɔɔyʋ eɖuuni kɩlaŋ ɖɩlayɛ yɔ, eɖuuni lone ńɖɩ́ nɛ mbʋ́ pɩtɩŋa payɩ pʋwɛ ɖɩ-taa yɔ. 
MAT.23.21	Weyi eɖuuni Ɛsɔ ɖɩɣa yɔ, eɖuuni ɖɩɣa ŋ́gá nɛ weyi ɛwɛ ka-taa yɔ. 
MAT.23.22	Weyi ɛ́lɛ́ ɖukuni ɛsɔdaa yɔ, eɖuuni Ɛsɔ Kewiyaɣ kpelaɣ nɛ weyi ɛcaɣ kɔ-yɔɔ yɔ.
MAT.23.23	«Paɣtʋ wɩlɩyaa nɛ Farɩsɩ ñɩma mɩ, ɩkɛ tɛɛ nɛ pʋ-yɔɔ ñɩma, pʋtɔɔ-mɩ! Mbʋ́ pʋyɔɔ yɔ, ɩtayɩɣ nɛ ɩkpɛndɩɣnɩ ɖozi hatʋ maɣmaɣ tam hiu nɛ ɩhaɣ Ɛsɔ pɩtɛ kʋɖʋmam. Ɛlɛ́, ɩɩɖɔŋ paɣtʋ ndʋ́ tɩkɩlɩ wazaɣ yɔ tɩ-yɔɔ. Ńdʋ́ lɛ: Ɛsɔ ɛsɩndaa tʋʋzʋʋ nɛ ɖama pʋtɔdɩyɛ naʋ nɛ mbʋ́ ɛyʋ ɖʋwa se ɛlakɩ yɔ pɩ-labʋ. Ŋgʋ́, tɩ-yɔɔ pɩɩwɛɛ se ɩɖɔ nɛ pɩtasɩnɩ lɛɛtʋ ɖɔɖɔ. 
MAT.23.24	Mbá mɩ ɩwɛ ɛzɩ yʋlʋmaa nɛ ɩwɩlɩɣ ɛyáa nʋmɔʋ yɔ, ɩwɛ ɖɔɖɔ ɛzɩ mbá pacatɩɣ sʋlʋm nɛ palɩzɩɣ sʋŋñɔɔyɩŋ nɛ piyele pelikini kpaŋnaŋ siɣá naalɛ tɩnaa yɔ.
MAT.23.25	«Paɣtʋ wɩlɩyaa nɛ Farɩsɩ ñɩma mɩ, ɩkɛ tɛɛ nɛ pʋ-yɔɔ ñɩma, pʋtɔɔ-mɩ! Mbʋ́ pʋyɔɔ yɔ, ɩwɛ ɛzɩ mbá pañalɩɣ pa-ñanzɩ nɛ pe-eyisi sɩ-wayɩ ɖeke nɛ paañalɩɣ sɩ-taa yɔ. Ɩcaɣ se mɩ-yɔɔ ɛwɛɛ ɖeu, ŋgʋ́, mɩlɩm nɛ pɩtɩŋa pɩ-taa niye ɖɛlɛsʋʋ pa-lɩmaɣza suni mɩ-taa ɖo. 
MAT.23.26	Farɩsɩ ñɩma, yʋlʋmaa mɩ! Ɩcalɩnɩ mɩ-ñanzɩ nɛ mi-eyisi pa-taa ñalʋʋ, pʋbʋ pa-wayɩ wɛɣ cɩɖɩcɩɖɩ ɖɔɖɔ.
MAT.23.27	«Paɣtʋ wɩlɩyaa nɛ Farɩsɩ ñɩma mɩ, ɩkɛ tɛɛ nɛ pʋ-yɔɔ ñɩma, pʋtɔɔ-mɩ! Ɩwɛ ɛzɩ pɩlaŋ weyi pahʋlʋsɩ-ɩ nɛ ɩwɛɛ ɖeu ñɩlɩ ñɩlɩ yɔ. Ŋgʋ́ ɩ-taa lɛ, sɩɖaa mɔɔ nɛ mbʋ́ pɩɖazaa yɔ, posuni ɖo. 
MAT.23.28	Ḿbʋ́ ɩwɛɛ: ɩwɛ ɛzɩ mbá pɔɖɔŋ paɣtʋ yɔɔ siŋŋ yɔ ɛyáa ɛsɩndaa. Naze lɛ, ɛzaɣ́tʋ nɛ tɛɛ nɛ pʋ-yɔɔ lakasɩ posuni mɩ-taa ɖo.
MAT.23.29	«Paɣtʋ wɩlɩyaa nɛ Farɩsɩ ñɩma mɩ, ɩkɛ tɛɛ nɛ pʋ-yɔɔ ñɩma, pʋtɔɔ-mɩ! Mbʋ́ pʋyɔɔ yɔ, ɩmaɣ náyaa pɩlaŋ nɛ ɩcanɩɣ mbá palabɩ mbʋ́ pʋtʋʋzaa yɔ pa-ñɩŋ 
MAT.23.30	nɛ ɩtɔŋ se: ‹Yee ɖɩɩwɛ ɖɔ-cɔzɔnaa alɩwaatʋ taa yɔ, ɖitaatisi ɖɩtɩnɩ pɔ-yɔɔ nɛ ɖa nɛ wɛ ɖɩkʋ náyaa.› 
MAT.23.31	Ḿbʋ́ ɩwɩlɩnɩ mɩ-tɩ se mɩ lɛ náyaa kʋyaa pɩyalaa. 
MAT.23.32	Tɔɔ! Mbá mɩ ɩtɩŋɩɣ mɩ-cɔzɔnaa nʋmɔʋ yɔ, ɩtɛzɩ-kʋ tɩŋʋʋ! 
MAT.23.33	Đʋmaa mɩ! Ɛzɩma ɩlakɩ nɛ Ɛsɔ ɛtaakʋ mɩ-tɔm nɛ ɛɖʋ-mɩ kʋñɔŋ maatɛŋ taa? 
MAT.23.34	Pʋ-yɔɔ meheyiɣ-mɩ se: mentiyiɣni-mɩ náyaa nɛ lɔŋsɩnɖaa nɛ paɣtʋ wɩlɩyaa. Ɩkɔŋ kʋʋ lɛlaa nɛ ɩka lɛlaa kaamaŋkasɩ yɔɔ nɛ ilu lɛlaa agbazɛɛ mɩ-Ɛsɔ ɖɩsɛyɛ ndɩ ndɩ taa nɛ ɩwɛɛ lɛlaa wayɩ kaŋ kaŋ tɛtʋ ndɩ ndɩ taa. 
MAT.23.35	Pʋ-yɔɔ mbá patɩŋa payɩ ɩkʋ-wɛ ɖulum yɔ, pa-sʋʋtʋ tɩŋa pɩsɩɣ mɩ-yɔɔ. Pɩpazɩɣnɩ kʋtʋʋzʋ Aabɛɛlɩ nɛ puwolo pɩsɩɩnɩ Baraacii pɩyalʋ Zakaarii weyi ɩkʋ Ɛsɔ ɖɩɣa kadaɣ taa lone kaɖɛ ñɩnɖɛ nɛ kɩlaŋ ɖɩlayɛ pɛ-hɛkʋ taa yɔ. 
MAT.23.36	Toovenim lɛ, meheyiɣ-mɩ se: mbá patɩŋa payɩ pakʋ-wɛ ḿbʋ́ yɔ, pa-sʋʋtʋ pɩsɩɣ lɛɛlɛɛyɔ ɛyáa yɔɔ!»
MAT.23.37	Pʋwayɩ lɛ, Yesu heyi Yeruusalɛm ñɩma se: «Hei! Yeruusalɛm ñɩma mɩ, ɩkʋʋ náyaa nɛ ɩyakɩ mbá Ɛsɔ tiyini-mɩ yɔ pɛɛ nɛ pasɩkɩ. Tam ɛzɩma mɔntɔsɔɔlɩ se menkpeɣli-mɩ mɔn-cɔlɔ nɛ mohuuzi mɩ-yɔɔ nɛ pʋyʋ ɛtaalabɩ-mɩ ɛzɩ ɖoyuu papʋʋ kɩ-kalɩmasɩ yɔɔ yɔ nɛ ikizi? 
MAT.23.38	Pʋ-yɔɔ lɛ, meyeki-mɩ nɛ mɩ-tɛtʋ. 
MAT.23.39	Meheyiɣ-mɩ se: ɩɩtasɩɣ-m naʋ nɛ pʋkɔɔ pɩsɩɩnɩ alɩwaatʋ ndʋ́ ɩyɔɔdʋʋ se: ‹Kɩpaɣlʋ Ɛsɔ ɛ́wazɩ weyi ɛkɔŋ e-lone taa yɔ ɛ-yɔɔ› yɔ.»
MAT.24.1	Yesu tɛm yɔɔdʋʋ lɛ, ɛlɩɩ Ɛsɔ ɖɩɣa taa se ɛɖɛɣ. Peeɖe ɛ-tɔmkpɛlɩkɩyaa woba ɛ-cɔlɔ nɛ payɩɣyɩɣ ɛzɩma mbʋ́ pama Ɛsɔ ɖɩɣa ŋ́gá yɔ. 
MAT.24.2	Ɛlɛ́, eheyi-wɛ se: «Ɩnaʋ pɩtɩŋa payɩ ɛzʋnɔ yɔ, toovenim lɛ, meheyiɣ-mɩ se pɩɩkɔŋ pɩyɛ naɖɩyɛ kazʋʋ lɛɛɖɛ yɔɔ, pɔkɔŋ tuzuu atɩŋa payɩ nɛ pɛpɛɖɩ.»
MAT.24.3	Pɩkɛdaa lɛ, Yesu wolo Somiŋ Pʋʋ yɔɔ nɛ ɛcaɣ nɛ ɛ-tɔmkpɛlɩkɩyaa wolo ɛ-cɔlɔ pe-ɖeke nɛ pɔpɔzɩ-ɩ se: «Heyi-ɖʋ alɩwaatʋ ndʋ́ pɩkaɣ labʋ ḿbʋ́ yɔ nɛ mbʋ́ pʋkɔŋ wɩlʋʋ se ñɔ-kɔm nɛ kedeŋa tɛm pawɩzaa yɔ.»
MAT.24.4	Peeɖe eheyi-wɛ se: «Ɩɖɔkɩ mɩ-tɩ camɩyɛ, ɩtaayele nɛ nɔɔyʋ yili-mɩ. 
MAT.24.5	Mbʋ́ pʋyɔɔ yɔ, ɛyáa sakɩyɛ kɔŋ kʋɖʋm kʋɖʋm mo-lone taa nɛ peyili ɛyáa sakɩyɛ nɛ peheyi-mɩ se: ‹Ma lɛ Weyi Ɛsɔ Lɩzaa nɛ etiyini-mɩ› yɔ. 
MAT.24.6	Ɩkɔŋ nɩʋ you ŋgʋ́ kʋñɔtɩnɩ-mɩ kpam yɔ kɩ-taŋ nɛ ŋgʋ́ kʋwɛ poliŋ yɔ kʋ-tɔm. Ɛlɛ́, sɔɔndʋ ɛtaakpa-mɩ, mbʋ́ pʋyɔɔ yɔ, pʋwɛɛ se pɩla ḿbʋ́. Ɛlɛ́, alɩwaatʋ tatalɩda. 
MAT.24.7	Ɛjaɖɛ lɛɛɖɛ kʋyʋʋ lɛɛɖɛ yɔɔ nɛ kewiyaɣ lɛɛka ñakʋyɩ lɛɛka yɔɔ. Ñɔɔsɩ kɔŋ lɩʋ nɛ tɛtʋ ñamsɩ hɔɔlɩŋ ndɩ ndɩ taa. 
MAT.24.8	Lakasɩ sɩnɛ sɩtɩŋa payɩ sɩwɛɣ ɛzɩ halʋ wɩzʋʋ lʋlʋʋ nɛ pɩɣa wɩɣ-ɩ yɔ.
MAT.24.9	«Alɩwaatʋ ńdʋ́ʋ́ paɖʋzʋʋ-mɩ mi-koyindinaa nesi taa nɛ paɖʋ-mɩ kʋñɔŋ nɛ pakʋ-mɩ. Ajɛya kpeekpe taa ɛyáa kɔŋ-mɩ paɖʋʋ mɔ-yɔɔ. 
MAT.24.10	Pʋ-yɔɔ ɛyáa sakɩyɛ kɔŋ lesuu pe-lidaʋ nɛ palɩɩ ɖama wayɩ nɛ papaɖɩ ɖama. 
MAT.24.11	Ɛyáa sakɩyɛ kɔŋ lɩʋ se pɛkɛ náyaa nɛ peyili ɛyáa sakɩyɛ. 
MAT.24.12	Ɛzaɣ́tʋ tɛzɩɣ ɖɔʋ nɛ halɩ ɛyáa sakɩyɛ lesi pɔ-sɔɔlɩm. 
MAT.24.13	Ɛlɛ́, weyi ɛɖɔkʋʋ ɛ-tɩ nɛ pʋkɔɔ pɩtalɩ kɛtɛzaɣ kɩyakʋ wiye yɔ, Ɛsɔ yakɩ ɛ-ñʋʋ. 
MAT.24.14	Pɔkɔŋ susuu Ɛsɔ Kewiyaɣ Laŋhɛzɩyɛ Tɔm kedeŋa kpeekpe nɛ pɩkɛnɩ aseɣɖe ajɛya tɩŋa payɩ. Pʋwayɩ lɛ, kedeŋa tɛ.»
MAT.24.15	Yesu tasɩ-wɛ heyuu se: «Alɩwaatʋ natʋyʋ ɩkɔŋ naʋ tɛyɔkɩyʋ weyi ɛtatʋʋzɩ Ɛsɔ ɛsɩndaa kpem yɔ, ɛsɩŋ lone kaɖɛ ñɩnɖɛ taa. Ɛ-tɔm náyʋ Daanɩyɛɛlɩ yɔɔdaa. Weyi ɛkalɩɣ tɔm ńdʋ́ yɔ, pʋwɛɛ se ɛnɩɩ tɩ-tɔbʋʋ. 
MAT.24.16	Alɩwaatʋ ńdʋ́ tɩtalaa lɛ, mbá pɛwɛ Yudee egeetiye taa yɔ, pese pakpanɩ pʋŋ taa. 
MAT.24.17	Yee nɔɔyʋ ɛwɛ e-kuduyuu ñʋʋ taa lɛ, ese kpaagbaa. Pɩtaacɩbɩ-ɩ se etiki ɛsʋʋ kɩ-tɛɛ nɛ ɛkpaɣ pʋyʋ nɛ ɛkpɛndɩna. 
MAT.24.18	Weyi ɛwɛ hayɩm taa lɛ, ese kpaagbaa. Pɩtaacɩbɩ-ɩ se ekpeŋ ɛ-tɛ nɛ ɛkpaɣ e-toko maɣmaɣ. 
MAT.24.19	Pʋkɔŋ tɔɔʋ halaa hosi tɩnaa nɛ asɔŋ alɩwaatʋ ńdʋ́! 
MAT.24.20	Itendi Ɛsɔ camɩyɛ se ɛtaayele se ise ninkaɣ alɩwaatʋ yaa kɩyakʋ kɩhɛzʋʋ wiye. 
MAT.24.21	Mbʋ́ pʋyɔɔ yɔ, kʋñɔŋ ŋgʋ́ kʋkɔŋ alɩwaatʋ ńdʋ́ tɩ-taa yɔ, kɩkɩlɩɣ kʋñɔmɩŋ weyi ɛyáa laba ɖooo ɛzɩ Ɛsɔ labʋ kedeŋa nɛ pʋkɔɔ pɩsɩɩnɩ sɔnɔ yɔ ɩtɩŋa payɩ. Nakʋyʋ ɛɛtasɩɣ kɔm nɛ kɩkɩlɩ-kʋ. 
MAT.24.22	Yee Ɛsɔ ɛtaamaɣzɩ nɛ ɛpasɩ kʋñɔŋ kɩyakɩŋ ɩnʋ ɩ-yɔɔ ɛyáa mbá ɛlɩzɩ-wɛ se pɛkɛ ɛ-ñɩma yɔ pɔ-yɔɔ yɔ, nɔɔyʋ taawɛnɩ ɛ-ɛsɛ.
MAT.24.23	«Pʋ-yɔɔ lɛ, yee nɔɔyʋ eheyi-mɩ se Weyi Ɛsɔ Lɩzaa nɛ etiyini-mɩ yɔ, ɛwɛ cɩnɛ yaa peeɖe yɔ yɔ, ɩtaatisi. 
MAT.24.24	Mbʋ́ pʋyɔɔ yɔ, mbá pɛcɛtɩɣ se ḿbá lɛ Mbá Ɛsɔ Lɩzaa Yɔ nɛ mbá paba ñɛcɛtɩɣ se pɛkɛ náyaa yɔ, pɔkɔŋ lɩʋ nɛ pawɩlɩ kawɩlɩsɩ sɔsɔsɩ nɛ pala hama lakasɩ sɔsɔsɩ nɛ halɩ yee papɩzɩɣ yɔ, pɛcɛtɩ mbá Ɛsɔ lɩzaa se pɛkɛ ɛ-ñɩma yɔ. 
MAT.24.25	Iwelesi camɩyɛ nɛ ɩnɩɩ, meheyi-mɩ se ɩñɔɔzɩ mɩ-tɩ pʋcɔ pʋkɔɔ pɩla ḿbʋ́.
MAT.24.26	«Pʋ-yɔɔ lɛ, yee peheyi-mɩ se: ‹Ɩcɔnɩ ɩna, ɛwɛ lakʋ taa› yɔ, ɩtaawolo. Yaa peheyi-mɩ se: ‹Ɩcɔnɩ ɩna, ɛwɛ kuduyuu tɛɛ› yɔ, ɩtaatisi. 
MAT.24.27	Ɛyʋ Pɩyalʋ kɔŋ nɛ ɛyáa tɩŋa payɩ na-ɩ ɛzɩ tɛʋ ñɩlɩsʋʋ tam kʋɖʋm peleu wɩsɩ ɖɩlɩyɛ nɛ pɩnaɣ paa le yɔ. 
MAT.24.28	Pʋwɛ ɛzɩ potuu eduuye se: ‹Namɖazʋʋ wayɩ kpeliŋ fɛtɩɣ› yɔ.»
MAT.24.29	Yesu tasɩ-wɛ heyuu se: «Kʋñɔŋ kɩyakɩŋ ɩnʋ ɩtɩɖɛɣ lɛ, wɩsɩ ɛɛtasɩɣ ñaɣʋ, fenaɣ ɛɛtasɩɣ ñaɣʋ ɖɔɖɔ. Tɩɩnzɩ kpɛzɩɣnɩ ɛsɔdaa nɛ sɩtɔlɩ nɛ mbʋ́ pʋwɛ ɛsɔdaa yɔ, pɩñamsɩ. 
MAT.24.30	Peeɖe pɩwɩlɩɣ Ɛyʋ Pɩyalʋ kawɩlɩsɩ ɛsɔdaa nɛ ajɛya kpeekpe ɛyáa pazɩ tɩmʋʋ nɛ pana Ɛyʋ Pɩyalʋ nɛ e-ɖoŋ sɔsɔŋ nɛ e-koboyaɣ ɛsɔmɩndʋ yɔɔ, ɛɖɔŋ kɔm. 
MAT.24.31	Pɔkɔŋ yaʋ ɛgandɩyɛ sɔsɔɖɛ nɛ etiyi e-tiyiyaa kedeŋa kpeekpe yɔɔ nɛ pekpeɣli mbá patɩŋa payɩ Ɛsɔ lɩzaa se pɛkɛ ɛ-ñɩma yɔ.»
MAT.24.32	Yesu tasɩ-wɛ heyuu se: «Iwelesi camɩyɛ nɛ ɩnɩɩ mbʋ́ hiyuú wɩlɩɣ-mɩ yɔ: alɩwaatʋ ndʋ́ kɩnɛɣdɩɣ yɔ, ɩsɩm kpaagbaa se tɛsoŋiye wɩzaa. 
MAT.24.33	Ḿbʋ́ ɖɔɖɔ pʋwɛɛ. Yee ɩkɔm ɩnaɣ pɩtɩŋa payɩ ḿbʋ́ lɛ, ɩtɩlɩ kpaagbaa se Ɛyʋ Pɩyalʋ talɩ mɩ-cɔlɔ kpam. 
MAT.24.34	Toovenim lɛ, meheyiɣ-mɩ se: ɛyáa mbá pɛwɛnɩ pɛ-ɛsɛ ɛzʋnɔ yɔ, paasɩkɩ patɩŋa nɛ pʋcɔ pɩtɩŋa payɩ pɩla ḿbʋ́. 
MAT.24.35	Ɛsɔdaa nɛ tɛtʋ pamʋkɩ, ɛlɛ́, mɔn-tɔm ñaamʋkɩ kaʋ.»
MAT.24.36	Yesu tasɩ-wɛ heyuu se: «Nɔɔyʋ ɛɛsɩŋ kɩyakʋ ŋ́gʋ́ yaa alɩwaatʋ ńdʋ́. Paa Ɛsɔ tiyiyaa yaa ɛ-Pɩyalʋ maɣmaɣ. Ɛlɛ́, Caa Ɛsɔ ɖeke sɩmna. 
MAT.24.37	Alɩwaatʋ ndʋ́ Ɛyʋ Pɩyalʋ kɔŋ yɔ, pɩlakɩ ɖɔɖɔ ɛzɩ pɩɩlabʋ Nowee alɩwaatʋ taa yɔ. 
MAT.24.38	Mbʋ́ pʋyɔɔ yɔ, pʋcɔ kɩyakʋ ŋgʋ́ tɛʋ sɔsɔʋ nɩwa nɛ lɩm su yɔ kɩtalɩ lɛ, ɛyáa tɔkaɣ nɛ pɔñɔʋ nɛ abalaa kpakɩɣ halaa nɛ halaa ñawalɩɣ nɛ pʋkɔɔ pɩsɩɩnɩ kɩyakʋ ŋgʋ́ Nowee sʋ kpɩyʋʋ sɔsɔʋ taa yɔ. 
MAT.24.39	Pataatɩlɩ se tɛʋ kɔŋ nɩʋ pʋɖɔɔ ḿbʋ́ nɛ pʋkɔɔ pɩsɩɩnɩ alɩwaatʋ ndʋ́ lɩm suwa nɛ pasɩ patɩŋa payɩ yɔ. Ḿbʋ́ ɖɔɖɔ pʋkɔŋ-wɛ tuduu alɩwaatʋ ndʋ́ Ɛyʋ Pɩyalʋ pɩsɩɣ ɛkɔɔ yɔ. 
MAT.24.40	Alɩwaatʋ ńdʋ́ lɛ, abalaa naalɛ pɩzɩɣ pɛwɛɛ hayɩm taa nɛ pɩkpaɣ kʋɖʋm nɛ piyele lɛlʋ. 
MAT.24.41	Halaa naalɛ pɩzɩɣ pɛwɛɛ ɖɔɖɔ namɩyɛ yɔɔ nɛ pɩkpaɣ kʋɖʋm nɛ piyele lɛlʋ. 
MAT.24.42	Pʋ-yɔɔ lɛ, ɩcaɣnɩ mɩ-ɛsɛ, mbʋ́ pʋyɔɔ yɔ, ɩtatɩlɩ kɩyakʋ ŋgʋ́ mɩ-Kɩpaɣlʋ pɩsɩɣ ɛkɔɔ yɔ. 
MAT.24.43	Ɩtɩlɩ ɖɔɖɔ se yee ɖɩɣa tʋ ɛɛsɩm alɩwaatʋ ndʋ́ mɩ́lʋ́ woki-i mɩlʋ́ʋ ɖoó taa yɔ yɔ, eeyeba ɖou nɛ ɛɖaŋ-ɩ kpam se ɛtaasʋʋ ɛ-ɖɩɣa taa. 
MAT.24.44	Pʋ-yɔɔ lɛ, mɩ ɖɔɖɔ ɩñɔɔzɩ mɩ-tɩ, mbʋ́ pʋyɔɔ yɔ, Ɛyʋ Pɩyalʋ pɩsɩɣ ɛkɔɔ alɩwaatʋ ndʋ́ ɩtamaɣzɩ yɔ tɩ-yɔɔ.»
MAT.24.45	Yesu tɛm yɔɔdʋʋ ḿbʋ́ lɛ, ɛpɔzɩ ɛ-tɔmkpɛlɩkɩyaa se: «Akɛ tʋmlaɖʋ kɩbanʋ weyi ɛwɛ lɛɣtʋ yɔ? Ɛnʋ lɛ weyi ɛ-caa yekini-i ɖɩɣa se ɛcɔŋnɩ kɔ-yɔɔ nɛ ɛcɛlɩɣ tʋmlaɖaa lɛlaa tɔɔnaɣ alɩwaatʋ ndʋ́ pʋmʋnaa yɔ. 
MAT.24.46	Tʋmlaɖʋ weyi ɛ-caa pɩsɩɣ nɛ ɛmaɣnɩ ɛɖɔŋ ɛ-tʋmɩyɛ labʋ yɔ, ehiɣ ɛ-tɩ! 
MAT.24.47	Toovenim lɛ, mankaɖɩɣ-mɩ se: ɖɩɣa tʋ ɛnʋ, eyekini-i ɛ-ñɩm tɩŋa se ɛcɔnɩ pʋ-yɔɔ. 
MAT.24.48	Ɛlɛ́, yee tʋmlaɖʋ ɛnʋ ɛkɛ ɛzaɣ́ʋ nɛ pɩcɩbɩ-ɩ nɛ ɛɖʋ ɛ-taa se ɛ-caa ɛɛkaɣ kɔm lɔŋ 
MAT.24.49	nɛ ɛ nɛ sʋlʋm kpaŋɩyaa pɔtɔkɩ nɛ pɔñɔʋ nɛ ɛsʋʋ ɛ-taabalaa tʋmlaɖaa lɛlaa mabʋ yɔɔ yɔ, 
MAT.24.50	ɖɩɣa tʋ ɛnʋ, ɛkɔŋ kɩyakʋ nakʋyʋ ñɩ́ɣ́yʋ́ʋ ŋgʋ́ ɛtatɩlɩ yɔ kʋ-yɔɔ nɛ etudi-i 
MAT.24.51	nɛ ɛɖʋ-ɩ kʋñɔŋ siŋŋ ɛzɩ palakʋʋ tɛɛ nɛ pʋ-yɔɔ ñɩma yɔ. Peeɖe ewiliɣ nɛ ɛsalɩ e-kela.»
MAT.25.1	Yesu tasɩ ɛ-tɔmkpɛlɩkɩyaa heyuu se: «Alɩwaatʋ ńdʋ́ lɛ, ɛzʋnɔ Ɛsɔ Kewiyaɣ kɔŋ wɛʋ: pɛlaa nabɛyɛ wɛnɩ ḿbʋ́, pɛwɛ hiu. Halɩkpaɣyɛ naɖɩyɛ wiye lɛ, pakpaɣ kanɖʋnaa nɛ powolo paɖaŋ halɩkpaɣyʋ. 
MAT.25.2	Pa-taa lɛ, pɛlaa kagbaanzɩ kɛ kɩmɛlɛmɩŋ nɛ kagbaanzɩ ñɛkɛ lɔŋsɩnɖaa. 
MAT.25.3	Kɩmɛlɛmɩŋ ɩnʋ, ɩkpaɣ ɩ-kanɖʋnaa lɛ, ɩtɛcɛ kaɖɩsɩm se pɩtɛm ɩ-kanɖʋnaa taa lɛ, ɩɩɖʋ. 
MAT.25.4	Piyele lɔŋsɩnɖaa ñakpaɣ pa-kanɖʋnaa nɛ pɛkpɛndɩnɩ kaɖɩsɩm nɛ powolo. 
MAT.25.5	Ŋgʋ́, halɩkpaɣyʋ tɔkɔɔ lɔŋ nɛ pɛlaa ḿbá patɩŋa payɩ peliisi nɛ poɖoo.
MAT.25.6	«Pʋkɔma ɛzɩ ɖoó hɛkʋ lɛ, panɩɩ kubuka nakɛyɛ se: ‹Ɩɩnaɣ pɛlɛ walʋ! Ɩkʋyɩ nɛ ɩkatɩ-ɩ!› 
MAT.25.7	Peeɖe pɛlaa ḿbá pakʋyɩ patɩŋa se pɔñɔɔzʋʋ pa-kanɖʋnaa 
MAT.25.8	nɛ kɩmɛlɛmɩŋ ɩnʋ, ɩpɔzʋʋ lɔŋsɩnɖaa se: ‹Ɩha-ɖʋ mɩ-kaɖɩsɩm pazɩ nɛ ɖɩɖʋ ɖa-kanɖʋnaa taa: pacaɣ ɖem.› 
MAT.25.9	Paba ñocosi-wɛ se: ‹Aayɩ! Đa-kaɖɩsɩm makɩnɩ-ɖʋ, pɩɩkazɩɣ se ɖɩha-mɩ. Iwolo pɛdɩyaa cɔlɔ nɛ ɩcɛ.› 
MAT.25.10	Pɛɖɛ cɛbʋ lɛ, pɛlɛ walʋ talɩ. Peeɖe ɛ nɛ mbá pɔñɔɔzɩ pa-tɩ nɛ paɖaŋ-ɩ yɔ, pasʋ halɩkpaɣyɛ kuduyuu tɛɛ nɛ paɖɩɣ pakaɖɩ. 
MAT.25.11	Pɩkɛdaa lɛ, kɩmɛlɛmɩŋ ɩnʋ ɩtalaa nɛ ɩmakɩ kubusi se: ‹Kɩpaɣlʋ! Kɩpaɣlʋ! Tʋlɩ-ɖʋ!› 
MAT.25.12	Peeɖe pɛlɛ walʋ cosi-wɛ se: ‹Toovenim lɛ, meheyiɣ-mɩ se mantasɩm-mɩ ɖoli.› »
MAT.25.13	Ɛlɛ́, Yesu tasɩ-wɛ heyuu se: «Pʋ-yɔɔ lɛ, ɩcaɣnɩ mɩ-ɛsɛ nɛ ɩɖaŋ kpam, mbʋ́ pʋyɔɔ yɔ, ɩtatɩlɩ kɩyakʋ ŋgʋ́ yaa ñɩ́ɣ́yʋ́ʋ ŋgʋ́ kʋ-yɔɔ mɔnkɔŋ yɔ.»
MAT.25.14	Yesu tasɩ ɛ-tɔmkpɛlɩkɩyaa heyuu se: «Ɛzʋnɔ Ɛsɔ Kewiyaɣ kɔŋ wɛʋ ɖɔɖɔ: abalʋ nɔɔyʋ wɛnɩ ḿbʋ́ nɛ ɛɖʋ se ewoki nʋmɔʋ. Ɛɖɛɣaɣ lɛ, ɛ́yáa ɛ-tʋmlaɖaa nɛ ɛtayɩ-wɛ ɛ-ñɩm. 
MAT.25.15	Ɛcɛlɩ kajalaɣ tʋ sika pɔɔyɩsɩ kapʋsɩ kagbaanzɩ nɛ naalɛ tʋ kapʋsɩ naalɛ nɛ tozo tʋ kʋɖʋmaɣ. Ɛcɛlɩ-wɛ ḿbʋ́ nɛ ɛmaɣzɩnɩ paa weyi e-ɖoŋ nɛ piyele ɛcaŋ ɛɖɛɛ. 
MAT.25.16	Ɛɖɛwa lɛ, tʋmlaɖʋ weyi ɛmʋ kapʋsɩ kagbaanzɩ yɔ, ɛtɩwobu nɛ ɛlabɩnɩ-sɩ tadɩyɛ nɛ pɩsɛɛ-ɩ kapʋsɩ kagbaanzɩ ɖɔɖɔ. 
MAT.25.17	Weyi ɛ́lɛ́ ñamʋ kapʋsɩ naalɛ yɔ, ɛ́lɛ́ la ɖɔɖɔ ḿbʋ́ nɛ pɩsɛɛ-ɩ kapʋsɩ naalɛ ɖɔɖɔ. 
MAT.25.18	Weyi ɛ́lɛ́ ñamʋ ɛ-caa sika pɔɔyɩsɩ kapʋwa kʋɖʋmaɣ yɔ, ewolo ehuyi pɔʋ nɛ epim-kɛ.
MAT.25.19	«Pileɖaa lɛ, abalʋ ɛnʋ ɛpɩsɩ ɛkɔɔ nɛ ɛ́yáa ɛ-tʋmlaɖaa ḿbá se powolo peheyi-i mbʋ́ palabɩnɩ sika pɔɔyɩsɩ kapʋsɩ nzɩ́ ɛɛcɛlɩ-wɛ yɔ. 
MAT.25.20	Pʋ-yɔɔ tʋmlaɖʋ weyi ɛmʋ sika pɔɔyɩsɩ kapʋsɩ kagbaanzɩ yɔ, ewobi ɛ-caa ɛnʋ ɛ-cɔlɔ nɛ ɛwɩlɩ-ɩ kapʋsɩ kagbaanzɩ lɛɛsɩ nɛ eheyi-i se: ‹Kɩpaɣlʋ! Ŋŋcɛlɩ-m sika pɔɔyɩsɩ kapʋsɩ kagbaanzɩ. Na! Pɩsɛ-m kagbaanzɩ ɖɔɖɔ.› 
MAT.25.21	Peeɖe ɛ-caa yɩɣyɩ-ɩ nɛ eheyi-i se: ‹Pʋwɛ ɖeu. Ŋkɛ tʋmlaɖʋ kɩbanʋ. Mɛncɛlɩ-ŋ mbʋ́ pʋwɛɛ ñɩɩɩ yɔ nɛ ŋɖɔkɩ-pʋ camɩyɛ nɛ ŋlabɩnɩ-pʋ mbʋ́ pʋpɔzʋʋ yɔ. Pʋ-yɔɔ lɛ, meyekini-ŋ mbʋ́ pʋɖɔwa pɩtɩɩfɛyɩ yɔ. Kɔɔ nɛ ma nɛ ŋ ɖɩwɛɛ laŋhʋlʋmɩyɛ taa.› 
MAT.25.22	Weyi ɛ́lɛ́ ñaamʋ kapʋsɩ naalɛ yɔ, ewolo ɖɔɖɔ ɛ-cɔlɔ nɛ eheyi-i se: ‹Kɩpaɣlʋ! Ŋŋcɛlɩ-m sika pɔɔyɩsɩ kapʋsɩ naalɛ. Na! Pɩsɛ-m ɖɔɖɔ naalɛ.› 
MAT.25.23	Peeɖe ɛ-caa yɩɣyɩ-ɩ nɛ eheyi-i se: ‹Pʋwɛ ɖeu. Ŋkɛ tʋmlaɖʋ kɩbanʋ. Mɛncɛlɩ-ŋ mbʋ́ pʋwɛɛ ñɩɩɩ yɔ nɛ ŋɖɔkɩ-pʋ camɩyɛ nɛ ŋlabɩnɩ-pʋ mbʋ́ pʋpɔzʋʋ yɔ. Pʋ-yɔɔ lɛ, mɛncɛlɩɣ-ŋ mbʋ́ pʋɖɔwa yɔ. Kɔɔ nɛ ma nɛ ŋ ɖɩwɛɛ laŋhʋlʋmɩyɛ taa.› 
MAT.25.24	Pɩɖɩɣnɩ weyi ɛ́lɛ́ mʋ kʋɖʋmaɣ yɔ lɛ, ewolo ɛ-cɔlɔ nɛ eheyi-i se: ‹Kɩpaɣlʋ! Manawa se ñɔ-tɔm wɛ kaɖɛ pɩtɩɩfɛyɩ. Đenɖe ŋtoɖuu yaa ŋtamɩzɩ yɔ, peeɖe ŋkʋŋ. 
MAT.25.25	Pʋ-yɔɔ sɔɔndʋ kpa-m nɛ mowoni ñe-sika pɔɔyɩsɩ kapʋwa ŋgá ŋcɛlɩ-m yɔ nɛ mɛmɛsɩ tɛtɛɛ. Ŋ́gá yɔ, mʋ!› 
MAT.25.26	Peeɖe ɛ-caa cosi-i se: ‹Tʋmlaɖʋ ɛzaɣ́ʋ, fendu tʋ ña! Ŋsɩm ḿbʋ́ se ɖenɖe montoɖúú yaa mantamɩzɩ yɔ, peeɖe mankʋŋ nɛ ɖenɖe mantamɩzɩ yɔ, peeɖe monkuu. 
MAT.25.27	Yee ḿbʋ́, pɩɩwɛɛ se ŋwoni men-sika pɔɔyɩsɩ kapʋwa nɛ ŋɖʋ liidiye koozaɣ taa. Yee ŋŋlabɩ ḿbʋ́ yɔ, mɔnkɔm ɛzʋnɔ yɔ, maawobi mamʋ-kɛ nɛ kɛ-kɛzɛɣa.› 
MAT.25.28	Peeɖe eheyi tʋmlaɖaa lɛlaa se: ‹Ɩmʋ kapʋwa ŋ́gá lɔŋ e-nesi taa nɛ ɩsɔzɩ weyi ɛwɛnɩ kapʋsɩ hiu yɔ. 
MAT.25.29	Mbʋ́ pʋyɔɔ yɔ, weyi ɛwɛna pʋɖɔɔ yɔ, pɔsɔzʋʋ-ɩ nɛ puhuuni-i. Ɛlɛ́, weyi ɛ́lɛ́ fɛyɩnɩ pʋyʋ yɔ, halɩ pɛtɛzɩɣ lɛɣʋ mbʋ́ ɛmaɣzɩɣ se ɛwɛna yɔ. 
MAT.25.30	Piyele tʋmlaɖʋ wazaɣ fɛyɩ tʋ ɛnɛ lɛ, ɩkpaɣ-ɩ nɛ ɩlɔ-ɩ awayɩ cɩkpɛndʋʋ taa. Peeɖe ewiliɣ nɛ ɛsalɩ e-kela.› »
MAT.25.31	Yesu tasɩ-wɛ heyuu se: «Puwiye nɖɩ́ Ɛyʋ Pɩyalʋ nɛ Ɛsɔ tiyiyaa tɩŋa pɛkpɛndɩɣnɩ e-koboyaɣ nɛ pɔkɔɔ yɔ, ɛcakɩ e-kewiyaɣ kpelaɣ yɔɔ. 
MAT.25.32	Pɔkɔŋ ajɛya kpeekpe taa ɛyáa kpeɣluu ɛ-ɛsɩndaa nɛ ɛkɛzɩ lɛlaa hɔɔlʋʋ nɛ piyele lɛlaa hɔɔlʋʋ lɛɛkʋ ɛzɩ ninɖiɣyu kpeɣluu heŋ nɛ pʋŋ nɖeke nɖeke yɔ. 
MAT.25.33	Ɛkɛzɩɣ lɛlaa ɛ-nɩwaŋ yɔɔ nɛ piyele lɛlaa ɛ-nɩmɩyɛ yɔɔ. 
MAT.25.34	Peeɖe eheyiɣ ɛ-nɩwaŋ yɔɔ ñɩma se: ‹Mbá mɩ man-Caa Ɛsɔ wazɩ mɩ-yɔɔ yɔ, ɩkɔɔ ɩtɔɔ Kewiyaɣ ŋgá ɛñɔɔzɩ-mɩ ɖooo alɩwaatʋ ndʋ́ ɛlabɩ kedeŋa yɔ. 
MAT.25.35	Mbʋ́ pʋyɔɔ yɔ, ñɔɔsɩ wɩɣaɣ-m nɛ ɩha-m tɔɔnaɣ mɔntɔɔ. Lɔkɔtʋ kɛɖɛ-m, ɩha-m lɩm mɔñɔɔ. Maakɛ ɛgɔm nɛ ɩmʋ-m mɩ-tɛ. 
MAT.25.36	Mɔnɖɔŋaɣ ndaakpeɖe nɛ ɩha-m wondu monsuu. Pɩwɩɣaɣ-m nɛ ɩcɔnɩ mɔ-yɔɔ. Maawɛ salaka taa nɛ ɩkɔɔ ɩna-m peeɖe.› 
MAT.25.37	Peeɖe mbá patʋʋzaa yɔ, pocosuu-i se: ‹Kɩpaɣlʋ! Đooye ɖɩna-ŋ ñɔɔsɩ wɩɣaɣ-ŋ nɛ ɖɩha-ŋ tɔɔnaɣ yaa ɖooye lɔkɔtʋ ɖɛ-ŋ nɛ ɖɩha-ŋ lɩm? 
MAT.25.38	Đooye ɖɩmʋ-ŋ ɛgɔndʋ ɖɛ-tɛ? Đooye ɖɩna-ŋ ndaakpeɖe nɛ ɖisu-ŋ wondu? 
MAT.25.39	Đooye ɖɩna pɩwɩɣaɣ-ŋ yaa ŋwɛ salaka taa nɛ ɖɩkɔɔ ɖɩna-ŋ?› 
MAT.25.40	Wiyaʋ kaɣ-wɛ cosuu se: ‹Toovenim lɛ, mankaɖɩɣ-mɩ se: alɩwaatʋ ndʋ́ ɩlabɩ-pʋ mɛ-ɛyáa mbá patakpaɣ-wɛ payaa pʋyʋ yɔ pa-taa nɔɔyʋ yɔ, man-tɩ tɩŋa ɩlaba.›
MAT.25.41	«Ɛkaɣ heyuu ɖɔɖɔ ɛ-nɩmɩyɛ yɔɔ ñɩma se: ‹Ɩkʋyɩ mɔn-cɔlɔ cɩnɛ nɛ ɩɖɛɛ poliŋ, Ɛsɔ wɩlɩ-mɩ kpalʋʋ! Iwolo miŋ weyi eeɖeŋ kaʋ yɔ ɛ-taa. Peeɖe Ɛsɔ ñɔɔzaa nɛ ɛɖaŋnɩ Satanɩ nɛ e-tiyiyaa! 
MAT.25.42	Mbʋ́ pʋyɔɔ yɔ, ñɔɔsɩ wɩɣaɣ-m, ɩtaha-m tɔɔnaɣ se mɔntɔɔ. Lɔkɔtʋ ɖɛ-m, ɩtaha-m lɩm se mɔñɔɔ. 
MAT.25.43	Mɔnkɔm ɛgɔndʋ, ɩtamʋ-m mɩ-tɛ. Maawɛ ndaakpeɖe, ɩtaha-m wondu se monsuu, pɩwɩɣaɣ-m, ɩtɔcɔnɩ mɔ-yɔɔ. Maawɛ salaka taa, ɩtɔkɔɔ se ɩna-m.› 
MAT.25.44	Ɛlɛ́, pakaɣ-ɩ cosuu se: ‹Kɩpaɣlʋ! Đooye ɖɩna-ŋ ñɔɔsɩ wɩɣaɣ-ŋ yaa lɔkɔtʋ ɖɛ-ŋ yaa ŋkɔm ɛgɔndʋ yaa ŋɖɔŋaɣ ndaakpeɖe yaa pɩwɩɣaɣ-ŋ yaa ŋwɛ salaka taa nɛ ɖɩtasɩnɩ-ŋ?› 
MAT.25.45	Wiyaʋ kaɣ-wɛ cosuu se: ‹Toovenim lɛ, mankaɖɩɣ-mɩ se: yee ɩtalabɩ-pʋ mɛ-ɛyáa mbá patakpaɣ-wɛ payaa pʋyʋ yɔ, pa-taa nɔɔyʋ yɔ, ma ɖɔɖɔ ɩtalabɩ-pʋ.› 
MAT.25.46	Powokini-wɛ ɖenɖe kʋñɔŋ maatɛŋ wɛɛ yɔ nɛ piyele mbá patʋʋzaa yɔ, paba ñowolo ɖenɖe wezuu maatɛŋ wɛɛ yɔ.»
MAT.26.1	Yesu tɛm ɛ-tɔmkpɛlɩkɩyaa tɔm ndɩ ndɩ kɛdʋʋ payɩ lɛ, eheyi-wɛ se: 
MAT.26.2	«Ɩnawa se pɩkazɩ kɩyakɩŋ naalɛ se pɔtɔɔ Yuda ñɩma Paska Kazandʋ. Alɩwaatʋ ńdʋ́ tɩ-taa pɔkɔŋ kpaʋ Ɛyʋ Pɩyalʋ nɛ paɖʋzɩ-ɩ koyindinaa nesi taa nɛ paba kam-ɩ kaamaŋkaɣ yɔɔ.»
MAT.26.3	Peeɖe cɔjɔnaa sɔsaa nɛ Yuda ñɩma sɔsaa pekpeɣli ɖama cɔjɔnaa ñʋʋdʋ weyi payaɣ se Kayifu yɔ, ɛ-ɖɩɣa taa nɛ 
MAT.26.4	panɩnɩ ɖama patɩŋa se pakpa Yesu mɛsaɣ tɛɛ nɛ pakʋ-ɩ. 
MAT.26.5	Pɔyɔɔdaɣ se: «Đɩtaakpa-ɩ kazandʋ alɩwaatʋ. Pɩtɛkɛ ḿbʋ́, ɛyáa samaɣ kʋyʋʋ ɖɔ-yɔɔ.»
MAT.26.6	Yesu kowobi Betaanii tɛtʋ cikpetu taa nɛ ɛsʋʋ Siimɔɔ weyi ɛɛkɛ canaɣ yɔ ɛ-ɖɩɣa taa. 
MAT.26.7	Pɔtɔkaɣ tɔɔnaɣ lɛ, halʋ nɔɔyʋ sʋʋ pɔ-cɔlɔ, ɛɖɔkɩ tɩlaaɖɩ ŋgʋ́ kʋwɛ liidiye pɩtɩɩfɛyɩ yɔ, fiɣa kɩñɩlɩsaɣ nakɛyɛ taa ɖo. Pɩkɛdaa lɛ, ɛpɩyɩ-kʋ Yesu ñʋʋ taa waaa.
MAT.26.8	Ɛ-tɔmkpɛlɩkɩyaa na ḿbʋ́ lɛ, pa-taa wɩɩnɩ halʋ ɛnʋ nɛ pɔtɔŋ se: «Halʋ ɛnɛ, ɛwɛɛkʋʋ tɩlaaɖɩ ŋ́gʋ́ nɛ ɛlɔʋ yem yɔ, pʋwazɩɣ-ɩ we? 
MAT.26.9	Yee paapɛdɩ-kʋ, pataayabɩ-kʋ liidiye sɔsɔɖɛ nɛ paha kʋñɔndɩnaa naa we?» 
MAT.26.10	Pɔyɔɔdɩ ḿbʋ́ lɛ, Yesu nɩɩ nɛ ɛpɔzɩ-wɛ se: «Ɛbɛ yɔɔ ɩcɛyɩɣ halʋ ɛnʋ ḿbʋ́? Mbʋ́ ɛlabɩ-m yɔ, pʋwɛ ɖeu. 
MAT.26.11	Mbʋ́ pʋyɔɔ yɔ, mɩ nɛ kʋñɔndɩnaa ɩwɛna tam. Ɛlɛ́, ma maawɛɣ mɩ-cɔlɔ ḿbʋ́. 
MAT.26.12	Ɛpɩyɩ tɩlaaɖɩ ŋ́gʋ́ mon-tomnaɣ yɔɔ se ɛñɔɔzɩ-kɛ nɛ pʋcɔ pepim-m. 
MAT.26.13	Toovenim lɛ, meheyiɣ-mɩ se: paa le posusuu Laŋhɛzɩyɛ Tɔm yɔ, pɔkɔŋ kɛdʋʋ mbʋ́ halʋ ɛnɛ ɛlabɩ mɔ-yɔɔ yɔ pʋ-tɔm nɛ ɛyáa ɛtaasɔɔ ɛ-yɔɔ kaʋ.»
MAT.26.14	Pʋwayɩ lɛ, Yesu tɔmkpɛlɩkɩyaa hiu nɛ naalɛ taa weyi payaɣ se Yudaasɩ Iskarɩyɔɔtɩ yɔ, ewolo ɛna Yuda ñɩma cɔjɔnaa sɔsaa 
MAT.26.15	nɛ ɛpɔzɩ-wɛ se: «Yee manpɩzaa mankpa Yesu nɛ mɛncɛlɩ-mɩ, ɛbɛ ɩhaɣ-m?» Kpaagbaa ḿbʋ́ lɛ, pakalɩ liidiye pɔɔyɩsɩ niidozo nɛ pɛcɛlɩ-ɩ. 
MAT.26.16	Pɩkpaɣʋnɩ alɩwaatʋ ńdʋ́ yɔ, ɛpazɩ ñɩnʋʋ nʋmɔʋ ŋgʋ́ ɛɛtɩŋ nɛ ɛkpa Yesu nɛ ɛ́ɖʋzɩ pe-nesi taa yɔ.
MAT.26.17	Kazandʋ ndʋ́ tɩ-yɔɔ pɔtɔkɩ tindine nɖɩ́ ɖɩ-taa fɛyɩ sɔsɔɔna yɔ, tɩ-kajalaɣ kɩyakʋ wiye Yesu tɔmkpɛlɩkɩyaa woba ɛ-cɔlɔ nɛ pɔpɔzɩ-ɩ se le e-liu wɛɛ se patɩzɩ-ɩ Yuda ñɩma Paska Kazandʋ tɔɔnaɣ nɛ le e-liu wɛɛ se ɛtɔkɩ-kɛ? 
MAT.26.18	Ɛlɛ́, ecosi-wɛ se: «Iwolo tɛtʋ taa nɔɔyʋ cɔlɔ nɛ iheyi-i se Wɩlɩyʋ se ɛ-sɩm alɩwaatʋ talaa, ñɛ-tɛ ɛ nɛ ɛ-tɔmkpɛlɩkɩyaa pɔkɔŋ pɔtɔɔ Yuda ñɩma Paska Kazandʋ.» 
MAT.26.19	Ɛlɛ́, ɛ-tɔmkpɛlɩkɩyaa la ɛzɩ eheyuu-wɛ yɔ nɛ patɩzɩ kazandʋ tɔɔnaɣ.
MAT.26.20	Pɩlɛdaa lɛ, Yesu nɛ ɛ-tɔmkpɛlɩkɩyaa hiu nɛ naalɛ pacaɣ tɔɔnaɣ ɖɩtɔɔyɛ. 
MAT.26.21	Pɔtɔkaɣ lɛ, eheyi-wɛ se: «Toovenim lɛ, mankaɖɩɣ-mɩ se: mɩ-taa nɔɔyʋ kɔŋ-m kpaʋ nɛ ɛ́ɖʋzɩ koyindinaa nesi taa.» 
MAT.26.22	Ɛyɔɔdɩ ḿbʋ́ lɛ, ɛ-tɔmkpɛlɩkɩyaa laŋa wɛɛkɩ pɩŋŋ nɛ pɔpɔzʋʋ-ɩ kʋɖʋm kʋɖʋm se: «Kɩpaɣlʋ! Ma na?» Ɛnɛ se: «Kɩpaɣlʋ! Ma na?» 
MAT.26.23	Ɛlɛ́, ecosi-wɛ se: «Weyi ma nɛ ɩ ɖɩtɔkɩ ñanaɣ kʋɖʋmaɣ taa yɔ, ɛnʋ kɔŋnɩ-m kpaʋ nɛ ɛ́ɖʋzɩ koyindinaa nesi taa. 
MAT.26.24	Ɛyʋ Pɩyalʋ kɔŋ kʋyʋʋ kedeŋa yɔɔ cɩnɛ ɛzɩ pamaʋ ɛ-tɔm Ɛsɔtɔm Takayaɣ taa yɔ. Ɛlɛ́, pʋtɔɔ weyi ɛɖʋzʋʋ-ɩ koyindinaa nesi taa yɔ! Yee pataalʋlɩ pʋdʋ yɔ, pɩɩkɩlɩ-ɩ sɛʋ.» 
MAT.26.25	Peeɖe Yudaasɩ weyi ɛɖʋzʋʋ-ɩ koyindinaa nesi taa yɔ, ɛpɔzɩ-ɩ se: «Wɩlɩyʋ! Ma na?» Ɛlɛ́, Yesu cosi-i se: «Ñɔyɔɔdʋʋnɩ ḿbʋ́.»
MAT.26.26	Yesu nɛ ɛ-tɔmkpɛlɩkɩyaa pɔtɔkaɣ tɔɔnaɣ lɛ, ɛkpaɣ tindine nɛ ɛsɛɛ ɖɩ-yɔɔ Ɛsɔ nɛ ɛcɩyɩ-ɖɩ nɛ ɛcɛlɩ-wɛ se: «Ɩmʋ nɛ ɩtɔɔ, pʋnɛ lɛ mon-tomnaɣ.» 
MAT.26.27	Pʋwayɩ lɛ, ɛkpaɣ sʋlʋm nɛ caɖaɣ nɛ ɛsɛɛ pʋ-yɔɔ Ɛsɔ nɛ ɛcɛlɩ-wɛ nɛ ɛtɔ se: «Ɩmʋ nɛ ɩñɔɔ mɩtɩŋa payɩ. 
MAT.26.28	Sʋlʋm pʋnɛ lɛ man-calɩm mbʋ́ pɩkpɛdɩɣ ɛyáa sakɩyɛ yɔɔ se Ɛsɔ ɛpɩzɩ ekpeɣ-wɛ pa-kɩwɛɛkɩm yɔ. Pʋ-yɔɔ ɛtɩŋɩɣna nɛ ɛɖʋ nɔɔ haʋ. 
MAT.26.29	Mankaɖɩɣ-mɩ se pɩkpaɣʋnɩ lɛɛlɛɛyɔ yɔ, maatasɩɣ sʋlʋm pʋnɛ ñɔʋ nɛ pʋkɔɔ pɩsɩɩnɩ kɩyakʋ ŋgʋ́ ma nɛ mɩ ɖɩñɔ sʋlʋm kɩfam man-Caa Ɛsɔ Kewiyaɣ taa yɔ.»
MAT.26.30	Ɛtɛm-wɛ heyuu ḿbʋ́ lɛ, petee kazandʋ hendu nɛ pɛɖɛɛ pakpa Somiŋ Pʋʋ yɔɔ. 
MAT.26.31	Yesu nɛ ɛ-tɔmkpɛlɩkɩyaa pakpa peeɖe lɛ, eheyi-wɛ se: «Iseɣ mɩtɩŋa payɩ nɛ iyebi-m ɖoó anɛ a-taa maɣmaɣ. Mbʋ́ pʋyɔɔ yɔ, Ɛsɔ yɔɔdaa nɛ pama ɛ-Tɔm Takayaɣ taa se:
MAT.26.31	‹Mamakɩ ninɖiɣyu sɩbʋ yɔɔ sɩbʋ yɔɔ,
MAT.26.31	nɛ piyele heŋ
MAT.26.31	mɩzɩ ɖama.›
MAT.26.32	Yesu tasɩ yɔɔdʋʋ se: «Ɛlɛ́, alɩwaatʋ ndʋ́ menfeŋ yɔ, manɖaŋɩɣ-mɩ Galilee.» 
MAT.26.33	Peeɖe Pɩyɛ heyi-i se: «Paa lɛlaa eseɣ patɩŋa se peyebi-ŋ yɔ, ma maalakɩ ḿbʋ́ kaʋ!» 
MAT.26.34	Ɛlɛ́, Yesu heyi-i se: «Toovenim lɛ, meheyiɣ-ŋ se ɖoó anɛ a-taa maɣmaɣ, pʋcɔ kalɩmɔʋ koo lɛ, ŋkpɛzɩɣ tam naadozo se ŋtasɩm-m.» 
MAT.26.35	Ɛlɛ́, Pɩyɛ heyi-i se: «Paa sɩm yɔ, ma nɛ ŋ ɖɩsɩ, maakpɛzɩɣ kaʋ se mantasɩm-ŋ.» Ɛ-tɔmkpɛlɩkɩyaa lɛlaa yɔɔdɩ patɩŋa ḿbʋ́ ɖɔɖɔ.
MAT.26.36	Pʋwayɩ lɛ, Yesu nɛ ɛ-tɔmkpɛlɩkɩyaa patalɩ ɖenɖe payaɣ se Jesemaanɩ yɔ. Peeɖe eheyi ɛ-tɔmkpɛlɩkɩyaa se: «Ɩcaɣ cɩnɛ nɛ mowolo mɛnsɛɛ Ɛsɔ nɛ mɔnkɔɔ.» 
MAT.26.37	Ɛɖɛɣaɣ lɛ, ɛ́yáa Pɩyɛ nɛ Zebedee pɩyalaa naalɛ. Pɛɖɛ tɔmkpɛlɩkɩyaa lɛlaa yɔɔ pazɩ lɛ, ɛ-laŋɩyɛ wɛɛkɩ nɛ sɔɔndʋ kpa-ɩ. 
MAT.26.38	Peeɖe eheyi-wɛ se: «Mɛ-ɛsɛ ñɩŋ sɩm yɔɔ sɩm yɔɔ. Ɩcaɣ cɩnɛ, ma nɛ mɩ ɖɩcaɣnɩ ɖɛ-ɛsɛ.» 
MAT.26.39	Ɛlɛ́, etuzi ɛ-tɩ ɛsɩndaa pazɩ nɛ eluŋ nɛ ɛpa ɛ-ɛsɛ nɛ tɛtʋ nɛ etendi Ɛsɔ se: «Man-Caa! Yee ŋtisiɣ yɔ, taayele nɛ kʋñɔŋ ŋ́gʋ́ kɩtalɩ-m. Ɛlɛ́, la mbʋ́ ñe-liu wɛɛ yɔ, taala mbʋ́ me-liu wɛɛ yɔ.»
MAT.26.40	Ɛtɛm Ɛsɔ sɛʋ lɛ, ɛpɩsɩ ɛ-tɔmkpɛlɩkɩyaa ḿbá pɔ-cɔlɔ nɛ ɛmaɣnɩ pɔɖɔŋ ɖou. Peeɖe ɛpɔzɩ Pɩyɛ se: «Yee ḿbʋ́, ɩtapɩzɩ ɩsɩnɩ-m caɣʋ paa ñɩɩɩ! 
MAT.26.41	Ɩcaɣnɩ mɩ-ɛsɛ nɛ ɩsɛɛ Ɛsɔ, pɩtɛkɛ ḿbʋ́, ɩkɔŋ ɩsʋʋ takʋʋ taa. Ɛyʋ liu wɛɛ se ɛla mbʋ́ pʋwɛ ɖeu yɔ, ɛlɛ́, ɛwɛnɩ kaapɩzɩtʋ.» 
MAT.26.42	Ɛyɔɔdɩ ḿbʋ́ lɛ, ɛtasɩ ɛ-tɩ tuzuu nɛ etendi Ɛsɔ se: «Man-Caa! Yee ŋŋtisiɣ se kʋñɔŋ kʋnɛ kɩɖɛɛ nɛ mantaasʋʋ kɩ-taa yɔ, ŋla mbʋ́ ñe-liu wɛɛ yɔ.» 
MAT.26.43	Ɛtasɩ pɩsʋʋ ɛ-tɔmkpɛlɩkɩyaa cɔlɔ lɛ, ɛmaɣnɩ ɖɔɖɔ pɔɖɔŋ ɖou, patapɩzɩ pacaɣnɩ pɛ-ɛsɛ. 
MAT.26.44	Peeɖe Yesu tuzi ɛ-tɩ tozo ɖeɖe nɛ ɛtasɩ Ɛsɔ tenduu nɛ ɛyɔɔdɩ tɔm kʋɖʋmtʋ ndʋ́. 
MAT.26.45	Pʋwayɩ lɛ, ɛpɩsɩ pɔ-cɔlɔ nɛ ɛpɔzɩ-wɛ se: «Ɩwɛ ɖom yɔɔ tam ḿbʋ́? Lɛɛlɛɛyɔ, alɩwaatʋ talaa se paɖʋzɩ Ɛyʋ Pɩyalʋ kɩwɛɛkɩm laɖaa nesi taa. 
MAT.26.46	Ɩkʋyɩ ɖɩkatɩ weyi ɛkpaɣ-m se ɛɖʋzɩ pe-nesi taa yɔ! Ɛkɔŋ naɣ yɔ!»
MAT.26.47	Yesu yɔɔdaɣ ḿbʋ́ lɛ, ɛ-tɔmkpɛlɩkɩyaa hiu nɛ naalɛ taa lɛlʋ weyi payaɣ-ɩ se Yudaasɩ yɔ nɛ ɛyáa samaɣ nakɛyɛ patalɩ. Pɔɖɔkɩ sɛsɩ kɩɖaɣlɩsɩ nɛ pɔla. Cɔjɔnaa sɔsaa nɛ Yuda ñɩma sɔsaa petiyini-wɛ. 
MAT.26.48	Yudaasɩ ɛnʋ, ɛkpaɣnɩ Yesu se ɛɖʋzɩ kɩwɛɛkɩm laɖaa nesi taa. Ɛɛtɛm ɛyáa samaɣ ŋ́gá kɛdʋʋ ɛzɩma mbʋ́ ɛlakɩ nɛ pasɩm-ɩ nɛ pakpa-ɩ yɔ. Eheyi-wɛ se: «Yee mowobi mɛnsɛɛ nɔɔyʋ nɛ mamʋzɩ ɛ-laɣzaɣ yɔɔ lɛ, ɛnʋ lɛ. Ɩkpa-ɩ.» 
MAT.26.49	Ɛtalaa lɛ, ɛtɩwobu Yesu cɔlɔ nɛ eheyi-i se: «Wɩlɩyʋ, sɛɛ ɖeu!» Ɛlɛ́, ɛmʋzɩ ɛ-laɣzaɣ yɔɔ. 
MAT.26.50	Yesu heyi-i se: «Mɛ-ɛgbaɣdʋ, la mbʋ́ ŋkɔm se ŋlakɩ yɔ lɔŋ!» Peeɖe ɛyáa samaɣ woba kakpa Yesu. 
MAT.26.51	Ɛlɛ́, ɛ-tɔmkpɛlɩkɩyaa taa lɛlʋ sezi ɛkpɛɛ ɛ-sɩɣa kɩɖaɣlaɣ nɛ ɛsɛtɩ cɔjɔnaa ñʋʋdʋ tʋmlaɖʋ nɩŋgbaŋʋʋ. 
MAT.26.52	Peeɖe Yesu heyi-i se: «Pɩsɩnɩ ña-sɩɣa ko-huyuu taa, mbʋ́ pʋyɔɔ yɔ, mbá patɩŋa payɩ pakʋʋ lɛlaa nɛ sɛsɩ yɔ, sɩɣa pakʋʋnɩ-wɛ ɖɔɖɔ. 
MAT.26.53	Ŋtatɩlɩ se manpɩzaɣ se mayaa man-Caa se ɛkɔɔ ɛsɩnɩ-m nɛ halɩ etiyini-m e-tiyiyaa tikasɩ hiu nɛ naalɛ kpaagbaa yaa we? 
MAT.26.54	Ŋgʋ́, yee malabɩ ḿbʋ́, ɛzɩma tɔm ndʋ́ pama Ɛsɔtɔm Takayaɣ taa yɔ, tɩpɩzɩɣ tɩla? Pamawa se pʋwɛɛ se tɩla ḿbʋ́.»
MAT.26.55	Peeɖe Yesu pɔzɩ ɛyáa samaɣ se: «Ɩkɔm ma-wayɩ nɛ sɛsɩ kɩɖaɣlɩsɩ nɛ pɔla yɔ, mɛnkɛ mɩ́lʋ́ naa we? Ma nɛ mɩ ɖɩɩwɛ Ɛsɔ ɖɩɣa taa kɩyakɩŋ tɩŋa nɛ mawɩlɩɣ Ɛsɔtɔm, ɛlɛ́, ɩtakpa-m. 
MAT.26.56	Ɛlɛ́, pɩtɩŋa pɩlabɩ ḿbʋ́ se tɔm ndʋ́ náyaa ma Ɛsɔtɔm Takayaɣ taa yɔ, tɩla.»
MAT.26.56	Peeɖe ɛ-tɔmkpɛlɩkɩyaa tɩŋa payɩ mɩzɩ ɖama nɛ peyebi-i.
MAT.26.57	Pakpa Yesu lɛ, pakpaɣ-ɩ se powokini-i Yuda ñɩma cɔjɔnaa ñʋʋdʋ Kayifu tɛ ɖenɖe pɛ-ŋgbɛyɛ taa sɔsaa nɛ pa-paɣtʋ wɩlɩyaa paakpeɣlaa yɔ. 
MAT.26.58	Pɛɖɛɣaɣnɩ-ɩ lɛ, Pɩyɛ wɛɛ mɛlʋʋ taa mɛlʋʋ taa nɛ ɛtɩŋɩɣ ɛ-wayɩ. Ɛtalɩ cɔjɔnaa ñʋʋdʋ ɛnʋ ɛ-taɣ yɔɔ lɛ, ɛcaɣ Ɛsɔ ɖɩɣa yɔɔ ɖaŋɩyaa cɔlɔ se ɛna mbʋ́ pʋkɔŋ tɛmnaʋ yɔ. 
MAT.26.59	Peeɖe cɔjɔnaa sɔsaa nɛ tɔm hʋyaa lɛlaa tɩŋa pañɩnaɣ aseɣɖe tɩnaa se powolo pɛcɛtɩnɩ Yesu taa nɛ pehiɣ-i pakʋ-ɩ. 
MAT.26.60	Ɛlɛ́, petehiɣ nɔɔyʋ. Ŋgʋ́, ɛyáa sakɩyɛ woba nɛ pɛcɛtɩnɩ ɛ-taa. Pɩkɛdaa lɛ, abalaa naalɛ nabɛyɛ wolo 
MAT.26.61	nɛ pɔtɔ se: «Abalʋ ɛnɛ, ɛtɔm se ɛpɩzɩɣ ɛyɔkɩ Ɛsɔ ɖɩɣa nɛ ɛɖaɣnɩ-kɛ maʋ nɛ kɩyakɩŋ naadozo.»
MAT.26.62	Peeɖe cɔjɔnaa ñʋʋdʋ kʋyaa nɛ ɛpɔzɩ Yesu se: «Tɔm ndʋ́ tɩtɩŋa payɩ ɛyáa panɛ pɔtɔŋ se ŋyɔɔdaa yɔ, ŋfɛyɩnɩ natʋyʋ se ŋcosuu yaa we?» 
MAT.26.63	Ɛlɛ́, esuma ɖiɣ ɖiɣ. Peeɖe ɛpɔzɩ-ɩ se: «Ña lɛ Weyi Ɛsɔ Lɩzaa Yɔ yaa we? Ña ɖɔɖɔ lɛ Ɛsɔ Pɩyalʋ? Yee ḿbʋ́, ɖuúni Ɛsɔ wezuu tʋ.» 
MAT.26.64	Yesu cosi-i se: «Ña-tɩ tɩŋa ŋyɔɔdɩnɩ ḿbʋ́. Đɔɖɔ lɛ, mankaɖɩɣ-mɩ se: pɩkpaɣʋnɩ lɛɛlɛɛyɔ yɔ, ɩkɔŋ naʋ Ɛyʋ Pɩyalʋ, ɛcaɣ Ɛsɔ Đoŋ Tɩŋa Tʋ cɔlɔ lone kɩbanɖɛ taa. Ɩkɔŋ-ɩ naʋ ɖɔɖɔ ɛsɔmɩndʋ yɔɔ, ɛɖɔŋ kɔm.»
MAT.26.65	Cɔjɔnaa ñʋʋdʋ ɛnʋ, ɛnɩ ḿbʋ́ lɛ, ɛkʋyɩ nɛ ɛcɩyɩ ɛ-cɔjɔtʋ toko nɛ pɩwɩlɩ se pɩwɩzɩ-ɩ pɩŋŋ nɛ ɛpɔzɩ ɛyáa lɛlaa se: «Ɛwɛɛkɩ Ɛsɔ hɩɖɛ! Ɛbɛ yɔɔ pʋwɛɛ se ɖɩtasɩ ñɩnʋʋ aseɣɖe tɩnaa yɔ? Paa weyi ɛnɩnɩ ɛ-nɩŋgbaaŋ! 
MAT.26.66	Ɩmaɣzɩɣ se we?» Ɛlɛ́, pocosi se: «Ɛ-tɔm sɩba, pʋwɛɛ se pakʋ-ɩ.» 
MAT.26.67	Peeɖe papazɩ Yesu ɛsɩndaa tɔʋ ndaatʋ nɛ pamakɩ-ɩ ŋguluma nɛ lɛlaa cɛkɩ-ɩ kadanzɩ 
MAT.26.68	nɛ pɔtɔŋ se: «Weyi ña Ɛsɔ Lɩzaa Yɔ, kpeɣ se amabɩ-ŋ?»
MAT.26.69	Alɩwaatʋ ndʋ́ Pɩyɛ caɣ taɣ yɔɔ yɔ, tɩ-taa cɔjɔnaa ñʋʋdʋ tʋmlaɖʋ halʋ ñɩnʋ nɔɔyʋ lɩwa nɛ ɛmaɣnɩ-ɩ nɛ eheyi-i se: «Ña ɖɔɖɔ! Ŋtɩŋaɣ Galilee tʋ Yesu wayɩ.» 
MAT.26.70	Peeɖe ɛkpɛzɩ patɩŋa pɛ-ɛsɩndaa se: «Maasɩŋ ndʋ́ ŋcaɣ yɔɔdʋʋ yɔ.» 
MAT.26.71	Pʋwayɩ lɛ, ɛlɩɩ ewolo nɔnɔɔ taa. Ɛlɛ́, tʋmlaɖʋ halʋ ñɩnʋ lɛlʋ tasɩ-ɩ naʋ nɛ eheyi mbá pɛwɛ peeɖe yɔ se: «Ɛnɛ ɖɔɖɔ ɛtɩŋaɣ Nazarɛɛtɩ tʋ Yesu wayɩ.» 
MAT.26.72	Ɛlɛ́, Pɩyɛ tasɩ kpɛzʋʋ nɛ eɖuu se: «Mantasɩ abalʋ ɛnʋ.» 
MAT.26.73	Pɩkɛdaa lɛ, mbá pɛwɛ peeɖe yɔ, potuzi pa-tɩ nɛ pɔñɔtɩnɩ-ɩ nɛ peheyi-i se: «Toovenim, ŋkɛ pa-taa lɛlʋ: ñɔ-yɔɔdaɣ wɩlɩɣnɩ ḿbʋ́.» 
MAT.26.74	Peeɖe ɛkpɛzaa laɣ laɣ nɛ eɖuu se: «Nɛ Ɛsɔ! Mantasɩ abalʋ ɛnʋ!» Kpaagbaa ḿbʋ́ lɛ, kalɩmɔʋ koo. 
MAT.26.75	Ɛlɛ́, Pɩyɛ tɔzɩ tɔm ndʋ́ Yesu keheyi-i se: «Pʋcɔ kalɩmɔʋ koo lɛ, ŋkpɛzɩɣ tam naadozo se ŋtasɩm-m» yɔ tɩ-yɔɔ. Peeɖe ɛkʋyaa ɛlɩɩ nɛ ewili ɛzɩ pɛcɛbɩ e-liu tɛɛ yɔ.
MAT.27.1	Pakpa Yesu nɛ kife tanaŋ tɛɛ cu lɛ, Yuda ñɩma cɔjɔnaa sɔsaa nɛ pɛ-ŋgbɛyɛ taa sɔsaa pɔyɔɔdɩ patɩŋa payɩ se pakʋ-ɩ. 
MAT.27.2	Peeɖe pɔhɔkɩ-ɩ nɛ powoni-i Room wiyaʋ Pilaatɩ tɛ.
MAT.27.3	Yudaasɩ weyi ɛɖʋzɩ Yesu koyindinaa nesi taa yɔ, ɛnawa se pakʋʋ Yesu lɛ, ɛpazɩ kpiɖuu nɛ ɛkpaɣ liidiye pɔɔyɩsɩ niidozo nzɩ́ paahɛyɩ-ɩ yɔ se ɛpɩsɩɣna ɛcɛlɩ cɔjɔnaa sɔsaa nɛ pɛ-ŋgbɛyɛ taa sɔsaa. 
MAT.27.4	Ewoba lɛ, eheyi-wɛ se: «Malabɩ kɩwɛɛkɩm: mankpa ɛyʋ ɛnɛ ɖulum nɛ mɛncɛlɩ se pakʋ-ɩ.» Ɛlɛ́, pocosi-i se: «Ñɔ-cɔlɔ lɛ! Pɩtana-ɖʋ.» 
MAT.27.5	Peeɖe ɛkpaɣ liidiye ńɖɩ́ nɛ ɛmɩzɩ Ɛsɔ ɖɩɣa taa nɛ ewolo ɛɖɩ ɛ-tɩ nimiye nɛ ɛsɩ. 
MAT.27.6	Ɛlɛ́, cɔjɔnaa sɔsaa tɔzɩ liidiye ńɖɩ́ nɛ pɔtɔ se: «Đa-paɣtʋ taa lɛ, pɩtaha nʋmɔʋ se paɖʋ-ɖɩ Ɛsɔ ɖɩɣa koozaɣ taa, mbʋ́ pʋyɔɔ yɔ, pɩkɛnɩ ɛyʋ sɩm liidiye.» 
MAT.27.7	Panɩnɩ ɖama lɛ, pakpaɣ-ɖɩ nɛ payabɩnɩ tɛtʋ pɛŋ mayʋ cɔlɔ se pepi agɔmaa. 
MAT.27.8	Ḿbʋ́ yebina nɛ pɩkpaɣʋnɩ kɩyakʋ ŋ́gʋ́ yɔ, payaɣ tɛtʋ ńdʋ́ se: «Sɩm Tɛtʋ.» 
MAT.27.9	Pɩlabɩ ɛzɩ náyʋ Yereemii maʋ Yesu tɔm Ɛsɔtɔm Takayaɣ taa yɔ. Ɛmawa se: «Pakpaɣ liidiye pɔɔyɩsɩ niidozo nzɩ́ Izrɛɛlɩ ñɩma ɖʋ ɛ-yɔɔ yɔ 
MAT.27.10	nɛ payabɩnɩ tɛtʋ pɛŋ mayʋ cɔlɔ. Ḿbʋ́ Kɩpaɣlʋ kaɖʋwa se meheyi-wɛ.»
MAT.27.11	Powoni Yesu Room wiyaʋ Pilaatɩ cɔlɔ lɛ, ɛpɔzɩ-ɩ se: «Ña lɛ Yuda ñɩma wiyaʋ sɔsɔ naa we?» Yesu cosi-i se: «Ñɔyɔɔdʋʋnɩ ḿbʋ́.» 
MAT.27.12	Cɔjɔnaa sɔsaa nɛ pɛ-ŋgbɛyɛ taa sɔsaa pakʋyɩ ɛ-yɔɔ, ɛlɛ́, etocosi-wɛ natʋyʋ. 
MAT.27.13	Peeɖe Pilaatɩ pɔzɩ-ɩ se: «Ŋŋnɩɣ ɛzɩma mbʋ́ pakʋyʋʋ ñɔ-yɔɔ yɔ yaa we?» 
MAT.27.14	Ɛlɛ́, esuma, ɛtatasɩ cosuu natʋyʋ. Peeɖe pɩɖɩɣzɩ Pilaatɩ yem ɖɩɣ ɖɩɣ.
MAT.27.15	Paa Yuda ñɩma Paska Kazandʋ ndʋ́ lɛ, Pilaatɩ lɩzɩɣ salaka tɩnaa taa kʋɖʋm weyi ɛyáa samaɣ sɔɔlaa se palɩzɩ-ɩ yɔ. 
MAT.27.16	Ŋgʋ́, alɩwaatʋ ńdʋ́ lɛ, abalʋ weyi payaɣ se [Yesu] Baraabaasɩ nɛ pasɩm-ɩ paa le yɔ, ɛɛwɛ salaka taa. 
MAT.27.17	Pʋ-yɔɔ Pilaatɩ pɔzɩ ɛyáa samaɣ ŋgá kekpeɣlaa yɔ se: «[Yesu] Baraabaasɩ nɛ Yesu weyi payaɣ se Krɩstʋ yɔ, pa-taa weyi mi-liu wɛɛ se meyele?» 
MAT.27.18	Ɛpɔzɩ-wɛ ḿbʋ́, mbʋ́ pʋyɔɔ yɔ, ɛnawa se paanaɣ Yesu nɛ ɛsɩyɛ yɔɔ pakpa-ɩ nɛ powoni ɛ-cɔlɔ.
MAT.27.19	Pilaatɩ kacaɣ tɔm ɖɩhʋyɛ. Pɩkɛdaa lɛ, ɛ-halʋ tiyi se peheyi-i se: «Taaɖʋ ñɔ-nɔɔ ɛyʋ kʋtʋʋzʋ ɛnʋ ɛ-tɔm taa. Monɖozi-i ɖeɖe ɖoó taa nɛ ɛ-tɔm labɩ-m kʋñɔŋ pɩtɩɩfɛyɩ.» 
MAT.27.20	Peeɖe cɔjɔnaa sɔsaa nɛ pɛ-ŋgbɛyɛ taa sɔsaa peheyi ɛyáa samaɣ se keheyi Pilaatɩ se eyele Baraabaasɩ nɛ pɩkazɩ pakʋ Yesu. 
MAT.27.21	Ɛtasɩ-wɛ pɔzʋʋ se: «Anɩ mi-liu wɛɛ se meyele pa-naalɛ pa-taa?» Pocosi-i se: «Baraabaasɩ!» 
MAT.27.22	Ɛlɛ́, ɛpɔzɩ-wɛ se: «Mala Yesu weyi payaɣ se Krɩstʋ yɔ ɛzɩma?» Pocosi-i patɩŋa se: «Kam-ɩ kaamaŋkaɣ yɔɔ!» 
MAT.27.23	Peeɖe ɛtasɩ-wɛ pɔzʋʋ se: «Ɛlɛ́, kɩdɛkɛdɩm mbʋ́ kpem ɛlaba?» Pɛtɛzɩ kobusi mabʋ ɖoŋ se: «Kam-ɩ kaamaŋkaɣ yɔɔ!» 
MAT.27.24	Pilaatɩ nawa se paa ɛwɛɛ ɛyɔɔdʋʋ, pɩɩlɛɣzɩɣ pʋyʋ, ɛlɛ́, pɩtɛzɩɣ miŋ saʋ kɩsaʋ. Alɩwaatʋ ńdʋ́ʋ́ etiyaa se pɔkɔnɩ-ɩ lɩm. Pɔkɔnɩ-pʋ lɛ, ɛsɩŋ ɛyáa ɛsɩndaa nɛ ɛsaŋ e-nesi nɛ ɛtɔ se: «Pɩtɛkɛ mɔntɔmna se pakʋ ɛyʋ kʋtʋʋzʋ ɛnɛ! Mɩ-cɔlɔ lɛ!» 
MAT.27.25	Ɛlɛ́, ɛyáa samaɣ tɔ se: «Ɛ-sɩm sʋʋtʋ ɛpɩsɩ ɖa nɛ ɖe-piya ɖɔ-yɔɔ!» 
MAT.27.26	Pʋ-yɔɔ ɛlɩzɩ Baraabaasɩ nɛ eyele polu Yesu agbazɛɛ nɛ ɛkpaɣ-ɩ ɛcɛlɩ-wɛ se powoni-i pakam-ɩ kaamaŋkaɣ yɔɔ.
MAT.27.27	Pʋwayɩ lɛ, sɔɔjanaa woni Yesu Pilaatɩ tɛ kadaɣ taa. Peeɖe powobi patɩŋa payɩ nɛ pekpeɣlini-i 
MAT.27.28	nɛ pɔhɔzɩ e-wondu nɛ posuu-i awiitoko kɩsɛmʋʋ waaa 
MAT.27.29	nɛ palʋʋ awiya hulaɣ nɛ sɔɔɔ nɛ papam-ɩ nɛ pɛcɛlɩ-ɩ ɖaʋ nɛ ɛ́ɖɔ́kɩ e-nesi kɩbanzɩ taa ɛzɩ wiyaʋ yɔ. Ɛlɛ́, papazɩ ɛ-tɛɛ luŋuu nɛ pɛsɛɣ-ɩ nɛ woŋa se: «Yuda ñɩma wiyaʋ sɔsɔ! Sɛɛ ɖeu!» 
MAT.27.30	Nɛ pɔtɔʋ ɛ-yɔɔ ndaatʋ nɛ pamʋʋ ɖaʋ ŋgʋ́ paacɛlɩ-ɩ yɔ nɛ pamakɩ ɛ-ñʋʋ taa. 
MAT.27.31	Pɛtɛm-ɩ tɛtɛ pɛŋʋʋ ḿbʋ́ lɛ, pɔhɔzɩ toko kɩsɛmʋʋ ŋ́gʋ́ nɛ papɩsɩnɩ e-wondu posuu-i nɛ powoni-i se pakam-ɩ kaamaŋkaɣ yɔɔ.
MAT.27.32	Palɩɣaɣnɩ Yesu tɛtʋ wayɩ se pakam-ɩ lɛ, pakatɩ Siirɛɛnɩ abalʋ nɔɔyʋ nɛ pakpa-ɩ se ɛsɩɣlɩ Yesu kaamaŋkaɣ, payaɣ-ɩ se Siimɔɔ. 
MAT.27.33	Pɩkɛdaa lɛ, patalɩ ɖenɖe payaɣ se Goligota yɔ, pʋ-tɔbʋʋ se ñʋmbɔɔyaɣ lone. 
MAT.27.34	Ɛlɛ́, pɛcɛlɩ-ɩ sʋlʋm se ɛñɔɔ, paasidi pɩ-taa kɔyɛ nɖɩ́ ɖɩwɛ ñaŋ yɔ. Ɛɖɩŋ-pʋ lɛ, ekizi se ɛɛñɔʋ.
MAT.27.35	Peeɖe sɔɔjanaa kpa-ɩ pakam-ɩ kaamaŋkaɣ yɔɔ nɛ pɩsɛɣ paɖʋ miika nɛ patayɩ ɖama e-wondu. 
MAT.27.36	Pɛtɛma lɛ, pacaɣ peeɖe nɛ paɖaŋ ɛ-yɔɔ. 
MAT.27.37	Paama kpata nakʋyʋ yɔɔ mbʋ́ pʋ-yɔɔ pakam-ɩ yɔ nɛ paka kaamaŋkaɣ yɔɔ ɛ-ñʋʋ taa. Pamawa se: «Ɛnɛ lɛ Yesu weyi ɛkɛ Yuda ñɩma wiyaʋ sɔsɔ yɔ.» 
MAT.27.38	Pʋwayɩ lɛ, paka ɖɔɖɔ mɩ́láa naalɛ nabɛyɛ ɛ-cɔlɔ: lɛlʋ ɛ-nɩwaŋ yɔɔ nɛ lɛlʋ ɛ-nɩmɩyɛ yɔɔ.
MAT.27.39	Nʋmɔɖɔnaa mbá pɛɖɛɣaɣnɩ peeɖe yɔ, pekpiɣyaɣ ñʋŋ nɛ patʋʋ-ɩ 
MAT.27.40	se: «Weyi ña ŋtɔŋaɣ se ŋyɔkʋʋ Ɛsɔ ɖɩɣa nɛ ŋɖaɣnɩ-kɛ maʋ nɛ kɩyakɩŋ naadozo yɔ, ya ña-maɣmaɣ ña-ñʋʋ! Yee ŋkɛ Ɛsɔ Pɩyalʋ yɔ, tibini kaamaŋkaɣ yɔɔ nɛ ɖɩna!» 
MAT.27.41	Cɔjɔnaa sɔsaa nɛ paɣtʋ wɩlɩyaa nɛ Yuda ñɩma ŋgbɛyɛ taa sɔsaa pɛpɛŋaɣ Yesu tɛtɛ ḿbʋ́ ɖɔɖɔ nɛ pɔpɔzʋʋ se: 
MAT.27.42	«Ɛyabɩ lɛlaa ñʋŋ ɛzɩma tɛ, ɛɛpɩzɩɣ se ɛya ɛ-maɣmaɣ ɛ-ñɩŋgʋ! Pɩtɛkɛ ɛnʋ tɔmna se ɛnʋ lɛ Izrɛɛlɩ ñɩma wiyaʋ sɔsɔ naa we? Etibini kaamaŋkaɣ yɔɔ lɛɛlɛɛyɔ nɛ ɖɩwɛnɩ lidaʋ ɛ-yɔɔ! 
MAT.27.43	Ɛɛta Ɛsɔ liu nɛ ɛkaɖɩ se ɛnʋ lɛ Ɛsɔ Pɩyalʋ. Tɔɔ! Lɛɛlɛɛyɔ, ɖɩcɔna ɖɩna se Ɛsɔ liu wɛɛ se ɛya ɛ-ñʋʋ naa ɛɛyakɩ?» 
MAT.27.44	Halɩ pɩkpɛndɩnɩ mɩ́láa mbá paakam ɛ-cɔlɔ yɔ nɛ patʋʋ-ɩ ɖɔɖɔ ḿbʋ́.
MAT.27.45	Puwiye ńɖɩ́ wɩsɩ siɣaa lɛ, cɩkpɛndʋʋ yu ɛjaɖɛ tɩŋa kpemm nɛ pʋkɔɔ pɩsɩɩnɩ ɖanaɣ ñɩɣtʋ naadozo. 
MAT.27.46	Pʋkɔma ɛzɩ ɖanaɣ ñɩɣtʋ naadozo yɔ lɛ, Yesu ma kubuka ɖoŋ se: «Elii, Elii! Lamaa sapaktanɩɩ.» Pʋ-tɔbʋʋ se: «Mɛ-Ɛsɔ, Mɛ-Ɛsɔ! Pɩlabɩ ɛzɩma nɛ ŋlɔ-m?»
MAT.27.47	Mbá paawɛ peeɖe yɔ, pa-taa lɛlaa nɩ ḿbʋ́ lɛ, pɔtɔŋ se: «Ɩnɩɩ ɛyaɣʋ Elii!» 
MAT.27.48	Peeɖe pa-taa lɛlʋ tisewa nɛ ewolo ɛkpaɣ kʋca nɛ ewona elii sʋlʋm kɩñɩŋɩm nabʋyʋ taa nɛ ɛtʋʋ ɖaʋ nɔɔ taa nɛ ɛwɩlɩɣ-ɩ se ɛmʋzɩ. 
MAT.27.49	Ɛlɛ́, pa-taa lɛlaa tɔ se: «Iyele ɖɩna se Elii kɔŋ nɛ ɛya ɛ-ñʋʋ naa we?»
MAT.27.50	Peeɖe Yesu tasɩ mabʋ kubuka ɖoŋ nɛ ɛhɛɛ. 
MAT.27.51	Alɩwaatʋ ńdʋ́ tɩ-yɔɔ pɩsaʋ sɔsɔʋ ŋgʋ́ paakaɣ Ɛsɔ ɖɩɣa taa yɔ, kɩkpaɣnɩ ñʋʋ taa faɣʋ nɛ kitii kɩkaɖɩnɩ pɩ-tɛɛ hɔɔlɩŋ naalɛ. Tɛtʋ kañamsaa nɛ ɛwasɩ ya 
MAT.27.52	nɛ pɩlaŋ yɔɔ kuli nɛ Ɛsɔ ñɩma sakɩyɛ mbá paasɩba yɔ, pefe 
MAT.27.53	nɛ palɩɩnɩ pɩlaŋ taa. Yesu kɔma efe lɛ, powolo Yeruusalɛm
MAT.27.54	Room sɔɔja sɔsɔ nɛ lɛlaa mbá ɛ nɛ wɛ paaɖaŋ Yesu yɔɔ yɔ, pana tɛtʋ ñamsʋʋ nɛ mbʋ́ pɩtɩŋa payɩ pɩlabɩ ḿbʋ́ yɔ lɛ, sɔɔndʋ kpa-wɛ siŋŋ nɛ pɔtɔ se: «Toovenim, ɛnɛ ɛɛkɛ Ɛsɔ Pɩyalʋ!» 
MAT.27.55	Halaa nabɛyɛ kɛwɛ poliŋ taa nɛ pɔcɔŋnɩ ɖɔɖɔ, pɔɖɔ sakɩyɛ. Ḿbá katɩŋnɩ-ɩ nɛ ɖooo Galilee nɛ pasɩŋnɩ-ɩ. 
MAT.27.56	Pa-taa lɛlaa yɔ: Magdala tɛtʋ taa Maarɩɩ nɛ Yakubu nɛ Yozɛɛfʋ po-ɖoo Maarɩɩ nɛ Zebedee pɩyalaa ɖoo.
MAT.27.57	Đanaɣ ɖanaa lɛ, Ariimatee ñɩm tʋ weyi payaɣ se Yozɛɛfʋ nɛ ɛkɛ Yesu tɔmkpɛlɩkɩyʋ ɖɔɖɔ yɔ, 
MAT.27.58	ewolo Room wiyaʋ Pilaatɩ cɔlɔ. Ewoba lɛ, etendi-i se yee etisiɣ yɔ, ɛcɛlɩ-ɩ Yesu nɛ ewona epi. Ɛlɛ́, Pilaatɩ tisi nɛ ɛha nɔɔ se powolo pakpaɣ-ɩ nɛ pɛcɛlɩ-ɩ. 
MAT.27.59	Peeɖe ɛkpaɣ-ɩ nɛ ɛhɔkɩ-ɩ pɩsaʋ kɩfalʋʋ kʋhʋlʋmʋʋ nakʋyʋ taa 
MAT.27.60	nɛ ewona epi pɩlaʋ kɩfalʋ ŋgʋ́ eeyeba nɛ pɛcɛsɩ-ɩ ɛwaɣ taa yɔ kɩ-taa nɛ epilisi pɩyɛ sɔsɔɖɛ naɖɩyɛ nɛ ɛɖɩɣ kʋ-nɔɔ nɛ ɛcaŋ ɛɖɛɛ. 
MAT.27.61	Magdala Maarɩɩ nɛ Maarɩɩ lɛlʋ paacaɣ peeɖe nɛ patʋʋzɩnɩ ɖenɖe pɩlaʋ ŋ́gʋ́ kʋ-nɔɔ wɛna yɔ nɛ pɔcɔŋnɩ-kʋ.
MAT.27.62	Kɩyakʋ ŋgʋ́ Yuda ñɩma ñɔɔzʋʋ pa-tɩ se pʋcɔ pɩtalɩ kɩyakʋ kɩhɛzʋʋ yɔ, kɩɖɛwa nɛ tɛʋ fe lɛ, cɔjɔnaa sɔsaa nɛ Farɩsɩ ñɩma powolo pekpeɣli Pilaatɩ tɛ 
MAT.27.63	nɛ peheyi-i se: «Đajaa! Đɩtɔzʋʋ se alɩwaatʋ ndʋ́ pɔbɔtʋ ɛnɛ ɛɛwɛnɩ ɛ-ɛsɛ yɔ, ɛtɔm se kɩyakɩŋ naadozo wayɩ lɛ, efeŋ. 
MAT.27.64	Pʋ-yɔɔ lɛ, ɖɩpɔzʋʋ-ŋ se ŋlɩzɩ sɔɔjanaa nɛ powolo paɖaŋ ɛ-pɩlaʋ yɔɔ nɛ pʋkɔɔ pɩsɩɩnɩ kɩyakɩŋ naadozo ɩnʋ. Pɩtɛkɛ ḿbʋ́, ɛ-tɔmkpɛlɩkɩyaa woki patʋlɩ kʋ-nɔɔ nɛ pamɩlɩ-ɩ nɛ pɔkɔɔ pɛcɛtɩ ɛyáa se efema nɛ ɛlɩɩnɩ sɩɖaa taa nɛ pɛ-cɛtɩm ñɔkɔɔ pɩkɩlɩ kajalaɣ ñɩmbʋ.» 
MAT.27.65	Peeɖe Pilaatɩ cosi-wɛ se: «Sɔɔjanaa yɔ! Ɩkpaɣ-wɛ nɛ powolo paɖaŋ pɩlaʋ yɔɔ ɛzɩ ɩsɔɔlʋʋ yɔ.» 
MAT.27.66	Peeɖe powobi pañɩ pɩyɛ nɖɩ́ paɖɩɣ pɩlaʋ ŋ́gʋ́ kʋ-nɔɔ yɔ ɖɩ-yɔɔ se nɔɔyʋ etukuni-ɖɩ lɛ, pana. Pɛtɛma lɛ, pasɩɩ sɔɔjanaa se paɖaŋ kpam.
MAT.28.1	Kɩyakʋ kɩhɛzʋʋ ɖɛwa nɛ kife kujuka lɛ, Magdala Maarɩɩ nɛ Maarɩɩ lɛlʋ pakʋyɩ tanaŋ cu nɛ powolo se pana Yesu pɩlaʋ. 
MAT.28.2	Kpaagbaa ḿbʋ́ lɛ, tɛtʋ ñamsɩ siŋŋ nɛ Kɩpaɣlʋ tiyiyu nɔɔyʋ lɩɩnɩ ɛsɔdaa nɛ etii epilisi pɩlaʋ nɔɔ pɩyɛ nɛ ɛsɩɩ kɩjaʋ nɛ ɛcaɣ ɖɩ-yɔɔ. 
MAT.28.3	Ɛñɩlɩsaɣ ɛzɩ tɛʋ ñɩlɩsʋʋ yɔ nɛ e-wondu hʋlʋmɩ layɩ layɩ. 
MAT.28.4	Peeɖe sɔɔndʋ kpa mbá paaɖaŋ kʋ-yɔɔ yɔ siŋŋ nɛ peseli yem kpa kpa kpa nɛ pe-feziŋ li. 
MAT.28.5	Ɛlɛ́, Ɛsɔ tiyiyu heyi halaa ḿbá se: «Mɩ lɛ, sɔɔndʋ ɛtaakpa-mɩ. Manawa se Yesu weyi paakam kaamaŋkaɣ yɔɔ yɔ, ɛnʋ ɩñɩnɩɣ. 
MAT.28.6	Ɛfɛyɩ cɩnɛ, efema ɛzɩ ɛɛyɔɔdʋʋ yɔ. Ɩkɔɔ ɩna ɖenɖe paahɛzɩ-ɩ yɔ 
MAT.28.7	nɛ iwolo lɔŋ iheyi ɛ-tɔmkpɛlɩkɩyaa se efema nɛ ɛlɩɩnɩ sɩɖaa taa. Ewoki Galilee nɛ ɛɖaŋ-wɛ, peeɖe pakaɣ-ɩ naʋ. Ńdʋ́ maawɛna se meheyiɣ-mɩ.»
MAT.28.8	Peeɖe patɩkʋyɩ pɩlaʋ yɔɔ nɛ sɔɔndʋ nɛ laŋhʋlʋmɩyɛ siŋŋ nɛ peseɣ se powoki peheyi ɛ-tɔmkpɛlɩkɩyaa. 
MAT.28.9	Pɩkɛdaa lɛ, Yesu katɩ-wɛ nɛ ɛtɔ se: «Mɛnsɛ-mɩ!» Peeɖe powobi poluŋ ɛ-tɛɛ nɛ pakpa ɛ-naŋgbanzɩ nɛ paɖʋ-ɩ hɩɖɛ. 
MAT.28.10	Ɛlɛ́, Yesu heyi-wɛ se: «Sɔɔndʋ ɛtaakpa-mɩ. Iwolo iheyi man-taabalaa se powolo Galilee, peeɖe pakaɣ-m naʋ.»
MAT.28.11	Halaa ḿbá pakʋyɩ pɩlaʋ yɔɔ nɛ pɛɖɛɣ lɛ, sɔɔjanaa mbá paɖaŋ kʋ-yɔɔ yɔ, pa-taa lɛlaa wolo tɛtʋ taa nɛ pɛkɛdɩ cɔjɔnaa sɔsaa mbʋ́ pɩtɩŋa pɩlaba yɔ. 
MAT.28.12	Peeɖe paba nɛ ŋgbɛyɛ taa sɔsaa pekpeɣli ɖama nɛ pɔyɔɔdɩ nɛ pañɩnɩ liidiye sakɩyɛ nɛ pɛcɛlɩ-wɛ 
MAT.28.13	nɛ paka pa-ñʋŋ taa se: «Iheyi ɛyáa se iɖowaɣ ɖoó taa nɛ ɛ-tɔmkpɛlɩkɩyaa kɔɔ pamɩlɩ-ɩ. 
MAT.28.14	Yee wiyaʋ sɔsɔ ɛnɩ ḿbʋ́ lɛ, ɖɩtɩlɩ mbʋ́ ɖɩɩla nɛ ɖɩhɛzɩ ɛ-laŋɩyɛ nɛ ɛtaalabɩ-mɩ pʋyʋ yɔ.» 
MAT.28.15	Ɛlɛ́, sɔɔjanaa ḿbá pamʋ liidiye ńɖɩ́ nɛ pala ɛzɩ peheyuu-wɛ yɔ. Pʋ-yɔɔ tɔm ńdʋ́ tɩwɛɛ tɩcɔʋ Yuda ñɩma cɔlɔ halɩ nɛ sɔnɔ.
MAT.28.16	Yesu tɔmkpɛlɩkɩyaa hiu nɛ kʋɖʋm kowobi Galilee pʋʋ ŋgʋ́ ɛɛwɩlɩ-wɛ yɔ kʋ-yɔɔ nɛ paɖaŋ-ɩ peeɖe. 
MAT.28.17	Pɩkɛdaa lɛ, pana-ɩ nɛ poluŋ ɛ-tɛɛ nɛ paɖʋ-ɩ hɩɖɛ. Ɛlɛ́, pa-taa lɛlaa wɛɛ nɛ papʋtʋʋ pa-taa. 
MAT.28.18	Peeɖe Yesu woba pɔ-cɔlɔ nɛ eheyi-wɛ se: «Ɛsɔ ha-m ɖoŋ tɩŋa payɩ ɛsɔdaa nɛ tataa. 
MAT.28.19	Iwolo ajɛya kpeekpe taa ɛyáa cɔlɔ nɛ ɩla nɛ papɩsɩ mɔn-tɔmkpɛlɩkɩyaa nɛ ɩlabɩ-wɛ lɩm sɔʋ sɔnzɩ Caa Ɛsɔ nɛ ɛ-Pɩyalʋ nɛ e-Fezuu Kiɖeɖeu pa-hɩɖɛ taa. 
MAT.28.20	Ɩkpɛlɩkɩ-wɛ nɛ pɔɖɔ mbʋ́ pɩtɩŋa payɩ maaɖʋ-mɩ yɔ pʋ-yɔɔ. Ɩtɩlɩ se mɛwɛɣ mɩ-cɔlɔ kɩyakɩŋ tɩŋa nɛ pʋkɔɔ pɩsɩɩnɩ kedeŋa tɛm wiye.»
MRK.1.1	Ɩna ɛzɩma mbʋ́ Ɛsɔ Pɩyalʋ Yesu Krɩstʋ
MRK.1.2	Tɩpazɩ ɛzɩ pamaʋ náyʋ Ezaayii Takayaɣ taa yɔ. Pamawa se Ɛsɔ heyi ɛ-Pɩyalʋ se:
MRK.1.2	«Na, mancalɩɣ men-tiyiyu tiyuu
MRK.1.2	nɛ ɛñɔɔzɩ ña-nʋmɔʋ.»
MRK.1.3	Tɩpazɩ ɖɔɖɔ ɛzɩ pamaʋ ka-taa se nɔɔyʋ susuu lakʋ taa se:
MRK.1.3	Pɔñɔɔzɩ Kɩpaɣlʋ nʋmɔʋ!
MRK.1.3	Pala nɛ kʋtʋʋzɩ camɩyɛ» yɔ.
MRK.1.4	Ḿbʋ́ Yohanɛɛsɩ kɔm ɛwɛɛ lakʋ taa nɛ ɛyáa woki ɛ-cɔlɔ nɛ esusuu-wɛ se pɛlɛɣzɩ wɛtʋ nɛ ɛlabɩ-wɛ lɩm sɔʋ sɔnzɩ nɛ Ɛsɔ kpeɣ-wɛ pa-kɩwɛɛkɩm. 
MRK.1.5	Peeɖe Yeruusalɛm ñɩma tɩŋa nɛ Yudee egeetiye taa hɔɔlɩŋ tɩŋa taa ñɩma powokaɣ ɛ-cɔlɔ nɛ paa weyi ɛyɔɔdʋʋ ɛ-kɩwɛɛkɩm mbʋ́ ɛlaba yɔ nɛ ɛlakɩ-wɛ lɩm sɔʋ sɔnzɩ Yɔɔrdaŋ pɔɔ taa. 
MRK.1.6	Yohanɛɛsɩ ɛnʋ, esuwaɣ toko ŋgʋ́ palʋnɩ kpaŋnɔ siɣá naalɛ tʋ hʋndʋ yɔ. Ɛtɔɔlaɣ tambaɖɛ nɖɩ́ palabɩnɩ tɔnɛ yɔ, nakaŋ nɛ tɩŋ num ɛtɔkaɣ. 
MRK.1.7	Ɛyɔɔdɩ ɛyáa samaɣ taa se: «Ma-wayɩ lɛ, weyi ɛkɔŋ yɔ, ɛkɩlɩ-m. Mantatɩɩmʋna se moluŋ nɛ mɛyɛɖɩ ɛ-naataŋgbala tɔnzɩ. 
MRK.1.8	Ma lɛ, malakɩ-mɩ lɩm sɔʋ sɔnzɩ, ɛnʋ lɛ, ɛkɔŋ-mɩ labʋ sɔnzɩ nɛ Fezuu Kiɖeɖeu ɖoŋ.»
MRK.1.9	Alɩwaatʋ ńdʋ́ tɩ-taa ɖɔɖɔ Yesu lɩnɩ Nazarɛɛtɩ, Galilee egeetiye taa nɛ ewolo Yohanɛɛsɩ cɔlɔ Yɔɔrdaŋ pɔɔ taa nɛ ɛ́lɛ́ labɩ-ɩ lɩm sɔʋ sɔnzɩ. 
MRK.1.10	Yesu lɩɣaɣnɩ lɩm taa lɛ, ɛna ɛsɔdaa tʋlaa nɛ Fezuu Kiɖeɖeu lɩɩ nɛ kitiki ɛ-yɔɔ ɛzɩ halikuku yɔ. 
MRK.1.11	Peeɖe pʋyɔɔdaɣnɩ ɛsɔdaa se: «Ña lɛ man-Pɩyalʋ kʋsɔɔlʋ, maahʋʋ ñɔ-yɔɔ kaʋ.»
MRK.1.12	Kpaagbaa ḿbʋ́ lɛ, Fezuu Kiɖeɖeu ŋ́gʋ́ kitolisi-i nɛ ɛɖɛɛ lakʋ taa. 
MRK.1.13	Ɛcaɣ peeɖe kɩyakɩŋ nɩɩnaza nɛ Satanɩ wolo ɛ-cɔlɔ nɛ ɛtakɩɣ-ɩ. Tɛtɛ kpɩna hɛkʋ taa ɛɛwɛɛ nɛ Ɛsɔ tiyiyaa wolo ɛ-cɔlɔ nɛ pasɩŋnɩ-ɩ.
MRK.1.14	Paɖʋ Yohanɛɛsɩ salaka wayɩ lɛ, Yesu wolo Galilee egeetiye taa nɛ ɛpazɩ ɛyáa heyuu Ɛsɔ Laŋhɛzɩyɛ Tɔm. 
MRK.1.15	Ɛtɔŋaɣ se: «Lɛɛlɛɛyɔ, alɩwaatʋ talaa se Ɛsɔ Kewiyaɣ ɛkɔɔ. Pʋ-yɔɔ lɛ, ɩlɛɣzɩ wɛtʋ nɛ itisi ɛ-Laŋhɛzɩyɛ Tɔm.»
MRK.1.16	Kɩyakʋ nakʋyʋ Yesu cɔlaɣ Galilee teŋgu. Pɩkɛdaa lɛ, ɛna kpakpasɩ kpayaa naalɛ: Siimɔɔ nɛ e-neu Andree, pɔlɔwaɣ piyuu. 
MRK.1.17	Ɛlɛ́, ɛ́yáa-wɛ nɛ eheyi-wɛ se: «Ɩkɔɔ ɩtɩŋ-m nɛ manpɩsɩ-mɩ ɛyáa kpayaa ɛzɩ ɩkpaʋ kpakpasɩ yɔ.» 
MRK.1.18	Peeɖe peyebi pe-piyiŋ kpaagbaa nɛ patɩŋ-ɩ.
MRK.1.19	Ɛtasɩ wobu ɛsɩndaa pazɩ lɛ, ɛna Zebedee nɛ ɛ-pɩyalaa: Yakubu nɛ e-neu Yohanɛɛsɩ, pɛwɛ pa-kpɩyʋʋ taa nɛ paɖaɣnɩɣ pe-piyiŋ. 
MRK.1.20	Ɛlɛ́, ɛtɩyaʋ Zebedee pɩyalaa ḿbá nɛ peyele pa-caa nɛ tʋmlaɖaa kpɩyʋʋ taa nɛ patɩŋ ɛ-wayɩ.
MRK.1.21	Yesu ya ɛyáa ḿbá lɛ, ɛ nɛ wɛ powolo Kapɛrnayum. Kɩyakʋ kɩhɛzʋʋ talaa lɛ, pasʋʋ Ɛsɔ ɖɩsɛyɛ taa nɛ ɛpazɩ ɛyáa Ɛsɔtɔm wɩlʋʋ. 
MRK.1.22	Ɛyáa mbá pewelesaɣ ɛ-tɔm yɔ, pɩlabɩ-wɛ piti nɛ ɛzɩma mbʋ́ ɛwɩlaɣ tɔm yɔ. Mbʋ́ pʋyɔɔ yɔ, ɛtawɩlɩɣ-wɛ ɛzɩ pa-paɣtʋ wɩlɩyaa yɔ. Ɛlɛ́, ɛwɩlaɣ-wɛ nɛ abalɩtʋ.
MRK.1.23	Abalʋ nɔɔyʋ kɛwɛ peeɖe, eleeu wɛ ɛ-wayɩ nɛ ɛpɩsɩɣ-ɩ kpɛndɛɣlɩsɩ. Alɩwaatʋ ńdʋ́ tɩ-yɔɔ ɖeyi ɖeyi lɛ, ɛma kubuka se: 
MRK.1.24	«Yesu Nazarɛɛtɩ tʋ, ɛbɛ ŋcaɣnɩ-ɖʋ? Ŋkɔm se ŋkʋ-ɖʋ yaa we? Mansɩm mbʋ́ ŋkɛnaa yɔ ɖeu, ŋkɛ Ɛsɔ Ɛyʋ.» 
MRK.1.25	Peeɖe Yesu holini-i se: «Hei! Su peeɖe nɛ ŋse abalʋ ɛnʋ ɛ-wayɩ.» 
MRK.1.26	Eleeu ɛnʋ ɛma kubuka nɛ ɛñamsɩ abalʋ ɛnʋ pɩŋŋ nɛ ese ɛ-wayɩ. 
MRK.1.27	Peeɖe pɩlabɩ ɛyáa tɩŋa piti pɩŋŋ nɛ pɔpɔzʋʋ ɖama se: «Ɛbɛ lɛ ḿbʋ́? Ɛwɩlɩɣ tɔm kɩfatʋ nɛ abalɩtʋ! Halɩ pɩkpɛndɩnɩ aleewaa nɛ pañaŋ-ɩ.» 
MRK.1.28	Kpaagbaa ḿbʋ́ lɛ, Yesu hɩɖɛ sɛɛ Galilee egeetiye tɩŋa taa payɩ.
MRK.1.29	Yesu nɛ Yakubu nɛ Yohanɛɛsɩ nɛ Siimɔɔ nɛ Andree palɩ Ɛsɔ ɖɩsɛyɛ taa lɛ, patɩŋ Siimɔɔ nɛ Andree pɛ-tɛ. 
MRK.1.30	Kɩnamɩyɛ kakpa Siimɔɔ yɔsɔ nɛ ɛhɛnɩ. Patalaa lɛ, pakpaɣ halʋ ɛnʋ ɛ-wɩzasɩ tɔm nɛ peheyi Yesu. 
MRK.1.31	Peeɖe Yesu woba ɛ-cɔlɔ nɛ ɛ́ɖɔ́kɩ e-nesi taa ɛkʋsɩ-ɩ nɛ ɛ-kʋdɔŋ ŋ́gʋ́ kɩcɛ nɛ ɛkʋyɩ ɛha-wɛ lɩm.
MRK.1.32	Wɩsɩ ɖʋwa lɛ, pakpaɣ kʋdɔndɩnaa nɛ ɛyáa mbá pa-wayɩ wɛ aleewaa yɔ nɛ powoni-wɛ Yesu cɔlɔ Siimɔɔ nɛ Andree pɛ-tɛ peeɖe. 
MRK.1.33	Tɛtʋ taa ɛyáa tɩŋa payɩ kpeɣli ɖɩɣa ŋ́gá kɔ-nɔnɔɔ taa lɛ, 
MRK.1.34	Yesu la nɛ kʋdɔndɩnaa sakɩyɛ ndɩ ndɩ yɔɔ cɛ nɛ ɛɖɔɔnɩ aleewaa tɩŋa payɩ. Ɛzɩma mbʋ́ ɛtɛm naʋ se aleewaa sɩma se ɛnʋ lɛ Weyi Ɛsɔ Lɩzaa Yɔ lɛ, etetisi se pokuli ɛ-wayɩ.
MRK.1.35	Yesu fem kajalaɣ kalɩmaŋ kou nɛ ɛlɩɩ lɛ, ewolo ɖenɖe ɛyáa fɛyɩ yɔ nɛ ɛpazɩ Ɛsɔ sɛʋ. 
MRK.1.36	Peeɖe Siimɔɔ nɛ ɛ-taabalaa papazɩ-ɩ ñɩnʋʋ. 
MRK.1.37	Pana-ɩ lɛ, peheyi-i se: «Ɛyáa tɩŋa ñɩnɩɣ-ŋ.» 
MRK.1.38	Ɛlɛ́, Yesu cosi-wɛ se: «Đɩcɔɔ tɛtʋ lɛɛtʋ taa nɛ monsusi Ɛsɔtɔm ɖɔɖɔ. Pɩ-maɣmaɣ pʋ-yɔɔ mɔnkɔma.» 
MRK.1.39	Peeɖe ɛpazɩ cɔʋ Galilee egeetiye tɩŋa taa nɛ esusuu Ɛsɔtɔm Ɛsɔ ɖɩsɛyɛ ndɩ ndɩ taa nɛ ɛɖɔɔnʋʋ aleewaa ɖɔɖɔ ɛyáa wayɩ.
MRK.1.40	Pʋwayɩ lɛ, canaɣ nakɛyɛ wolo Yesu cɔlɔ nɛ koluŋ ɛ-tɛɛ nɛ ketendi-i se: «Yee ŋtisiɣ yɔ, ŋla nɛ mɔ-yɔɔ cɛ nɛ manpɩsɩ ɛyʋ weyi ɛmʋnaa yɔ.» 
MRK.1.41	Peeɖe kɔ-tɔm labɩ Yesu pʋtɔdɩyɛ pɩŋŋ nɛ ɛkʋsɩ e-nesi nɛ etukuni-kɛ nɛ eheyi-kɛ se: «Mentisaa, pɩsɩ ɛyʋ weyi ɛmʋnaa yɔ.» 
MRK.1.42	Ɛlɛ́, canaɣ ŋ́gá kɔ-yɔɔ tɩcɛbʋ nɛ kapɩsɩ ɛyʋ weyi ɛmʋnaa yɔ 
MRK.1.43	nɛ Yesu heyi-i se ɛɖɛɛ. Ɛlɛ́, ɛka ɛ-ñʋʋ taa se: 
MRK.1.44	«Taaheyi-tʋ nɔɔyʋ. Ɛlɛ́, wolo cɔjɔ cɔlɔ nɛ ɛna se ñɔ-yɔɔ cɛba, nɛ ŋwoni kileku ɛzɩ Mooyiizi kaɖʋʋ yɔ nɛ pɩwɩlɩ ɛyáa tɩŋa se ñɔ-yɔɔ cɛba.» 
MRK.1.45	Ɛɖɛwa lɛ, ɛpazɩ Yesu tɔm susuu paa le. Ḿbʋ́ labɩna nɛ Yesu tapɩzɩɣ se ɛtasɩ sʋʋ tɛtʋ natʋyʋ taa keɣlee. Pɩtɛkɛ ḿbʋ́, ɛyáa kɩlɩɣ-ɩ cɛyʋʋ. Peeɖe ɛcaɣ lakʋ taa nɛ ɛyáa lɩɣnɩ paa le nɛ powoki ɛ-cɔlɔ.
MRK.2.1	Pɩlabɩ kɩyakɩŋ cabɩ lɛ, Yesu pɩsɩ Kapɛrnayum. Ɛyáa nɩwa se ɛwɛ ɖɩɣa lɛ, 
MRK.2.2	pekpeɣli pɩtɩɩfɛyɩ nɛ posu nɛ pɩkpɛndɩnɩ awayɩ nɔnɔɔ taa nɛ ɛtasɩ-wɛ heyuu Ɛsɔtɔm. 
MRK.2.3	Ɛyáa nabɛyɛ wokaɣnɩ kalɩkalaɣ nakɛyɛ ɛ-cɔlɔ. Ɛyáa naanza kpaɣnɩ-kɛ. 
MRK.2.4	Ɛyáa samaɣ yɔɔ lɛ, patana ɛzɩma mbʋ́ pala nɛ patanɩ-kɛ yɔ. Peeɖe pakpa kuduyuu ŋgʋ́ ɛɛwɛ kɩ-tɛɛ yɔ kʋ-ñʋʋ taa nɛ patʋʋzɩnɩ ɖenɖe ɛɛwɛɛ yɔ nɛ patʋlɩ pɔʋ nɛ petisi-kɛ nɛ ka-ñalʋʋ. 
MRK.2.5	Yesu nawa se ɛyáa ḿbá pɛwɛnɩ lidaʋ ɛ-yɔɔ lɛ, eheyi kalɩkalaɣ ŋ́gá se: «Man-taabalʋ! Menkpeɣ-ŋ ña-kɩwɛɛkɩm.» 
MRK.2.6	Yuda ñɩma paɣtʋ wɩlɩyaa nabɛyɛ kacaɣ peeɖe nɛ pahʋʋ pa-taa Yesu tɔm se: 
MRK.2.7	«Ɛyʋ ɛnɛ ɛcalɩ ɛ-taa se we nɛ ɛyɔɔdʋʋ ḿbʋ́? Ɛwɛɛkɩɣ Ɛsɔ hɩɖɛ! Apɩzɩɣ ekpeɣ kɩwɛɛkɩm nɛ pɩtasɩnɩ Ɛsɔ?» 
MRK.2.8	Kpaagbaa ḿbʋ́ lɛ, Yesu tɩlɩ tɔm ndʋ́ pahʋwaɣ pa-taa ḿbʋ́ yɔ nɛ ɛpɔzɩ-wɛ se: «Pɩlabɩ ɛzɩma ɩhʋʋ mɩ-taa ḿbʋ́? 
MRK.2.9	Yee meheyi kalɩkalaɣ ŋ́gá se menkpeɣ-kɛ ka-kɩwɛɛkɩm yaa kakʋyɩ kakpaɣ ka-ñalʋʋ nɛ kɛɖɛɛ, tɩ-naalɛ tɩ-taa lɛ, ndʋ́ tɩfɛyɩ kaɖɛ? 
MRK.2.10	Mancaɣ mawɩlɩ-mɩ se Ɛyʋ Pɩyalʋ wɛnɩ ɖoŋ se ekpeɣ ɛyáa pa-kɩwɛɛkɩm kedeŋa yɔɔ cɩnɛ.»
MRK.2.10	Peeɖe eheyi kalɩkalaɣ ŋ́gá se: 
MRK.2.11	«Ña! Kʋyɩ ŋkpaɣ ña-ñalʋʋ nɛ ŋkpe» 
MRK.2.12	nɛ kakʋyɩ kpaagbaa nɛ kakpaɣ ka-ñalʋʋ ɛyáa tɩŋa ɛsɩndaa nɛ pɔcɔnɩ-kɛ pɩŋŋ nɛ kɛɖɛɛ. Pana-kɛ ḿbʋ́ lɛ, pɩla patɩŋa piti pɩŋŋ nɛ pasaŋ Ɛsɔ nɛ pɔtɔŋ se: «Đooo yɔ, ɖɩtanata mbʋ́ Yesu labɩ ɛzʋnɔ yɔ pɩ-ɖaɣʋ.»
MRK.2.13	Pʋwayɩ lɛ, Yesu lɩɩ nɛ ɛpɩsɩ Galilee teŋgu nɔɔ nɛ ɛyáa sakɩyɛ wolo ɛ-cɔlɔ nɛ ɛwɩlɩɣ-wɛ Ɛsɔtɔm. 
MRK.2.14	Ɛtɛma nɛ ɛɖɛɣ lɛ, ɛna Alfee pɩyalʋ Leevi, ɛcaɣ ɛ-tʋmɩyɛ taa tikee ɖɩmʋyɛ. Peeɖe eheyi-i se: «Kʋyɩ ŋtɩŋ-m!» Ɛ́lɛ́ kʋyɩ nɛ ɛtɩŋ-ɩ.
MRK.2.15	Pʋwayɩ lɛ, Yesu nɛ ɛ-tɔmkpɛlɩkɩyaa nɛ tikee mʋyaa sakɩyɛ nɛ lɛlaa mbá ɛyáa kpakaɣ-wɛ se pɛkɛ kɩwɛɛkɩm laɖaa yɔ, powolo Leevi tɛ nɛ pacaɣ tɔɔnaɣ ɖɩtɔɔyɛ. Pɩtɛ ɛyáa mbá patɩŋaɣ-ɩ yɔ, paaɖɔwa. 
MRK.2.16	Alɩwaatʋ ńdʋ́ lɛ, Yuda ñɩma paɣtʋ wɩlɩyaa mbá pɛkɛ Farɩsɩ ŋgbɛyɛ taa ñɩma yɔ paawɛɛ. Pɛ-ɛsɩndaa Yesu nɛ kɩwɛɛkɩm laɖaa nɛ tikee mʋyaa pɔtɔkaɣ tɔɔnaɣ. Peeɖe pɔpɔzɩ Yesu tɔmkpɛlɩkɩyaa se: «Pɩlabɩ ɛzɩma ɛ nɛ tikee mʋyaa nɛ kɩwɛɛkɩm laɖaa pɛkpɛndɩ pɔtɔkɩ?»
MRK.2.17	Yesu nɩ ḿbʋ́ lɛ, ecosi-wɛ se: «Pɩtɛkɛ alaafɩya tɩnaa pʋpɔzʋʋ se powolo fɛɖaa tɛ, kʋdɔndɩnaa pʋpɔzʋʋ se powolo. Pɩtɛkɛ mbá pamaɣzɩɣ se pɛkɛ kʋtʋʋzaa yɔ, pa-wayɩ mɔnkɔma. Ɛlɛ́, mbá pasɩm pa-tɩ se pɛkɛ kɩwɛɛkɩm laɖaa yɔ, pa-wayɩ mɔnkɔm se pɛlɛɣzɩ wɛtʋ.»
MRK.2.18	Kɩyakʋ nakʋyʋ Lɩm Sɔʋ Sɔnzɩ Laɖʋ Yohanɛɛsɩ tɔmkpɛlɩkɩyaa nɛ Farɩsɩ ñɩma pɔhɔkaɣ nɔɔ. Peeɖe ɛyáa woba nɛ pɔpɔzɩ Yesu se: «Pɩlabɩ ɛzɩma Farɩsɩ ñɩma tɔmkpɛlɩkɩyaa nɛ Yohanɛɛsɩ ñɩma pɔhɔkʋʋ nɔɔ nɛ ña-ñɩma ñaahɔkʋʋ?» 
MRK.2.19	Peeɖe Yesu cosi-wɛ se: «Ɩmaɣzɩɣ se mbá payaɣ-wɛ halɩkpaɣyɛ kazandʋ ɖeɖe yɔ, powoki pacaɣ ñɔɔsɩ halʋ kɩfalʋ walʋ ɛsɩndaa yaa we? Pɩɩlakɩ ḿbʋ́. 
MRK.2.20	Ɛlɛ́, pɔkɔŋ lɩzʋʋ walʋ ɛnʋ pɛ-hɛkʋ taa alɩwaatʋ natʋyʋ. Tɩ-taa pɔkɔŋ nɔɔ hɔkʋʋ.»
MRK.2.21	Yesu tasɩ-wɛ heyuu se: «Paakpakɩɣ pɩsaʋ kɩfalʋʋ hɔɔlaɣ nɛ pɔtɔnɩ wonuu kɩbɩnʋʋ. Pɩtɛkɛ ḿbʋ́, pɔcɔtʋʋ-kʋ lɛ, hɔɔlaɣ ŋ́gá kasʋʋ nɛ kɔhɔm-kʋ nɛ kɩtɛzɩ cɩyʋʋ.» 
MRK.2.22	Ɛtasɩ-wɛ heyuu ɖɔɖɔ se: «Paasuu sʋlʋm pɛŋ
MRK.2.23	Kɩyakʋ kɩhɛzʋʋ nakʋyʋ wiye Yesu nɛ ɛ-tɔmkpɛlɩkɩyaa pɔɖɔŋaɣ hayɩm nabʋyʋ taa. Pahayɩ tɔɔnaɣ nakɛyɛ pɩ-taa nɛ ɛ-tɔmkpɛlɩkɩyaa pɛlɩɣ nɛ nʋmɔʋ nɛ ponuutuu nɛ pasalɩɣ. Tɔɔnaɣ ŋ́gá, kɛwɛ ɛzɩ amala yɔ. 
MRK.2.24	Palakaɣ ḿbʋ́ lɛ, Farɩsɩ ñɩma na-wɛ nɛ powolo peheyi Yesu se: «Cɔnɩ ŋna ñɔ-tɔmkpɛlɩkɩyaa lakʋʋ mbʋ́ paɖʋ Mooyiizi paɣtʋ taa se pataala kɩyakʋ kɩhɛzʋʋ wiye yɔ.» 
MRK.2.25	Peeɖe Yesu pɔzɩ-wɛ se: «Yee ḿbʋ́ ɩtakalɩdɩ mbʋ́ Daaviidi labɩ kɩyakʋ ŋgʋ́ ñɔɔsɩ cɛyɩ ɛ nɛ ɛ-taabalaa yɔ yaa we? 
MRK.2.26	Ɛsʋ Ɛsɔ ɖɩɣa taa nɛ ɛtɔɔ tindine nɖɩ́ paaha Ɛsɔ yɔ. Ŋgʋ́, pɩfɛyɩ se nabɛyɛ ɛtɔɔ-ɖɩ yem nɛ pɛtɛkɛ cɔjɔnaa. Ɛlɛ́, Daaviidi kpaɣ-yɛ nɛ ɛ nɛ ɛ-taabalaa pɔtɔɔ. Alɩwaatʋ ńdʋ́ lɛ, Abiyaataarɩ kɛkɛnɩ cɔjɔnaa ñʋʋdʋ.» 
MRK.2.27	Pʋwayɩ lɛ, Yesu tasɩ-wɛ heyuu se: «Paɖʋ kɩyakʋ kɩhɛzʋʋ se pʋwazɩ ɛyʋ. Ɛlɛ́, patala ɛyʋ kʋ-yɔɔ. 
MRK.2.28	Pʋ-yɔɔ lɛ, Ɛyʋ Pɩyalʋ sɩmnɩ mbʋ́ pʋwɛɛ se pala kɩyakʋ kɩhɛzʋʋ wiye yɔ.»
MRK.3.1	Pʋwayɩ lɛ, Yesu ɖaɣnɩ Ɛsɔ ɖɩsɛyɛ taa pɩsʋʋ. Puwiye ńɖɩ́ lɛ, abalʋ nɔɔyʋ kɛwɛ peeɖe, e-nesi camaa. 
MRK.3.2	Ɛyáa mbá paawɛ peeɖe yɔ, pɔcɔŋnɩ Yesu pɩŋŋ se pana se ɛlakɩ nɛ ɛyʋ ɛnʋ ɛ-yɔɔ cɛ kɩyakʋ kɩhɛzʋʋ wiye yaa ɛɛlakɩ? Mbʋ́ pʋyɔɔ yɔ, pañɩnaɣ tɔm ndʋ́ paawana nɛ pehiɣ-i se ɛlabɩ tʋmɩyɛ kɩyakʋ kɩhɛzʋʋ wiye yɔ. 
MRK.3.3	Peeɖe Yesu heyi ɛyʋ ɛnʋ se: «Kʋyɩ ŋsɩŋ ɛyáa hɛkʋ taa cɩnɛ!» 
MRK.3.4	Ɛlɛ́, ɛpɔzɩ mbá pɔcɔŋaɣnɩ-ɩ yɔ se: «Đa-paɣtʋ taa lɛ, ɛbɛ pʋmʋnaa se pala kɩyakʋ kɩhɛzʋʋ wiye? Kɩbandʋ naa ɛzaɣ́tʋ? Paya ɛyáa ñʋŋ naa pakʋ-wɛ?» Ɛlɛ́, pɔtɔsɔɔlɩ se pocosi-i. 
MRK.3.5	Peeɖe Yesu pana kpawa nɛ ɛcɔnɩ pɛ-ɛsɩndaa kpɛɛɛ nɛ ɛ-hɔyɛ pɩsɩnɩ pa-laŋkpɩzɩyɛ nɛ eheyi ɛyʋ weyi e-nesi camaa yɔ se: «Losi ñe-nesi.» Ɛ́lɛ́ losi-sɩ nɛ sɩ-yɔɔ cɛ. 
MRK.3.6	Peeɖe Farɩsɩ ñɩma lɩwa payaa Eroodi ŋgbɛyɛ taa ñɩma nɛ patɩlabʋ lɩmaɣza se pana ɛzɩma mbʋ́ paala nɛ pakʋ Yesu yɔ.
MRK.3.7	Pʋwayɩ lɛ, Yesu nɛ ɛ-tɔmkpɛlɩkɩyaa pakʋyɩ se powoki Galilee teŋgu nɔɔ, ɛlɛ́ ɛyáa sakɩyɛ tɩŋ-wɛ. Paalɩnɩ ageeta ndɩ ndɩ taa: Galilee nɛ Yudee nɛ 
MRK.3.8	Iduumee nɛ egeetiye nɖɩ́ ɖɩwɛ Yɔɔrdaŋ pɔɔ wayɩ yɔ nɛ lɛɛɖɛ nɖɩ́ ɖɩwɛ Sidɔɔ tɛtʋ nɛ Tiiri ñɩndʋ pɔ-cɔlɔ yɔ a-taa ɛyáa nɛ Yeruusalɛm ñɩma. Mbʋ́ pʋyɔɔ yɔ, panɩ mbʋ́ ɛlakaɣ yɔ pʋ-tɔm tɩŋa. 
MRK.3.9	Peeɖe Yesu heyi ɛ-tɔmkpɛlɩkɩyaa se pɔñɔɔzɩ-ɩ kpɩyʋʋ nakʋyʋ. Pɩtɛkɛ ḿbʋ́ yɔ, ɛyáa samaɣ ñɩkɩɣ-ɩ. 
MRK.3.10	Toovenim lɛ, ɛyáa nawa se ɛlakaɣ nɛ kʋdɔndɩnaa yɔɔ cɛkɩ. Pʋ-yɔɔ kʋdɔndɩnaa tɩŋa kpedesaɣ se potukuni-i nɛ pɔ-yɔɔ cɛ. 
MRK.3.11	Đɔɖɔ lɛ, ɛyáa mbá pa-wayɩ wɛ aleewaa yɔ, polosuu Yesu lɛ, aleewaa tuyuu-wɛ nɛ powoki poluŋuu ɛ-tɛɛ nɛ pamakɩ kubusi se: «Ña lɛ Ɛsɔ Pɩyalʋ.» 
MRK.3.12	Ɛlɛ́, Yesu paɣ́-wɛ siŋŋ se pataaheyi nɔɔyʋ weyi ɛkɛnaa yɔ.
MRK.3.13	Pʋwayɩ lɛ, Yesu kpa pʋʋ yɔɔ. Peeɖe ɛya mbá ɛsɔɔlaa se powolo ɛ-cɔlɔ yɔ nɛ paba wolo ɖɔɖɔ. 
MRK.3.14	Powoba lɛ, ɛlɩzɩ pa-taa ɛyáa hiu nɛ naalɛ se pɛkɛ e-tiyiyaa. Ɛlɛ́, eheyi-wɛ se: «Me-liu wɛɛ se ɩwɛɛ mɔn-cɔlɔ nɛ mentiyiɣ-mɩ nɛ isusuu Ɛsɔtɔm. 
MRK.3.15	Mahaɣ-mɩ ɖoŋ se ɩɖɔɔnɩ aleewaa ɖɔɖɔ.» 
MRK.3.16	Ɛyáa mbá ɛlɩzɩ-wɛ yɔ, pa-hɩla yɔ: Siimɔɔ weyi ɛkʋm-ɩ hɩɖɛ se Pɩyɛ yɔ nɛ 
MRK.3.17	Yakubu nɛ e-neu Yohanɛɛsɩ mbá pɛkɛ Zebedee pɩyalaa nɛ ɛkʋm-wɛ hɩɖɛ se Boanɛrjɛsɩ yɔ. Pʋ-tɔbʋʋ se tɛʋ tiluu piya 
MRK.3.18	nɛ Andree nɛ Filiipu nɛ Bartelemii nɛ Maatiyee nɛ Tomaa nɛ Alfee pɩyalʋ Yakubu nɛ Taadee nɛ Siimɔɔ weyi payaɣ se Yɔɔ Kandɩyʋ yɔ 
MRK.3.19	nɛ Yudaasɩ Iskarɩyɔɔtɩ. Ɛnʋ kitini ɛkpa Yesu nɛ ɛ́ɖʋzɩ koyindinaa nesi taa.
MRK.3.20	Yesu nɛ e-tiyiyaa petibini pʋʋ yɔɔ lɛ, ewolo ɖɩɣa nɛ ɛyáa samaɣ tasɩ ɛ-wayɩ tɩŋʋʋ. Ɛlɛ́, ɛ nɛ ɛ-tɔmkpɛlɩkɩyaa petehiɣ alɩwaatʋ se pɔtɔɔ tɔɔnaɣ. 
MRK.3.21	Ɛ-ñɩma nɩ ḿbʋ́ lɛ, pakʋyɩ powolo se pakpaɣ-ɩ. Mbʋ́ pʋyɔɔ yɔ, pamaɣzaɣ se: «Ɛsʋ kpaaŋ.»
MRK.3.22	Yuda ñɩma paɣtʋ wɩlɩyaa mbá palɩnɩ Yeruusalɛm nɛ powolo Yesu cɔlɔ yɔ, pɔyɔɔdaɣnɩ ɖama se: «Aleewaa caa Belzeebuuli wɛ ɛ-wayɩ.» Lɛlaa se: «Aleewaa ḿbá pa-caa ɖoŋ ɛɖɔɔnʋʋnɩ aleewaa.» 
MRK.3.23	Peeɖe Yesu ya-wɛ nɛ etuu-wɛ aduwa se: «Ɛzɩma Satanɩ pɩzɩɣ ɛɖɔɔnɩ ɛ-maɣmaɣ ɛ-tɩ? 
MRK.3.24	Yee kewiyaɣ nakɛyɛ ɛwɛɛ nɛ ka-taa ñɩma youni ɖama yɔ, kaalaɣzɩɣ yɔkʋʋ. 
MRK.3.25	Yaa ɛyáa ɛwɛ ɖɩɣa nakɛyɛ taa nɛ poyouni ɖama yɔ, ɖɩɣa ŋ́gá kaalaɣzɩɣ yɔkʋʋ. 
MRK.3.26	Ḿbʋ́ ɖɔɖɔ yee Satanɩ eyouni ɛ-taabalaa yɔ, e-kewiyaɣ ɛɛlaɣzɩɣ yɔkʋʋ. 
MRK.3.27	Pʋcɔ nɔɔyʋ wolo ɛmɩlɩ weyi ɛwɛ ɖoŋ yɔ ɛ-tɛ lɛ, pʋwɛɛ se ɛpɩzɩ ɛhɔkɩ-ɩ camɩyɛ nɛ pʋcɔ ɛpɩzɩ ɛkpaɣ e-wondu. 
MRK.3.28	Iwelesi camɩyɛ, toovenim lɛ, meheyiɣ-mɩ se kɩwɛɛkɩm mbʋ́ ɛyáa laba yɔ, paa pɩɩɖɔ ɛzɩma yaa pɛwɛɛkɩ Ɛsɔ hɩɖɛ ɛzɩma yɔ, Ɛsɔ pɩzɩɣ ekpeɣ-wɛ-pʋ. 
MRK.3.29	Ɛlɛ́, yee ɛyʋ ɛwɛɛkɩ Fezuu Kiɖeɖeu hɩɖɛ yɔ, Ɛsɔ eekpeɣiɣ-i kaʋ: ɛ-kɩwɛɛkɩm wɛɣ ɛ-yɔɔ tam.» 
MRK.3.30	Yesu yɔɔdaɣ ḿbʋ́, mbʋ́ pʋyɔɔ yɔ, ɛyáa tɔŋaɣ se eleeu wɛ ɛ-wayɩ.
MRK.3.31	Yesu yɔɔdaɣ ḿbʋ́ lɛ, e-ɖoo nɛ e-newaa patalɩ pasɩŋ awayɩ nɛ petiyi se payaa-ɩ. 
MRK.3.32	Ŋgʋ́, ɛyáa samaɣ kɛwɛ Yesu ɛnʋ ɛ-cɔlɔ. Peeɖe peheyi-i se: «Na, Ño-ɖoo nɛ ñe-newaa pɛwɛ awayɩ nɛ pañɩnɩɣ-ŋ.» 
MRK.3.33	Ɛlɛ́, Yesu pɩsɩna se: «Toovenim taa lɛ, anɩ lɛ mon-ɖoo nɛ mbá lɛ me-newaa?» 
MRK.3.34	Peeɖe ɛkʋsɩ ɛ-ɛsɛ nɛ ɛcɔnɩ ɛyáa mbá pacaɣ ɛ-cɔlɔ kpɛɛɛ yɔ nɛ ɛtɔ se: «Na! Mon-ɖoo nɛ me-newaa pɛwɛnɩ cɩnɛ! 
MRK.3.35	Mbʋ́ pʋyɔɔ yɔ, weyi ɛlakɩ mbʋ́ Ɛsɔ liu wɛɛ yɔ, ɛnʋ lɛ me-neu yaa mon-ɖoo.»
MRK.4.1	Yesu tasaɣ Ɛsɔtɔm susuu Galilee teŋgu nɔɔ lɛ, ɛyáa kpeɣli ɛ-cɔlɔ sakɩyɛ pɩŋŋ. Pʋ-yɔɔ ɛkʋyaa ɛkpa kpɩyʋʋ taa lɩm yɔɔ nɛ ɛcaɣ nɛ ɛyáa wɛɛ teŋgu nɔɔ 
MRK.4.2	nɛ ɛwɩlɩ-wɛ tɔm sakɩyɛ nɛ aduwa taa nɛ eheyi-wɛ se: 
MRK.4.3	«Iwelesi camɩyɛ nɛ ɩnɩɩ: abalʋ nɔɔyʋ wɛnɩ ḿbʋ́ nɛ ewolo tɔɔnaɣ pee mɩzʋʋ ɛ-hayɩm taa. 
MRK.4.4	Ɛmɩzaɣ lɛ, lɛɛna tɔlɩ nʋmɔʋ nɔɔ nɛ sumasɩ tii sɩtɔɔ-yɛ. 
MRK.4.5	Pee lɛɛna ñɔtɔlɩ ɛwaɣ yɔɔ nɛ ɛzɩma mbʋ́ tɛtʋ telim lɛ, atɩñɔʋ. 
MRK.4.6	Wɩsɩ kɔm sɩñaɣ lɛ, awɩlɩ. Mbʋ́ pʋyɔɔ yɔ, hosi tetii tɛtɛɛ. 
MRK.4.7	Pee lɛɛna tɔlɩ kpaŋsɔɔ taa nɛ añɔ ɛzɩ pɩɩkpa camɩyɛ lɛ, kpaŋsɔɔ lɛɣtɩ nɛ pɩtapɩzɩ pɩlʋlɩ. 
MRK.4.8	Pee lɛɛna ñɔtɔlɩ tɛtʋ kɩbandʋ taa, alɛ ñɔ nɛ pɩpaɣlɩ tɩŋ nɛ ɩlʋlɩ pee. Tɩʋ lɛɛkʋ yɔɔ niidozo, lɛɛkʋ yɔɔ nɩɩnʋwa nɛ hiu nɛ lɛɛkʋ yɔɔ mɩnʋʋ.» 
MRK.4.9	Yesu tɛm-wɛ tuuu eduuye lɛ, eheyi-wɛ se: «Weyi ɛwɛnɩ nɩŋgbaaŋ lɛ, ɛnɩɩ.»
MRK.4.10	Yesu nɛ ɛ-tɔmkpɛlɩkɩyaa hiu nɛ naalɛ nɛ mbá paawɛ ɛ-cɔlɔ yɔ, palɩ ɛyáa samaɣ taa nɛ potuzi pa-tɩ lɛ, pɔpɔzɩ-ɩ se ɛlɩzɩ-wɛ aduwa ana a-tɔbʋʋ. 
MRK.4.11	Peeɖe ecosi-wɛ se: «Ɛsɔ Kewiyaɣ tɔm wɛ mɛsaɣ tɛɛ. Ɛlɛ́, mɩ lɛ, ɛha-mɩ lɛɣtʋ se ɩnɩɩ tɩ-tɔbʋʋ. Piyele lɛlaa yɔ, pɛfɛyɩ Ɛsɔ Kewiyaɣ taa. Panɩɣ tɔm ńdʋ́ lɛ, tɩkɛnɩ-wɛ aduwa. 
MRK.4.12	Pɩlakɩ ḿbʋ́ se:
MRK.4.12	Pɔcɔnɩ camɩyɛ, ɛlɛ́, pataana.
MRK.4.12	‹Pewelesi nɛ panɩɩ camɩyɛ, ɛlɛ́ pataanɩɩ pʋ-tɔbʋʋ.
MRK.4.12	Mbʋ́ pʋyɔɔ yɔ, yee panɩ pʋ-tɔbʋʋ yɔ, pɛlɛɣzɩ wɛtʋ nɛ powolo Ɛsɔ cɔlɔ,
MRK.4.12	nɛ Ɛsɔ kpeɣ-wɛ pa-kɩwɛɛkɩm.› »
MRK.4.13	Pʋwayɩ lɛ, Yesu pɔzɩ ɛ-tɔmkpɛlɩkɩyaa se: «Yee ɩtanɩɩ eduuye ɖɩnɛ ɖɩ-tɔbʋʋ lɛ, ɛzɩma ɩlakɩ nɛ ɩnɩɩ lɛɛna tɔbʋʋ yɔ?» 
MRK.4.14	Peeɖe ɛlɩzɩ-wɛ eduuye ńɖɩ́ ɖɩ-tɔbʋʋ se: «Abalʋ ɛnʋ, pʋwɛ ɛzɩ Ɛsɔtɔm ɛmɩzaa yɔ. 
MRK.4.15	Ɛyáa nabɛyɛ wɛɛ, panɩɣ Ɛsɔtɔm ńdʋ́ lɛ, Satanɩ tɩŋ ɛhɔɔzɩ-tʋ pa-taa. Ḿbá wɛna ɛzɩ nʋmɔʋ nɔɔ ɖenɖe pee tɔlaa yɔ. 
MRK.4.16	Mbá paba wɛ ɛzɩ ɛwaɣ ŋgá kɔ-yɔɔ pee tɔlaa yɔ, panɩɣ-tʋ lɛ, petisi kpaagbaa nɛ laŋhʋlʋmɩyɛ. 
MRK.4.17	Ɛlɛ́, paayeki se tɩlabɩ-wɛ tʋmɩyɛ camɩyɛ. Pɔɖɔkʋʋ-tʋ nɛ kʋñɔŋ nakʋyʋ talɩ-wɛ yaa pɛwɛɛ pa-wayɩ kaŋ kaŋ tɩ-yɔɔ lɛ, pɔtɔlɩ Ɛsɔ nʋmɔʋ taa. 
MRK.4.18	Lɛlaa wɛ ɛzɩ kpaŋsɔɔ taa ɖenɖe pee tɔlaa yɔ. Pɛtɛŋ Ɛsɔtɔm nɩʋ lɛ, 
MRK.4.19	kedeŋa yɔɔ cɩnɛ lɩmaɣza wena akʋʋ ɛyáa yɔ nɛ ñɩm mbʋ́ pɩcɛtɩɣ ɛyáa yɔ pɩ-lɩmaɣza nɛ mbʋ́ mbʋ́ ɛyáa liu wɛɛ se pɛwɛna kpem yɔ pɩ-lɩmaɣza sʋʋ pa-taa nɛ pɩɖɩɣ-tʋ nʋmɔʋ nɛ paawɛɣnɩ kɛzɛɣa. 
MRK.4.20	Lɛlaa ñɛwɛ ɛzɩ tɛtʋ kɩbandʋ ndʋ́ tɩ-taa pee tɔlaa nɛ añɔ nɛ pɩpaɣlɩ tɩŋ nɛ ɩlʋlɩ pee yɔ: lɛɛkʋ lʋlɩ pee niidozo, lɛɛkʋ nɩɩnʋwa nɛ hiu nɛ lɛɛkʋ mɩnʋʋ. Panɩ Ɛsɔtɔm nɛ pɔ́ɖɔ́kɩ-tʋ camɩyɛ nɛ pʋwazɩ ɛyáa.»
MRK.4.21	Pʋwayɩ lɛ, Yesu pɔzɩ ɛ-tɔmkpɛlɩkɩyaa se: «Pɔsɔkɩ kanɖʋ lɛ, le pasɩɣ-kʋ? Paapaŋ-kʋ ɖaakuɖe tɛɛ. Paasʋzʋʋ-kʋ kaɖʋ tɛɛ. Ɛlɛ́, pasɩɣ-kʋ ɖenɖe pʋkʋyɩ camɩyɛ ñaba yɔ nɛ pɩna paa le ñammm. 
MRK.4.22	Ḿbʋ́ ɖɔɖɔ mbʋ́ pɩtɩŋa payɩ pʋwɛ ɛyáa mɛsaɣ tɛɛ lɛɛlɛɛyɔ yɔ, pʋkɔŋ pʋ-yɔɔ kuluu nɛ paa weyi ɛna. 
MRK.4.23	Weyi ɛwɛnɩ nɩŋgbaaŋ lɛ, ɛnɩɩ.»
MRK.4.24	Yesu tasɩ-wɛ heyuu se: «Iwelesi tɔm ndʋ́ meheyiɣ-mɩ yɔ camɩyɛ nɛ ɩɖɔkɩ-tʋ. Mbʋ́ mɩ-maɣmaɣ ɩmaɣzɩɣna nɛ ɩɖʋʋ lɛlaa yɔ, ḿbʋ́ ɖɔɖɔ Ɛsɔ kɔŋ-mɩ maɣzɩnaʋ nɛ halɩ ɛsɔzɩ-mɩ. 
MRK.4.25	Mbʋ́ pʋyɔɔ yɔ, pʋwɛ ɛzɩ pɔtɔŋʋʋ se: ‹Weyi ɛwɛna, pɔsɔzɩ-ɩ nɛ weyi ɛ́lɛ́ fɛyɩna yɔ, halɩ pɛtɛzɩɣ lɛɣʋ mbʋ́ ɛmaɣzɩɣ se ɛwɛna yɔ› yɔ.»
MRK.4.26	Pʋwayɩ lɛ, Yesu tasɩ yɔɔdʋʋ se: «Ɛsɔ Kewiyaɣ kɔm wɛ ɛzɩ ɛyʋ ɖúu ɖomaɣ ɛ-hayɩm taa yɔ. 
MRK.4.27	Ɛtɛŋ-kɛ ɖúú lɛ, ɛwɛɛ yem nɛ kɔñɔ nɛ kapaɣlɩɣ. Eeɖiɣziɣni ɛzɩma pɩlakɩ ḿbʋ́ yɔ. 
MRK.4.28	Tɛtʋ maɣmaɣ lakɩna nɛ pɩpaɣlɩ. Pɩcalɩɣnɩ hɔʋ nɛ pʋkɔɔ pʋñɔ. Pʋwayɩ lɛ, pɩlɩɩ hatʋ nɛ pɩpaɣlɩ nɛ pʋtʋlɩ ñʋŋ nɛ pɩpazɩ pee ɖʋʋ. 
MRK.4.29	Pee ana apɩɣ lɛ, pakpaɣ loozonaa. Mbʋ́ pʋyɔɔ yɔ, kʋmtʋ talaa.»
MRK.4.30	Yesu tasɩ yɔɔdʋʋ ɖɔɖɔ se: «Ɛbɛ mɛnkɛdɩɣnɩ Ɛsɔ Kewiyaɣ lee, yaa eduuye nɖɩ́ mɛnkɛdɩɣnɩ-kɛ? 
MRK.4.31	Kɛwɛ ɛzɩ piye nɖɩ́ ɖɩkɩlɩ kɔzʋʋ kedeŋa yɔɔ cɩnɛ pee tɩŋa payɩ taa yɔ. 
MRK.4.32	Poɖuu-ɖɩ lɛ, ɖɩñɔ nɛ ɖɩpaɣlɩ nɛ pɩkɩlɩ kaɖaɣ taa ɖozi tɩŋ tɩŋa. Ɖɩyɛzɩɣ pilinzi sɔsɔsɩ nɛ sumasɩ woki sɩɖʋʋ ɖandʋ hɔtʋ taa.» 
MRK.4.33	Ḿbʋ́ Yesu heyaɣ-wɛ tɔm tɩŋa nɛ aduwa taa. Ɛwɩlaɣ ɛyáa mbá pekpeɣli ɛ-cɔlɔ yɔ ndʋ́ papɩzaɣ se panɩɩ yɔ. 
MRK.4.34	Eteheyiɣ-wɛ natʋyʋ yem nɛ pɩtasɩnɩ aduwa tuuu. Ɛ nɛ ɛ-tɔmkpɛlɩkɩyaa pɛwɛɣ pe-ɖeke lɛ, ɛlɩzɩɣ-wɛ atɩŋa a-tɔbʋʋ.
MRK.4.35	Kɩyakʋ ŋgʋ́ Yesu tukaɣ aduwa yɔ, kɩ-ɖanaɣ yɔɔ eheyi ɛ-tɔmkpɛlɩkɩyaa se: «Đɩtɛzɩ teŋgu
MRK.4.36	Peeɖe pakʋyɩ ɛyáa samaɣ cɔlɔ nɛ powolo pasʋʋ kpɩyʋʋ ŋgʋ́ kɩ-taa ɛɛwɛɛ yɔ se pɛɖɛɣ. Kpɩyɩŋ lɛɛŋ kɛwɛ kʋ-cɔlɔ peeɖe. 
MRK.4.37	Patalɩ lɩm hɛkʋ taa lɛ, heɣlim sɔsɔm nabʋyʋ pazɩ mabʋ yem nɛ lɩm húú nɛ pʋsʋʋ pa-kpɩyʋʋ taa nɛ kɩcaɣ se kʋsʋʋ lɩm tɛɛ. 
MRK.4.38	Yesu hɛnɩ wayɩ nɛ ɛɖʋ ɛ-ñʋʋ ñʋʋ kʋɖʋɖʋʋ yɔɔ nɛ eɖou yem fɛɛɛ. Peeɖe ɛ-tɔmkpɛlɩkɩyaa woba pefezi-i nɛ pɔpɔzɩ-ɩ se: «Wɩlɩyʋ! Ŋyeki-ɖʋ se ɖɩtɛŋɛlɩ cɩnɛ yaa we?»
MRK.4.39	Peeɖe ɛkʋyaa nɛ ɛkalɩ heɣlim nɛ piyele mabʋ. Ɛlɛ́, eheyi lɩm se: «Hɛɛ! Caɣ ñe-ɖeɖe.» Peeɖe pʋbʋ ñɛhɛwa ɖɔɖɔ. 
MRK.4.40	Pʋwayɩ lɛ, ɛpɔzɩ ɛ-tɔmkpɛlɩkɩyaa se: «Pɩlabɩ ɛzɩma ɩwɛɛ sɔɔndʋ ḿbʋ́? Ɩfɛyɩnɩ lidaʋ mɔ-yɔɔ yaa we?» 
MRK.4.41	Ɛlɛ́, sɔɔndʋ tɛzɩ-wɛ kpaʋ nɛ pɔpɔzʋʋ pa-tɩ se: «Ɛbɛ ɛnɛ ɛkɛnaa kpem nɛ pɩkpɛndɩnɩ heɣlim nɛ lɩm nɛ pañaŋ-ɩ?»
MRK.5.1	Puwiye ńɖɩ́ patalɩ Geraazaa ɛjaɖɛ taa Galilee teŋgu kidiiliŋ lɛɛkʋ yɔɔ. 
MRK.5.2	Yesu lɩnɩ kpɩyʋʋ taa nɛ etii lɛ, abalʋ nɔɔyʋ tɩlɩʋnɩ pɩlaŋ taa nɛ ewolo ɛ-cɔlɔ. Abalʋ ɛnʋ, aleewaa kɛwɛ ɛ-wayɩ 
MRK.5.3	nɛ ɛwɛɛ pɩlaŋ taa, paa paahɔkɩ-ɩ ɛbɛ yɔ, ɛcɛkɩ-pʋ. 
MRK.5.4	Pɛwɛɛ pakaŋ-ɩ kpasɩ ɛ-naŋgbanzɩ taa nɛ paɖɩɣ yoŋgbasɩ e-nesi taa nɛ ɛpʋʋtɩ pɩtɩŋa. Nɔɔyʋ fɛyɩ se ɛpɩzɩɣ ɛ-tɔm. 
MRK.5.5	Ɛwɛɛ ɛcɔʋ pɩlaŋ nɛ pʋŋ pɔ-yɔɔ wɩsɩ nɛ ɖoó nɛ ɛmakɩ kubusi nɛ ɛhɛdɩɣ ɛ-tɩ nɛ pɛɛ.
MRK.5.6	Elosi Yesu poliŋ taa lɛ, ɛkpaɣ seya nɛ ewolo eluŋ ɛ-tɛɛ. 
MRK.5.7	Nɛ ɛyɔɔdɩ ɖoŋ se: «Ɛsɔ Caabiyuu Pɩyalʋ Yesu, ma nɛ ŋ se we? Ɛsɔ ɖoŋ taa lɛ, mentendiɣ-ŋ se ŋtaaɖʋ-m kʋñɔŋ.» 
MRK.5.8	Ɛyɔɔdɩ tɔm ńdʋ́, mbʋ́ pʋyɔɔ yɔ, Yesu holini aleewaa ḿbá se: «Ise abalʋ ɛnʋ ɛ-wayɩ.» 
MRK.5.9	Peeɖe Yesu pɔzɩ abalʋ ɛnʋ se: «Payaɣ-ŋ se we?» Ecosi-i se: «Payaɣ-m se you laɖaa tikaɣ, mbʋ́ pʋyɔɔ yɔ, ɖɩɖɔwa.» 
MRK.5.10	Ɛlɛ́, ewiini Yesu cɔɔɔ se ɛtaaɖɔɔnɩ aleewaa ḿbá Geraazaa ɛjaɖɛ ńɖɩ́ ɖɩ-taa. 
MRK.5.11	Ŋgʋ́, afanaa tikaɣ nakɛyɛ kɛwɛ pɔ-cɔlɔ peeɖe pʋʋ yɔɔ nɛ kacazɩɣ tɔɔnaɣ. 
MRK.5.12	Peeɖe aleewaa ḿbá petendi Yesu se: «Ha-ɖʋ nʋmɔʋ nɛ ɖiwolo ɖɩsʋʋ afanaa taa.» 
MRK.5.13	Peeɖe Yesu tisaa nɛ aleewaa ḿbá pese abalʋ ɛnʋ ɛ-wayɩ nɛ powolo pasʋʋ pa-taa nɛ paba kpaɣ seya nɛ petii pafalɩ teŋgu taa nɛ pɔñɔɔ lɩm nɛ pasɩ. Afanaa ḿbá, patalɩ ɛzɩ kutokiŋ naalɛ yɔ.
MRK.5.14	Peeɖe afanaa ḿbá pɔ-yɔɔ cɔnɩyaa sewa kpaagbaa nɛ powolo peheyi tɛtʋ taa ɛyáa nɛ tɛyɛ yɔɔ ñɩma nɛ patɩŋa powolo se pana mbʋ́ pɩlaba yɔ. 
MRK.5.15	Patalɩ Yesu cɔlɔ lɛ, pamaɣnɩ abalʋ weyi aleewaa tikaɣ kɛwɛ ɛ-wayɩ yɔ, esu wondu nɛ ɛcaɣ. Mbʋ́ pʋyɔɔ yɔ, ɛ-kpaaŋ cɛba. Peeɖe sɔɔndʋ kpa-wɛ 
MRK.5.16	nɛ mbá paawɛɛ nɛ pana yɔ, pɛkɛdɩ mbá patana yɔ mbʋ́ pɩlaba nɛ aleewaa se ɛ-wayɩ yɔ nɛ mbʋ́ pɩlabɩ afanaa ɖɔɖɔ yɔ. 
MRK.5.17	Peeɖe ɛyáa sʋ Yesu tenduu yɔɔ se ɛkʋyɩ pɛ-ɛjaɖɛ taa.
MRK.5.18	Yesu woba se ɛkpaɣ kpɩyʋʋ taa lɛ, abalʋ ɛnʋ etendi-i se ɛtɩŋɩɣ-ɩ nɛ ɛwɛɛ ɛ-cɔlɔ. 
MRK.5.19	Ɛlɛ́, Yesu kizi nɛ eheyi-i se: «Pɩsɩ ñɛ-tɛ ña-ñɩma cɔlɔ nɛ ŋkɛdɩ-wɛ mbʋ́ Kɩpaɣlʋ na ña-pʋtɔdɩyɛ nɛ ɛlabɩ-ŋ yɔ.» 
MRK.5.20	Ɛɖɛwa lɛ, ɛpazɩ susuu mbʋ́ pɩtɩŋa Yesu labɩ-ɩ yɔ Tɛtʋ Hiu Egeetiye taa nɛ ɛyáa mbá patɩŋa payɩ panɩwa yɔ, pɩlabɩ-wɛ piti.
MRK.5.21	Yesu sʋ kpɩyʋʋ nɛ ɛpɩsɩ teŋgu kidiiliŋ lɛɛkʋ yɔɔ lɛ, ɛyáa samaɣ kpeɣli ɛ-cɔlɔ lɩm nɔɔ. 
MRK.5.22	Pɩkɛdaa lɛ, Ɛsɔ ɖɩsɛyɛ naɖɩyɛ taa ñʋʋdʋ sɔsɔ weyi payaɣ se Yayiruusi yɔ, ɛtalɩ Yesu cɔlɔ nɛ eluŋ ɛ-tɛɛ nɛ 
MRK.5.23	ewiini-i cɔɔɔ se ewolo ɛtɩnɩ ɛ-pɩɣa peliɣa yɔɔ nesi nɛ kɔ-yɔɔ cɛ. Mbʋ́ pʋyɔɔ yɔ, kacaɣ sɩbʋ. 
MRK.5.24	Peeɖe ɛ nɛ Yesu pakpaɣ nʋmɔʋ se powoki ɛ-tɛ. Pɛɖɛɣaɣ lɛ, ɛyáa sakɩyɛ tɩŋɩɣ pa-wayɩ nɛ pañɩkɩɣ ɖama nɛ pɛkpɛndɩɣnɩ Yesu.
MRK.5.25	Halʋ nɔɔyʋ kɛwɛ ɛyáa taa peeɖe. Calɩm kɛwɛɛ pikpeŋni-i nɛ pɩcɛyɩɣ-ɩ pɩŋŋ pɩnzɩ hiu nɛ naalɛ yɔ. 
MRK.5.26	Ɛcɔ fɛɖaa ndɩ ndɩ tɛ nɛ pɩnɩ-ɩ nɛ ɛwɛɛkɩ e-liidiye tɩŋa. Ɛlɛ́, ɛ-kʋdɔŋ tapasɩ, kɩtɛzaɣ kpaʋ ɖoŋ kɩkpaʋ. 
MRK.5.27	Ɛyáa yɔɔdaɣ ɛzɩma mbʋ́ Yesu lakaɣ nɛ kʋdɔndɩnaa yɔɔ cɛkɩ yɔ lɛ, halʋ ɛnʋ ɛnɩɩ. Peeɖe ɛsʋ ɛyáa taa nɛ ewolo etukuni Yesu toko nɛ ɛ-wayɩ. 
MRK.5.28	Mbʋ́ pʋyɔɔ yɔ, ɛmaɣzaɣ se: «Yee maatɩɩpɩzaɣ se mehiɣ e-toko nɛ montukuna yɔ, mɔ-yɔɔ kɛcɛba.» 
MRK.5.29	Calɩm mbʋ́ pikpeŋaɣnɩ-ɩ yɔ, pɩtɩŋ pɩsɩŋ nɛ ɛna se ɛ-yɔɔ cɛba. 
MRK.5.30	Ɛlɛ́, Yesu na kpaagbaa se ɖoŋ nɩɩyɩ lɩ ɛ-yɔɔ nɛ ɛkɛzɩ ɛ-tɩ nɛ ɛyáa samaɣ yɔɔ nɛ ɛpɔzɩ-wɛ se: «Atukuni mon-toko?» 
MRK.5.31	Ɛ-tɔmkpɛlɩkɩyaa cosi-i se: «Ŋnaɣ ɛyáa ñɩkɩɣ-ŋ ḿbʋ́ nɛ ŋɖaɣnɩɣ pɔzʋʋ se atukuni-ŋ?» 
MRK.5.32	Peeɖe Yesu cɔnɩ ɛ-cɔlɔ kpɛɛɛ se ɛna weyi etukuni-i yɔ. 
MRK.5.33	Halʋ ɛnʋ ɛna mbʋ́ pɩlabɩ-ɩ yɔ lɛ, ɛ-laŋɩyɛ maa nɛ ɛ-nandʋ pazɩ paʋ nɛ ewolo eluŋ Yesu tɛɛ nɛ ɛkɛdɩ-ɩ ɛ-tɔm tɩŋa. 
MRK.5.34	Ɛlɛ́, Yesu heyi-i se: «Mɛn-pɛlɛ! Lidaʋ ŋgʋ́ ŋwɛnɩ mɔ-yɔɔ yɔ, kɩyabɩ ña-ñʋʋ. Kpemni laŋhɛzɩyɛ, ña-kʋdɔŋ cɛba kɩtɩŋa.»
MRK.5.35	Yesu yɔɔdaɣ ḿbʋ́ lɛ, petiyi nabɛyɛ nɛ Yayiruusi ɛnʋ ɛ-tɛ se powolo peheyi-i se: «Ña-pɩɣa peleɣa sɩba, taaɖʋ Wɩlɩyʋ kʋñɔŋ yem falaa.» 
MRK.5.36	Yesu nɩ ḿbʋ́ lɛ, eheyi Yayiruusi se: «Ña-laŋɩyɛ ɛtaamaa, ñɩtɩ ŋwɛnɩ lidaʋ.» 
MRK.5.37	Peeɖe ɛya Pɩyɛ nɛ Yakubu nɛ e-neu Yohanɛɛsɩ se pasɩɩ-ɩ. Ɛlɛ́, eteyele se lɛlaa ɛsɩɩ-ɩ. 
MRK.5.38	Patalɩ Yayiruusi ɛnʋ ɛ-tɛ lɛ, Yesu maɣnɩ ɛyáa makaɣ kubusi nɛ pependiɣ nɛ pewiliɣ. 
MRK.5.39	Ɛlɛ́, ɛsʋʋ ɖɩɣa nɛ ɛpɔzɩ-wɛ se: «Pɩlabɩ ɛzɩma nɛ ipeendiɣ nɛ iwiɣ ḿbʋ́? Pɩɣa kanɛ koɖou kuɖou, katasɩ kɩsɩbʋ.» 
MRK.5.40	Ɛlɛ́, powoŋ-i. Peeɖe ɛɖɔɔnɩ patɩŋa nɛ palɩɩnɩ awayɩ nɛ ɛ́yáa pɩɣa caa nɛ ko-ɖoo nɛ ɛ-tɔmkpɛlɩkɩyaa ḿbá pa-naadozo nɛ ɛ nɛ wɛ pasʋʋ ɖenɖe pɛhɛzɩ pɩɣa ŋ́gá yɔ. 
MRK.5.41	Peeɖe Yesu ɖɔkɩ ke-nesi taa nɛ ɛtɔ se: «Taliita kum
MRK.5.42	Kpaagbaa ḿbʋ́ lɛ, pɩɣa peleɣa ŋ́gá kakʋyɩ kɔɖɔ nɛ kapazɩ ɖɔm. Kaawɛnɩ pɩnzɩ hiu nɛ naalɛ. Ɛyáa mbá paawɛ peeɖe yɔ, pɩɖɩɣzɩ-wɛ pɩŋŋ. 
MRK.5.43	Ɛlɛ́, Yesu paɣ́ ka-ñɩma se: «Itaala nɛ nɔɔyʋ nɩɩ tɔm tʋnɛ.» Pʋwayɩ lɛ, eheyi-wɛ se: «Iha-kɛ tɔɔnaɣ.»
MRK.6.1	Pʋwayɩ lɛ, Yesu nɛ ɛ-tɔmkpɛlɩkɩyaa pakʋyɩ ɖenɖe paawɛɛ yɔ nɛ powolo Nazarɛɛtɩ tɛtʋ ndʋ́ tɩ-taa ɛcaɣaɣ nɛ ɛpaɣlɩ yɔ. 
MRK.6.2	Pɩtalɩ kɩyakʋ kɩhɛzʋʋ wiye lɛ, ɛpazɩ Ɛsɔtɔm susuu Ɛsɔ ɖɩsɛyɛ taa. Ɛyáa sakɩyɛ nɩ-tʋ lɛ, pɩlabɩ-wɛ piti nɛ pɔtɔŋ se: «Le ɛlɩ lɔŋ ɛnʋ ɛ-yɔɔ nɛ ɛwɩlɩɣnɩ ɛyáa nɛ ɛlakɩ Ɛsɔ hama lakasɩ?
MRK.6.3	Pɩtɛkɛ ɛnʋ lɛ kuduyiŋ kanɖʋ naa we? Pɩtɛkɛ ɛnʋ lɛ Maarɩɩ pɩyalʋ? Yaa pɩtɛkɛ e-newaa lɛ Yakubu nɛ Yoosi nɛ Yuudi nɛ Siimɔɔ? Pɩtɛkɛ ɖa nɛ e-newaa halaa ñɩma ɖɩwɛnɩ cɩnɛ yɔ?» Pa-lɩmaɣza ana ayebina nɛ pa-laŋa wɛɛ kpɩzɩŋ nɛ petetisi Yesu tɔm. 
MRK.6.4	Peeɖe eheyi-wɛ se: «Pañaŋ náyʋ paa le. Ɛlɛ́, ɛ-tɛtʋ nɛ e-liɖe nɛ ɛ-hɔʋ pa-taa paañaŋ-ɩ.» 
MRK.6.5	Ḿbʋ́ labɩna nɛ ɛtapɩzɩ se ɛla Ɛsɔ hama lakasɩ sakɩyɛ. Ɛlɛ́, kʋdɔndɩnaa pazɩ yɔɔ ɛtɩnɩ nesi nɛ pɔ-yɔɔ cɛ. 
MRK.6.6	Peeɖe pɩɖɩɣzɩ-ɩ nɛ ɛzɩma mbʋ́ pɛfɛyɩnɩ lidaʋ ɛ-yɔɔ yɔ.
MRK.6.6	Pʋwayɩ lɛ, Yesu cɔɔ tɛtʋ cikpetu ndɩ ndɩ ndʋ́ tɩwɛ Nazarɛɛtɩ cɔlɔ yɔ tɩ-taa nɛ ɛwɩlɩ nɛ eheyi ɛyáa Ɛsɔtɔm. 
MRK.6.7	Peeɖe ɛya ɛ-tɔmkpɛlɩkɩyaa hiu nɛ naalɛ nɛ ɛha-wɛ ɖoŋ se papɩzɩ pɔɖɔɔnɩ aleewaa nɛ etiyi-wɛ naalɛ naalɛ. 
MRK.6.8+MRK.6.9	Etiyaɣ-wɛ lɛ, eheyi-wɛ se: «Ɩɖɛɣ lɛ, ɩɖɔkɩ ɖaʋ nɛ ɩlɛɛ naataŋgbala nɛ isuu wonuu kʋɖʋmʋʋ kʋɖʋmʋʋ. Ɩtaakpaɣ nabʋyʋ nɛ pɩtasɩnɩ-pʋ. Ɩtaakpaɣ tɔɔnaɣ yaa huyuu yaa liidiye.» 
MRK.6.10	Ɛtasɩ-wɛ heyuu se: «Yee iwobi ɖoli nɛ pamʋ-mɩ ɖɩɣa nakɛyɛ taa lɛ, ɩcaɣ peeɖe nɛ pʋkɔɔ pɩsɩɩnɩ kɩyakʋ ŋgʋ́ ɩkʋyʋʋ peeɖe yɔ. 
MRK.6.11	Yee nabɛyɛ ɛtamʋ-mɩ ɖoli yaa patanɩɩnɩ-mɩ lɛ, ikpizi-wɛ mɩ-naŋgbanzɩ yɔɔ mʋzʋʋ nɛ ɩɖɛɛ nɛ pɩwɩlɩ se ɩkɔɔlɩ-wɛ nɛ iyebi-wɛ nɛ pa-sʋʋtʋ.» 
MRK.6.12	Peeɖe Yesu tɔmkpɛlɩkɩyaa ḿbá pɛɖɛwa nɛ papazɩ ɛyáa Ɛsɔtɔm susuu se pɛlɛɣzɩ wɛtʋ. 
MRK.6.13	Pɔɖɔɔnaɣ aleewaa ɛyáa sakɩyɛ wayɩ nɛ pataɣ kʋdɔndɩnaa sakɩyɛ num nɛ pa-kʋdɔmɩŋ cɛkɩ.
MRK.6.14	Alɩwaatʋ ńdʋ́ʋ́ Yesu hɩɖɛ sɛ paa le nɛ wiyaʋ Eroodi nɩɩ ɛ-taŋ nɛ ɛyáa lɛlaa tɔŋ se: «Lɩm Sɔʋ Sɔnzɩ Laɖʋ Yohanɛɛsɩ femna. Mbʋ́ pʋyɔɔ yɔ, ɛwɛnɩ ɖoŋ nɛ ɛlakɩ Ɛsɔ hama lakasɩ.» 
MRK.6.15	Lɛlaa se: «Náyʋ Elii weyi paaɖaŋaa yɔ, ɛnʋ kɔmna» nɛ lɛlaa ñɔtɔŋ ɖɔɖɔ se: «Lɔndaa náyaa taa nɔɔyʋ.»
MRK.6.16	Eroodi nɩ ḿbʋ́ lɛ, ɛtɔ se: «Manaɣ se Lɩm Sɔʋ Sɔnzɩ Laɖʋ Yohanɛɛsɩ weyi meyebi pɛsɛtɩ ɛ-ñʋʋ yɔ, ɛnʋ femna.»
MRK.6.17+MRK.6.18	Lɩm Sɔʋ Sɔnzɩ Laɖʋ Yohanɛɛsɩ sɩm tɔm yɔ. Eroodi Antipasɩ kɛlɛɣ e-neu Filiipu halʋ Eroodiyaadɩ. Yohanɛɛsɩ heyi Eroodi se: «Pɩtaha nʋmɔʋ se ŋkpaɣ ñe-neu halʋ.» Peeɖe Eroodi ɛnʋ ɛ-maɣmaɣ eyeba nɛ pakpa Yohanɛɛsɩ, pɔhɔkɩ-ɩ nɛ paɖʋ-ɩ salaka. 
MRK.6.19	Eroodiyaadɩ taasɔɔlɩ Yohanɛɛsɩ tɔm. Ɛñɩnaɣ se ɛkʋ-ɩ. Ɛlɛ́, ɛtapɩzɩɣ. 
MRK.6.20	Wiyaʋ Eroodi seɣaɣ Yohanɛɛsɩ nɛ ɛɖaŋɩɣ ɛ-yɔɔ. Mbʋ́ pʋyɔɔ yɔ, ɛsɩm-ɩ se ɛkɛ Ɛsɔ ñɩnʋ weyi ɛtʋʋzaa yɔ. Ɛyɔɔdʋʋ tɔm nɛ Eroodi nɩɣ lɛ, pɩcɛyɩɣ-ɩ. Ŋgʋ́, e-liu kɛwɛɛ se ewelesini-i siŋŋ.
MRK.6.21	Wiyaʋ Eroodi lʋlʋʋ kazandʋ kɩyakʋ talaa lɛ, ɛ́yáa e-kewiyaɣ taa sɔsaa nɛ sɔɔjanaa sɔsaa nɛ Galilee egeetiye ñʋndɩnaa. Kazandʋ ńdʋ́ tɩhanɩ halʋ ɛnʋ waɖɛ. 
MRK.6.22	Mbʋ́ pʋyɔɔ yɔ, ɛ-pɛlɛ sʋ ɖenɖe ɛyáa caɣaɣ yɔ nɛ ɛpaa nɛ pɩla wiyaʋ Eroodi nɛ ɛyáa ḿbá leleŋ. Peeɖe Eroodi heyi pɛlɛ ɛnʋ se: «Pɔzɩ-m mbʋ́ ŋsɔɔlaa yɔ, mahaɣ-ŋ-pʋ.» 
MRK.6.23	Ɛlɛ́, eɖuu ɛyáa tɩŋa ɛsɩndaa se: «Paa men-kewiyaɣ hɔɔlʋʋ ŋpɔzɩ-m yɔ, mahaɣ-ŋ.» 
MRK.6.24	Peeɖe pɛlɛ ɛnʋ ɛlɩ tamɩyɛ nɛ ewolo ɛpɔzɩ e-ɖoo se: «Mɔnpɔzɩ-ɩ ɛbɛ?» Ɛ́lɛ́ cosi-i se: «Pɔzɩ-ɩ se ɛha-ŋ Lɩm Sɔʋ Sɔnzɩ Laɖʋ Yohanɛɛsɩ ñʋʋ.» 
MRK.6.25	Ɛtɩpɩsɩ wiyaʋ cɔlɔ lɛ, eheyi-i se: «Mancaɣ se ŋɖʋ Lɩm Sɔʋ Sɔnzɩ Laɖʋ Yohanɛɛsɩ ñʋʋ ñanaɣ taa lɛɛlɛɛyɔ nɛ ŋcɛlɩ-m.» 
MRK.6.26	Wiyaʋ Eroodi nɩ tɔm ńdʋ́ lɛ, ɛ-taa tala leleŋ. Ŋgʋ́, ɛtɛm ɖuúu agɔmaa tɩŋa ɛsɩndaa. Pɩfɛyɩ se ekizi. 
MRK.6.27	Peeɖe etiyi ɛ-sabaabi lɛlʋ kpaagbaa se: «Wolo ŋsɛtɩ Yohanɛɛsɩ ñʋʋ nɛ ŋkɔna.» Ɛ́lɛ́ wolo salaka taa nɛ ɛsɛtɩ-kʋ 
MRK.6.28	nɛ ɛɖʋ ñanaɣ taa nɛ ewoni ɛcɛlɩ pɛlɛ ɛnʋ nɛ ɛ́lɛ́ woni ɛcɛlɩ e-ɖoo. 
MRK.6.29	Yohanɛɛsɩ tɔmkpɛlɩkɩyaa nɩ ḿbʋ́ lɛ, powolo pakpaɣ-ɩ nɛ pepi.
MRK.6.30	Pʋwayɩ lɛ, Yesu tiyiyaa pɩsɩ pekpeɣli ɛ-cɔlɔ nɛ pɛkɛdɩ-ɩ mbʋ́ pɩtɩŋa payɩ palaba yɔ nɛ tɔm ndʋ́ pawɩlaa yɔ. 
MRK.6.31	Mbá powokaɣ ɛ-cɔlɔ nɛ pɛɖɛɣ yɔ, pɔɖɔwa pɩtɩɩfɛyɩ lɛ, ɛ nɛ ɛ-tɔmkpɛlɩkɩyaa petehiɣ nʋmɔʋ se pɔtɔɔ tɔɔnaɣ. Pʋ-yɔɔ eheyi-wɛ se: «Ɩkɔɔ ɖɩkɛzɩ ɖa-tɩ ɖenɖe ɛyáa fɛyɩ yɔ nɛ ɖɩhɛzɩ pazɩ.» 
MRK.6.32	Peeɖe pasʋ kpɩyʋʋ taa se pɛɖɛɣ. 
MRK.6.33	Pɛɖɛɣaɣ lɛ, ɛyáa sakɩyɛ losi-wɛ nɛ pasɩm-wɛ kpaagbaa. Peeɖe pakpaɣ seya nɛ tɛtʋ ndɩ ndɩ taa nɛ pɛlɛyɩ-wɛ talʋʋ ɖenɖe powokaɣ yɔ.
MRK.6.34	Yesu lɩnɩ kpɩyʋʋ taa nɛ etii lɛ, ɛmaɣnɩ ɛyáa samaɣ nɛ pɩlabɩ-ɩ pʋtɔdɩyɛ pɩŋŋ. Mbʋ́ pʋyɔɔ yɔ, ɛmaɣzɩnɩ-wɛ nɛ heŋ weyi ɩfɛyɩnɩ ninɖiɣyu yɔ. Peeɖe ɛpazɩ-wɛ wɩlʋʋ Ɛsɔtɔm ndɩ ndɩ. 
MRK.6.35	Pʋkɔma ɖanaɣ yɔɔ lɛ, ɛ-tɔmkpɛlɩkɩyaa wolo ɛ-cɔlɔ nɛ peheyi-i se: «Lɛɛlɛɛyɔ wɩsɩ kpema, ŋgʋ́ ñɩtʋ hɛkʋ taa ɖɩwɛɛ. 
MRK.6.36	Yebi-wɛ powolo tɛyɛ yɔɔ nɛ tɛtʋ cikpetu taa nɛ paya tɔɔnaɣ nɛ pɔtɔɔ.» 
MRK.6.37	Yesu cosi-wɛ se: «Pʋwɛɛ se mɩhaɣnɩ-wɛ tɔɔnaɣ mɩ-maɣmaɣ.» Ɛlɛ́, pɔpɔzɩ-ɩ se: «Yee ɖiwoba ɖɩya tɔɔnaɣ ɛzɩ kɩyakɩŋ nasɩlɛ tʋmɩyɛ liidiye yɔ, pɩtalɩɣ-wɛ yaa we?» 
MRK.6.38	Yesu heyi-wɛ se: «Iwolo iwili nɛ mana se tindine hɔɔlasɩ ɛzɩma ɩwɛna.»
MRK.6.38	Pewilaa lɛ, peheyi-i se tindine hɔɔlasɩ kagbaanzɩ nɛ kpakpasɩ naalɛ pɛwɛna.
MRK.6.39	Peeɖe Yesu heyi-wɛ se: «Iheyi ɛyáa tɩŋa se pacaɣ tataa ñɩtʋ yɔɔ cabɩ cabɩ.» 
MRK.6.40	Pacaɣ cabɩ cabɩ, lɛlaa mɩnʋʋ nɛ lɛlaa nɩɩnʋwa. 
MRK.6.41	Ɛlɛ́, Yesu kpaɣ tindine hɔɔlasɩ kagbaanzɩ ńzɩ́ nɛ kpakpasɩ ńzɩ́ sɩ-naalɛ nɛ ɛkpazɩ ɛsɛ ɛsɔdaa nɛ ɛsɛɛ Ɛsɔ pʋ-yɔɔ. Pʋwayɩ lɛ, ɛcɩyɩ nɛ ɛcɛlɩ ɛ-tɔmkpɛlɩkɩyaa se patayɩ ɛyáa tɩŋa. 
MRK.6.42	Ɛlɛ́, pala ḿbʋ́ ɖɔɖɔ nɛ ɛyáa ḿbá pɔtɔɔ pahaɣ. 
MRK.6.43	Ɛ-tɔmkpɛlɩkɩyaa kpeɣli hɔɔlasɩ nzɩ́ sɩkazaa yɔ lɛ, pusu ɖɔkɩŋ hiu nɛ naalɛ. 
MRK.6.44	Mbá pɔtɔɔ tɔɔnaɣ ŋ́gá yɔ, abalaa ɖeke kɛwɛ kutokiŋ kagbaanzɩ.
MRK.6.45	Patɩtɛm tɔɔʋ lɛ, Yesu heyi ɛ-tɔmkpɛlɩkɩyaa se: «Ɩsʋʋ kpɩyʋʋ taa nɛ ɩɖɛ-m nɔɔ nɛ ɩtɛzɩ kidiiliŋ lɛɛkʋ yɔɔ Bɛtsayɩda kiŋ nɛ meheyi ɛyáa samaɣ se kekpe nɛ mɔnkɔɔ.» 
MRK.6.46	Pʋwayɩ lɛ, ɛkʋyɩ pɔ-cɔlɔ nɛ ewolo ɛkpa pʋʋ yɔɔ se ɛsɛɣ Ɛsɔ. 
MRK.6.47	Pɩlɛdaa lɛ, patalɩ teŋgu hɛkʋ taa. Ŋgʋ́, Yesu ñaawɛ pʋʋ yɔɔ e-ɖeke. 
MRK.6.48	Elosi-wɛ lɛ, pasaɣaɣ kpɩyʋʋ nɛ kiiwoki lɛɛlɛɛ. Mbʋ́ pʋyɔɔ yɔ, heɣlim makaɣ tuliŋa. Pʋkɔma ɛzɩ kalɩmaŋ kou yɔ lɛ, ɛkʋyɩ se ewoki pɔ-cɔlɔ. Ɛlɛ́, lɩm yɔɔ ɛɖɔŋaɣ. Ɛcaɣaɣ se ɛɖɛɛ pɔ-yɔɔ. 
MRK.6.49	Tɔmkpɛlɩkɩyaa na-ɩ ɛɖɔŋaɣ lɩm yɔɔ ḿbʋ́ lɛ, pɛwɛ yem se ñazɩñazʋʋ nakʋyʋ. Peeɖe papazɩ kubusi mabʋ. 
MRK.6.50	Mbʋ́ pʋyɔɔ yɔ, patɩŋa pana-ɩ lɛ, sɔɔndʋ kpa-wɛ siŋŋ. Ɛlɛ́, Yesu heyi-wɛ kpaagbaa se: «Ɩɖɔkɩ mɩ-tɩ kpam, sɔɔndʋ ɛtaakpa-mɩ, ma Yesu.»
MRK.6.51	Ɛyɔɔdɩ ḿbʋ́ lɛ, ɛkpa pɔ-cɔlɔ kpɩyʋʋ taa nɛ ɛcaɣ nɛ heɣlim hɛɛ kpaagbaa. Peeɖe pɩlabɩ ɛ-tɔmkpɛlɩkɩyaa piti pɩŋŋ. 
MRK.6.52	Mbʋ́ pʋyɔɔ yɔ, pa-laŋa wɛ kpɩzɩŋ nɛ pataanɩɩ hama lakasɩ nzɩ́ ɛlaba nɛ tindine huúu nɛ ɛcalɩnɩ ɛyáa yɔ sɩ-tɔbʋʋ.
MRK.6.53	Pɛtɛzɩ teŋgu nɛ patalɩ Jeneezaarɛɛtɩ ɛjaɖɛ taa lɛ, paɖɩ pa-kpɩyʋʋ nimiye kidiiliŋ liu tɛɛ. 
MRK.6.54	Palɩwa nɛ ɛyáa na Yesu lɛ, patɩlɩ-ɩ kpaagbaa. 
MRK.6.55	Peeɖe pakpaɣ seya nɛ pɔcɔʋ ɛjaɖɛ tɩŋa nɛ pakpakɩɣ kʋdɔndɩnaa pa-ñalɩŋ yɔɔ nɛ powokini-wɛ ɖenɖe panɩɣaɣ se ɛwɛɛ yɔ. 
MRK.6.56	Paa ewobi tɛtʋ cikpetu taa yaa sɔsɔtʋ taa yaa tɛyɛ yɔɔ yɔ, ɛyáa wokini pa-kʋdɔndɩnaa ɖenɖe ɛyáa kpeɣliɣ yɔ. Paɖaŋaɣ-ɩ se pewiini-i nɛ eyele potukuni e-toko nɔɔ maɣmaɣ. Toovenim mbá potukaɣnɩ-kʋ yɔ, patɩŋa pɔ-yɔɔ cɛkaɣ.
MRK.7.1	Pʋwayɩ lɛ, Farɩsɩ ñɩma nɛ Yuda ñɩma paɣtʋ wɩlɩyaa nabɛyɛ palɩɩnɩ Yeruusalɛm nɛ powolo pekpeɣli Yesu cɔlɔ. 
MRK.7.2	Peeɖe pana ɛ-tɔmkpɛlɩkɩyaa lɛlaa tɔkaɣ tɔɔnaɣ nɛ patasaŋ pe-nesi ɛzɩ paɖʋʋ pɔ-sɔnzɩ taa se pala yɔ. 
MRK.7.3	Ŋgʋ́, Farɩsɩ ñɩma nɛ Yuda ñɩma lɛlaa tɩŋa pɔɖɔkɩ pɔ-cɔzɔnaa sɔnzɩ. Sɔnzɩ ńzɩ́ sɩpɔzʋʋ se pasaŋ camɩyɛ nɛ pʋcɔ pɔtɔɔ. 
MRK.7.4	Yee palɩnɩ kɩyakʋ nɛ pɔtɔsɔ lɩm yɔ, paatɔkɩ. Pañalɩɣ caɖasɩ nɛ ɖeɣsi nɛ ñɩɣtʋ wondu nɛ palakɩ lakasɩ lɛɛsɩ sakɩyɛ ɛzɩ caánaʋ́ taa ñɩma yɔ.
MRK.7.5	Farɩsɩ ñɩma nɛ Yuda ñɩma paɣtʋ wɩlɩyaa ḿbá pɔpɔzɩ Yesu se: «Pɩlabɩ ɛzɩma ñɔ-tɔmkpɛlɩkɩyaa yele ɖɔ-cɔzɔnaa sɔnzɩ? Se we nɛ paasaŋɩɣ pʋcɔ pɔtɔkɩ?» 
MRK.7.6	Yesu cosi-wɛ se: «Tɛɛ nɛ pʋ-yɔɔ ñɩma mɩ! Mɩ lɛ mbá Ɛsɔ yɔɔdɩ pɔ-tɔm nɛ Ezaayii susi-tʋ camɩyɛ nɛ ɛma ɛ-takayaɣ taa yɔ. Ńdʋ́ lɛ se:
MRK.7.6	‹Ɛyáa panɛ pasaŋ-m nɛ nɔɔ yem.
MRK.7.6	Pa-laŋa taa lɛ, pɔtɔsɔɔlɩ-m paa ñɩɩɩ.
MRK.7.7	Pasaŋ-m nɛ palaɣ-m kɩlaŋ,
MRK.7.7	ɛlɛ́ pɩfɛyɩ-m kɛzɛɣa nakɛyɛ.
MRK.7.7	Mbʋ́ pʋyɔɔ yɔ, paɣtʋ ndʋ́ pawɩlɩɣnɩ abalɩtʋ yɔ,
MRK.7.7	tɩkɛ ɛyáa paɣtʋ nɛ papɩsɩ-tʋ ɛzɩ ma-ñɩndʋ yɔ nɛ pawɩlɩɣ.› »
MRK.7.8	Peeɖe Yesu heyi-wɛ se: «Iyebi Ɛsɔ paɣtʋ nɛ ɩnɩɣnɩ ndʋ́ ɛyáa maɣmaɣ ɖʋwa yɔ.»
MRK.7.9	Ɛlɛ́, ɛtasɩ-wɛ heyuu se: «Ɩñaɣ pana nɛ iyele Ɛsɔ paɣtʋ kɩbandʋ nɛ ɩpazɩnɩ mɩ-maɣmaɣ mɩ-ñɩndʋ wɩlʋʋ. 
MRK.7.10	Đɔ-cɔzɔ Mooyiizi weyi Ɛsɔ cɛlɩ-ɩ paɣtʋ yɔ, ɛyɔɔdaa se: ‹Pʋwɛɛ se ɛyʋ ɛña ɛ-caa nɛ e-ɖoo.› Ɛyɔɔdaa ɖɔɖɔ se: ‹Yee nɔɔyʋ ɛyɔɔdɩ ɛ-caa yaa e-ɖoo tɔm ɛzaɣ́tʋ yɔ, pʋwɛɛ se pakʋ-ɩ.› 
MRK.7.11	Ɛlɛ́, mɩ miheyiɣ ɛyáa se: ‹ŋpɩzɩɣ ŋheyi ña-caa yaa ño-ɖoo se: maasɔɔlaa se maha-ŋ nabʋyʋ nɛ pɩsɩna-ŋ. Kɛlɛ maapɩzɩɣ, mbʋ́ pʋyɔɔ yɔ, pɩkɛ Kɔrbaŋ
MRK.7.12	Yee iheyi ɛyʋ ḿbʋ́ yɔ, ɩɩtasɩɣ-ɩ haʋ nʋmɔʋ se ɛsɩnɩ ɛ-caa nɛ e-ɖoo. 
MRK.7.13	Ḿbʋ́ ɩkpakɩɣ mɩ-cɔzɔnaa sɔnzɩ nzɩ́ ɩɖɛzɩɣ ɖama yɔ nɛ ɩwɛɛkɩɣnɩ Ɛsɔtɔm. Ɩlakɩ lakasɩ lɛɛsɩ ndɩ ndɩ ḿbʋ́ ɖɔɖɔ.»
MRK.7.14	Pʋwayɩ lɛ, Yesu tasɩ ɛyáa samaɣ kpeɣluu nɛ eheyi-kɛ se: «Mɩtɩŋa payɩ iwelesi nɛ ɩnɩɩ mɔn-tɔm camɩyɛ. 
MRK.7.15	Nabʋyʋ fɛyɩ se pitiki ɛyʋ taa nɛ pipisi-i Ɛsɔ ɛsɩndaa. Ɛlɛ́, mbʋ́ pɩlɩɣnɩ ɛ-taa yɔ, ḿbʋ́ pisiɣni-i. [ 
MRK.7.16	Weyi ɛwɛnɩ nɩŋgbaaŋ lɛ, ɛnɩɩ.]»
MRK.7.17	Yesu nɛ ɛ-tɔmkpɛlɩkɩyaa pakʋyɩ ɛyáa samaɣ taa nɛ pekpe lɛ, pɔpɔzɩ-ɩ se ɛlɩzɩ-wɛ eduuye ńɖɩ́ ɖɩ-tɔbʋʋ. 
MRK.7.18	Peeɖe ɛpɔzɩ-wɛ se: «Pɩkpɛndɩnɩ-mɩ ɖɔɖɔ nɛ ɩtapɩzɩ ɩnɩɩ tɔm ndʋ́ mɔyɔɔdʋʋ yɔ tɩ-tɔbʋʋ naa we? Ɩtanɩɩ se pʋyʋ fɛyɩ se ɛyʋ tɔkɩ-pʋ nɛ pipisi-i yaa we? 
MRK.7.19	Mbʋ́ ɛyʋ tɔkɩ yɔ, pitiki e-lotu taa nɛ pʋcɔɔ kʋlɔmɩŋ taa nɛ puwolo pɩlɩɩnɩ ɛ-tɔbʋʋ. Ɛlɛ́, pɩɩsʋʋ ɛ-lɩmaɣza taa.» Yesu yɔɔdʋʋ ḿbʋ́ yɔ, pɩwɩlɩɣ se tɔɔnasɩ tɩŋa mʋnaa se pɔtɔɔ-sɩ.
MRK.7.20	Ɛtasɩ-wɛ heyuu se: «Tɔm ndʋ́ tɩlɩɣnɩ ɛyʋ taa yɔ, ńdʋ́ pisiɣni-i.» 
MRK.7.21	Mbʋ́ pʋyɔɔ yɔ, ɛyʋ taa lɩmaɣza kɩdɛkɛdɛɛ lɩɣna se ɛla acɛyɛ nɛ ɛmɩlɩ nɛ ɛkʋ ɛyáa 
MRK.7.22	nɛ ɛkpaɣ lɛlaa halaa nɛ ɛɖʋ ɛsɩyɛ lɛlaa ñɩm yɔɔ nɛ ɛla kañatʋ nɛ ɛcɛtɩ ɛyáa nɛ ɛla yem yem nɛ ɛwɛɛ ɛsɩsɛmɩyɛ nɛ ɛcɛtɩnɩ lɛlaa taa nɛ ɛkpazɩ ɛ-tɩ nɛ ɛla kɩmɛlɛndʋ. 
MRK.7.23	Ɛzaɣ́tʋ tʋnɛ tɩtɩŋa payɩ tɩlɩɣnɩnɩ ɛyʋ taa nɛ tipisiɣ-i.
MRK.7.24	Pʋwayɩ lɛ, Yesu wolo ɛjaɖɛ nɖɩ́ ɖɩñɔtɩnɩ Tiiri yɔ ɖɩ-taa nɛ ɛsʋʋ ɖɩɣa nakɛyɛ taa. Ɛlɛ́, ɛtaasɔɔlɩ se nɔɔyʋ ɛna se ɛwɛ peeɖe. Kitefe kutoyu lɛ, ɛyáa tɩŋa tɛm naʋ. 
MRK.7.25+MRK.7.26	Halʋ ɛgɔm weyi ɛlɩnɩ Siirii egeetiye taa nɛ ɛkɛ Fenisii tʋ yɔ, ɛnɩ ḿbʋ́ lɛ, ɛtɩwobu eluŋ Yesu tɛɛ nɛ eheyi-i se: «Mɛwɛnɩ pɩɣa peliɣa nakɛyɛ, eleeu nɔɔyʋ wɛ ka-wayɩ. Mentendiɣ-ŋ se ŋɖɔɔnɩ-ɩ.» 
MRK.7.27	Peeɖe Yesu tuuu halʋ ɛnʋ eduuye se: «Pɩtamʋnɩ se pakpaɣ piya tɔɔnaɣ nɛ pɛpɛɖɩ hasɩ. Ɛlɛ́, pʋwɛɛ se piya ɛtɔɔ sɩhaɣ nɛ pʋcɔ.» 
MRK.7.28	Halʋ ɛnʋ ecosi-i se: «Kɩpaɣlʋ! Yee piya ɛtɔkɩ nɛ pʋtɔlʋʋ tataa, hasɩ ɛɛtɔzʋʋ yaa we?» 
MRK.7.29	Peeɖe Yesu heyi-i se: «Ño-cosuu pʋnɛ pɩwɩlɩɣ pɩŋŋ se ŋwɛnɩ lidaʋ mɔ-yɔɔ: wolo. Eleeu ɛnʋ ese ña-pɩɣa peliɣa ŋ́gá ka-wayɩ.» 
MRK.7.30	Ekpema lɛ, ɛmaɣnɩ ɛ-pɩɣa ŋ́gá kɛhɛnɩ ñalʋʋ yɔɔ. Eleeu tɛm ka-wayɩ seu.
MRK.7.31	Pʋwayɩ lɛ, Yesu kʋyɩ Tiiri egeetiye taa nɛ ɛtɩŋnɩ Sidɔɔ ñɩnɖɛ taa nɛ ewolo ɛsʋʋ Tɛtʋ Hiu ñɩnɖɛ taa se ewoki Galilee teŋgu nɔɔ. 
MRK.7.32	Peeɖe powoni ndam kaayɔɔdaɣ nakɛyɛ nɛ pewiini-i se ɛtɩnɩ nesi kɔ-yɔɔ nɛ kɔ-yɔɔ cɛ. 
MRK.7.33	Peeɖe ɛkpaɣ-kɛ nɛ ɛkɛzɩ kɩjaʋ nɛ ɛlɛkɩ e-niwee ka-nɩŋgbaaŋ taa nɛ ɛla ndaatʋ nɛ ɛtaa ka-nzʋlʋmɩyɛ yɔɔ. 
MRK.7.34	Ɛtɛma lɛ, ɛkpazɩ ɛ-ɛsɛ ɛsɔdaa nɛ emuzi nɛ ɛtɔ se: «Efata
MRK.7.35	Kpaagbaa ḿbʋ́ lɛ, ndam kaayɔɔdaɣ ŋ́gá, ka-nɩŋgbaaŋ taa tʋlɩ nɛ ka-nzʋlʋmɩyɛ yɛɖɩ nɛ kapazɩ yɔɔdʋʋ camɩyɛ. 
MRK.7.36	Ɛlɛ́, Yesu paɣ́ patɩŋa se pataaheyi-tʋ nɔɔyʋ, ɛlɛ́ pamanɩ ɛ-tɔm yɔɔ nɛ posusi-tʋ siŋŋ. 
MRK.7.37	Ḿbʋ́ labɩnɩ ɛyáa piti pɩŋŋ nɛ pɔtɔŋ se: «Mbʋ́ ɛlakɩ yɔ, pɩtɩŋa pʋwɛ ɖeu. Ɛlakɩ nɛ ndamaa nɩɣ nɛ kaayɔɔdasɩ yɔɔdʋʋ.»
MRK.8.1	Kɩyakɩŋ ɩnʋ ɩ-taa lɛ, ɛyáa samaɣ tasɩ kpeɣluu pɩtɩɩfɛyɩ, ɛlɛ́ pɛfɛyɩnɩ tɔɔnaɣ. Peeɖe Yesu ya ɛ-tɔmkpɛlɩkɩyaa nɛ eheyi-wɛ se: 
MRK.8.2	«Ɛyáa panɛ, pɛwɛ-m pʋtɔdɩyɛ. Ɩcɔnɩ ɩna, kɩyakɩŋ naadozo yɔ pɛwɛ mɔn-cɔlɔ cɩnɛ. Lɛɛlɛɛyɔ pɛfɛyɩnɩ nabʋyʋ se pɔtɔɔ. 
MRK.8.3	Yee meheyi-wɛ se pekpe ñɔɔsɩ yɔ, pɔtɔlʋʋ nʋmɔʋ taa. Mbʋ́ pʋyɔɔ yɔ, pa-taa lɛlaa lɩnɩ poliŋ.» 
MRK.8.4	Peeɖe ɛ-tɔmkpɛlɩkɩyaa cosi-i se: «Le ɛyʋ naɣ tɔɔnaɣ ñɩtʋ taa cɩnɛ nɛ ɛcalɩ ɛyáa samaɣ kanɛ katɩŋa?» 
MRK.8.5	Ɛlɛ́, Yesu pɔzɩ-wɛ se: «Tindine hɔɔlasɩ ɛzɩma wɛ mɩ-cɔlɔ?» Pocosi-i se: «Lʋbɛ.»
MRK.8.6	Peeɖe eheyi ɛyáa se pacaɣ tataa. Ɛlɛ́, ɛkpaɣ tindine hɔɔlasɩ ńzɩ́ nɛ ɛsɛɛ Ɛsɔ sɩ-yɔɔ nɛ ɛcɩyɩ-sɩ. Ɛtɛma lɛ, ɛcɛlɩ ɛ-tɔmkpɛlɩkɩyaa se patayɩ-wɛ, nɛ pala ḿbʋ́ ɖɔɖɔ. 
MRK.8.7	Paawɛnɩ kpakpasɩ cikpesi pazɩ ɖɔɖɔ. Ɛlɛ́, Yesu sɛɛ Ɛsɔ sɩ-yɔɔ nɛ eheyi ɛ-tɔmkpɛlɩkɩyaa se powolo pamʋ nɛ patayɩ-wɛ ɖɔɖɔ. 
MRK.8.8	Patayɩ-wɛ nɛ pɔtɔɔ patɩŋa pahaɣ nɛ pɩkazɩ nɛ ɛ-tɔmkpɛlɩkɩyaa kpeɣli hɔɔlasɩ nzɩ́ sɩkazaa yɔ nɛ pusu ɖɔkɩŋ lʋbɛ. 
MRK.8.9	Ɛyáa mbá pɔtɔɔ tɔɔnaɣ ŋ́gá yɔ, patalɩ ɛzɩ kutokiŋ naanza yɔ. Pɛtɛma lɛ, Yesu heyi-wɛ se pekpe. 
MRK.8.10	Peeɖe ɛ nɛ ɛ-tɔmkpɛlɩkɩyaa patɩkpa kpɩyʋʋ taa nɛ powolo Dalmanuuta ɛjaɖɛ taa.
MRK.8.11	Patalɩ Dalmanuuta peeɖe lɛ, Farɩsɩ ñɩma wolo Yesu cɔlɔ nɛ pa nɛ ɩ pɔhɔŋnɩ ɖama tɔm nɛ pañɩ ɛ-nɔɔ cɔlɔ tɔm. Pɔpɔzɩ-ɩ se ɛla ɛsɔdaa hama lakasɩ nasɩyɩ nɛ pana. 
MRK.8.12	Peeɖe Yesu hʋ ɛ-taa pɩŋŋ nɛ emuzi nɛ ɛtɔ se: «Pɩlabɩ ɛzɩma ɛyáa panɛ pañɩnɩɣ Ɛsɔ hama lakasɩ? Toovenim lɛ, meheyiɣ-mɩ se ɩɩkaɣ naʋ hama lakasɩ nasɩyɩ kaʋ.» 
MRK.8.13	Ɛlɛ́, Yesu yebi-wɛ nɛ ɛ nɛ ɛ-tɔmkpɛlɩkɩyaa paɖaɣnɩ kpɩyʋʋ taa kpaʋ nɛ pɛtɛzɩ teŋgu kidiiliŋ lɛɛkʋ yɔɔ.
MRK.8.14	Pɛtɛzaɣ teŋgu lɛ, ɛ-tɔmkpɛlɩkɩyaa kɔsɔ tɔɔnaɣ yɔɔ. Ɛlɛ́, tindine hɔɔlaɣ kʋɖʋmaɣ kɛwɛnɩ pɔ-cɔlɔ kpɩyʋʋ taa. 
MRK.8.15	Peeɖe Yesu paɣ́-wɛ se: «Ɩɖɔkɩ mɩ-tɩ ɖeu nɛ Eroodi nɛ Farɩsɩ ñɩma pɔ-sɔsɔɔna.» 
MRK.8.16	Ɛlɛ́, papazɩ ɖama yɔɔdɩnaʋ se: «Yaa ɖɩtakpaɣ tindine yɔɔ ɛkalɩɣ-ɖʋ ḿbʋ́.» 
MRK.8.17	Yesu nɩ ḿbʋ́ lɛ, ɛpɔzɩ-wɛ se: «Pɩlabɩ ɛzɩma nɛ ɩyɔɔdʋʋnɩ ɖama se ɩtakpaɣ tindine? Pɩlabɩ ɛzɩma mɩ-laŋa wɛɛ kpɩzɩŋ nɛ halɩ nɛ sɔnɔ ɩɩnɩɣ? 
MRK.8.18	Ɩwɛnɩ ɛsɛ, ɛlɛ́ ɩɩnaɣ, ɩwɛnɩ nɩŋgbaaŋ, ɛlɛ́ ɩɩnɩɣ. Ɩsɔ mbʋ́ malaba yɔ pʋ-yɔɔ yaa we? 
MRK.8.19	Mancɩyɩ tindine hɔɔlasɩ kagbaanzɩ nɛ abalaa kutokiŋ kagbaanzɩ tɔɔ lɛ, ɖɔkɩŋ ɛzɩma taa iku hɔɔlasɩ nzɩ́ sɩkazaa yɔ?» Pocosi-i se: «Hiu nɛ naalɛ.» 
MRK.8.20	Ɛtasɩ-wɛ pɔzʋʋ se: «Alɩwaatʋ ndʋ́ mancɩyɩ tindine hɔɔlasɩ lʋbɛ nɛ ɛyáa kutokiŋ naanza tɔɔ yɔ, ɖɔkɩŋ ɛzɩma taa iku hɔɔlasɩ nzɩ́ sɩkazaa yɔ?» Pocosi-i se: «Đɔkɩŋ lʋbɛ.» 
MRK.8.21	Peeɖe ɛpɔzɩ-wɛ se: «Nɛ pɩla ɛzɩma halɩ nɛ sɔnɔ ɩtatɩɩnɩda yɔ?»
MRK.8.22	Yesu nɛ ɛ-tɔmkpɛlɩkɩyaa pɛtɛzɩ teŋgu lɛ, patalɩ Bɛtsayɩda. Peeɖe powoni yʋlʋm nɔɔyʋ ɛ-cɔlɔ nɛ pewini-i se etukuni-i nɛ ɛ-ɛsɛ kuli. 
MRK.8.23	Ɛlɛ́, Yesu kpa e-nesi taa nɛ ɛhɔm-ɩ ɛlɩzɩ-ɩ tɛtʋ kɩjaʋ yɔɔ nɛ elii ndaatʋ nɛ ɛtaa yʋlʋm ɛnʋ ɛ-ɛsɛ nɛ ɛtɩnɩ e-nesi ɛ-yɔɔ nɛ ɛpɔzɩ-ɩ se: «Ɛbɛ ŋnaɣ?» 
MRK.8.24	Ɛlɛ́, yʋlʋm kuli ɛ-ɛsɛ nɛ ecosi-i se: «Manaɣ ɛyáa, pɛwɛ ɛzɩ tɩŋ yɔ, pɔɖɔŋ.» 
MRK.8.25	Yesu tasɩ e-nesi tɩnʋʋ yʋlʋm ɛnʋ ɛ-ɛsɛ yɔɔ lɛ, atɩkuli nɛ ɛcɔna nɛ ɛnaɣ pɩtɩŋa camɩyɛ kpayɩ kpayɩ. 
MRK.8.26	Ɛlɛ́, Yesu heyi-i se: «Đɛɛ ŋkpe, taapɩsɩ tɛtʋ taa.»
MRK.8.27	Pʋwayɩ lɛ, Yesu nɛ ɛ-tɔmkpɛlɩkɩyaa pakʋyɩ se powoki tɛtʋ cikpetu ndɩ ndɩ ndʋ́ tɩwɛ Sezaaree Filiipu tɛtʋ cɔlɔ yɔ tɩ-taa. Palɩ nʋmɔʋ taa lɛ, ɛpɔzɩ-wɛ se: «Ɛyáa maɣzɩɣ se ma lɛ anɩ?» 
MRK.8.28	Pocosi-i se: «Nabɛyɛ tɔŋ se ña lɛ Lɩm Sɔʋ Sɔnzɩ Laɖʋ Yohanɛɛsɩ. Lɛlaa se ña lɛ Elii weyi paaɖaŋaa yɔ nɛ lɛlaa se ña lɛ náyaa taa lɛlʋ.» 
MRK.8.29	Peeɖe ɛpɔzɩ-wɛ se: «Mɩ yɔ, mɩhʋʋ se ma lɛ anɩ?» Ɛlɛ́, Pɩyɛ cosi-i se: «Ña lɛ Weyi Ɛsɔ Lɩzaa Yɔ.» 
MRK.8.30	Ɛlɛ́, Yesu paɣ́-wɛ se pataaheyi-tʋ nɔɔyʋ kaʋ.
MRK.8.31	Yesu wɩlaɣ ɛ-tɔmkpɛlɩkɩyaa se peɖiɣzini se ɛnʋ Ɛyʋ Pɩyalʋ lɛ, pʋwɛɛ se ɛtɔɔ kʋñɔŋ siŋŋ nɛ Yuda ñɩma sɔsaa nɛ cɔjɔnaa sɔsaa nɛ pa-paɣtʋ wɩlɩyaa pekizi ɛ-tɔm nɛ pakʋ-ɩ ɛsɩ. Kɩyakʋ naadozo ñɩŋgʋ wiye lɛ, Ɛsɔ fezi-i. 
MRK.8.32	Eheyi-wɛ-tʋ camɩyɛ yayɩ yayɩ lɛ, Pɩyɛ yaa-ɩ nɛ pɛkɛɛ kɩjaʋ nɛ ekizini-i-tʋ. 
MRK.8.33	Peeɖe Yesu kisini ɛ-tɔmkpɛlɩkɩyaa yɔɔ nɛ ɛkalɩ Pɩyɛ se: «Satanɩ ña! Đɛɛ mɔ-yɔɔ. Ña-lɩmaɣza tɛkɛ Ɛsɔ ñɩna, ɛyáa ñɩna akɛnaa.»
MRK.8.34	Pʋwayɩ lɛ, Yesu yaa ɛyáa samaɣ nɛ ɛ-tɔmkpɛlɩkɩyaa nɛ eheyi-wɛ se: «Weyi e-liu wɛɛ se ɛtɩŋɩɣ ma-wayɩ yɔ, pʋwɛɛ se ɛsɔɔ ɛ-maɣmaɣ ɛ-yɔɔ nɛ etisi nɛ ɛtɔɔ kʋñɔŋ siŋŋ
MRK.8.35	Mbʋ́ pʋyɔɔ yɔ, weyi ɛñɩnɩɣ se ɛcaɣ wezuu tam yɔ, ɛtɛŋnɩ-kʋ lesuu. Weyi ɛ́lɛ́ sɩkɩ ma nɛ Laŋhɛzɩyɛ Tɔm ɖɔ-yɔɔ yɔ, ɛcakɩ wezuu tam. 
MRK.8.36	Yee ɛyʋ ehiɣ kedeŋa yɔɔ cɩnɛ ñɩm tɩŋa payɩ nɛ elesi e-wezuu lɛ, pɩwazɩɣ-ɩ we? 
MRK.8.37	Ɛbɛ ɛpɩzɩɣ ɛkpaɣ nɛ ɛlɛɣzɩ ku-lone taa? 
MRK.8.38	Yee fɛyɛ ɛkpa nɔɔyʋ ma nɛ mɔn-tɔm ɖɔ-yɔɔ lɛɛlɛɛyɔ ɛyáa mbá pɛkɛ kɩwɛɛkɩm laɖaa nɛ palakɩ acɛyɛ yɔ pɔ-cɔlɔ yɔ, ɖɩkaɣ kpaʋ ɖɔɖɔ Ɛyʋ Pɩyalʋ pʋdʋ yɔɔ, alɩwaatʋ ndʋ́ ɛ nɛ Ɛsɔ tiyiyaa pɛkpɛndɩɣnɩ ɛ-Caa Ɛsɔ koboyaɣ nɛ pɔkɔɔ yɔ.»
MRK.9.1	Pʋwayɩ lɛ, Yesu tasɩ-wɛ heyuu se: «Toovenim lɛ, meheyiɣ-mɩ se mbá pɛwɛ cɩnɛ yɔ, pa-taa lɛlaa naɣ ɛzɩma mbʋ́ Ɛsɔ Kewiyaɣ kɔŋnɩ ɖoŋ yɔ nɛ pʋcɔ pasɩ.»
MRK.9.2	Kɩyakɩŋ loɖo ɖɛwa lɛ, Yesu yaa Pɩyɛ nɛ Yakubu nɛ Yohanɛɛsɩ nɛ ɛ nɛ wɛ pakpa pʋʋ sɔsɔʋ nakʋyʋ yɔɔ pe-ɖeke. Peeɖe ɛlɛɣzɩ pɛ-ɛsɩndaa yem kpaagbaa kpɛlɩ nɛ 
MRK.9.3	e-wondu hʋlʋmɩ layɩ layɩ nɛ tɩñɩlɩzɩɣ. Nɔɔyʋ fɛyɩ kedeŋa yɔɔ cɩnɛ se ɛpɩzɩɣ ɛhʋlɩsɩ-tʋ ḿbʋ́. 
MRK.9.4	Alɩwaatʋ ńdʋ́ʋ́ Elii nɛ Mooyiizi palɩ pɔ-yɔɔ nɛ pa nɛ Yesu pɔyɔɔdʋʋ. 
MRK.9.5	Ɛlɛ́, Pɩyɛ heyi Yesu se: «Wɩlɩyʋ! Đɩwɛʋ cɩnɛ yɔ, pʋwɛ ɖeu pɩŋŋ. Pʋmʋnaa se ɖisiɣ kɩɖanɖɩŋ naadozo: ña lɛɛkʋ, Mooyiizi lɛɛkʋ nɛ Elii lɛɛkʋ.»
MRK.9.6	Toovenim lɛ se Pɩyɛ ɛɛnaɣ se ɛyɔɔdɩ se we. Sɔɔndʋ kpa ɛ nɛ ɛ-taabalaa lɛlaa. 
MRK.9.7	Ɛyɔɔdaɣ ḿbʋ́ lɛ, ɛsɔmɩnʋʋ nakʋyʋ kɔɔ kuhuuzi pɔ-yɔɔ nɛ panɩɩ pʋyɔɔdʋʋnɩ-wɛ nɛ kɩ-tɛɛ se: «Ɛnɛ lɛ man-Pɩyalʋ kʋsɔɔlʋ, maahʋʋ ɛ-yɔɔ kaʋ. Ɩnɩɩnɩ-ɩ.» 
MRK.9.8	Tɔmkpɛlɩkɩyaa ḿbá patɩcɔnɩ pɔ-cɔlɔ kpɛɛɛ lɛ, patatasɩ nɔɔyʋ naʋ nɛ pɩtasɩnɩ Yesu.
MRK.9.9	Pakʋyɩ pʋʋ yɔɔ nɛ petiki lɛ, Yesu paɣ́-wɛ se: «Ɩtaaheyi nɔɔyʋ mbʋ́ ɩnawa yɔ nɛ pʋkɔɔ pɩsɩɩnɩ kɩyakʋ ŋgʋ́ Ɛyʋ Pɩyalʋ fema nɛ ɛlɩɩnɩ sɩɖaa taa yɔ.» 
MRK.9.10	Ɛlɛ́, pɔ́ɖɔ́kɩ tɔm ńdʋ́ nɛ pɔpɔzʋʋ ɖama se: «Ɛyɔɔdʋʋ se efeŋ nɛ ɛlɩɩnɩ sɩɖaa taa yɔ, pʋ-tɔbʋʋ se we?» 
MRK.9.11	Pʋwayɩ lɛ, pɔpɔzɩ-ɩ se: «Pɩlabɩ ɛzɩma nɛ paɣtʋ wɩlɩyaa tɔŋ se pʋwɛɛ se náyʋ Elii ɛlayɩ Weyi Ɛsɔ Lɩzaa Yɔ kɔm?» 
MRK.9.12	Yesu cosi-wɛ se: «Toovenim, pʋwɛɛ se Elii ɛlayɩ kɔm nɛ ɛɖaɣnɩ pɩtɩŋa camɩyɛ. Meheyiɣ-mɩ ɖɔɖɔ se Ɛyʋ Pɩyalʋ tɔm pamawa se ɛkɔŋ tɔɔʋ kʋñɔŋ siŋŋ nɛ peniɣzi-i. 
MRK.9.13	Ɛlɛ́, mankaɖɩɣ-mɩ se Elii tɛm kɔm nɛ palabɩ-ɩ mbʋ́ pɔsɔɔlaa yɔ ɛzɩ paamaʋ ɛ-tɔm Ɛsɔtɔm Takayaɣ taa yɔ.»
MRK.9.14	Petibini pʋʋ yɔɔ nɛ patalɩ tɔmkpɛlɩkɩyaa lɛlaa cɔlɔ lɛ, pamaɣnɩ ɛyáa samaɣ kpeɣli peeɖe nɛ pa nɛ Yuda ñɩma paɣtʋ wɩlɩyaa pɔhɔŋnɩ ɖama tɔm. 
MRK.9.15	Ɛyáa samaɣ tɩna Yesu lɛ, pɩɖɩɣzɩ patɩŋa nɛ pese powolo se pɛsɛɛ-ɩ. 
MRK.9.16	Ɛlɛ́, ɛpɔzɩ ɛ-tɔmkpɛlɩkɩyaa se: «Ɛbɛ yɔɔ mɩ nɛ wɛ ɩhɔŋaɣnɩ ɖama tɔm ḿbʋ́?» 
MRK.9.17	Peeɖe ɛyáa samaɣ taa nɔɔyʋ kʋyaa nɛ ɛpazɩ yɔɔdʋʋ se: «Wɩlɩyʋ, mɔnkɔnɩ man-pɩyalʋ ñɔ-cɔlɔ, eleeu nɔɔyʋ wɛ ɛ-wayɩ nɛ ɛpɩsɩ-ɩ kaayɔɔdaɣ. 
MRK.9.18	Paa le, eleeu ɛnʋ ɛkpaɣ-ɩ nɛ ɛyakɩnɩ tɛtʋ nɛ ɛ-nɔɔ ñɛyɩɣ huluu nɛ ɛsalɩɣ e-kela nɛ ɛwɛɛ caŋjanaa. Mewini ñɔ-tɔmkpɛlɩkɩyaa se pɔɖɔɔnɩ eleeu ɛnʋ ɛ-wayɩ, ɛlɛ́, patapɩzɩ.» 
MRK.9.19	Peeɖe Yesu holini-wɛ se: «Ɛyáa lidaʋ fɛyɩ tɩnaa mɩ! Alɩwaatʋ ɛzɩma mantasɩɣ mɩ-cɔlɔ caɣʋ nɛ pʋwɛɛ se mɔnɖɔkɩ mɔ-hɔyɛ ɖɔɖɔ? Ɩkɔnɩ-m pɩɣa ŋ́gá cɩnɛ!» 
MRK.9.20	Ɛlɛ́, powoni-kɛ. Eleeu ɛnʋ ɛtɩlosi Yesu lɛ, ɛpazɩ pɩɣa ŋ́gá pɩsʋʋ kpɛndɛɣlɩsɩ nɛ kɔtɔlɩ tataa nɛ kepilimi nɛ huluu ñɛyɩ kɔ-nɔɔ. 
MRK.9.21	Yesu pɔzɩ ka-caa se: «Alɩwaatʋ ndʋ́ʋ́ eleeu pazɩ-kɛ labʋ ḿbʋ́?» Ɛ́lɛ́ cosi-i se: «Đooo ka-pɩjatʋ taa 
MRK.9.22	eleeu pazɩ-kɛ tuzuu nɛ ɛpɛɖɩɣ miŋ nɛ lɩm pa-taa se kasɩ. Ḿbʋ́ labɩna nɛ mentendiɣ-ŋ se yee ŋpɩzɩɣ yɔ, ŋna ɖa-pʋtɔdɩyɛ nɛ ŋsɩnɩ-ɖʋ.» 
MRK.9.23	Peeɖe Yesu pɔzɩ-ɩ se: «Pɩlabɩ ɛzɩma nɛ ŋtɔŋ se yee manpɩzɩɣ? Weyi ɛwɛnɩ lidaʋ Ɛsɔ yɔɔ yɔ, pʋyʋ nɔɔyʋ fɛyɩ se Ɛsɔ ɛɛpɩzɩɣ ɛlabɩ-ɩ-pʋ.» 
MRK.9.24	Ɛlɛ́, pɩɣa ŋ́gá ka-caa tɩmabʋ kubuka se: «Man-caa mɛwɛnɩ lidaʋ, ɛlɛ́ sɩnɩ-m nɛ mɛntɛzɩ wɛnaʋ lidaʋ Ɛsɔ yɔɔ pɩŋŋ.»
MRK.9.25	Yesu na ɛyáa samaɣ seɣaɣ powoki ɛ-cɔlɔ lɛ, eholini eleeu ɛnʋ se: «Weyi ña ŋwɛ pɩɣa ŋ́gá ka-wayɩ nɛ ŋpɩsɩ-kɛ kaayɔɔdaɣ nɛ ŋtɔ ka-nɩŋgbaaŋ taa yɔ, se! Wiɖiyi mantaatasɩ-ŋ naʋ ka-wayɩ.» 
MRK.9.26	Peeɖe eleeu ɛnʋ ɛmabɩ kubusi nɛ ɛñamsɩ-kɛ siŋŋ nɛ ese ka-wayɩ. Ɛlɛ́, kefiɣni nɛ halɩ pʋwɛɛ ɛzɩ kasɩba yɔ nɛ ɛyáa tɔŋ se: «Kasɩba kpem.» 
MRK.9.27	Ɛlɛ́, Yesu ɖɔkɩ ke-nesi taa nɛ ɛkʋsɩ-kɛ nɛ kasɩŋ.
MRK.9.28	Yesu woba ɛsʋʋ ɖɩɣa nɛ ɛ nɛ ɛ-tɔmkpɛlɩkɩyaa pacaɣ pe-ɖeke lɛ, pɔpɔzɩ-ɩ se: «Pɩlabɩ ɛzɩma nɛ ɖɩtapɩzɩ ɖɩɖɔɔnɩ eleeu ɛnʋ pɩɣa ŋ́gá ka-wayɩ?» 
MRK.9.29	Peeɖe ecosi-wɛ se: «Ɛsɔ sɛʋ ɖeke pɩzɩɣnɩ pɩha ɛyʋ ɖoŋ nɛ ɛɖɔɔnɩnɩ pɩtɛ eleeu ɛnʋ.»
MRK.9.30	Yesu nɛ ɛ-tɔmkpɛlɩkɩyaa pakʋyɩ ɖɩɣa lɛ, patɩŋnɩ Galilee egeetiye taa. Ɛlɛ́, ɛtaasɔɔlɩ se panɩɩ ɛ-taŋ. 
MRK.9.31	Mbʋ́ pʋyɔɔ yɔ, ɛwɩlaɣ ɛ-tɔmkpɛlɩkɩyaa. Eheyaɣ-wɛ se: «Pɔkɔŋ kpaʋ Ɛyʋ Pɩyalʋ nɛ paɖʋzɩ-ɩ ɛyáa nesi taa nɛ pakʋ-ɩ nɛ ɛsɩ. Kɩyakɩŋ naadozo wiye lɛ, Ɛsɔ fezi-i.» 
MRK.9.32	Ɛyɔɔdɩ ḿbʋ́ lɛ, ɛ-tɔmkpɛlɩkɩyaa tanɩɩ pʋ-tɔbʋʋ. Ŋgʋ́, patakatɩɣ se pɔpɔzɩ-ɩ natʋyʋ.
MRK.9.33	Yesu nɛ ɛ-tɔmkpɛlɩkɩyaa patalɩ Kapɛrnayum lɛ, pasʋʋ ɖɩɣa. Peeɖe ɛpɔzɩ-wɛ se: «Tɔm ndʋ́ ɩhɔŋaɣnɩ ɖama nʋmɔʋ taa?» 
MRK.9.34	Ɛlɛ́, posuma, mbʋ́ pʋyɔɔ yɔ, sɔsɔtʋ yɔɔ poyowaɣ. 
MRK.9.35	Peeɖe Yesu caɣaɣ nɛ ɛ́yáa pe-hiu nɛ naalɛ nɛ eheyi-wɛ se: «Weyi ɛcaɣ se ɛkɛ sɔsɔ yɔ, pʋdʋ ɛpɩsɩ ɛ-tɩ lɛlaa taa pɩɣa nɛ ɛla patɩŋa payɩ tʋmɩyɛ.» 
MRK.9.36	Ɛtɛm-wɛ heyuu ḿbʋ́ lɛ, ɛkpaɣ pɩɣa cikpelaɣ nakɛyɛ nɛ ewoni-kɛ pɛ-hɛkʋ taa nɛ ɛkpazɩ-kɛ ɛ-yɔɔ nɛ eheyi-wɛ se: 
MRK.9.37	«Yee nɔɔyʋ ɛmʋ piya cikpesi sɩnɛ sɩ-taa nakɛyɛ mɔ-yɔɔ yɔ, man-tɩ tɩŋa ɛmʋwa. Weyi ɛmʋ-m yɔ, pɩtɛkɛ man-tɩ tɩŋa ɛmʋwa, ɛlɛ́, weyi etiyi-m yɔ ɛmʋwa.»
MRK.9.38	Pʋwayɩ lɛ, Yohanɛɛsɩ heyi Yesu se: «Wɩlɩyʋ, ɖɩna nɔɔyʋ ɖɔɔnaɣ aleewaa nɛ ño-ɖoŋ nɛ ɖɩkʋyɩ se ɖikiziɣni-i se ɛtɛkɛ ɖa-ñɩnʋ.» 
MRK.9.39	Peeɖe Yesu cosi-wɛ se: «Ɩtaaɖaŋ-ɩ, mbʋ́ pʋyɔɔ yɔ, nɔɔyʋ fɛyɩ se ɛpɩzɩɣ ɛla hama lakasɩ nɛ mon-ɖoŋ nɛ ɛtɛ ɛyɔɔdɩ-m tɔm ɛzaɣ́tʋ ɖɔɖɔ. 
MRK.9.40	Toovenim lɛ, weyi ɛɛkʋyʋʋ ɖɔ-yɔɔ yɔ, ɛkɛ ɖa-ñɩnʋ. 
MRK.9.41	Mɩ lɛ, ɩkɛ ma-ñɩma. Ɛlɛ́, meheyiɣ-mɩ se yee nɔɔyʋ ɛha mɩ-taa nɔɔyʋ lɩm lɩkpadaɣ maɣmaɣ ma Krɩstʋ mɔ-yɔɔ yɔ, paa pɩɩla ɛzɩma, Ɛsɔ kɔŋ-ɩ hɛyʋʋ pu-lone taa.»
MRK.9.42	Yesu tasɩ yɔɔdʋʋ se: «Yee nɔɔyʋ eyeba nɛ mbá pɛwɛnɩ lidaʋ mɔ-yɔɔ nɛ patakpaɣ-wɛ payaa pʋyʋ yɔ pa-taa nɔɔyʋ la kɩwɛɛkɩm yɔ, pɩkɩlɩ weewee se pɛlɛɛ e-liu tɛɛ pɩyɛ sɔsɔɖɛ nɛ powoni pɛpɛɖɩ teŋgu taa. 
MRK.9.43	Yee ñe-nesi eyekini se ŋla kɩwɛɛkɩm yɔ, sɛtɩ-sɩ nɛ ŋlɔ. Pɩkɩlɩ ɖeu se ŋwɛnɩ nesi kʋɖʋmsɩ nɛ ŋhiɣ wezuu ɛzɩ ŋŋwɛnɩ ñe-nesi naalɛ nɛ Ɛsɔ pɛɖɩ-ŋ kʋñɔŋ maatɛŋ taa ɖenɖe miŋ eeɖeŋ kaʋ yɔ. [ 
MRK.9.44	Peeɖe ‹sonzoowe wena atɔkɩ ɛyáa nɛ aasɩkɩ kaʋ yɔ nɛ miŋ weyi eeɖeŋ kaʋ yɔ pɛwɛɛ.›] 
MRK.9.45	Yee ña-naŋgbaŋaɣ eyekini se ŋla kɩwɛɛkɩm yɔ, sɛtɩ-kɛ nɛ ŋlɔ. Pɩkɩlɩ ɖeu se ŋwɛnɩ naŋgbaŋaɣ kʋɖʋmaɣ nɛ ŋhiɣ wezuu ɛzɩ ŋŋwɛnɩ ña-naŋgbanzɩ naalɛ nɛ Ɛsɔ pɛɖɩ-ŋ ɖenɖe kʋñɔŋ maatɛŋ wɛɛ yɔ. [ 
MRK.9.46	Peeɖe ‹sonzoowe wena atɔkɩ ɛyáa nɛ aasɩkɩ kaʋ yɔ nɛ miŋ weyi eeɖeŋ kaʋ yɔ pɛwɛɛ.›] 
MRK.9.47	Yee ñɛ-ɛsɩyɛ eyekini se ŋla kɩwɛɛkɩm yɔ, hɔɔzɩ-ɖɩ nɛ ŋpɛɖɩ. Pɩkɩlɩ ɖeu se ŋsʋʋ Ɛsɔ Kewiyaɣ taa nɛ ɛsɩyɛ kʋɖʋmɖɩyɛ ɛzɩ ŋŋwɛnɩ ɛsɛ naalɛ nɛ Ɛsɔ pɛɖɩ-ŋ kʋñɔŋ maatɛŋ taa ɖenɖe miŋ eeɖeŋ kaʋ yɔ. 
MRK.9.48	Peeɖe ‹sonzoowe wena atɔkɩ ɛyáa nɛ aasɩkɩ kaʋ yɔ nɛ miŋ weyi eeɖeŋ kaʋ yɔ pɛwɛɛ.› 
MRK.9.49	«Ɛzɩma mbʋ́ paɖʋʋ ɖɔm tɔɔnaɣ taa nɛ kɛwɛɣ leleŋ yɔ, ḿbʋ́ ɖɔɖɔ Ɛsɔ tɩŋɩɣnɩ kʋñɔŋ yɔɔ nɛ ɛñɔɔzɩ paa weyi. 
MRK.9.50	«Đɔm kɛ pʋyʋ kɩbanʋ. Ɛlɛ́, yee pilesi pi-leleŋ lɛ, ɛzɩma palakɩ-pʋ nɛ pɩɖaɣnɩ kpaʋ leleŋ yɔ? Mɩ lɛ, pʋwɛɛ se mɩ-taa ɛwɛnɩ ɖama leleŋ pɩŋŋ ɛzɩ ɖɔm wɛʋ leleŋ yɔ nɛ mɩtɩŋa payɩ ɩwɛɛ laŋhɛzɩyɛ taa.»
MRK.10.1	Yesu tɛm-wɛ wɩlʋʋ ḿbʋ́ lɛ, ɛkʋyɩ ewolo Yudee egeetiye taa nɛ ɛtɛzɩ Yɔɔrdaŋ pɔɔ wayɩ. Ɛtɛzaa lɛ, ɛyáa samaɣ tasɩ kpeɣluu ɛ-cɔlɔ nɛ ɛpazɩ-wɛ wɩlʋʋ ɛzɩ ɛtɩɩlakʋʋ yɔ. 
MRK.10.2	Peeɖe Farɩsɩ ñɩma nabɛyɛ woba pañɩ ɛ-nɔɔ cɔlɔ tɔm se: «Đa-paɣtʋ taa lɛ, pɩha nʋmɔʋ se ɛyʋ pɩzɩɣ ɛɖɔɔnɩ ɛ-halʋ naa we?» 
MRK.10.3	Yesu pɔzɩ-wɛ se: «Paɣtʋ ndʋ́ Mooyiizi ɖʋ-mɩ?» 
MRK.10.4	Pocosi-i se: «Mooyiizi ha nʋmɔʋ se ɛyʋ pɩzɩɣ ɛma kizuu takayaɣ nɛ ɛcɛlɩ ɛ-halʋ nɛ ɛɖɔɔnɩ-ɩ.» 
MRK.10.5	Peeɖe Yesu cosi-wɛ se: «Mɩ-laŋa kpɩzɩŋ yɔɔ Mooyiizi ɖʋ-mɩ paɣtʋ ḿbʋ́. 
MRK.10.6	Đooo kajalaɣ lɛ, Ɛsɔ labɩ pɩtɩŋa nɛ ɛla halʋ nɛ abalʋ ɖɔɖɔ. 
MRK.10.7	Pʋ-yɔɔ abalʋ yeki ɛ-caa nɛ e-ɖoo nɛ ɛnɩɩnɩ ɛ-halʋ 
MRK.10.8	nɛ pa-naalɛ papɩsɩ ɛyʋ kʋɖʋm. Patatasɩ kɛʋ ɛyáa naalɛ. Ɛlɛ́, papɩsɩ ɛyʋ kʋɖʋm. 
MRK.10.9	Yee ḿbʋ́ pɩtamʋnɩ se ɛyʋ ɛyasɩ mbʋ́ Ɛsɔ kpɛndaa yɔ.»
MRK.10.10	Yesu nɛ ɛ-tɔmkpɛlɩkɩyaa pasʋ ɖɩɣa lɛ, paɖaɣnɩ-ɩ pɔzʋʋ tɔm ńdʋ́. 
MRK.10.11	Ɛlɛ́, ecosi-wɛ se: «Yee ɛyʋ ɛɖɔɔnɩ ɛ-halʋ nɛ ɛkpaɣ lɛlʋ yɔ, ɛyʋsɩnɩ kajalaɣ ñɩnʋ, ɛlabɩ acɛyɛ. 
MRK.10.12	Ḿbʋ́ ɖɔɖɔ yee halʋ nɔɔyʋ ekizi ɛ-walʋ nɛ ɛɖɛɛ ɛwalɩ kɩfalʋ yɔ, ɛlabɩ acɛyɛ.»
MRK.10.13	Pɩkɛdaa lɛ, ɛyáa wokini piya Yesu cɔlɔ se ɛtɩnɩ sɩ-yɔɔ nesi nɛ ɛwazɩ sɩ-yɔɔ. Peeɖe ɛ-tɔmkpɛlɩkɩyaa ɖaŋ-wɛ. 
MRK.10.14	Yesu na ḿbʋ́ lɛ, pɩtɛkɛdɩnɩ-ɩ, ɛlɛ́ ɛkalɩ ɛ-tɔmkpɛlɩkɩyaa se: «Iyele piya nɛ sɩkɔɔ mɔn-cɔlɔ, ɩtaaɖaŋ-sɩ. Mbʋ́ pʋyɔɔ yɔ, mbá pɛwɛ ɛzɩ piya ńzɩ́ yɔ lɛ Ɛsɔ Kewiyaɣ taa ñɩma. 
MRK.10.15	Toovenim lɛ, meheyiɣ-mɩ se yee nɔɔyʋ etetisi ɛzɩ piya cikpesi tisuu se Ɛsɔ tɔkɩnɩ kewiyaɣ yɔ yɔ, ɛɛsʋʋ Ɛsɔ Kewiyaɣ taa.» 
MRK.10.16	Peeɖe Yesu kpaɣ piya ńzɩ́ ɛ-yɔɔ nɛ ɛtɩnɩ sɩ-yɔɔ nesi nɛ ɛwazɩ sɩ-yɔɔ.
MRK.10.17	Yesu tɛm piya yɔɔ wazʋʋ nɛ ɛkpaɣ nʋmɔʋ lɛ, abalʋ nɔɔyʋ kpaɣ seya nɛ ewolo eluŋ ɛ-tɛɛ nɛ ɛpɔzɩ-ɩ se: «Wɩlɩyʋ kɩbanʋ! Ɛbɛ pʋwɛɛ kpem se mala nɛ mehiɣ wezuu maatɛŋ?» 
MRK.10.18	Peeɖe ɛpɔzɩ-ɩ se: «Pɩlabɩ ɛzɩma nɛ ŋyaɣ-m se kɩbanʋ? Nɔɔyʋ tɛkɛ kɩbanʋ nɛ pɩtasɩnɩ Ɛsɔ. 
MRK.10.19	Paa pɩɩla ɛzɩma, ŋsɩm Ɛsɔ paɣtʋ ndʋ́ paɖʋwa se: taakʋ ɛyʋ, taala acɛyɛ, taamɩlɩ, taacɛtɩnɩ lɛlʋ taa, taacɛzɩ lɛlaa nɛ ŋtɔɔ pa-ñɩm nɛ ŋña ña-caa nɛ ño-ɖoo yɔ.» 
MRK.10.20	Peeɖe abalʋ ɛnʋ eheyi-i se: «Wɩlɩyʋ! Mɔnɖɔm paɣtʋ ńdʋ́ tɩtɩŋa payɩ tɩ-yɔɔ ɖooo me-evebutu taa.» 
MRK.10.21	Yesu cɔnɩ-ɩ pɩŋŋ lɛ, ɛ-tɔm kɛdɩnɩ-ɩ nɛ eheyi-i se: «Pʋyʋ kʋɖʋm koŋ pɩkazaa se ŋtɛzɩ labʋ. Wolo ŋpɛdɩ mbʋ́ ŋwɛna yɔ pɩtɩŋa payɩ nɛ ŋtayɩ kʋñɔndɩnaa pi-liidiye nɛ ŋwɛnɩ ñɩm ɛsɔdaa. Yee ŋlabɩ ḿbʋ́ lɛ, ŋkɔɔ ŋtɩŋ-m.» 
MRK.10.22	Eheyi abalʋ ɛnʋ ḿbʋ́ lɛ, ɛ́lɛ́ laŋɩyɛ wɛɛkɩ nɛ ɛñɩŋ ɛsɩndaa nɛ ɛcaŋ ɛɖɛɛ hɛɛɛ. Mbʋ́ pʋyɔɔ yɔ, ɛwɛnɩ ñɩm pɩtɩɩfɛyɩ.
MRK.10.23	Ɛɖɛwa lɛ, Yesu cɔnɩ ɛ-tɔmkpɛlɩkɩyaa mbá pɛwɛ ɛ-cɔlɔ yɔ pɛ-ɛsɩndaa kpɛɛɛ nɛ eheyi-wɛ se: «Pʋwɛ kaɖɛ pɩtɩɩfɛyɩ se ñɩm tɩnaa ɛsʋʋ Ɛsɔ Kewiyaɣ taa.» 
MRK.10.24	Ɛyɔɔdɩ ḿbʋ́ lɛ, pɩlabɩ-wɛ piti. Peeɖe Yesu tasɩ-wɛ heyuu se: «Men-piya, ɩcɔnɩ ɩna ɛzɩma mbʋ́ pʋwɛ kaɖɛ kpem mbá pataɣ pa-ñɩm yɔ se pasʋʋ Ɛsɔ Kewiyaɣ taa yɔ. 
MRK.10.25	Pʋcɔ ñɩm tʋ nɔɔyʋ sʋʋ ka-taa lɛ, pʋwɛ kaɖɛ nɛ pɩkɩlɩ ɛzɩ kpaŋnɔ siɣá naalɛ tʋ sʋʋnɩ ɛjɔʋ pɔʋ taa yɔ.»
MRK.10.26	Peeɖe pɩtɛzɩ-wɛ ɖɩɣzʋʋ nɛ pɔpɔzʋʋ ɖama se: «Yee ḿbʋ́ apɩzɩɣ ehiɣ ñʋʋ yabʋ yɔ?» 
MRK.10.27	Yesu cɔnɩ-wɛ pɩŋŋ lɛ, eheyi-wɛ se: «Ɛyáa ɛɛpɩzɩɣna, ɛlɛ́, Ɛsɔ ñapɩzɩɣ, mbʋ́ pʋyɔɔ yɔ, ɛpɩzɩɣ ɛla pɩtɩŋa payɩ.»
MRK.10.28	Peeɖe Pɩyɛ pɔzɩ-ɩ se: «Cɔnɩ ŋna, ɖa yɔ, ɖiyebi pɩtɩŋa payɩ nɛ ɖɩtɩŋ ña-wayɩ, ɛbɛ ɖihikiɣ yɔ?» 
MRK.10.29	Yesu cosi-i se: «Toovenim lɛ, meheyiɣ-mɩ se yee nɔɔyʋ eyebi ɛ-caa yaa e-ɖoo yaa e-piya yaa ɛ-ɖalaa yaa ɛ-kɔɔnaa yaa e-newaa yaa ɛ-hayɩm yaa ɛ-ɖɩɣa yaa mbʋ́ pɩtɩŋa payɩ ɛwɛna yɔ ma nɛ Laŋhɛzɩyɛ Tɔm ɖɔ-yɔɔ yɔ, 
MRK.10.30	ɛkɔŋ wɛnaʋ mbʋ́ mbʋ́ ɛɛwɛna yɔ pɩ-tam mɩnʋʋ kpaɣnɩ nɔɔnɔɔ ɛjaɖɛ yɔɔ cɩnɛ. Ɛkɔŋ wɛnaʋ ɖɩsɩ, ɖalaa, kɔɔnaa, ɖoonaa, piya nɛ hayɩm sakɩyɛ. Đɔɖɔ lɛ, ɛyáa wɛɣ ɛ-wayɩ kaŋ kaŋ kedeŋa yɔɔ cɩnɛ. Piyele alɩwaatʋ ndʋ́ tɩkɔŋ yɔ tɩ-taa lɛ, ɛkɔŋ hiɣu wezuu maatɛŋ.» 
MRK.10.31	Peeɖe Yesu tasɩ-wɛ heyuu se: «Mbá pɛkɛ sɔsaa lɛɛlɛɛyɔ yɔ, pa-taa sakɩyɛ kɔŋ pɩsʋʋ cikpema nɛ mbá paba kɛ cikpema lɛɛlɛɛyɔ yɔ, pa-taa sakɩyɛ ñapɩsɩ sɔsaa.»
MRK.10.32	Yeruusalɛm Yesu nɛ ɛ-tɔmkpɛlɩkɩyaa pakpaɣaɣ nɛ ɛyɔɔdʋʋ ḿbʋ́. Ɛɛɖɛ-wɛ nɔɔ nɛ ɛyáa sakɩyɛ tɩŋɩɣ-wɛ. Pakpaɣaɣ ḿbʋ́ lɛ, ɛ-tɔmkpɛlɩkɩyaa laŋɩyɛ lɩɣ nɛ sɔɔndʋ kpaɣ ɛyáa mbá patɩŋaɣ-wɛ yɔ. Peeɖe ɛya ɛ-tɔmkpɛlɩkɩyaa hiu nɛ naalɛ ḿbá nɛ ɛkɛzɩ-wɛ hɔɔlʋʋ nɛ eheyi-wɛ mbʋ́ pʋkɔŋ-ɩ tɛmnaʋ alɩwaatʋ pazɩ taa yɔ. 
MRK.10.33	Eheyi-wɛ se: «Đɩkpaɣʋ Yeruusalɛm yɔ, pakpaɣ Ɛyʋ Pɩyalʋ nɛ paɖʋzɩ-ɩ cɔjɔnaa sɔsaa nɛ paɣtʋ wɩlɩyaa pe-nesi taa. Paba kʋʋ ɛ-tɔm nɛ paɖʋ se pakʋ-ɩ nɛ pakpaɣ-ɩ paɖʋzɩ mbá pɛtɛkɛ Yuda ñɩma yɔ pe-nesi taa 
MRK.10.34	nɛ paba woŋ-i nɛ pɔtɔ ɛ-yɔɔ ndaatʋ nɛ polu-i agbazɛɛ nɛ pakʋ-ɩ nɛ ɛsɩ. Kɩyakɩŋ naadozo wayɩ lɛ, Ɛsɔ fezi-i.»
MRK.10.35	Yesu tɛm yɔɔdʋʋ lɛ, Zebedee pɩyalaa Yakubu nɛ Yohanɛɛsɩ powolo ɛ-cɔlɔ nɛ peheyi-i se: «Wɩlɩyʋ, ɖɩcaɣ se ŋlabɩ-ɖʋ mbʋ́ ɖɩsʋlʋmʋʋ-ŋ yɔ.» 
MRK.10.36	Peeɖe ɛpɔzɩ-wɛ se: «Ɛbɛ ɩcaɣ se malabɩ-mɩ?» 
MRK.10.37	Pocosi-i se: «Đe-liu wɛɛ se ŋkɔm ŋcaɣ ñe-kewiyaɣ kpelaɣ yɔɔ lɛ, ŋyele nɛ ɖɩcaɣ ñɔ-cɔlɔ: lɛlʋ ña-nɩwaŋ yɔɔ nɛ lɛlʋ ña-nɩmɩyɛ yɔɔ.» 
MRK.10.38	Peeɖe Yesu heyi-wɛ se: «Ɩɩsɩŋ mbʋ́ ɩsʋlʋmʋʋ yɔ. Ɩpɩzɩɣ ɩtɔɔ kʋñɔŋ sɔsɔʋ ŋgʋ́ mɔnkɔŋ tɔɔʋ yɔ? Ɩpɩzɩɣ ɩnɩɩ siziŋ weyi mɔnkɔŋ nɩʋ yɔ?» 
MRK.10.39	Pocosi-i se: «Ɛɛɛ! Đɩpɩzɩɣ ɖɩtɔɔ-kʋ.» Yesu pɩsɩnɩ-wɛ se: «Toovenim ɩkɔŋ tɔɔʋ kʋñɔŋ sɔsɔʋ ŋgʋ́ mɔntɔkɩ yɔ nɛ ɩnɩɩ siziŋ weyi manɩɣ yɔ. 
MRK.10.40	Ɛlɛ́, ma-nɩwaŋ yɔɔ nɛ ma-nɩmɩyɛ yɔɔ caɣʋ ñɩndʋ lɛ, pɩtɛkɛ mahaɣnɩ nʋmɔʋ. Mbá Ɛsɔ liu wɛɛ se pacaɣ lona ana a-taa yɔ, ḿbá cakɩna.»
MRK.10.41	Yesu tɔmkpɛlɩkɩyaa hiu mbá pɩkazaa yɔ, paba nɩ ḿbʋ́ lɛ, pa-taa wɩɩnɩ Yakubu nɛ Yohanɛɛsɩ. 
MRK.10.42	Peeɖe Yesu ya patɩŋa nɛ eheyi-wɛ se: «Ɩtɛm sɩm se mbá pɔcɔŋnɩ-wɛ se pɛkɛ awiya sɔsɔna yɔ, ḿbá nuutuuni pa-ajɛya taa ñɩma nɛ sɔsaa ñawɩlɩɣ-wɛ po-ɖoŋ ɖɔɖɔ. 
MRK.10.43	Mɩ lɛ, wɛtʋ ńdʋ́ tɩtaawɛɛ mɩ-hɛkʋ taa. Yee mɩ-taa nɔɔyʋ ɛcaɣ se ɛkɛ sɔsɔ yɔ, pʋdʋ ɛpɩsɩ mɩ-tʋmlaɖʋ. 
MRK.10.44	Yee nɔɔyʋ ɛcaɣ se ɛkɛ mɩ-ñʋʋdʋ yɔ, pʋdʋ ɛpɩsɩ mɩtɩŋa mi-yom. 
MRK.10.45	Mbʋ́ pʋyɔɔ yɔ, Ɛyʋ Pɩyalʋ tɔkɔɔ se ɛyáa ɛlabɩ-ɩ tʋmɩyɛ. Ɛlɛ́, ɛkɔm se ɛla ɛyáa tʋmɩyɛ nɛ ɛkpaɣ ɛ-maɣmaɣ ɛ-tɩ ɛhɛyɩ pɔ-yɔɔ nɛ puholi pa-taa sakɩyɛ.»
MRK.10.46	Pʋwayɩ lɛ, Yesu nɛ ɛ-tɔmkpɛlɩkɩyaa patalɩ Yeriikoo tɛtʋ taa. Palɩ tɩ-taa se pɛɖɛɣ nɛ ɛyáa samaɣ tɩŋɩɣ pa-wayɩ lɛ, pamaɣnɩ Tiimee pɩyalʋ yʋlʋm weyi payaɣ se Bartiimee yɔ. Ɛcaɣ nʋmɔʋ nɔɔ nɛ ɛsʋlʋmʋʋ. 
MRK.10.47	Ɛnɩ Nazarɛɛtɩ tʋ Yesu taŋ lɛ, ɛma kubuka se: «Wiyaʋ Daaviidi Sayɩ Yesu! Na man-pʋtɔdɩyɛ.» 
MRK.10.48	Peeɖe ɛyáa sakɩyɛ ñazɩ-ɩ se: «Su peeɖe.» Ɛlɛ́, ɛtɛzɩ kubuka mabʋ ɖoŋ se: «Wiyaʋ Daaviidi Sayɩ! Na man-pʋtɔdɩyɛ.» 
MRK.10.49	Ɛlɛ́, Yesu sɩŋ nɛ ɛtɔ se payaa-ɩ, nɛ peheyi yʋlʋm ɛnʋ se: «Ñaɣ pana ŋkʋyɩ, Yesu yaɣ-ŋ.» 
MRK.10.50	Peeɖe ɛlɔ e-toko sɔsɔʋ nɛ ɛkʋyɩ kpaka nɛ ewolo Yesu cɔlɔ. 
MRK.10.51	Ɛtalaa lɛ, Yesu pɔzɩ-ɩ se: «Ŋcaɣ se malabɩ-ŋ we?» Yʋlʋm ɛnʋ ecosi-i se: «Wɩlɩyʋ, mancaɣ se ŋla nɛ mɛ-ɛsɛ kuli.» 
MRK.10.52	Peeɖe Yesu heyi-i se: «Wolo, lidaʋ ŋgʋ́ ŋwɛnɩ mɔ-yɔɔ yɔ, kɩyabɩ ña-ñʋʋ.» Ɛlɛ́, ɛpazɩ naʋ kpaagbaa nɛ ɛtɩŋɩɣ Yesu wayɩ.
MRK.11.1	Yesu nɛ ɛyáa samaɣ ŋgá katɩŋaɣ-ɩ yɔ, pɔñɔtɩnɩ Yeruusalɛm Bɛtfaajee nɛ Betaanii pɔ-hɔɔlʋʋ taa Somiŋ Pʋʋ liu tɛɛ lɛ, etiyi ɛ-tɔmkpɛlɩkɩyaa naalɛ se: 
MRK.11.2	«Iwolo tɛtʋ cikpetu ndʋ́ tɩwɛ ɛsɩndaa yɔ tɩ-taa. Ɩtalɩɣ lɛ, ɩmakɩnɩ paɖɩ kpaŋaɣ piye naɖɩyɛ. Nɔɔyʋ tacaɣdɩ ɖɩ-yɔɔ. Ɩkpɛzɩ-ɖɩ nɛ ɩkɔna. 
MRK.11.3	Yee nɔɔyʋ ɛpɔzɩ-mɩ se: ‹Pɩlabɩ ɛzɩma nɛ ɩkpɛzɩɣ-ɖɩ› lɛ, iheyi-i se: ‹Kɩpaɣlʋ liu wɛ-ɖɩ, ɛpɩsɩɣnɩ-ɖɩ lɛɛlɛɛyɔ.› » 
MRK.11.4	Ɛ-tɔmkpɛlɩkɩyaa woba lɛ, pamaɣnɩ paɖɩ-ɖɩ nʋmɔʋ nɔɔ ɖɩɣa nakɛyɛ nɔnɔɔ taa nɛ pacaɣ se pɛkpɛzɩ-ɖɩ. 
MRK.11.5	Ɛlɛ́, mbá pɛwɛ peeɖe yɔ, pa-taa nabɛyɛ pɔzɩ-wɛ se: «Ɛbɛ ɩlakɩ peeɖe yɔ? Ɩkpɛzɩɣ kpaŋaɣ piye ńɖɩ́ se ɩlabɩnɩ we?» 
MRK.11.6	Ɛlɛ́, pocosi ɛzɩ Yesu keheyuu-wɛ yɔ nɛ peyebi-wɛ nɛ pɛɖɛnɩ-ɖɩ. 
MRK.11.7	Patanɩ kpaŋaɣ piye ńɖɩ́ Yesu cɔlɔ lɛ, pɔhɔzɩ po-wondu lɛɛtʋ nɛ pɔpɔ ɖɩ-yɔɔ nɛ ɛkpa ɛcaɣ. 
MRK.11.8	Ɛyáa sakɩyɛ hɔzɩ po-wondu lɛɛtʋ nɛ pɔpɔ nʋmɔʋ taa nɛ lɛlaa pɔ hatʋ ndʋ́ paacɛbɩ hayɩm taa yɔ se paɖʋ-ɩ hɩɖɛ. 
MRK.11.9	Mbá paawɛ Yesu ɛsɩndaa nɛ mbá patɩŋaɣ ɛ-wayɩ yɔ, pokou se: «Ozaana! Ɛsɔ ɛ́wazɩ weyi ɛkɔŋ Kɩpaɣlʋ lone taa yɔ ɛ-yɔɔ. 
MRK.11.10	Ɛsɔ ɛ́wazɩ weyi ɛtɔkɩ ɖɔ-cɔzɔ Daaviidi kewiyaɣ yɔ ɛ-yɔɔ. Ozaana! Đooo ɛsɔdaa.»
MRK.11.11	Yesu nɛ ɛ-tɔmkpɛlɩkɩyaa hiu nɛ naalɛ patalɩ Yeruusalɛm lɛ, ɛsʋʋ Ɛsɔ ɖɩɣa taa. Ɛna mbʋ́ pɩtɩŋa payɩ pɩlakaɣ yɔ lɛ, ɛlɩɩ nɛ pɛɖɛɛ Betaanii. Mbʋ́ pʋyɔɔ yɔ, wɩsɩ kpeŋaɣ.
MRK.11.12	Tɛʋ fema nɛ palɩɩ Betaanii tɛtʋ wayɩ lɛ, ñɔɔsɩ wɩɣ Yesu. 
MRK.11.13	Peeɖe elosi hiyuú poliŋ taa, kʋlɔba kpemm nɛ ewolo kʋ-cɔlɔ se ɛna se yee kʋlʋlaa yɔ, ɛtɔɔ. Ɛtalɩ kɩ-tɛɛ lɛ, ɛmaɣnɩ hatʋ ɖeke, kɩtalʋlɩ. Mbʋ́ pʋyɔɔ yɔ, pɩtɛkɛ kʋ-lʋlʋʋ alɩwaatʋ. 
MRK.11.14	Peeɖe Yesu wɩlɩ-kʋ kpalʋʋ se: «Ña! Ŋtasɩ lʋlʋʋ nɛ nɔɔyʋ tɔɔ lɛ, maana.» Ɛlɛ́, ɛ-tɔmkpɛlɩkɩyaa nɩɩ tɔm ńdʋ́ ḿbʋ́.
MRK.11.15	Papɩsɩ Yeruusalɛm lɛ, Yesu sʋʋ Ɛsɔ ɖɩɣa kadaɣ taa nɛ ɛpazɩ ɖɔɔnʋʋ pɛdɩyaa nɛ yaɖaa. Etuzi liidiye yɔkɩyaa taabɩlɩnaa nɛ halikukunaa pɛdɩyaa kpelisi nɛ ɛpɛɖɩ. 
MRK.11.16	Etetisiɣ se nɔɔyʋ ɛsɩɣlɩ pʋyʋ nɛ ɛtɩŋnɩ Ɛsɔ ɖɩɣa taa. 
MRK.11.17	Peeɖe eheyi mbá pɛwɛ peeɖe yɔ se: «Ɛsɔ yɔɔdaa nɛ pama ɛ-takayaɣ taa se: ‹Man-ɖɩɣa kɛɣnɩ ajɛya kpeekpe Ɛsɔ ɖɩsɛyɛ.› Ŋgʋ́, mɩ mɩpɩsɩ-kɛ mɩ́láa ñɩŋga.»
MRK.11.18	Yuda ñɩma cɔjɔnaa sɔsaa nɛ pa-paɣtʋ wɩlɩyaa panɩ ḿbʋ́ lɛ, pañɩnɩɣ nʋmɔʋ ŋgʋ́ paatɩŋ nɛ pakʋ-ɩ yɔ. Ŋgʋ́ peseɣaɣ-ɩ, mbʋ́ pʋyɔɔ yɔ, tɔm ndʋ́ ɛyɔɔdaɣ yɔ, tɩɩkɛdɩnɩ ɛyáa samaɣ pɩtɩɩfɛyɩ.
MRK.11.19	Wɩsɩ wokaɣ ɖʋʋ lɛ, Yesu nɛ ɛ-tɔmkpɛlɩkɩyaa pakʋyɩ Yeruusalɛm peeɖe nɛ pɛɖɛɛ.
MRK.11.20	Tɛʋ fem tanaŋ tɛɛ nɛ pɛɖɛɣ lɛ, ɛ-tɔmkpɛlɩkɩyaa na hiyuú ŋ́gʋ́, kɩwɩlɩ wɔɔɔ nɛ pɩkpɛndɩnɩ ki-lila. 
MRK.11.21	Peeɖe Pɩyɛ tɔzɩ mbʋ́ pɩɩlaba yɔ pʋ-yɔɔ nɛ ɛtɔ se: «Wɩlɩyʋ, cɔnɩ ŋna hiyuú ŋgʋ́ ŋwɩlɩ kpalʋʋ yɔ kɩwɩlʋʋ wɔɔɔ.» 
MRK.11.22	Ɛlɛ́, Yesu heyi ɛ-tɔmkpɛlɩkɩyaa se: «Ɩwɛnɩ lidaʋ Ɛsɔ yɔɔ. 
MRK.11.23	Toovenim lɛ, meheyiɣ-mɩ se yee nɔɔyʋ eheyi pʋʋ kʋnɛ se: ‹Pʋʋ ña, kpɛzɩ nɛ ŋwolo ŋtɔlɩ teŋgu taa› nɛ yee ɛwɛnɩ lidaʋ se ndʋ́ ɛyɔɔdaa yɔ tɩlakɩ nɛ ɛtapʋtɩ ɛ-taa yɔ, pɩlakɩ ḿbʋ́ ɖɔɖɔ. 
MRK.11.24	Pʋ-yɔɔ meheyiɣ-mɩ se mbʋ́ pɩtɩŋa ɩsʋlʋmʋʋ Ɛsɔ yɔ, ɩwɛnɩ lidaʋ se paa pɩɩla ɛzɩma, ɛhaɣ-mɩ-pʋ. Pʋbʋ, pɩlakɩ ḿbʋ́ ɖɔɖɔ. 
MRK.11.25	Alɩwaatʋ ndʋ́ ɩkʋyʋʋ se ɩsɛɣ Ɛsɔ yɔ, yee mɩ nɛ nɔɔyʋ ɩwɛ tɔm yɔ, ikpeɣ pʋdʋ. Peeɖe mɩ-Caa weyi ɛwɛ ɛsɔdaa yɔ, ekpeɣiɣ-mɩ mɩ-kɩwɛɛkɩm ɖɔɖɔ. [ 
MRK.11.26	Ɛlɛ́, yee lɛlaa ɛyʋsʋʋnɩ-mɩ nɛ iikpeɣiɣ-wɛ pa-kɩwɛɛkɩm yɔ, mɩ-Caa weyi ɛwɛ ɛsɔdaa yɔ, ɛ́lɛ́ eekpeɣiɣ-mɩ ɖɔɖɔ mɩ-ñɩmbʋ.]»
MRK.11.27	Pʋwayɩ lɛ, Yesu nɛ ɛ-tɔmkpɛlɩkɩyaa patasɩ Yeruusalɛm pɩsʋʋ. Patalaa lɛ, ɛsʋʋ Ɛsɔ ɖɩɣa kadaɣ taa nɛ ɛcɔʋ. Peeɖe Yuda ñɩma cɔjɔnaa sɔsaa nɛ pa-paɣtʋ wɩlɩyaa nɛ pɛ-ŋgbɛyɛ taa sɔsaa powobi ɛ-cɔlɔ 
MRK.11.28	nɛ pɔpɔzɩ-ɩ se: «Aha-ŋ nɔɔ se ŋɖɔɔnɩ ɛyáa? Aha-ŋ waɖɛ se ŋla ḿbʋ́?» 
MRK.11.29	Peeɖe Yesu heyi-wɛ se: «Mɔnpɔzʋʋ-mɩ tɔm kʋɖʋmtʋ koŋ nɛ yee icosi-m lɛ, meheyi-mɩ weyi ɛha-m nɔɔ se mala ḿbʋ́ yɔ. 
MRK.11.30	Mɔnpɔzʋʋ-mɩ se: atiyi Yohanɛɛsɩ se ɛla ɛyáa lɩm sɔʋ sɔnzɩ? Ɛsɔ yaa ɛyáa tiyini-i? Icosi nɛ manɩɩ.» 
MRK.11.31	Ɛlɛ́, pɔyɔɔdɩnɩ ɖama se: «Yee ɖicosaa se: ‹Ɛsɔ tiyini-i› yɔ, ɛpɔzʋʋ-ɖʋ se: ‹Nɛ pɩla ɛzɩma ɖɩtamʋ ɛ-tɔm yɔ?› 
MRK.11.32	Ŋgʋ́, ɖɩtɔm se: ‹Ɛyáa tiyini-i› yɔ, pɩɩlakɩ.» Pahʋwaɣ pa-taa ḿbʋ́, mbʋ́ pʋyɔɔ yɔ, peseɣaɣ ɛyáa mbá paawɛ peeɖe yɔ, mbʋ́ pʋyɔɔ yɔ, paba sɩm Yohanɛɛsɩ se ɛkɛ náyʋ siŋŋ. 
MRK.11.33	Ɛlɛ́, papɩsɩnɩ Yesu se: «Đɩɩsɩŋ.» Peeɖe ɛ́lɛ́ ñocosi-wɛ se: «Yee ḿbʋ́ ma ɖɔɖɔ maaheyiɣ-mɩ weyi ɛha-m nɔɔ ŋ́gá yɔ.»
MRK.12.1	Pʋwayɩ lɛ, Yesu pazɩ-wɛ tuuu eduuye se: «Abalʋ nɔɔyʋ wɛnɩ ḿbʋ́ nɛ ɛsɔ tɩŋ weyi popuu i-pee sʋlʋm yɔ. Pʋwayɩ lɛ, ɛma koloŋa nɛ ɛcɔzɩ nɛ ɛla ɖenɖe ɛpɩzɩɣ ɛñazɩ a-lɩm yɔ. Ɛma ɖɔɖɔ tilimiye nɖɩ́ ɖɩ-yɔɔ pasɩŋɩɣ nɛ pefeŋiɣ yɔ. Ɛtɛma lɛ, ɛkpaɣ ɛyáa se pɔcɔŋnɩ-ɩ tɩŋ ɩnʋ ɩ-yɔɔ nɛ ɛɖɛɛ nʋmɔʋ. 
MRK.12.2	«Pɩkɛdaa lɛ, tɩŋ ɩnʋ i-pee koyuu talɩ. Peeɖe ɛkʋsɩ e-tiyiyu nɔɔyʋ se ewolo ɛ-tʋmlaɖaa ḿbá pɔ-cɔlɔ nɛ ɛmʋ e-ɖeɖe nɛ ewona. 
MRK.12.3	Tiyiyu ɛnʋ ɛtalaa lɛ, pakpa-ɩ pamabɩ-ɩ nɛ pɔɖɔɔnɩ-ɩ nɛ ɛpɩsɩ ndaakpasɩ. 
MRK.12.4	Pʋwayɩ lɛ, hayɩm tʋ ɛnʋ ɛtasɩ tiyiyu lɛlʋ kʋsʋʋ nɛ etiyi-i. Ɛ́lɛ́ talaa lɛ, pama ɛ-ñʋʋ nɛ patʋʋ-ɩ. 
MRK.12.5	Hayɩm tʋ ɛnʋ, ɛtasɩ tozo tʋ tiyuu. Ɛ́lɛ́ talaa lɛ, pakpa-ɩ nɛ pakʋ. Pʋwayɩ lɛ, ɛtasɩ ɛyáa sakɩyɛ tiyuu nɛ pama lɛlaa nɛ pakʋ lɛlaa pasɩ. 
MRK.12.6	Hayɩm tʋ ɛnʋ, ɛ-pɩyalʋ kʋsɔɔlʋ ɖeke koŋ pɩɩkazɩ ɛ-cɔlɔ. Ɛɛnaɣ se ɛla ɛzɩma lɛ, ɛtɛzɩ-ɩ tiyuu pɔ-cɔlɔ nɛ ɛhʋʋ ɛ-taa se: ‹Paa pɩɩla ɛzɩma, pañaŋ-ɩ.› 
MRK.12.7	Tʋmlaɖaa ḿbá pana-ɩ ḿbʋ́ lɛ, pɔyɔɔdɩnɩ ɖama se: ‹Ɩnaɣ weyi ɛkɔŋ yɔ, ɛnʋ kaɣnɩ tɩɣyʋʋ ɛ-caa ñɩm. Ɛkɔma lɛ, ɖɩkʋ-ɩ nɛ ɖɩtɩɣyɩ-pʋ!› 
MRK.12.8	Ɛtalaa lɛ, pakpa-ɩ pakʋ nɛ pɔlɔnɩ hayɩm ḿbʋ́ pʋ-wayɩ.»
MRK.12.9	Yesu tɛm tuuu eduuye ńɖɩ́ lɛ, ɛpɔzɩ-wɛ se: «Hayɩm tʋ ɛnʋ, ɛbɛ ɛlakɩ ɛ-tʋmlaɖaa ḿbá? Ɛkɔŋ ɛkʋ-wɛ nɛ ɛcaa ɛyáa kɩfama nɛ ɛlɛɣzɩ po-lone taa.» 
MRK.12.10	Peeɖe ɛpɔzɩ-wɛ se: «Ɩtakalɩ tɔm ndʋ́ pama Ɛsɔtɔm Takayaɣ taa yɔ yaa we? Ńdʋ́ lɛ se:
MRK.12.10	‹Pɩyɛ nɖɩ́ kuduyiŋ mayaa kpaɣaɣ pɔlɔ yɔ,
MRK.12.10	ńɖɩ́ pɩsɩnɩ ɖɩkɩlɩ wazaɣ nɛ pɩkɩlɩ atɩŋa payɩ lɛɛlɛɛyɔ.
MRK.12.11	Kɩpaɣlʋ labɩna ḿbʋ́.
MRK.12.11	Asaaa, pɩkɛ tʋmɩyɛ kɩbanɖɛ kpem!› »
MRK.12.12	Yuda ñɩma sɔsaa nɩ tɔm ńdʋ́ lɛ, pañɩnɩɣ nʋmɔʋ ŋgʋ́ paatɩŋ nɛ pakpa Yesu yɔ. Mbʋ́ pʋyɔɔ yɔ, pasɩm ḿbʋ́ se ḿbá etuuni eduuye ńɖɩ́. Ɛyáa samaɣ yɔɔ lɛ, paanaɣ se pala ɛzɩma. Ɛlɛ́, peyebi-i nɛ pɛɖɛɛ.
MRK.12.13	Pʋwayɩ lɛ, petiyi Farɩsɩ ñɩma nɛ Eroodi hɔɔlʋʋ taa ñɩma nabɛyɛ se powolo pañɩ Yesu nɔɔ cɔlɔ tɔm nɛ pʋtɔma yɔ, ɛyɔɔdɩ natʋyʋ nɛ pakpa-ɩ. 
MRK.12.14	Patalaa lɛ, peheyi-i se: «Wɩlɩyʋ! Đɩnawa se ŋyɔɔdʋʋ toovenim, sɔɔndʋ ɛɛkpaɣ-ŋ nɛ nɔɔyʋ. Mbʋ́ pʋyɔɔ yɔ, ŋtakpaɣ ɛyáa wɛtʋ nɛ ŋlabɩnɩ tʋmɩyɛ. Ŋwɩlɩɣ ɛyáa mbʋ́ Ɛsɔ liu wɛɛ se pala yɔ pu-toovenim. Đa-paɣtʋ haɣ waɖɛ se pɛhɛyɩ Room wiyaʋ sɔsɔ lambuu yaa pataahɛyɩ-ɩ? Đa yɔ, pʋwɛɛ se ɖɩhɛyɩ-ɩ yaa ɖɩtaahɛyɩ-ɩ? Cosi-ɖʋ nɛ ɖɩnɩɩ.» 
MRK.12.15	Yesu ñɛtɛm pa-pɩ-tɛɛ nɛ pʋ-yɔɔ lɩmaɣza naʋ ḿbʋ́. Pʋ-yɔɔ ɛpɔzɩ-wɛ se: «Pɩlabɩ ɛzɩma nɛ ɩñɩkɩ mɔ-nɔɔ cɔlɔ tɔm? Ɩkɔnɩ liidiye pɔɔyaɣ nakɛyɛ nɛ mana.» 
MRK.12.16	Pɔkɔnɩ-kɛ lɛ, ɛpɔzɩ-wɛ se: «A-ñʋʋ nɛ a-hɩɖɛ pɛwɛ kɔ-yɔɔ cɩnɛ?» Pocosi-i se: «Room wiyaʋ sɔsɔ.» 
MRK.12.17	Peeɖe Yesu heyi-wɛ se: «Ɩcɛlɩ Room wiyaʋ sɔsɔ mbʋ́ pɩkɛ ɛ-ñɩm yɔ nɛ piyele ɩcɛlɩ Ɛsɔ mbʋ́ pɩkɛ ɛ́lɛ́ ñɩm yɔ.» Eheyi-wɛ ḿbʋ́ lɛ, pɩlabɩ-wɛ piti pɩŋŋ.
MRK.12.18	Pɩkɛdaa lɛ, Saduki ŋgbɛyɛ taa ñɩma wolo Yesu cɔlɔ. Ḿbá tɔŋnɩ se sɩɖaa eefeŋ. Powoba lɛ, peheyi-i se: 
MRK.12.19	«Wɩlɩyʋ, ɖɔ-cɔzɔ Mooyiizi ɖʋ ɛ-paɣtʋ taa se: ‹Yee ɛyʋ ɛwɛnɩ ɖalʋ nɛ ɛ-ɖalʋ ɛnʋ ɛsɩ nɛ eyele ɛ-halʋ nɛ ɛfɛyɩnɩ-ɩ pɩɣa yɔ, pʋwɛɛ se pʋdʋ ɛhɔ lelu ɛnʋ nɛ ehiɣni-i pɩɣa ɛ-ɖalʋ lone taa.› 
MRK.12.20	Tɔɔ! Abalʋ nɔɔyʋ nɛ e-newaa pɛwɛnɩ ḿbʋ́, pɛwɛ lʋbɛ. Abalʋ ɛnʋ, ɛkpaɣ halʋ. Pɩlabɩ pɩnzɩ cabɩ lɛ, ɛsɩ, ɛfɛyɩnɩ pɩɣa. 
MRK.12.21	Peeɖe e-neu hɔm lelu ɛnʋ se ehiɣ pɩɣa e-lone taa. Pɩtalabɩdɩ pʋyʋ lɛ, ɛ́lɛ́ caŋ ɛsɩ ɖɔɖɔ, halʋ ɛnʋ ɛfɛyɩnɩ-ɩ pɩɣa. Ɛ́lɛ́ wayɩ lɛ, tozo tʋ ñɔhɔm-ɩ nɛ ɛ́lɛ́ sɩ ɖɔɖɔ. Halʋ ɛnʋ ɛfɛyɩnɩ-ɩ pɩɣa. 
MRK.12.22	Pɩla ḿbʋ́ nɛ pɔkɔɔ pasɩ pa-lʋbɛ. Ɛfɛyɩnɩ pa-taa nɔɔyʋ nɛ pɩɣa. Pʋwayɩ lɛ, halʋ ɛnʋ ɛsɩ ɖɔɖɔ. 
MRK.12.23	Lɛɛlɛɛyɔ, ɖɩpɔzʋʋ-ŋ se: sɩɖaa fem wiye lɛ, pa-taa weyi ɛtɩnɩ halʋ ɛnʋ? Ŋgʋ́ patɩŋa pakpaɣ-ɩ!»
MRK.12.24	Peeɖe Yesu cosi-wɛ se: «Ɩcɛtɩɣ mɩ-tɩ yem, mbʋ́ pʋyɔɔ yɔ, ɩtanɩɩ Ɛsɔtɔm tɔbʋʋ, ɩtasɩ ɖɔɖɔ e-ɖoŋ. 
MRK.12.25	Meheyiɣ-mɩ se alɩwaatʋ ndʋ́ sɩɖaa feŋ yɔ, halɩkpaɣyɛ ɛɛtasɩɣ wɛʋ. Halaa nɛ abalaa pɛwɛɣ ɛzɩ Ɛsɔ tiyiyaa wɛʋ ɛsɔdaa yɔ. 
MRK.12.26	Pɩlabɩ ɛzɩma nɛ ɩtɔŋ se sɩɖaa eefeŋ? Ɩtakalɩ Mooyiizi takayaɣ taa ɖenɖe pama hɔɖaɣ mʋwaɣ miŋ yɔ pʋ-tɔm naa we? Ɛsɔ heyi-i nɛ ɛma peeɖe se: ‹Ma lɛ Abraham nɛ Izaakɩ nɛ Yakɔɔbʋ pɛ-Ɛsɔ.› 
MRK.12.27	Pʋ-yɔɔ lɛ, Ɛsɔ tɛkɛ sɩɖaa Ɛsɔ, ɛlɛ́, wezuu tɩnaa ñɩnʋ ɛkɛnaa. Ɩcɛtɩɣ mɩ-tɩ yem kpem.»
MRK.12.28	Yuda ñɩma paɣtʋ wɩlɩyʋ nɔɔyʋ nɩ ɛzɩma mbʋ́ Saduki ñɩma pɔzaɣ Yesu tɔm nɛ ecosuu-wɛ ɖeu yɔ lɛ, ewolo ɛpɔzɩ-ɩ se: «Ɛsɔ paɣtʋ tɩŋa taa lɛ, ndʋ́ tɩkɩlaa?» 
MRK.12.29	Peeɖe Yesu cosi-i se: «Paɣtʋ ndʋ́ tɩkɩlaa yɔ, ńdʋ́ yɔ: ‹Izrɛɛlɩ ñɩma mɩ, ɩtɩlɩ se ɖa-Kɩpaɣlʋ Ɛsɔ ɖeke koŋ kɛnɩnɩ Kɩpaɣlʋ. 
MRK.12.30	Sɔɔlɩ ña-Kɩpaɣlʋ Ɛsɔ nɛ ña-laŋɩyɛ tɩŋa nɛ ñe-liu tɩŋa nɛ ña-lɩmaɣza tɩŋa nɛ ño-ɖoŋ tɩŋa payɩ ñe-wezuu caɣʋ taa.› 
MRK.12.31	Tɩ-wayɩ ñɩndʋ lɛ se: ‹Sɔɔlɩ ña-taabalʋ ɛzɩ ŋsɔɔlʋʋ ña-maɣmaɣ ña-tɩ yɔ.› Natʋyʋ fɛyɩ ɖɔɖɔ nɛ tɩkɩlɩ tɩ-naalɛ.»
MRK.12.32	Peeɖe paɣtʋ wɩlɩyʋ ɛnʋ eheyi Yesu se: «Wɩlɩyʋ! Ŋcosi ɖeu pɩtɩɩfɛyɩ. Đenɖe ŋyɔɔdaa se ɖa-Kɩpaɣlʋ Ɛsɔ ɖeke koŋ kɛnɩnɩ Kɩpaɣlʋ yɔ, pɩkɛ toovenim. Nɔɔyʋ fɛyɩ nɛ pɩtasɩnɩ-ɩ. 
MRK.12.33	Pʋ-yɔɔ lɛ, pʋwɛɛ se ɛyʋ ɛsɔɔlɩ Ɛsɔ nɛ ɛ-laŋɩyɛ tɩŋa nɛ ɛ-lɩmaɣza tɩŋa nɛ e-ciyam tɩŋa nɛ e-ɖoŋ tɩŋa payɩ e-wezuu caɣʋ taa nɛ ɛsɔɔlɩ ɛ-taabalʋ ɛzɩ ɛsɔɔlʋʋ ɛ-tɩ yɔ. Pʋwɛ ɖeu nɛ pɩkɩlɩ pahaɣʋ Ɛsɔ kpɩnɛ nɛ paɖʋʋ miŋ taa yɔ nɛ kʋjɔŋ ndɩ ndɩ weyi palakɩ-ɩ ɖɔɖɔ yɔ.» 
MRK.12.34	Yesu nawa se ecosi-i camɩyɛ lɛ, eheyi-i se: «Ŋñɔɔzɩ ña-tɩ camɩyɛ, pɩkazɩ pazɩ, ŋsʋʋ Ɛsɔ Kewiyaɣ taa.»
MRK.12.34	Pʋwayɩ lɛ, nɔɔyʋ tatasɩ katʋʋ se ɛpɔzɩ Yesu natʋyʋ.
MRK.12.35	Pʋwayɩ lɛ, Yesu pazɩ ɛyáa heyuu Ɛsɔtɔm Ɛsɔ ɖɩɣa taa nɛ ɛpɔzɩ-wɛ se: «Pɩlabɩ ɛzɩma nɛ paɣtʋ wɩlɩyaa tɔŋ se Weyi Ɛsɔ Lɩzaa Yɔ ɛkɛ Daaviidi sayɩ? 
MRK.12.36	Ŋgʋ́, Fezuu Kiɖeɖeu yeba nɛ Daaviidi yɔɔdɩ ɛ-tɩ tɩŋa se:
MRK.12.36	‹Kɩpaɣlʋ Ɛsɔ heyi man-Kɩpaɣlʋ se:
MRK.12.36	caɣ mɔn-cɔlɔ lone kɩbanɖɛ taa nɛ
MRK.12.36	pʋkɔɔ pɩsɩɩnɩ alɩwaatʋ ndʋ́ moluzi ño-koyindinaa ñɛ-tɛɛ kpem yɔ.›
MRK.12.37	Daaviidi maɣmaɣ ñayaɣ Weyi Ɛsɔ Lɩzaa Yɔ se Kɩpaɣlʋ. Ɛzɩma ɛtasɩɣ kɛʋ Daaviidi ɛnʋ ɛ-sayɩ ɖɔɖɔ yɔ?»
MRK.12.37	Ɛyáa samaɣ welesaɣ Yesu tɔm nɛ pɩkɛdɩɣnɩ-wɛ. 
MRK.12.38	Eheyaɣ-wɛ se: «Ɩɖɔkɩ mɩ-tɩ nɛ paɣtʋ wɩlɩyaa. Mbʋ́ pʋyɔɔ yɔ, pɔsɔɔlɩ tokonaa sɔsaa suu nɛ pɔcɔʋ. Pɔsɔɔlaa ɖɔɖɔ se pɛsɛɣ-wɛ nɛ ñamtʋ ɛyáa ɖikpeɣliye taa. 
MRK.12.39	Pañɩnɩɣ ɖɩjaɣyɛ sɔsɔɖɛ Ɛsɔ ɖɩsɛyɛ ndɩ ndɩ nɛ kazandʋ pa-taa. 
MRK.12.40	Ḿbá ɖɔɖɔ hɔɔzʋʋnɩ lelaa nesi taa mbʋ́ pɩtɩŋa payɩ pɛwɛna yɔ. Pɛsɛɣ Ɛsɔ nɛ pɩɖaɣlɩɣ se pɩwɩlɩ se ḿbá lɛ ɛyáa kɩbama. Meheyiɣ-mɩ se kɩyakʋ ŋgʋ́ Ɛsɔ kɔŋ se ɛhʋʋnɩ ɛyáa yɔ, ɛɖʋʋ-wɛ kʋñɔŋ ŋgʋ́ kɩfɛyɩ ɖaɣʋ yɔ.»
MRK.12.41	Yesu tɛm yɔɔdʋʋ lɛ, ewolo ɛcaɣ Ɛsɔ ɖɩɣa taa haɖɛ aɖakaɣ ɛsɩndaa nɛ ɛcɔŋnɩ ɛyáa mbá powoki paɖʋʋ liidiye ka-taa yɔ. Ñɩm tɩnaa sakɩyɛ wokaɣnɩ liidiye sakɩyɛ nɛ paɖʋʋ. 
MRK.12.42	Pɩkɛdaa lɛ, lelu kʋñɔndʋ nɔɔyʋ ñowoni liidiye pɔɔyɩsɩ cikpesi naalɛ nɛ ɛɖʋ. Sɩlɩɣ ɛzɩ faɖam naalɛ yɔ. 
MRK.12.43	Peeɖe Yesu ya ɛ-tɔmkpɛlɩkɩyaa nɛ eheyi-wɛ se: «Toovenim lɛ, meheyiɣ-mɩ se lelu kʋñɔndʋ ɛnɛ, ɛhawa nɛ pɩkɩlɩ lɛlaa tɩŋa. 
MRK.12.44	Mbʋ́ pʋyɔɔ yɔ, ñɩm tɩnaa kpaɣ pe-liidiye wena aawazɩɣ-wɛ yɔ nɛ pɔkɔnɩ paɖʋ. Piyele halʋ kʋñɔndʋ ɛnɛ yɔ, ɛ́lɛ́ kpaɣ mbʋ́ ɛwɛna yɔ pɩtɩŋa payɩ nɛ ɛkɔnɩ ɛɖʋ. Pɩtakazɩ-ɩ pʋyʋ se ɛɛya tɔɔnaɣ maɣmaɣ.»
MRK.13.1	Yesu lɩɣaɣ Ɛsɔ ɖɩɣa taa lɛ, ɛ-tɔmkpɛlɩkɩyaa taa lɛlʋ heyi-i se: «Wɩlɩyʋ, cɔnɩ ŋna pɛɛ kɩbana wena pamanɩ ɖɩɣa sɔsɔɔ kanɛ nɛ kɛwɛɛ ɖeu pɩtɩɩfɛyɩ yɔ.» 
MRK.13.2	Peeɖe ecosi-i se: «Ŋnaɣʋ-kɛ ɛzʋnɔ yɔ, pɔkɔŋ tuzuu pɩtɩŋa payɩ nɛ pɛpɛɖɩ. Pɩɩkazɩɣ pɩyɛ naɖɩyɛ lɛɛɖɛ yɔɔ.»
MRK.13.3	Yesu yɔɔdɩ ḿbʋ́ nɛ ɛlɩɩ Yeruusalɛm lɛ, ewolo ɛkpa Somiŋ Pʋʋ yɔɔ nɛ ɛcaɣ nɛ ɛha-kɛ nɛ ɛsɛ. Puwiye ńɖɩ́ lɛ, Pɩyɛ nɛ Yakubu nɛ Yohanɛɛsɩ nɛ Andree pa-naanza paawɛnɩ ɛ-cɔlɔ. Pɛwɛ pe-ɖeke ḿbʋ́ lɛ, pɔpɔzɩ-ɩ se: 
MRK.13.4	«Heyi-ɖʋ alɩwaatʋ ndʋ́ pɩkaɣ labʋ ḿbʋ́ yɔ nɛ mbʋ́ pʋkɔŋ wɩlʋʋ alɩwaatʋ ndʋ́ pɩtɩŋa payɩ pɩlakɩ ḿbʋ́ yɔ.» 
MRK.13.5	Ɛlɛ́, Yesu paɣ́-wɛ se: «Ɩkpa mɩ-tɩ camɩyɛ, ɩtaayele nɛ nɔɔyʋ cɛtɩ-mɩ yem. 
MRK.13.6	Mbʋ́ pʋyɔɔ yɔ, ɛyáa sakɩyɛ kɔŋ kʋɖʋm kʋɖʋm nɛ peheyi-mɩ se: ‹Ma lɛ Weyi Ɛsɔ Lɩzaa nɛ etiyini-mɩ› yɔ: ḿbʋ́ palakɩ nɛ peyili ɛyáa sakɩyɛ. 
MRK.13.7	Yee ɩnɩ you taŋ mɩ-cɔlɔ nɛ peheyiɣ-mɩ poliŋ taa ñɩŋgʋ tɔm lɛ, sɔɔndʋ ɛtaakpa-mɩ. Mbʋ́ pʋyɔɔ yɔ, pʋwɛɛ se pɩla ḿbʋ́. Ɛlɛ́, alɩwaatʋ tatalɩda. 
MRK.13.8	Pʋwɛɣ ɛzɩ halʋ wɩzʋʋ lʋlʋʋ nɛ pɩɣa wɩɣ-ɩ yɔ. Ɛjaɖɛ lɛɛɖɛ kʋyʋʋ lɛɛɖɛ yɔɔ, kewiyaɣ lɛɛka ñakʋyɩ lɛɛka yɔɔ nɛ tɛtʋ ñamsɩ hɔɔlɩŋ ndɩ ndɩ taa nɛ ñɔɔsɩ lɩɩ.
MRK.13.9	«Mɩ lɛ, ɩkpa mɩ-tɩ camɩyɛ. Pɔkɔŋ-mɩ luu agbazɛɛ Ɛsɔ ɖɩsɛyɛ ndɩ ndɩ taa nɛ powoni-mɩ tɔm ɖɩhʋyɛ. Payaɣ-mɩ ajɛya ñʋndɩnaa nɛ awiya sɔsɔna pɔ-cɔlɔ mɔ-yɔɔ nɛ ɩkɛ ma-aseɣɖe tɩnaa pɔ-cɔlɔ. 
MRK.13.10	Pʋcɔ alɩwaatʋ ńdʋ́ tɩtalɩ lɛ, pʋwɛɛ se posusi Laŋhɛzɩyɛ Tɔm ajɛya tɩŋa taa. 
MRK.13.11	Yee pakpa-mɩ nɛ powoni tɔm ɖɩhʋyɛ lɛ, ɩtaanɩɣzɩ se ɩɩyɔɔdɩ se we. Yee pɩtalaa lɛ, ɩyɔɔdɩ ndʋ́ tɩkpa mɩ-taa yɔ. Mbʋ́ pʋyɔɔ yɔ, Fezuu Kiɖeɖeu ɖʋʋnɩ-tʋ mɩ-taa, pɩtɛkɛ mɩ-cɔlɔ tɩlɩɣna. 
MRK.13.12	Alɩwaatʋ ńdʋ́ lɛ, ɛyáa kʋyʋʋ nɛ pawɩlɩ pa-ɖalaa yaa pe-newaa maɣmaɣ se pakʋ-wɛ. Caanaa ñalakɩ pe-piya ḿbʋ́ ɖɔɖɔ. Piya ńzɩ́, sɩsɩ kʋyɩ sɩ-ñɩma yɔɔ nɛ sɩla nɛ pakʋ-wɛ. 
MRK.13.13	Mɔ-yɔɔ ɛyáa tɩŋa kɔŋ-mɩ paɖʋʋ. Ɛlɛ́, weyi ɛɖɔkʋʋ ɛ-tɩ camɩyɛ nɛ pʋkɔɔ pɩtalɩ kɛtɛzaɣ kɩyakʋ wiye yɔ, Ɛsɔ yakɩ ɛ-ñʋʋ.»
MRK.13.14	Pʋwayɩ lɛ, Yesu tasɩ-wɛ heyuu se: «Alɩwaatʋ natʋyʋ ɩkɔŋ naʋ tɛyɔkɩyʋ weyi ɛtatʋʋzɩ Ɛsɔ ɛsɩndaa kpem yɔ, ɛsɩŋ ɖenɖe pɩtamʋnɩ se ɛsɩŋ yɔ. Weyi ɛkalɩɣ tɔm ńdʋ́ yɔ, pʋwɛɛ se ɛmaɣzɩ nɛ ɛnɩɩ tɩ-tɔbʋʋ camɩyɛ. Alɩwaatʋ ńdʋ́ tɩtalaa lɛ, mbá pɛwɛ Yudee egeetiye taa yɔ, pese pakpanɩ pʋŋ taa. 
MRK.13.15	Yee nɔɔyʋ ɛwɛ e-kuduyuu ñʋʋ taa lɛ, ese kpaagbaa. Pɩtaacɩbɩ-ɩ se etiki ɛsʋʋ kɩ-tɛɛ nɛ ɛkpaɣ pʋyʋ nɛ ɛkpɛndɩna. 
MRK.13.16	Weyi ɛwɛ hayɩm taa lɛ, ese kpaagbaa. Pɩtaacɩbɩ-ɩ se ekpeŋ ɛ-tɛ nɛ ɛkpaɣ e-toko maɣmaɣ. 
MRK.13.17	Pʋkɔŋ tɔɔʋ halaa hosi tɩnaa nɛ asɔŋ alɩwaatʋ ńdʋ́. 
MRK.13.18	Itendi Ɛsɔ se alɩwaatʋ ńdʋ́ tɩtaakɛnɩ niŋkaɣ alɩwaatʋ. 
MRK.13.19	Mbʋ́ pʋyɔɔ yɔ, kʋñɔŋ ŋgʋ́ kʋkɔŋ alɩwaatʋ ńdʋ́ tɩ-taa yɔ, kɩkɩlɩɣ kʋñɔmɩŋ weyi ɛyáa laba ɖooo ɛzɩ Ɛsɔ labʋ kedeŋa nɛ pʋkɔɔ pɩsɩɩnɩ sɔnɔ yɔ ɩtɩŋa payɩ. Nakʋyʋ ɛɛtasɩɣ kɔm nɛ kɩkɩlɩ-kʋ. 
MRK.13.20	Yee Kɩpaɣlʋ ɛtaamaɣzɩ nɛ ɛpasɩ kʋñɔŋ kɩyakɩŋ ɩnʋ ɩ-yɔɔ ɛyáa mbá ɛlɩzɩ-wɛ se pɛkɛ ɛ-ñɩma yɔ pɔ-yɔɔ yɔ, nɔɔyʋ taawɛnɩ ɛ-ɛsɛ. 
MRK.13.21	«Pʋ-yɔɔ lɛ, yee nɔɔyʋ eheyi-mɩ se Weyi Ɛsɔ Lɩzaa nɛ etiyini-mɩ yɔ, ɛwɛ cɩnɛ yaa peeɖe yɔ yɔ, ɩtaatisi. 
MRK.13.22	Mbʋ́ pʋyɔɔ yɔ, cɛtɩyaa mbá peheyiɣ se ḿbá lɛ Mbá Ɛsɔ Lɩzaa Yɔ nɛ mbá paba ñɛcɛtɩɣ se pɛkɛ náyaa yɔ, pakaɣ kɔm kʋɖʋm kʋɖʋm nɛ pawɩlɩ kawɩlɩsɩ nɛ pala hama lakasɩ nɛ yee papɩzɩɣ yɔ, pɛcɛtɩ Ɛsɔ ñɩma. 
MRK.13.23	Mɩ lɛ, mɛntɛm-mɩ heyuu pɩtɩŋa nɛ pɩɖɛɛ. Ɩɖɔkɩ mɩ-tɩ camɩyɛ kpam.»
MRK.13.24	Yesu tasɩ-wɛ heyuu se: «Kʋñɔmɩŋ ɩnʋ ɩ-wayɩ lɛ, kɩyakɩŋ weyi ɩkɔŋ yɔ, wɩsɩ ɛɛtasɩɣ ñaɣʋ, fenaɣ ɛɛtasɩɣ ñaɣʋ ɖɔɖɔ. 
MRK.13.25	Tɩɩnzɩ kpɛzɩɣnɩ ɛsɔdaa nɛ sɩtɔlɩ nɛ mbʋ́ pʋwɛ ɛsɔdaa yɔ, pɩñamsɩ. 
MRK.13.26	Peeɖe panaɣ Ɛyʋ Pɩyalʋ nɛ e-ɖoŋ sɔsɔŋ nɛ e-koboyaɣ ɛsɔmɩndʋ yɔɔ, ɛɖɔŋ kɔm. 
MRK.13.27	Etiyiɣ e-tiyiyaa kedeŋa kpeekpe yɔɔ se pekpeɣli mbá Ɛsɔ lɩzaa se pɛkɛ ɛ-ñɩma yɔ.
MRK.13.28	«Iwelesi camɩyɛ nɛ ɩnɩɩ mbʋ́ hiyuú wɩlɩɣ-mɩ yɔ: alɩwaatʋ ndʋ́ kɩnɛɣdɩɣ yɔ, ɩsɩm kpaagbaa se tɛsoŋiye wɩzaa.
MRK.13.29	Ḿbʋ́ ɖɔɖɔ pʋwɛɛ. Yee ɩkɔm ɩnaɣ lakasɩ ndɩ ndɩ ńzɩ́ ḿbʋ́ lɛ, ɩtɩlɩ kpaagbaa se Ɛyʋ Pɩyalʋ talɩ mɩ-cɔlɔ kpam. 
MRK.13.30	Toovenim lɛ, meheyiɣ-mɩ se: ɛyáa mbá pɛwɛnɩ pɛ-ɛsɛ ɛzʋnɔ yɔ, paasɩkɩ patɩŋa nɛ pʋcɔ pɩtɩŋa payɩ pɩla ḿbʋ́. 
MRK.13.31	Ɛsɔdaa nɛ tɛtʋ pamʋkɩ, ɛlɛ́, mɔn-tɔm ñaamʋkɩ kaʋ.»
MRK.13.32	Yesu tasɩ-wɛ heyuu se: «Nɔɔyʋ ɛɛsɩŋ kɩyakʋ ŋ́gʋ́ yaa alɩwaatʋ ńdʋ́. Paa Ɛsɔ tiyiyaa yaa ɛ-Pɩyalʋ maɣmaɣ. Ɛlɛ́, Caa Ɛsɔ ɖeke koŋ sɩmna. 
MRK.13.33	Pʋ-yɔɔ lɛ, ɩɖɔkɩ mɩ-tɩ camɩyɛ, ɩtaaɖoo. Mbʋ́ pʋyɔɔ yɔ, ɩtasɩ alɩwaatʋ ńdʋ́. 
MRK.13.34	Tɩwɛ ɛzɩ ɛyʋ nɔɔyʋ ɖɛɣʋ nʋmɔʋ nɛ ɛ́yáa ɛ-tʋmlaɖaa nɛ ɛɖʋ paa weyi tʋmɩyɛ yɔ. Pʋwayɩ lɛ, eheyi ɖɩɣa yɔɔ ɖaŋɩyʋ se ɛɖaŋ kpam.» 
MRK.13.35	Yesu tɛm yɔɔdʋʋ ḿbʋ́ lɛ, eheyi ɛ-tɔmkpɛlɩkɩyaa se: «Ɩtaaɖoo mɩ-tʋma yɔɔ. Mbʋ́ pʋyɔɔ yɔ, ɩtatɩlɩ se tanaŋ naa ɖanaɣ naa ɖoó hɛkʋ taa yaa kalɩmaŋ kou ɖɩɣa tʋ kitiɣ ɛkɔɔ. 
MRK.13.36	Pʋ-yɔɔ lɛ, ɩtaayele nɛ ɛkɔɔ etudi-mɩ nɛ ɩɖɔŋ ɖou. 
MRK.13.37	Ndʋ́ meheyiɣ-mɩ yɔ, ɛyáa tɩŋa meheyiɣ-tʋ. Ɩcaɣnɩ mɩ-ɛsɛ.»
MRK.14.1	Pɩkazɩ kɩyakɩŋ naalɛ se pɔtɔɔ Izrɛɛlɩ ñɩma Paska Kazandʋ nɛ ndʋ́ tɩ-yɔɔ pɔtɔkɩ tindine nɖɩ́ ɖɩ-taa fɛyɩ sɔsɔɔna yɔ. Pʋ-yɔɔ Yuda ñɩma cɔjɔnaa sɔsaa nɛ pa-paɣtʋ wɩlɩyaa pañɩnaɣ ɛzɩma paala nɛ pakpa Yesu hɛɛɛ nɛ pakʋ-ɩ nɛ nɔɔyʋ ɛtaana yɔ. 
MRK.14.2	Peeɖe pɔyɔɔdɩnɩ ɖama se: «Đɩtaakpa-ɩ kazandʋ alɩwaatʋ, pɩtɛkɛ ḿbʋ́, ɛyáa kʋyʋʋ ɖɔ-yɔɔ.»
MRK.14.3	Yesu kowobi Betaanii tɛtʋ cikpetu taa nɛ ɛsʋʋ Siimɔɔ weyi ɛɛkɛ canaɣ yɔ ɛ-ɖɩɣa taa. Pɔtɔkaɣ tɔɔnaɣ lɛ, halʋ nɔɔyʋ sʋʋ pɔ-cɔlɔ, ɛɖɔkɩ tɩlaaɖɩ ŋgʋ́ petesidi kɩ-taa pʋyʋ yɔ fiɣa kɩñɩlɩsaɣ nakɛyɛ taa. Kʋwɛ liidiye pɩtɩɩfɛyɩ. Pɩkɛdaa lɛ, ɛkpalɩ fiɣa ŋ́gá kɔ-nɔɔ nɛ ɛpɩyɩ-kʋ Yesu ñʋʋ taa waaa. 
MRK.14.4	Ɛlɛ́, mbá pacaɣ peeɖe yɔ, pa-taa lɛlaa taa wɩɩnɩ halʋ ɛnʋ nɛ pɔyɔɔdʋʋ pa-taa pe-ɖeke se: «Halʋ ɛnɛ, ɛwɛɛkʋʋ tɩlaaɖɩ ŋ́gʋ́ nɛ ɛlɔ yem yɔ, pɩwazɩɣ-ɩ we? 
MRK.14.5	Yee paapɛdɩ-kʋ, kɩtaaɖɛɛ ɛzɩ kɩyakɩŋ nasidozo tʋmɩyɛ liidiye yɔ nɛ patayɩ kʋñɔndɩnaa naa we?» Ɛlɛ́, pɛwɛɛ pakʋʋ halʋ ɛnʋ ɛ-tɔm. 
MRK.14.6	Peeɖe Yesu heyi-wɛ se: «Iyele halʋ ɛnʋ ɖiɣ ɖiɣ. Ɛbɛ yɔɔ ɩcɛyɩɣ-ɩ ḿbʋ́? Mbʋ́ ɛlabɩ-m yɔ, pʋwɛ ɖeu. 
MRK.14.7	Mɩ nɛ kʋñɔndɩnaa ɩwɛna tam. Paa alɩwaatʋ ndʋ́ʋ́ ɩsɔɔlaa yɔ, ɩpɩzɩɣ ɩsɩnɩ-wɛ. Ma lɛ, maawɛɣ mɩ-cɔlɔ ḿbʋ́. 
MRK.14.8	Mbʋ́ halʋ ɛnɛ ɛpɩzaa yɔ, ḿbʋ́ ɛlaba. Ɛɖʋ tɩlaaɖɩ mon-tomnaɣ yɔɔ kpaagbaa se ɛñɔɔzɩ-kɛ nɛ pʋcɔ pepim-m. 
MRK.14.9	Toovenim lɛ, meheyiɣ-mɩ se paa le posusuu Laŋhɛzɩyɛ Tɔm yɔ, pɔkɔŋ kɛdʋʋ mbʋ́ halʋ ɛnɛ ɛlabɩ mɔ-yɔɔ yɔ pʋ-tɔm nɛ ɛyáa ɛtaasɔɔ ɛ-yɔɔ kaʋ.»
MRK.14.10	Pʋwayɩ lɛ, Yesu tɔmkpɛlɩkɩyaa hiu nɛ naalɛ taa weyi payaɣ-ɩ se Yudaasɩ Iskarɩyɔɔtɩ yɔ, ewolo eheyi Yuda ñɩma cɔjɔnaa sɔsaa se ɛcaɣ ɛkpa Yesu nɛ ɛ́ɖʋzɩ pe-nesi taa. 
MRK.14.11	Panɩ ḿbʋ́ lɛ, pɩlabɩ-wɛ leleŋ pɩŋŋ nɛ paɖʋ se pɛcɛlɩɣ-ɩ liidiye. Peeɖe ɛpazɩ ñɩnʋʋ nʋmɔʋ ŋgʋ́ ɛɛtɩŋ nɛ ɛkpa Yesu nɛ ɛ́ɖʋzɩ pe-nesi taa yɔ.
MRK.14.12	Kazandʋ ndʋ́ tɩ-yɔɔ pɔtɔkɩ tindine nɖɩ́ ɖɩ-taa fɛyɩ sɔsɔɔna yɔ, tɩ-kajalaɣ kɩyakʋ wiye Yuda ñɩma laɣ heɣsi nzɩ́ pɔtɔkɩnɩ Paska Kazandʋ yɔ. Kɩyakʋ ŋ́gʋ́ kɩtalaa lɛ, Yesu tɔmkpɛlɩkɩyaa pɔzɩ-ɩ se: «Ɖɩlakɩ-ŋ Paska Kazandʋ tɔɔnaɣ. Le ŋcaɣ ŋtɔɔ-kɛ?» 
MRK.14.13	Peeɖe etiyi pa-taa ɛyáa naalɛ se: «Iwolo tɛtʋ taa, isuluuni abalʋ nɔɔyʋ, ɛsɩɣlɩ lɩm nɛ peɣa. Isuluni-i lɛ, ɩtɩŋ-ɩ. 
MRK.14.14	Ɛsʋ ɖenɖe lɛ, ɩtɩŋ-ɩ nɛ iheyi ɖɩɣa tʋ se: ‹Wɩlɩyʋ tiyini-ɖʋ se ɖɩkɔɔ ŋwɩlɩ-ɖʋ kuduyuu ŋgʋ́ kɩ-taa ɛ nɛ ɛ-tɔmkpɛlɩkɩyaa pacakɩ nɛ pɔtɔɔ Yuda ñɩma Paska Kazandʋ yɔ.› 
MRK.14.15	Đɩɣa tʋ ɛnʋ ɛwɩlɩɣ-mɩ ɛsɔdaa kuduyuu sɔsɔʋ nakʋyʋ, paɖaɣnɩ-kʋ camɩyɛ. Kɩ-taa wɛ wondu ndʋ́ palakɩnɩ kazandʋ yɔ tɩtɩŋa payɩ, peeɖe ɩlakɩ-ɖʋ tɔɔnaɣ.» 
MRK.14.16	Ɛ-tɔmkpɛlɩkɩyaa ɖɛwa nɛ powolo tɛtʋ taa lɛ, pamaɣna ɛzɩ eeheyuu-wɛ yɔ nɛ patɩzɩ kazandʋ tɔɔnaɣ peeɖe.
MRK.14.17	Pɩlɛdaa lɛ, Yesu nɛ ɛ-tɔmkpɛlɩkɩyaa ḿbá patalaa lɛ. 
MRK.14.18	Pacaɣaɣ se pɔtɔkɩ lɛ, Yesu heyi-wɛ se: «Toovenim lɛ, meheyiɣ mɩ se mbá mɩ ma nɛ mɩ ɖɩcaɣaɣ nɛ ɖɩtɔkɩ ɛzʋnɔ yɔ, mɩ-taa nɔɔyʋ kɔŋ-m kpaʋ nɛ ɛ́ɖʋzɩ koyindinaa nesi taa.» 
MRK.14.19	Peeɖe pɩtala ɛ-tɔmkpɛlɩkɩyaa leleŋ nɛ pɔpɔzʋʋ-ɩ kʋɖʋm kʋɖʋm se: «Ma na?» Ɛnɛ se: «Ma na?» 
MRK.14.20	Ɛlɛ́, Yesu cosi-wɛ se: «Mi-hiu nɛ naalɛ mɩ-taa weyi ma nɛ ɩ ɖɩtɔkɩ ñanaɣ kʋɖʋmaɣ taa yɔ.» 
MRK.14.21	«Ɛyʋ Pɩyalʋ kɔŋ kʋyʋʋ kedeŋa yɔɔ cɩnɛ ɛzɩ pamaʋ ɛ-tɔm Ɛsɔtɔm Takayaɣ taa yɔ. Ɛlɛ́, pʋtɔɔ weyi ɛɖʋzʋʋ-ɩ koyindinaa nesi taa yɔ! Yee pataalʋlɩ pʋdʋ yɔ, pɩɩkɩlɩ-ɩ sɛʋ.»
MRK.14.22	Yesu nɛ ɛ-tɔmkpɛlɩkɩyaa pɔtɔkaɣ tɔɔnaɣ lɛ, ɛkpaɣ tindine nɛ ɛsɛɛ ɖɩ-yɔɔ Ɛsɔ nɛ ɛcɩyɩ-ɖɩ nɛ ɛcɛlɩ-wɛ se: «Ɩmʋ nɛ ɩtɔɔ, pʋnɛ lɛ mon-tomnaɣ.» 
MRK.14.23	Pʋwayɩ lɛ, ɛkpaɣ sʋlʋm nɛ caɖaɣ nɛ ɛsɛɛ pʋ-yɔɔ Ɛsɔ nɛ ɛcɛlɩ-wɛ nɛ pɔñɔɔ patɩŋa payɩ. 
MRK.14.24	Ɛlɛ́, eheyi-wɛ se: «Sʋlʋm pʋnɛ lɛ man-calɩm mbʋ́ pɩkpɛdɩ ɛyáa sakɩyɛ yɔɔ yɔ. Pʋ-yɔɔ Ɛsɔ tɩŋɩɣna nɛ ɛɖʋ nɔɔ haʋ.» 
MRK.14.25	Yesu tasɩ-wɛ heyuu se: «Toovenim lɛ, meheyiɣ-mɩ se maatasɩɣ sʋlʋm ñɔʋ nɛ pʋkɔɔ pɩsɩɩnɩ kɩyakʋ ŋgʋ́ mɔñɔ kɩfam Ɛsɔ Kewiyaɣ taa yɔ.»
MRK.14.26	Ɛtɛm-wɛ heyuu ḿbʋ́ lɛ, petee kazandʋ hendu nɛ pɛɖɛɛ pakpa Somiŋ Pʋʋ yɔɔ. 
MRK.14.27	Yesu nɛ ɛ-tɔmkpɛlɩkɩyaa pakpa peeɖe lɛ, eheyi-wɛ se: «Iseɣ mɩtɩŋa payɩ nɛ iyebi-m ɖoó anɛ a-taa maɣmaɣ. Mbʋ́ pʋyɔɔ yɔ, Ɛsɔ yɔɔdaa nɛ pama ɛ-Tɔm Takayaɣ taa se:
MRK.14.27	‹Mamakɩ ninɖiɣyu sɩbʋ yɔɔ sɩbʋ yɔɔ
MRK.14.27	nɛ piyele heŋ mɩzɩ ɖama.›
MRK.14.28	Yesu tasɩ yɔɔdʋʋ se: «Ɛlɛ́, alɩwaatʋ ndʋ́ menfeŋ yɔ, mowoki manɖaŋ-mɩ Galilee.» 
MRK.14.29	Peeɖe Pɩyɛ heyi-i se: ‹Paa lɛlaa eseɣ patɩŋa se peyebi-ŋ yɔ, ma maalakɩ ḿbʋ́.› » 
MRK.14.30	Yesu heyi-i se: «Toovenim lɛ, meheyiɣ-ŋ se ɖoó anɛ a-taa maɣmaɣ, pʋcɔ kalɩmɔʋ koo nɛ kɩlɛlɩ lɛ, ŋkpɛzɩɣ tam naadozo se ŋtasɩm-m.» 
MRK.14.31	Peeɖe Pɩyɛ tasɩ yɔɔdʋʋ nɛ ɛsɛ ñɩŋɩyɛ se: «Paa sɩm yɔ, ma nɛ ŋ ɖɩsɩ, maakpɛzɩɣ kaʋ se mantasɩm-ŋ.» Ɛ-tɔmkpɛlɩkɩyaa lɛlaa yɔɔdɩ patɩŋa ḿbʋ́ ɖɔɖɔ.
MRK.14.32	Pʋwayɩ lɛ, Yesu nɛ ɛ-tɔmkpɛlɩkɩyaa patalɩ ɖenɖe payaɣ se Jesemaanɩ yɔ. Peeɖe eheyi ɛ-tɔmkpɛlɩkɩyaa se: «Ɩcaɣ cɩnɛ nɛ mowolo mɛnsɛɛ Ɛsɔ nɛ mɔnkɔɔ.» 
MRK.14.33	Ɛɖɛɣaɣ lɛ, ɛ́yáa Pɩyɛ nɛ Yakubu nɛ Yohanɛɛsɩ. Pɛɖɛ tɔmkpɛlɩkɩyaa lɛlaa yɔɔ pazɩ lɛ, pɩkpɛyɩ ɛ-yɔɔ nɛ sɔɔndʋ kpa-ɩ 
MRK.14.34	nɛ eheyi-wɛ se: «Mɛ-ɛsɛ ñɩŋaa pɩtɩɩfɛyɩ. Ɩcaɣ cɩnɛ ɩɖaŋ-m, ɩcaɣnɩ mɩ-ɛsɛ, ɩtaaɖoo.» 
MRK.14.35	Ɛlɛ́, etuzi ɛ-tɩ ɛsɩndaa pazɩ nɛ eluŋ nɛ etendi Ɛsɔ se: «Man-Caa! Yee ŋtisiɣ nɛ yee pɩsaŋ yɔ, taayele nɛ kʋñɔŋ ŋ́gʋ́ kɩtalɩ-m.» 
MRK.14.36	Ɛtasɩ yɔɔdʋʋ se: «manawa se ŋpɩzɩɣ ŋla pɩtɩŋa payɩ. Mentendiɣ-ŋ se ŋla ña-tʋmɩyɛ nɛ mantaasʋʋ kʋñɔŋ ŋ́gʋ́ kɩ-taa. Ɛlɛ́, la mbʋ́ ñe-liu wɛɛ yɔ, taala mbʋ́ me-liu wɛɛ yɔ.»
MRK.14.37	Ɛtɛm Ɛsɔ sɛʋ ḿbʋ́ lɛ, ɛpɩsɩ ɛ-tɔmkpɛlɩkɩyaa naadozo ḿbá pɔ-cɔlɔ nɛ ɛmaɣna pɔɖɔŋ ɖou. Peeɖe ɛpɔzɩ Pɩyɛ se: «Siimɔɔ, ŋwɛɛ ŋɖou! Ŋtapɩzɩ ŋcaɣnɩ ñɛ-ɛsɛ paa ñɩɩɩ! 
MRK.14.38	Ɩcaɣnɩ mɩ-ɛsɛ nɛ ɩsɛɛ Ɛsɔ, pɩtɛkɛ ḿbʋ́, ɩkɔŋ ɩsʋʋ takʋʋ taa. Ɛyáa liu wɛɛ se pala mbʋ́ pʋwɛ ɖeu yɔ, ɛlɛ́, pɛwɛnɩ kaapɩzɩtʋ.»
MRK.14.39	Ɛtasɩ ɛ-tɩ tuzuu lɛ, etendi Ɛsɔ nɛ ɛtasɩ tɔm kʋɖʋmtʋ ńdʋ́ yɔɔdʋʋ. 
MRK.14.40	Ɛtasɩ pɩsʋʋ ɛ-tɔmkpɛlɩkɩyaa cɔlɔ lɛ, ɛmaɣnɩ-wɛ pɔɖɔŋ ɖou ɖɔɖɔ. Patapɩzɩ pacaɣnɩ pɛ-ɛsɛ nɛ paanaɣ se peheyi-i se we.
MRK.14.41	Ɛpɩsɩ tozo ɖeɖe lɛ, ɛpɔzɩ-wɛ se: «Ɩwɛ ɖom yɔɔ tam ḿbʋ́? Tɔɔ, pɩmaɣaɣ! Lɛɛlɛɛyɔ alɩwaatʋ talaa se paɖʋzɩ Ɛyʋ Pɩyalʋ kɩwɛɛkɩm laɖaa nesi taa. 
MRK.14.42	Ɩkʋyɩ ɖɩkatɩ weyi ɛkpaɣ-m se ɛɖʋzɩ pe-nesi taa yɔ! Ɛkɔŋ naɣ yɔ!»
MRK.14.43	Yesu yɔɔdaɣ ḿbʋ́ lɛ, ɛ-tɔmkpɛlɩkɩyaa hiu nɛ naalɛ taa lɛlʋ weyi payaɣ se Yudaasɩ yɔ nɛ ɛyáa samaɣ nakɛyɛ patalɩ kpaagbaa. Pɔɖɔkɩ sɛsɩ kɩɖaɣlɩsɩ nɛ pɔla. Cɔjɔnaa sɔsaa nɛ paɣtʋ wɩlɩyaa nɛ Yuda ñɩma ŋgbɛyɛ taa sɔsaa petiyini-wɛ. 
MRK.14.44	Yudaasɩ ɛnʋ ɛkpaɣnɩ Yesu se ɛɖʋzɩ kɩwɛɛkɩm laɖaa nesi taa. Ɛɛtɛm kɛdʋʋ ɛyáa samaɣ ŋ́gá ɛzɩma mbʋ́ ɛlakɩ nɛ pasɩm-ɩ nɛ pakpa-ɩ yɔ. Eheyi-wɛ se: «Yee mowobi mɛnsɛɛ nɔɔyʋ nɛ mamʋzɩ ɛ-laɣzaɣ yɔɔ lɛ, ɛnʋ lɛ. Ɩkpa-ɩ ɩɖɔkɩ-ɩ ɖeu nɛ ɩɖɛnɩ-ɩ.» 
MRK.14.45	Ɛtɩtalaa lɛ, ewolo Yesu cɔlɔ nɛ eheyi-i se: «Wɩlɩyʋ, sɛɛ ɖeu!» Ɛlɛ́, ɛmʋzɩ ɛ-laɣzaɣ yɔɔ. 
MRK.14.46	Peeɖe ɛyáa ḿbá pakpa Yesu. 
MRK.14.47	Ɛlɛ́, ɛ-tɔmkpɛlɩkɩyaa taa lɛlʋ kpɛɛ sɩɣa kɩɖaɣlaɣ nɛ ɛsɛtɩ cɔjɔnaa ñʋʋdʋ tʋmlaɖʋ nɩŋgbaŋʋʋ. 
MRK.14.48	Peeɖe Yesu pɔzɩ ɛyáa ḿbá se: «Ɩkɔm ma-wayɩ nɛ sɛsɩ kɩɖaɣlɩsɩ nɛ pɔla yɔ, mɛnkɛ mɩ́lʋ́ naa we? 
MRK.14.49	Ma nɛ mɩ ɖɩɩwɛ Ɛsɔ ɖɩɣa taa kɩyakɩŋ tɩŋa nɛ mawɩlɩɣ Ɛsɔtɔm, ɛlɛ́, ɩtakpa-m. Pɩlabɩ ḿbʋ́ se pɩla ɛzɩ pamaʋ Ɛsɔtɔm Takayaɣ taa yɔ.» 
MRK.14.50	Peeɖe ɛ-tɔmkpɛlɩkɩyaa tɩŋa mɩzɩ ɖama nɛ peyebi-i. 
MRK.14.51	Ɛlɛ́, pɩsɛɣ evebu nɔɔyʋ ɖeke nɛ ɛtɩŋɩɣ ɛ-wayɩ, eehu pɩsaʋ. Pesezaa se pakpaɣ-ɩ lɛ, ɛ-pɩsaʋ cɛ nɛ 
MRK.14.52	eyebi-kʋ nɛ ese ndaakpeɖe nɛ ɛɖɛɛ.
MRK.14.53	Pʋwayɩ lɛ, pakpa Yesu se powokini-i Yuda ñɩma cɔjɔnaa ñʋʋdʋ tɛ ɖenɖe cɔjɔnaa sɔsaa nɛ pɛ-ŋgbɛyɛ taa sɔsaa nɛ pa-paɣtʋ wɩlɩyaa pekpeɣlaa yɔ. 
MRK.14.54	Pɛɖɛɣaɣnɩ-ɩ lɛ, Pɩyɛ wɛɛ mɛlʋʋ taa mɛlʋʋ taa nɛ ɛtɩŋɩɣ ɛ-wayɩ. Ɛtalɩ cɔjɔnaa ñʋʋdʋ ɛnʋ ɛ-taɣ yɔɔ lɛ, ɛ nɛ Ɛsɔ ɖɩɣa yɔɔ ɖaŋɩyaa pacaɣ nɛ pohoyuu miŋ.
MRK.14.55	Peeɖe cɔjɔnaa sɔsaa nɛ tɔm hʋyaa lɛlaa tɩŋa pañɩnaɣ aseɣɖe tɩnaa se pɔkɔɔ pɛcɛtɩnɩ Yesu taa nɛ pehiɣ-i pakʋ-ɩ. Ɛlɛ́, petehiɣ nɔɔyʋ. 
MRK.14.56	Ɛyáa sakɩyɛ woba pɛcɛtɩnɩ ɛ-taa. Ɛlɛ́, pɔ-tɔm tɛkɛ kʋɖʋmtʋ. 
MRK.14.57	Pa-taa lɛlaa kʋyaa nɛ pɛcɛtɩnɩ ɛ-taa se: 
MRK.14.58	«Ɛyɔɔdaa se ɛyɔkʋʋ Ɛsɔ ɖɩɣa ŋgá ɛyáa mawa yɔ nɛ ɛɖaɣnɩ maʋ kɩfalaɣ ŋgá ɛyáa ɩɩpɩzɩɣ pama yɔ nɛ kɩyakɩŋ naadozo.» 
MRK.14.59	Halɩ tɔm ńdʋ́ tɩ-yɔɔ, pa-aseɣɖe tɛkɛ kʋɖʋmɖɩyɛ ɖɔɖɔ.
MRK.14.60	Pʋwayɩ lɛ, cɔjɔnaa ñʋʋdʋ kʋyɩ ɛsɩŋ patɩŋa pɛ-ɛsɩndaa nɛ ɛpɔzɩ Yesu se:
MRK.14.60	«Tɔm ndʋ́ tɩtɩŋa payɩ ɛyáa panɛ pɔtɔŋ se ŋyɔɔdaa yɔ, ŋfɛyɩnɩ natʋyʋ se ŋcosuu yaa we?» 
MRK.14.61	Ɛlɛ́, Yesu suma, etocosi natʋyʋ kaʋ. Peeɖe cɔjɔnaa ñʋʋdʋ ɛnʋ, ɛtasɩ-ɩ pɔzʋʋ se: «Ña lɛ Weyi Ɛsɔ Lɩzaa Yɔ yaa we? Ña lɛ Ɛsɔ weyi pasaŋ-ɩ yɔ ɛ-Pɩyalʋ yaa we?» 
MRK.14.62	Yesu cosi-i se: «Ɛɛɛ! Đɔɖɔ lɛ, mɩtɩŋa payɩ ɩkɔŋ naʋ Ɛyʋ Pɩyalʋ, ɛcaɣ Ɛsɔ Đoŋ Tɩŋa Tʋ cɔlɔ lone kɩbanɖɛ taa. Ɩkɔŋ-ɩ naʋ ɖɔɖɔ ɛsɔmɩndʋ yɔɔ, ɛɖɔŋ kɔm.»
MRK.14.63	Cɔjɔnaa ñʋʋdʋ nɩ Yesu yɔɔdɩ ḿbʋ́ lɛ, ɛkʋyɩ ɛcɩyɩ ɛ-cɔjɔtʋ toko
MRK.14.64	Mɩ-maɣmaɣ ɩnɩ ɛzɩma mbʋ́ ɛwɛɛkɩ Ɛsɔ hɩɖɛ yɔ. Ɩmaɣzɩɣ se we?» Patɩŋa pocosi-i se: «Ɛ-tɔm sɩba, pʋwɛɛ se pakʋ-ɩ!»
MRK.14.65	Peeɖe pa-taa lɛlaa pazɩ Yesu yɔɔ tɔʋ ndaatʋ nɛ pohuuzuu ɛ-ɛsɛ yɔɔ nɛ pamakɩ-ɩ ŋguluma nɛ pɔpɔzʋʋ-ɩ se: «Kpeɣ se amabɩ-ŋ.» Pʋwayɩ lɛ, Ɛsɔ ɖɩɣa yɔɔ ɖaŋɩyaa tem-i kadanzɩ.
MRK.14.66	Alɩwaatʋ ndʋ́ Pɩyɛ wɛ taɣ yɔɔ yɔ, tɩ-taa cɔjɔnaa ñʋʋdʋ tʋmlaɖʋ halʋ ñɩnʋ nɔɔyʋ lɩwa 
MRK.14.67	nɛ ɛmaɣnɩ-ɩ, ehoyaɣ miŋ. Ɛcɔnɩ-ɩ pɩŋŋ lɛ, eheyi-i se: «Ña ɖɔɖɔ, ŋtɩŋaɣ Nazarɛɛtɩ tʋ Yesu wayɩ.» 
MRK.14.68	Peeɖe Pɩyɛ kpɛzaa se: «Mantana, maanɩɣ ndʋ́ ŋcaɣ yɔɔdʋʋ yɔ.» Pʋwayɩ lɛ, ɛlɩɩ ewolo kɩjaŋ taa. Ɛlɛ́, kalɩmɔʋ nakʋyʋ koo. 
MRK.14.69	Peeɖe tʋmlaɖʋ halʋ ñɩnʋ ɛnʋ, ɛɖaɣnɩ-ɩ naʋ nɛ eheyi mbá paawɛ ɛ-cɔlɔ yɔ se: «Pa-taa lɛlʋ lɛ abalʋ ɛnɛ.» 
MRK.14.70	Ɛlɛ́, Pɩyɛ tasɩ kpɛzʋʋ.
MRK.14.70	Pɩlabɩ fele lɛ, ɛyáa mbá paawɛ peeɖe yɔ, patasɩ-ɩ heyuu se: «Toovenim! Ŋkɛ pa-taa lɛlʋ, mbʋ́ pʋyɔɔ yɔ, ŋkɛ Galilee tʋ.» 
MRK.14.71	Peeɖe Pɩyɛ kpɛzɩ laɣ laɣ nɛ eɖuu se: «Nɛ Ɛsɔ! Mantasɩ abalʋ weyi ɩyɔɔdʋʋ ɛ-tɔm ɛzʋnɔ yɔ!» 
MRK.14.72	Ɛtɩyɔɔdɩ ḿbʋ́ lɛ, kalɩmɔʋ tasɩ kou. Ɛlɛ́, Pɩyɛ tɔzɩ tɔm ndʋ́ Yesu keheyi-i se: «Pʋcɔ kalɩmɔʋ koo nɛ kɩlɛlɩ lɛ, ŋkpɛzɩɣ tam naadozo se ŋtasɩm-m» yɔ tɩ-yɔɔ, peeɖe ɛtʋlɩ nɔɔ wooo.
MRK.15.1	Pakpa Yesu nɛ kife tanaŋ cu lɛ, tɔm hʋyaa tɩŋa payɩ kpeɣli ɖama se pala lɩmaɣza. Ḿbá yɔ: Yuda ñɩma cɔjɔnaa sɔsaa nɛ pɛ-ŋgbɛyɛ taa sɔsaa nɛ pa-paɣtʋ wɩlɩyaa. Pɛtɛma lɛ, pɔhɔkɩ Yesu nɛ powoni pɛcɛlɩ Room wiyaʋ Pilaatɩ. 
MRK.15.2	Peeɖe ɛ́lɛ́ ñɔpɔzɩ-ɩ se: «Ña lɛ Yuda ñɩma wiyaʋ sɔsɔ naa we?» Yesu cosi-i se: «Ñɔyɔɔdʋʋnɩ ḿbʋ́.» 
MRK.15.3	Peeɖe Yuda ñɩma cɔjɔnaa sɔsaa kʋyɩ ɛ-yɔɔ se ɛyʋsɩ tɔm sakɩyɛ. 
MRK.15.4	Ɛlɛ́, Pilaatɩ tasɩ-ɩ pɔzʋʋ se: «Ña-tɩ tɩŋa ŋnɩ ɛzɩma mbʋ́ pakʋyʋʋ ñɔ-yɔɔ yɔ. Ŋfɛyɩnɩ natʋyʋ se ŋcosuu yaa we?» 
MRK.15.5	Ɛlɛ́, Yesu suma, ɛtatasɩ cosuu natʋyʋ. Peeɖe pɩɖɩɣzɩ Pilaatɩ yem ɖiɣ ɖiɣ.
MRK.15.6	Paa Yuda ñɩma Paska Kazandʋ ndʋ́ lɛ, Pilaatɩ lɩzɩɣ salaka tɩnaa taa kʋɖʋm weyi ɛyáa samaɣ sɔɔlaa se palɩzɩ-ɩ yɔ. 
MRK.15.7	Ŋgʋ́, abalʋ weyi payaɣ se Baraabaasɩ yɔ nɛ ɛyáa nabɛyɛ paawɛ salaka taa. Mbʋ́ pʋyɔɔ yɔ, paakʋ ɛyʋ nɔɔyʋ alɩwaatʋ ndʋ́ tɩ-taa ɛyáa kalɩ Room wiyaʋ wayɩ yɔ. 
MRK.15.8	Peeɖe ɛyáa samaɣ kʋyaa nɛ powolo pana Pilaatɩ se ɛlabɩ-wɛ ɛzɩ ɛtɩɩlakʋʋ yɔ. 
MRK.15.9	Ɛ́lɛ́ ñɔpɔzɩ-wɛ se: «Ɩcaɣ se meyele Yuda ñɩma wiyaʋ sɔsɔ ɛnɛ yaa we?» 
MRK.15.10	Ɛpɔzɩ-wɛ ḿbʋ́, mbʋ́ pʋyɔɔ yɔ, ɛnawa se ɛsɩsɛmɩyɛ cɔjɔnaa sɔsaa laba nɛ pakpa Yesu nɛ powoni-i ɛ-cɔlɔ. 
MRK.15.11	Cɔjɔnaa sɔsaa ḿbá pasazaɣnɩ ɛyáa se pɔtɔ se mbʋ́ ɛzɩ Pilaatɩ keyele Yesu lɛ, ɛlɩzɩ-wɛ Baraabaasɩ salaka taa. 
MRK.15.12	Peeɖe Pilaatɩ tasɩ ɛyáa samaɣ pɔzʋʋ se: «Ɛbɛ ɩcaɣ se mala ɛyʋ weyi ɩyaɣ se Yuda ñɩma wiyaʋ sɔsɔ yɔ?» 
MRK.15.13	Ɛlɛ́, pama kubusi se: «Kam-ɩ kaamaŋkaɣ yɔɔ!» 
MRK.15.14	Ɛtasɩ-wɛ pɔzʋʋ se: «Ɛlɛ́ kɩwɛɛkɩm mbʋ́ kpem ɛlaba?» Ɛlɛ́, pɛtɛzɩ kubusi mabʋ ɖoŋ se: «Kam-ɩ kaamaŋkaɣ yɔɔ!» 
MRK.15.15	Pilaatɩ sɔɔlaa se ɛyáa samaɣ taa ɛla leleŋ. Pʋ-yɔɔ ɛlɩzɩ Baraabaasɩ nɛ eyele polu Yesu agbazɛɛ nɛ ɛkpaɣ-ɩ ɛcɛlɩ-wɛ se powoni-i pakam-ɩ kaamaŋkaɣ yɔɔ.
MRK.15.16	Pʋwayɩ lɛ, sɔɔjanaa woni Yesu Pilaatɩ tɛ kadaɣ taa. Peeɖe paya ɖama patɩŋa 
MRK.15.17	nɛ posuu-i awiitoko kɩsɛmʋʋ nakʋyʋ waaa nɛ palʋʋ awiya hulaɣ nɛ sɔɔɔ nɛ papam-ɩ. 
MRK.15.18	Ɛlɛ́, papazɩ-ɩ sɛʋ nɛ woŋa se: «Yuda ñɩma wiyaʋ sɔsɔ! Sɛɛ ɖeu!» 
MRK.15.19	Ɛlɛ́, pamakɩ ɛ-ñʋʋ taa ɖaʋ nɛ pɔtɔʋ ɛ-yɔɔ ndaatʋ nɛ poluŋuu ɛ-ɛsɩndaa. 
MRK.15.20	Pɛtɛm-ɩ tɛtɛ pɛŋʋʋ ḿbʋ́ lɛ, pɔhɔzɩ toko kɩsɛmʋʋ ŋ́gʋ́ nɛ papɩsɩnɩ e-wondu posuu-i. Pʋwayɩ lɛ, pakpaɣ-ɩ se powokini tɛtʋ wayɩ nɛ pakam-ɩ kaamaŋkaɣ yɔɔ.
MRK.15.21	Pɛɖɛɣaɣnɩ Yesu lɛ, pakatɩ Alɛksandrɩ nɛ Ruufuusi pa-caa, ɛ-tɛ Siirɛɛnɩ egeetiye taa, payaɣ-ɩ se Siimɔɔ. Ɛɛlɩnɩ tɛyɛ yɔɔ nɛ ekpeŋ. Peeɖe sɔɔjanaa kpa-ɩ nɛ ɖoŋ se ɛhɔɔlɩ Yesu kaamaŋkaɣ.
MRK.15.22	Powoni Yesu ɖenɖe payaɣ se Goligota yɔ, pʋ-tɔbʋʋ se «ñʋmbɔɔyaɣ lone». 
MRK.15.23	Patanɩ Yesu lɛ, pɛcɛlɩ-ɩ sʋlʋm mbʋ́ pesidi pɩ-taa kɔyɛ nɖɩ́ payaɣ se miiri
MRK.15.24	Peeɖe pakam-ɩ kaamaŋkaɣ yɔɔ.
MRK.15.24	Pɛtɛma lɛ, papazɩ ɖama e-wondu tayʋʋ. Peeɖe paɖʋ miika se pana ŋgʋ́ paa weyi ɛkpakɩɣ yɔ. 
MRK.15.25	Pakaŋaɣ-ɩ lɛ, pɩmakaɣ ɛzɩ tanaŋ tɛɛ ñɩɣtʋ nakʋ yɔ. 
MRK.15.26	Paama kpata nakʋyʋ yɔɔ mbʋ́ pʋ-yɔɔ pakam-ɩ yɔ nɛ paka kaamaŋkaɣ yɔɔ ɛ-ñʋʋ taa. Pamawa se: «Ɛnɛ lɛ Yuda ñɩma wiyaʋ sɔsɔ.» 
MRK.15.27	Paakam ɖɔɖɔ mɩ́láa naalɛ nabɛyɛ ɛ-cɔlɔ: lɛlʋ ɛ-nɩwaŋ yɔɔ nɛ lɛlʋ ɛ-nɩmɩyɛ yɔɔ. [ 
MRK.15.28	Ḿbʋ́ tɔm ndʋ́ paama Ɛsɔtɔm Takayaɣ taa yɔ, tɩlaba. Ńdʋ́ lɛ se: «Azaɣ́a hɛkʋ taa paɖʋʋ-ɩ.»]
MRK.15.29	Nʋmɔɖɔnaa mbá pɛɖɛɣaɣnɩ peeɖe yɔ, pekpiɣyiɣ-i ñʋŋ nɛ patʋʋ-ɩ se: «Hei! Weyi ña ŋtɔŋaɣ se ŋyɔkʋʋ Ɛsɔ ɖɩɣa nɛ ŋɖaɣnɩ-kɛ maʋ nɛ kɩyakɩŋ naadozo yɔ, 
MRK.15.30	ya ña-maɣmaɣ ña-ñʋʋ! Tibini kaamaŋkaɣ yɔɔ nɛ ɖɩna.» 
MRK.15.31	Yuda ñɩma cɔjɔnaa sɔsaa nɛ pa-paɣtʋ wɩlɩyaa pɛpɛŋaɣ Yesu tɛtɛ ḿbʋ́ ɖɔɖɔ nɛ pɔpɔzʋʋ ɖama se: «Ɛyabɩ lɛlaa ñʋʋ ɛzɩma tɛ ɛɛpɩzɩɣ se ɛya ɛ-maɣmaɣ ɛ-ñɩŋgʋ! 
MRK.15.32	Weyi ña ŋheyiɣ se ña lɛ Izrɛɛlɩ wiyaʋ sɔsɔ nɛ Weyi Ɛsɔ Lɩzaa Yɔ, yee ŋtibini kaamaŋkaɣ yɔɔ nɛ ɖɩna yɔ, pʋbʋ ɖɩwɛɣnɩ lidaʋ ñɔ-yɔɔ.» Halɩ pɩkpɛndɩnɩ mbá paakam-wɛ ɛ-cɔlɔ yɔ nɛ patʋʋ-ɩ ɖɔɖɔ.
MRK.15.33	Puwiye ńɖɩ́ wɩsɩ siɣaa lɛ, cɩkpɛndʋʋ yu ɛjaɖɛ tɩŋa kpemm nɛ pʋkɔɔ pɩsɩɩnɩ ɖanaɣ ñɩɣtʋ naadozo. 
MRK.15.34	Peeɖe Yesu mabɩ kubusi se: «Eloyi, Eloyi! Lamaa sapaktanɩɩ?» Pʋ-tɔbʋʋ se: «Mɛ-Ɛsɔ, mɛ-Ɛsɔ! Pɩlabɩ ɛzɩma nɛ ŋlɔ-m?» 
MRK.15.35	Mbá paawɛ peeɖe yɔ, pa-taa lɛlaa nɩ ḿbʋ́ lɛ, pɔtɔŋ se: «Ɩnɩɩ ɛyaɣʋ Elii!» 
MRK.15.36	Peeɖe pa-taa lɛlʋ sewa nɛ ewolo ɛkpaɣ kʋca nɛ ewoni elii sʋlʋm kɩñɩŋɩm nabʋyʋ taa nɛ ɛtʋʋ ɖaʋ nakʋyʋ nɔɔ taa nɛ ɛwɩlɩɣ Yesu se ɛmʋzɩ nɛ ɛtɔŋ se: «Iyele ɖɩna se Elii kɔŋ etisi-i yaa we?» 
MRK.15.37	Pʋwayɩ lɛ, Yesu ma kubuka ɖoŋ nɛ ɛhɛɛ.
MRK.15.38	Alɩwaatʋ ńdʋ́ tɩ-yɔɔ pɩsaʋ sɔsɔʋ ŋgʋ́ paakaɣ Ɛsɔ ɖɩɣa taa yɔ, kɩkpaɣnɩ ñʋʋ taa faɣʋ nɛ kitii kɩkaɖɩnɩ pɩ-tɛɛ hɔɔlɩŋ naalɛ. 
MRK.15.39	Room sɔɔja sɔsɔ weyi ɛɛsɩŋ Yesu ɛsɩndaa yɔ, ɛna ɛzɩma mbʋ́ Yesu mabɩ kubuka nɛ ɛhɛɛ yɔ lɛ, ɛtɔ se: «Toovenim, ɛnɛ ɛɛkɛ Ɛsɔ Pɩyalʋ!»
MRK.15.40	Halaa nabɛyɛ kɛwɛ poliŋ nɛ pɔcɔŋna ɖɔɖɔ. Pa-taa lɛlaa yɔ: Yoosi nɛ Yakubu cikpelu po-ɖoo Maarɩɩ nɛ Magdala tɛtʋ taa Maarɩɩ nɛ Saloomee. 
MRK.15.41	Halaa ḿbá patɩŋaɣnɩ Yesu alɩwaatʋ ndʋ́ ɛɛwɛ Galilee egeetiye taa yɔ nɛ pasɩŋnɩ-ɩ. Halaa lɛlaa sakɩyɛ mbá ɛ nɛ wɛ paawobi Yeruusalɛm yɔ, paawɛ peeɖe ɖɔɖɔ.
MRK.15.42	Kɩyakʋ ŋgʋ́ pʋwɛɛ se pɔñɔɔzɩ pɩtɩŋa payɩ nɛ pʋcɔ kife kɩyakʋ kɩhɛzʋʋ yɔ ki-wiye wɩsɩ tibi ɖʋʋ lɛ, 
MRK.15.43	Ariimatee tʋ weyi payaɣ se Yozɛɛfʋ, ɛkɛ Yuda ñɩma tɔm hʋyaa taa lɛlʋ nɛ ɛɛɖaŋ Ɛsɔ Kewiyaɣ nɛ ɛyáa tɩŋa ñaŋ-ɩ yɔ, ɛkaɖɩ nɛ ewolo Pilaatɩ cɔlɔ. Ewoba lɛ, etendi-i se yee etisiɣ yɔ, ɛcɛlɩ-ɩ Yesu nɛ ewona epi. 
MRK.15.44	Peeɖe pɩɖɩɣzɩ Pilaatɩ se Yesu tɛm sɩbʋ, ɛlɛ́ ɛ́yáa sɔɔja sɔsɔ nɛ ɛpɔzɩ-ɩ se: «Yesu sɩbʋ yɔ, pɩtɛm leɖuu naa we?» 
MRK.15.45	Sɔɔja ɛnʋ ecosi-i lɛ, ɛha Yozɛɛfʋ nʋmɔʋ se ewolo etisi-i. 
MRK.15.46	Pʋwayɩ lɛ, ɛ́lɛ́ ya pɩsaʋ kɩfalʋʋ kʋhʋlʋmʋʋ nakʋyʋ nɛ etisi Yesu nɛ kaamaŋkaɣ yɔɔ nɛ ɛhɔkɩ-ɩ kɩ-taa nɛ ewoni-i epi pɩlaʋ ŋgʋ́ pɛcɛsɩ ɛwaɣ taa yɔ kɩ-taa nɛ epilisi pɩyɛ sɔsɔɖɛ naɖɩyɛ nɛ ɛɖɩɣ kʋ-nɔɔ. 
MRK.15.47	Yoosi nɛ Yakubu po-ɖoo Maarɩɩ nɛ Magdala Maarɩɩ paawɛɛ nɛ pɔcɔŋnɩ ɖenɖe pepiŋaɣ-ɩ yɔ.
MRK.16.1	Kɩyakʋ kɩhɛzʋʋ ɖɛwa lɛ, Yoosi nɛ Yakubu po-ɖoo Maarɩɩ nɛ Magdala Maarɩɩ nɛ Saloomee powolo paya kɔyɛ sɔzɩŋ ñɩnɖɛ se powoni pataa Yesu yɔɔ. 
MRK.16.2	Kifem kujuka lɛ, pakʋyɩ tanaŋ cu se patalɩ pɩlaʋ yɔɔ nɛ pʋcɔ wɩsɩ kpa. 
MRK.16.3	Pɛɖɛɣaɣ lɛ, pɔpɔzʋʋ ɖama se: «Atʋlʋʋ-ɖʋ pɩyɛ nɖɩ́ ɖɩwɛ pɩlaʋ nɔɔ yɔ?» 
MRK.16.4	Patalaa lɛ, panaɣ pɩtɛm tʋlʋʋ pɩyɛ sɔsɔɖɛ ńɖɩ́ yem nɛ pɩsɩɩ-ɖɩ kɩjaʋ. 
MRK.16.5	Pasʋ pɩlaʋ taa lɛ, pamaɣnɩ evebu nɔɔyʋ caɣ pa-nɩwaŋ yɔɔ. Esu toko sɔsɔʋ kʋhʋlʋmʋʋ nakʋyʋ waaa, ɛlɛ́ sɔɔndʋ kpa-wɛ. 
MRK.16.6	Peeɖe evebu ɛnʋ eheyi-wɛ se: «Sɔɔndʋ ɛtaakpa-mɩ. Nazarɛɛtɩ tʋ Yesu weyi paakam kaamaŋkaɣ yɔɔ yɔ, ɛnʋ ɩñɩnɩɣ yaa we? Efema, ɛfɛyɩ cɩnɛ. Ɩcɔnɩ ɩna ɖenɖe paahɛzɩ-ɩ yɔ. 
MRK.16.7	Iwolo iheyi Pɩyɛ nɛ Yesu tɔmkpɛlɩkɩyaa lɛlaa se ɛɖɛ-wɛ nɔɔ nɛ ewolo Galilee egeetiye taa. Peeɖe pamakɩnɩ-ɩ ɛzɩ eeheyuu-wɛ yɔ.»
MRK.16.8	Peeɖe pakpaɣ seya nɛ palɩɩnɩ pɩlaʋ taa nɛ sɔɔndʋ nɛ peseliɣ. Ɛlɛ́, peteheyi nɔɔyʋ natʋyʋ. Mbʋ́ pʋyɔɔ yɔ, sɔɔndʋ kakɩlɩ-wɛ kpaʋ.
MRK.16.9	Kujuka ŋgá ke-wiye tanaŋ cu Yesu fema yɔ, ɛlɩzɩ ɛ-tɩ nɛ ɛcalɩ wɩlʋʋ Magdala Maarɩɩ weyi ɛ-wayɩ ɛɛɖɔɔnɩ aleewaa lʋbɛ yɔ. 
MRK.16.10	Peeɖe Magdala Maarɩɩ woba ɛkɛdɩ Yesu tɔmkpɛlɩkɩyaa mbʋ́ ɛnawa yɔ. Ɛtalaa lɛ, ɛmaɣnɩ-wɛ, pacaɣ leɣa nɛ pewiliɣ. 
MRK.16.11	Eheyi-wɛ se: «Yesu fema nɛ ma-maɣmaɣ mana-ɩ nɛ mɛ-ɛsɛ.» Eheyi-wɛ ḿbʋ́ lɛ, petetisi.
MRK.16.12	Yesu tɔmkpɛlɩkɩyaa naalɛ wokaɣnɩ tɛtʋ wayɩ. Peeɖe Yesu lɩzɩ ɛ-tɩ nɛ ɛwɩlɩ-wɛ, ɛlɛ́ ɛɛlɛɣzaa. 
MRK.16.13	Tɔmkpɛlɩkɩyaa ḿbá, pa-naalɛ papɩsaa peheyi-tʋ pa-taabalaa lɛ, paba tetisi-tʋ ɖɔɖɔ.
MRK.16.14	Pʋwayɩ lɛ, Yesu lɩzɩ ɛ-tɩ nɛ ɛwɩlɩ ɛ-tɔmkpɛlɩkɩyaa hiu nɛ kʋɖʋm alɩwaatʋ ndʋ́ pacaɣaɣ pɔtɔkɩ tɔɔnaɣ yɔ nɛ ɛkalɩ-wɛ se pɩlabɩ ɛzɩma nɛ pa-laŋa wɛɛ kpɩzɩŋ. Mbʋ́ pʋyɔɔ yɔ, pataatisi ɛyáa mbá peheyaɣ-wɛ se efema yɔ pɔ-tɔm. 
MRK.16.15	Pʋbʋ wayɩ lɛ, eheyi-wɛ se: «Ɩcɔɔ kedeŋa kpeekpe nɛ isusi ɛyáa Laŋhɛzɩyɛ Tɔm. 
MRK.16.16	Yee nɔɔyʋ etisaa lɛ, ɩlabɩ-ɩ lɩm sɔʋ sɔnzɩ nɛ Ɛsɔ ya ɛ-ñʋʋ. Ɛlɛ́, yee nɔɔyʋ ekizaa yɔ, Ɛsɔ kʋʋ ɛ-tɔm. 
MRK.16.17	Ɩɩnaɣ Ɛsɔ hama lakasɩ nzɩ́ mbá pɛwɛnɩ lidaʋ ɛ-yɔɔ yɔ, pɔkɔŋ labʋ yɔ: pɔɖɔɔnʋʋ aleewaa nɛ mon-ɖoŋ nɛ pɔyɔɔdɩ kʋnʋmɩŋ ndɩ ndɩ ɖɔɖɔ. 
MRK.16.18	Papɩzɩɣ pakpa ɖʋmaa mbá pañasɩɣ ɛyáa nɛ pasɩkɩ yɔ nɛ pe-nesi nɛ pɔñɔɔ mbʋ́ pʋkʋʋ ɛyáa yɔ ɖɔɖɔ, ɛlɛ́, pɩɩlakɩ-wɛ pʋyʋ. Patɩnɩɣ kʋdɔndɩnaa yɔɔ nesi ɖɔɖɔ nɛ pɔ-yɔɔ cɛ.»
MRK.16.19	Kɩpaɣlʋ Yesu tɛm ɛ-tɔmkpɛlɩkɩyaa yɔɔdɩnaʋ ḿbʋ́ lɛ, pɩkpazɩ-ɩ ɛsɔdaa yem nɛ ɛcaɣ Ɛsɔ cɔlɔ lone kɩbanɖɛ taa. 
MRK.16.20	Pʋwayɩ lɛ, ɛ-tɔmkpɛlɩkɩyaa ñɛɖɛɛ nɛ posusuu Laŋhɛzɩyɛ Tɔm paa le. Kɩpaɣlʋ sɩŋaɣnɩ-wɛ pa-tʋmɩyɛ taa nɛ ɛtɩŋɩɣnɩ hama lakasɩ ndɩ ndɩ yɔɔ nɛ ɛwɩlɩɣ se tɔm ndʋ́ posusuu yɔ, tɩkɛ toovenim.
LUK.1.1+LUK.1.2	Ɛyáa nabɛyɛ na mbʋ́ Ɛsɔ laba ɖɛ-tɛ yɔ ɖooo kajalaɣ taa. Pʋwayɩ lɛ, posusi Ɛsɔtɔm. Pʋbʋ wayɩ lɛ, pɛkɛdɩ-ɖʋ mbʋ́ pɩtɩŋa payɩ palaba yɔ nɛ ɖa-taa ɛyáa sakɩyɛ pazɩ-tʋ maʋ. 
LUK.1.3	Pʋ-yɔɔ ma ɖɔɖɔ mañɩnaa nɛ mana mbʋ́ pɩtɩŋa payɩ pɩlaba ɖooo kiɖe tɛɛ ɖeyi ɖeyi yɔ lɛ, mana se ña ɖa-caa Tewofiili lɛ, pʋmʋnaa se mama-tʋ ti-lona taa nɛ mɛnkɛdɩ-ŋ. 
LUK.1.4	Malakɩ ḿbʋ́ se ŋpɩzɩ ŋtɩlɩ se tɔm ndʋ́ tɩtɩŋa payɩ pawɩlɩ-ŋ yɔ, tɩkɛ toovenim.
LUK.1.5	Alɩwaatʋ ndʋ́ Eroodi kɛ wiyaʋ sɔsɔ Yudee egeetiye taa yɔ, cɔjɔ nɔɔyʋ kɛwɛɛ nɛ payaɣ-ɩ se Zakaarii. Ɛɛkɛ Abiya hɔʋ taa tʋ lɛlʋ. Payaɣ ɛ-halʋ se Elizaabɛɛtɩ, ɛ́lɛ́ ñɛkɛ Aarɔɔnɩ liɖe taa tʋ. 
LUK.1.6	Pe-wezuu caɣʋ wɛ ɖeu Ɛsɔ ɛsɩndaa nɛ pɔɖɔŋ Kɩpaɣlʋ paɣtʋ tɩŋa yɔɔ camɩyɛ, natʋyʋ fɛyɩ se paawanɩ-wɛ. 
LUK.1.7	Ɛlɛ́, pɛfɛyɩnɩ pɩɣa. Mbʋ́ pʋyɔɔ yɔ, Elizaabɛɛtɩ kɛ kaalʋlaɣ, ŋgʋ́ pa-naalɛ pakpadɩyɩ pɩŋŋ.
LUK.1.8	Nakʋyʋ wiye lɛ, pɩtalɩnɩ Zakaarii hɔʋ taa ñɩma se pala tʋmɩyɛ Ɛsɔ ɛsɩndaa nɛ Zakaarii wɛɛ ɛlakɩ ɛ-cɔjɔtʋ tʋmɩyɛ. 
LUK.1.9	Peeɖe paɖʋ miika nɛ palɩzɩ-ɩ ɛzɩ palakʋʋ Yuda ñɩma cɔjɔnaa sɔnzɩ taa yɔ se ɛsʋʋ Kɩpaɣlʋ ɖɩɣa taa lone kaɖɛ ñɩnɖɛ taa nɛ ɛɖʋ tɩlaaɖɩ miŋ taa. 
LUK.1.10	Ɛsʋwa nɛ ɛɖʋʋ lɛ, ɛyáa samaɣ tɩŋa wɛɛ awayɩ nɛ pɛsɛɣ Ɛsɔ. 
LUK.1.11	Peeɖe Kɩpaɣlʋ tiyiyu nɔɔyʋ lɩ ɛ-yɔɔ nɛ ɛsɩŋ lone kɩbanɖɛ taa tɩlaaɖɩ ɖɩhɔɖɛ. 
LUK.1.12	Zakaarii na-ɩ lɛ, pɩlabɩ-ɩ yaaa nɛ sɔɔndʋ kpa-ɩ. 
LUK.1.13	Ɛlɛ́, tiyiyu ɛnʋ eheyi-i se: «Zakaarii! Taasɔɔndɩ, Ɛsɔ nɩ ñe-tenduu. Ña-halʋ Elizaabɛɛtɩ hakɩ howa nɛ ɛlʋlɩ abalɩbɩɣa nɛ ŋyaa-kɛ se Yohanɛɛsɩ. 
LUK.1.14	Pɩlakɩ-ŋ leleŋ nɛ ña-taa hʋlʋmɩ nɛ ɛyáa sakɩyɛ mayɩ amaya nɛ ka-lʋlʋʋ. 
LUK.1.15	Mbʋ́ pʋyɔɔ yɔ, kɛkɛɣ ɛyʋ sɔsɔ Kɩpaɣlʋ ɛsɩndaa. Kaañɔʋ sʋlʋm mbʋ́ pʋkʋʋ ɛyáa yɔ pɩ-taa nabʋyʋ. Fezuu Kiɖeɖeu wɛɣ kɔ-cɔlɔ ɖooo ko-ɖoo lotu taa. 
LUK.1.16	Ŋ́gʋ́ yekina nɛ Izrɛɛlɩ ñɩma sakɩyɛ pɩsɩnɩ pa-Kɩpaɣlʋ Ɛsɔ yɔɔ. 
LUK.1.17	Ka-maɣmaɣ kɛwɛɣnɩ náyʋ Elii lɩmaɣza nɛ e-ɖoŋ nɛ kɛɖɛɛ Kɩpaɣlʋ ɛnʋ nɔɔ nɛ kɛkpɛndɩ caanaa nɛ pe-piya nɛ kokuli kaañamtʋ tɩnaa ɛsɛ nɛ papɩsɩ kʋtʋʋzaa nɛ kɔñɔɔzɩ ɛjaɖɛ taa ñɩma ɖeu nɛ paɖaŋ Kɩpaɣlʋ ɛnʋ kpam.»
LUK.1.18	Ɛlɛ́, Zakaarii pɔzɩ tiyiyu ɛnʋ se: «Ɛbɛ wɩlɩɣ-m se pɩkɛ toovenim? Ma nɛ ma-halʋ ɖɩtɛm kpadɩyʋʋ!» 
LUK.1.19	Peeɖe tiyiyu ɛnʋ ecosi-i se: «Ma Gabrɩyɛɛlɩ, Ɛsɔ cɔlɔ mɛwɛɛ. Ɛnʋ tiyini-m se mɔnkɔɔ meheyi-ŋ tɔm kɩbandʋ tʋnɛ. 
LUK.1.20	Đenɖe ŋtetisi se mɔn-tɔm kɔŋ labʋ alɩwaatʋ ndʋ́ paɖʋwa yɔ tɩ-yɔɔ yɔ, ŋpɩsɩɣ kaayɔɔdaɣ nɛ pʋkɔɔ pɩsɩɩnɩ kɩyakʋ ŋgʋ́ mɔn-tɔm ńdʋ́ tɩlaba yɔ.»
LUK.1.21	Alɩwaatʋ ńdʋ́ lɛ, ɛyáa samaɣ kɛwɛ awayɩ nɛ kaɖaŋ Zakaarii nɛ pɩlabɩ-kɛ piti. Mbʋ́ pʋyɔɔ yɔ, ɛkɩlɩ leɖuu lone kaɖɛ ñɩnɖɛ ńɖɩ́ ɖɩ-taa. 
LUK.1.22	Ɛlɩwa lɛ, ɛtapɩzɩ ekuli ɛ-nɔɔ nɛ ɛyɔɔdɩnɩ-wɛ. Nesi yem ɛyɔɔdaɣnɩ-wɛ. Peeɖe peɖiɣzinaa se Ɛsɔ wɩlɩ-ɩ pʋyʋ lone ńɖɩ́ ɖɩ-taa. 
LUK.1.23	Kɩyakɩŋ weyi pʋwɛɛ se Zakaarii ɛlabɩnɩ tʋmɩyɛ Ɛsɔ ɖɩɣa taa yɔ ɩtɛma lɛ, ɛlɩɩ ekpe. 
LUK.1.24	Pɩlabɩ pazɩ lɛ, ɛ-halʋ Elizaabɛɛtɩ haɣ howa. Ɛlɛ́, ɛmɛlɩ ɖɩɣa fenasɩ kagbaanzɩ. Peeɖe ɛyɔɔdaa se: 
LUK.1.25	«Mana mbʋ́ Kɩpaɣlʋ labɩ-m yɔ: ɛlabɩ-m lootiye nɛ ɛlɩzɩ-m mbʋ́ pɩkɛnɩ-m fɛyɛ ɛyáa ɛsɩndaa yɔ pɩ-taa.»
LUK.1.26	Pɩlabɩ fenasɩ loɖo ɛzɩ Elizaabɛɛtɩ haɣʋ howa yɔ. Alɩwaatʋ ńdʋ́ʋ́ Ɛsɔ tiyi e-tiyiyu Gabrɩyɛɛlɩ Galilee tɛtʋ ndʋ́ payaɣ-tʋ se Nazarɛɛtɩ yɔ tɩ-taa. 
LUK.1.27	Etiyi-i pɛlɛ nɔɔyʋ cɔlɔ. Pɛlɛ ɛnʋ, weyi esu-i yɔ, payaɣ-ɩ se Yozɛɛfʋ. Yozɛɛfʋ kɛ wiyaʋ sɔsɔ Daaviidi liɖe taa tʋ. Pɛlɛ ɛnʋ lɛ, payaɣ-ɩ se Maarɩɩ. 
LUK.1.28	Peeɖe Ɛsɔ tiyiyu woba ɛ-cɔlɔ nɛ ɛsɛɛ-ɩ se: «Weyi ña Ɛsɔ labɩ-ŋ lootiye yɔ, sɛɛ ɖeu! Kɩpaɣlʋ wɛ ñɔ-cɔlɔ.» 
LUK.1.29	Ɛyɔɔdɩ ḿbʋ́ lɛ, pɩla Maarɩɩ yaaa nɛ ɛpɔzɩ ɛ-tɩ se sɛtʋ ńdʋ́ tɩ-tɔbʋʋ se we? 
LUK.1.30	Peeɖe Ɛsɔ tiyiyu ɛnʋ eheyi-i se: «Maarɩɩ! Taasɔɔndɩ, Ɛsɔ labɩ-ŋ lootiye. 
LUK.1.31	Ŋhakɩ howa nɛ ŋlʋlɩ abalɩbɩɣa nɛ ŋyaa-kɛ se Yesu. 
LUK.1.32	Kɔkɔŋ kɛʋ sɔsɔ nɛ payaa-kɛ se Ɛsɔ Caabiyuu Pɩyalʋ nɛ Kɩpaɣlʋ Ɛsɔ ɛnʋ, ɛcɛlɩ-kɛ kewiyaɣ sɔsɔɔ ɛzɩ kɔ-cɔzɔ Daaviidi ñɩŋga yɔ. 
LUK.1.33	Ŋ́gá kɔŋnɩ tɔɔʋ kewiyaɣ tam Yakubu liɖe taa. Ke-kewiyaɣ ŋ́gá, kaakɔŋ sɩʋ tɩnaɣ.»
LUK.1.34	Peeɖe Maarɩɩ pɔzɩ Ɛsɔ tiyiyu ɛnʋ se: «Ɛzɩma pɩlakɩ ḿbʋ́ nɛ mantasɩ abalʋ?»
LUK.1.35	Ɛ́lɛ́ cosi-i se: «Ɛsɔ Caabiyuu Fezuu Kiɖeɖeu tiki ñɔ-yɔɔ nɛ ki-ɖoŋ nɛ kihuuzi ñɔ-yɔɔ ɖeu ɛzɩ kuzotuu yɔ. Pʋ-yɔɔ pɩɣa ŋgá ŋlʋlʋʋ yɔ, kɛkɛɣ Ɛsɔ ñɩnʋ nɛ payaa-kɛ se: Ɛsɔ Pɩyalʋ. 
LUK.1.36	Đɔɖɔ lɛ, ña-ñɩnʋ Elizaabɛɛtɩ weyi pɔtɔŋaɣ-ɩ se ɛkɛ kaalʋlaɣ yɔ, paa ɛkpadɩyaa yɔ, ɛhaɣ howa. E-fenasɩ loɖo yɔ, ɛlʋlʋʋ abalɩbɩɣa. 
LUK.1.37	Mbʋ́ pʋyɔɔ yɔ, nabʋyʋ fɛyɩ se Ɛsɔ ɛɛpɩzɩɣ ɛlabɩ-pʋ.» 
LUK.1.38	Peeɖe Maarɩɩ heyi-i se: «Mɛnkɛ Kɩpaɣlʋ tʋmlaɖʋ. Pɩla ɛzɩ ŋheyuu-m yɔ.» Ɛlɛ́, Ɛsɔ tiyiyu ɛnʋ ɛcaŋ ɛɖɛɛ.
LUK.1.39	Pɩlaba pazɩ lɛ, Maarɩɩ ɖɛɛ. Ɛɖɔŋaɣ lɛɛlɛɛ nɛ ɛkpaɣ pʋʋ se ewolo Yudee egeetiye tɛtʋ natʋyʋ taa. 
LUK.1.40	Ɛtalaa lɛ, ɛsʋʋ Zakaarii ɖɩɣa taa nɛ ɛsɛɛ Elizaabɛɛtɩ. 
LUK.1.41	Elizaabɛɛtɩ nɩ Maarɩɩ sɛtʋ lɛ, ɛ-pɩɣa ciɣdi ɛ-taa nɛ Fezuu Kiɖeɖeu tii ɛ-yɔɔ. 
LUK.1.42	Peeɖe ɛmabɩ kubuka se: «Ɛsɔ ɛ́wazɩ ñɔ-yɔɔ nɛ pɩkɩlɩ halaa tɩŋa nɛ ɛ́wazɩ ɖɔɖɔ pɩɣa ŋgá ŋkɔŋ lʋlʋʋ yɔ kɔ-yɔɔ! 
LUK.1.43	Ma anɩ nɛ ña weyi ŋlʋlʋʋ Kɩpaɣlʋ yɔ, ŋkɔɔ mɛn-tɛ! Ŋɖʋ-m hɩɖɛ siŋŋ! 
LUK.1.44	Mantɩnɩ ñɛ-sɛtʋ lɛ, pɩla man-taa pɩɣa leleŋ nɛ keciɣdi. 
LUK.1.45	Ña lɛ, ŋhiɣ ña-tɩ! Mbʋ́ pʋyɔɔ yɔ, ŋtisaa se tɔm ndʋ́ Kɩpaɣlʋ tiyaa nɛ peheyi-ŋ yɔ, tɩla. Tɩkɔŋ labʋ.» 
LUK.1.46	Elizaabɛɛtɩ yɔɔdɩ ḿbʋ́ lɛ, Maarɩɩ tɔ se: «Mansaŋ Kɩpaɣlʋ siŋŋ! 
LUK.1.47	Ma-laŋɩyɛ hʋlʋmɩnɩ-ɩ. Ɛnʋ lɛ Ɛsɔ weyi ɛyabɩ ma-ñʋʋ yɔ. 
LUK.1.48	Etisi ɛ-ɛsɛ nɛ ɛcɔnɩ weyi ma mɛnkɛ halʋ yem nɛ malakɩ ɛ-tʋmɩyɛ yɔ. Pʋ-yɔɔ lɛ, pɩkpaɣʋnɩ lɛɛlɛɛyɔ yɔ, ɛyáa kpeekpe wɛɣ yɔɔdʋʋ yɔɔ se mehiɣ man-tɩ. 
LUK.1.49	Mbʋ́ pʋyɔɔ yɔ, Đoŋ Tɩŋa Tʋ labɩ-m mbʋ́ pʋwɛ ɖeu pɩŋŋ yɔ. Ɛnʋ lɛ Ɛsɔ. 
LUK.1.50	Đooo ɛzɩ pʋwɛʋ yɔ, mbá pañaŋ-ɩ yɔ, ɛnaɣ pa-pʋtɔdɩyɛ. 
LUK.1.51	Ɛ-maɣmaɣ ɛlabɩ tʋma sɔsɔna nɛ e-ɖoŋ: ɛɖɔɔnɩ mbá pakpazɩɣ pa-tɩ yɔ nɛ pese pamɩzɩ ɖama. 
LUK.1.52	Etisi awiya sɔsɔna a-kpelisi yɔɔ nɛ ɛkpazɩ mbá patakpaɣ-wɛ payaa pʋyʋ yɔ lone kɩbanɖɛ taa. 
LUK.1.53	Ɛha kʋñɔndɩnaa ñɩm sakɩyɛ nɛ piyele ɛɖɔɔnɩ ñɩm tɩnaa nɛ pɛɖɛɛ nesi kpɛɖɛ yeɣ yeɣ. 
LUK.1.54	Ɛkɔm Izrɛɛlɩ ñɩma mbá pɛkɛ ɛ-tʋmlaɖaa yɔ sɩnaʋ. Ɛwɩlɩɣ-wɛ tam se ɛsɔɔlɩ-wɛ. 
LUK.1.55	Ɛtɔsɔɔ ɛ-camɩyɛ lakasɩ nzɩ́ ɛɖʋwa se ɛlakɩ ɖɔ-cɔzɔnaa, Abraham nɛ e-liɖe taa ñɩma yɔ sɩ-yɔɔ kaʋ.»
LUK.1.56	Ɛtɛm yɔɔdʋʋ lɛ, ɛcaɣ Elizaabɛɛtɩ tɛ ɛzɩ fenasɩ naadozo yɔ nɛ pʋcɔ ɛpɩsɩ ekpe.
LUK.1.57	Elizaabɛɛtɩ fenaɣ talaa lɛ, ɛlʋlɩ abalɩbɩɣa 
LUK.1.58	nɛ ɛ-cɔlɔ ñɩma nɛ e-liɖe taa ñɩma panɩɩ se Kɩpaɣlʋ na ɛ-pʋtɔdɩyɛ siŋŋ. Peeɖe pa nɛ ɩ pɛkpɛndaa pamayɩ amaya. 
LUK.1.59	Pɩɣa ŋgá kalabɩ kɩyakɩŋ lutozo lɛ, powolo se pɛpɛlɩɣ-kɛ nɛ pɔtɔ se payaa-kɛ ka-caa hɩɖɛ se Zakaarii. 
LUK.1.60	Peeɖe ko-ɖoo cosaa se: «Aayɩ, payaa-kɛ se Yohanɛɛsɩ.» 
LUK.1.61	Ɛlɛ́, pocosi-i se: «Patayaa ñe-liɖe taa tʋ nɔɔyʋ ḿbʋ́.»
LUK.1.62	Peeɖe pɔpɔzɩ ka-caa Zakaarii nɛ nesi wɩlʋʋ taa se e-liu wɛɛ se payaa ɛ-pɩɣa se we? 
LUK.1.63	Ɛlɛ́, Zakaarii wɩlɩ se powoni-i maʋ kpata. Powonaa lɛ, ɛma kʋ-yɔɔ se: «Ka-hɩɖɛ lɛ Yohanɛɛsɩ.» Peeɖe pɩɖɩɣzɩ ɛyáa tɩŋa. 
LUK.1.64	Zakaarii tɛm maʋ ḿbʋ́ lɛ, ɛ-nzʋlʋmɩyɛ yɛɖɩ nɛ ɛpazɩ yɔɔdʋʋ nɛ ɛsaŋ Ɛsɔ. 
LUK.1.65	Ɛlɛ́, sɔɔndʋ kpa ɛ-cɔlɔ ñɩma nɛ Yudee pʋŋ taa ñɩma tɩŋa kɛdɩɣ ɖama mbʋ́ pɩlaba yɔ. 
LUK.1.66	Mbá patɩŋa panɩ tɔm ńdʋ́ yɔ, pamaɣzɩ pɩŋŋ nɛ pɔpɔzʋʋ pa-tɩ se: «Ɛbɛ pɩɣa pɩcɩɩcɩyɩm ɛnɛ ɛkaɣ kɛʋ?»
LUK.1.66	Meheyiɣ-mɩ se Kɩpaɣlʋ ɖoŋ kɛwɛ kɔ-yɔɔ siŋŋ.
LUK.1.67	Pɩɣa pɩcɩɩcɩyɩm ɛnʋ ɛ-caa Zakaarii nzʋlʋmɩyɛ yɛɖaa lɛ, Fezuu Kiɖeɖeu tii ɛ-yɔɔ nɛ ɛpazɩ yɔɔdʋʋ tɔm ndʋ́ tɩlɩnɩ Ɛsɔ cɔlɔ yɔ. Ńdʋ́ lɛ se: 
LUK.1.68	«Pasa ɖa-Kɩpaɣlʋ Ɛsɔ, mbʋ́ pʋyɔɔ yɔ, ɛkɔm ɛya ɛ-ɛyáa Izrɛɛlɩ ñɩma ɖa ɖa-ñʋʋ. Ɛkɔm se ɖɩhɛzɩ. 
LUK.1.69	Ɛkɔnɩ-ɖʋ ɖoŋ tʋ ɛ-tʋmlaɖʋ wiyaʋ sɔsɔ Daaviidi liɖe taa. Ɛnʋ yakɩnɩ ɖa-ñʋʋ. 
LUK.1.70	Pʋwɛ ɛzɩ eeheyuu ɛ-náyaa ɖooo lɔŋ se peheyi-ɖʋ se 
LUK.1.71	ɛkɔŋ-ɖʋ lɩzʋʋ ɖo-koyindinaa nɛ mbá patɩŋa papaɖɩɣ-ɖʋ yɔ pe-nesi taa yɔ. 
LUK.1.72	Ḿbʋ́ ɛlakɩ ɖɔ-cɔzɔnaa ɛ-camɩyɛ lakasɩ nɛ ɛtɔzɩ ɛ-nɔɔ haʋ yɔɔ. 
LUK.1.73	Ḿbʋ́ lɛ mbʋ́ ɛɛɖʋwa se ɛlakɩ ɖɔ-cɔzɔ Abraham yɔ. 
LUK.1.74	Ɛɖʋwa se ɛkɔŋ-ɖʋ lɩzʋʋ ɖo-koyindinaa nesi taa nɛ ɖɩla ɛ-tʋmɩyɛ, sɔɔndʋ ɛɛkpaɣ-ɖʋ. 
LUK.1.75	Đɩkpakɩɣ ɖa-tɩ ɖɩcɛlɩ-ɩ nɛ ɖɩla mbʋ́ pʋtʋʋzaa yɔ ɛ-ɛsɩndaa kɩyakɩŋ tɩŋa ɖe-wezuu caɣʋ taa. 
LUK.1.76	Piyele ña man-pɩɣa lɛ, pakaɣ-ŋ yaʋ se Ɛsɔ Caabiyuu náyʋ. Ŋɖɛɣ Kɩpaɣlʋ nɔɔ nɛ ŋñɔɔzɩ ɛ-nʋmɔʋ nɛ 
LUK.1.77	ŋwɩlɩ ɛ-ɛjaɖɛ taa ñɩma ɖa se ɛkɔŋ-ɖʋ kpeɣu ɖa-kɩwɛɛkɩm nɛ ɛya ɖa-ñʋʋ. 
LUK.1.78	Mbʋ́ pʋyɔɔ yɔ, ɖɛ-Ɛsɔ kɛ pʋtɔdɩyɛ náyʋ siŋŋ: etiyiɣni ɛ-ñalɩmɩyɛ nɛ ɖɩñalɩ ɖɔ-yɔɔ ɛzɩ wɩsɩ yɔ. 
LUK.1.79	Ñalɩmɩyɛ ńɖɩ́ ɖɩñalɩɣ mbá pɛwɛ cɩkpɛndʋʋ taa se pɛtɛŋnɩ sɩm yɔ pɔ-yɔɔ. Đɩhɔŋ-ɖʋ ɖɔɖɔ nɛ ɖiwoni laŋhɛzɩyɛ nʋmɔʋ taa.»
LUK.1.80	Zakaarii pɩɣa ŋ́gá kapaɣlaɣ nɛ kɔ-lɔŋ sɔzʋʋ. Kapaɣlaa lɛ, kowolo kacaɣ lakʋ taa nɛ pʋkɔɔ pɩsɩɩnɩ kɩyakʋ ŋgʋ́ kapazɩ ka-tʋmɩyɛ labʋ Izrɛɛlɩ ñɩma hɛkʋ taa yɔ.
LUK.2.1	Alɩwaatʋ ńdʋ́ʋ́ Room wiyaʋ sɔsɔ Ogustɩ ha nɔɔ se pakalɩ ɛyáa mbá ɛcɔŋnɩ pɔ-yɔɔ yɔ patɩŋa. 
LUK.2.2	Kɩkalʋʋ ŋ́gʋ́ kɩkɛnɩ kajalaɣ ñɩŋgʋ. Alɩwaatʋ ńdʋ́ tɩ-taa ɖɔɖɔ Kiriiniyuusi cɔŋaɣnɩ Siirii egeetiye yɔɔ. 
LUK.2.3	Peeɖe paa weyi ewokaɣ ɛ-tɛ se pama ɛ-hɩɖɛ. 
LUK.2.4	Pʋ-yɔɔ Yozɛɛfʋ kʋyɩ Nazarɛɛtɩ, Galilee egeetiye taa se ewoki Bɛtlɛhɛm, Yudee egeetiye taa ɖenɖe paalʋlɩ wiyaʋ sɔsɔ Daaviidi yɔ. Mbʋ́ pʋyɔɔ yɔ, ɛkɛ Daaviidi liɖe taa tʋ. 
LUK.2.5	Ewokaɣ se pama ɛ nɛ e-kususaɣ Maarɩɩ weyi ɛhaɣ howa yɔ pa-yɩla. 
LUK.2.6	Patalɩ Bɛtlɛhɛm nɛ pɛwɛɛ lɛ, pɩtalɩ se Maarɩɩ ɛlʋlɩ. 
LUK.2.7	Peeɖe ɛlʋlɩ ɛ-kajalaɣ pɩɣa, kɛkɛ abalɩbɩɣa. Ɛlʋlɩ-kɛ wondu kalakʋ taa nɛ ɛɖʋ-kɛ pɩsaʋ taa nɛ ɛhɛzɩ-kɛ ɖenɖe paɖʋʋ wondu tɔɔnaɣ yɔ. Mbʋ́ pʋyɔɔ yɔ, pataahiɣ ɖɩsʋyɛ agɔmaa ɖɩɣa taa.
LUK.2.8	Ninɖiɣyaa nabɛyɛ kɛwɛ hɔɔlɩŋ ɩnʋ ɩ-taa. Paawɛ tɛyɛ yɔɔ ɖoó ana a-taa nɛ paɖaŋ pe-heŋ. 
LUK.2.9	Peeɖe Kɩpaɣlʋ tiyiyu nɔɔyʋ lɩ pɔ-cɔlɔ nɛ Kɩpaɣlʋ ñalɩmɩyɛ ñalɩ pɔ-yɔɔ nɛ sɔɔndʋ kpa-wɛ pɩtɩɩfɛyɩ. 
LUK.2.10	Ɛlɛ́, tiyiyu ɛnʋ eheyi-wɛ se: «Sɔɔndʋ ɛtaakpa-mɩ, mbʋ́ pʋyɔɔ yɔ, mɔnkɔm se meheyi-mɩ laŋhʋlʋmɩyɛ tɔm natʋyʋ. Tɩkɛdɩɣnɩ ɛyáa tɩŋa payɩ.» 
LUK.2.11	Ńdʋ́ lɛ se palʋlɩ-mɩ Ñʋʋ Yaɖʋ ɖoó anɛ a-taa Daaviidi tɛ Bɛtlɛhɛm. Ɛnʋ lɛ Kɩpaɣlʋ, ɛnʋ lɛ Weyi Ɛsɔ Lɩzaa Yɔ. 
LUK.2.12	Ɩɩnaɣ mbʋ́ pɩwɩlɩɣ-mɩ nɛ ɩtɩlɩ yɔ: ɩtalɩɣ lɛ, paɖʋ pɩɣa pɩcɩɩcɩyɩm ɛnʋ pɩsaʋ taa nɛ pɛhɛzɩ-kɛ ɖenɖe paɖʋʋ wondu tɔɔnaɣ yɔ.
LUK.2.13	Kpaagbaa ḿbʋ́ lɛ, Ɛsɔ tiyiyaa samaɣ tii pɔsɔzɩ tiyiyu ɛnʋ ɛ-yɔɔ nɛ pasaŋ Ɛsɔ nɛ hendu se: 
LUK.2.14	«Pasa Ɛsɔ ɖooo ɛsɔdaa nɛ ɛ-laŋhɛzɩyɛ wɛɛ tataa ɛyáa mbá ɛsɔɔlɩ-wɛ yɔ pɔ-cɔlɔ.»
LUK.2.15	Pʋwayɩ lɛ, Ɛsɔ tiyiyaa kʋyɩ ninɖiɣyaa cɔlɔ nɛ papɩsɩ ɛsɔdaa. Ɛlɛ́, ninɖiɣyaa ḿbá pɔyɔɔdɩnɩ ɖama se: «Đɩkʋyɩ ɖiwolo Bɛtlɛhɛm peeɖe nɛ ɖɩna mbʋ́ pɩlaba nɛ Kɩpaɣlʋ tiyiɣ se peheyi-ɖʋ yɔ.» 
LUK.2.16	Peeɖe pakpaɣ seya nɛ powolo pamaɣnɩ Maarɩɩ nɛ Yozɛɛfʋ nɛ pɩɣa pɩcɩɩcɩyɩm ɛnʋ. Pɛhɛzɩ-ɩ ɖenɖe paɖʋʋ wondu tɔɔnaɣ yɔ. 
LUK.2.17	Pana-ɩ lɛ, papazɩ kɛdʋʋ ɛ-tɔm ndʋ́ Ɛsɔ tiyiyu keheyi-wɛ yɔ. 
LUK.2.18	Peeɖe pɩlabɩ ɛyáa mbá patɩŋa panɩ tɔm ndʋ́ pɛkɛdaa yɔ piti. 
LUK.2.19	Ɛlɛ́, Maarɩɩ ɖɔkɩ tɔm ńdʋ́ tɩtɩŋa payɩ nɛ ɛmaɣzɩɣ tɩ-yɔɔ siŋŋ. 
LUK.2.20	Ninɖiɣyaa ḿbá pana-wɛ lɛ, pakpaɣ nʋmɔʋ kpem yɔɔ nɛ pasaŋ Ɛsɔ nɛ pɛɖɛyɩɣ-ɩ mbʋ́ pɩtɩŋa panɩwa nɛ pana yɔ pʋ-yɔɔ. Mbʋ́ pʋyɔɔ yɔ, pɩtɩŋa pɩlabɩ ɛzɩ Ɛsɔ tiyiyu kɛkɛdʋʋ-wɛ yɔ.
LUK.2.21	Kɩyakʋ lutozo ñɩŋgʋ wiye lɛ, pɩtalaa se pɛpɛlɩ pɩɣa ŋ́gá nɛ paha-kɛ hɩɖɛ nɖɩ́ Ɛsɔ tiyiyu keheyi ko-ɖoo nɛ pʋcɔ ɛhaɣ-kɛ yɔ: ńɖɩ́ lɛ Yesu.
LUK.2.22	Pʋwayɩ lɛ, alɩwaatʋ talɩ se pala cɩɖɩcɩɖɩ wɛtʋ sɔnzɩ ɛzɩ paɖʋʋ Mooyiizi paɣtʋ taa yɔ. Peeɖe pakpaɣ pɩɣa ŋ́gá nɛ powoni Yeruusalɛm se paɖʋzɩ-kɛ Kɩpaɣlʋ Ɛsɔ nesi taa. 
LUK.2.23	Mbʋ́ pʋyɔɔ yɔ, paɖʋ Kɩpaɣlʋ paɣtʋ taa se: «Paa abalɩbɩɣa kajalaɣ ñɩŋga ŋgá lɛ, pasɩɩ-kɛ nɛ hɔɔlʋʋ nɛ kɛkɛ Kɩpaɣlʋ ñɩŋga.» 
LUK.2.24	Peeɖe Maarɩɩ nɛ Yozɛɛfʋ palaba ɛzɩ paɖʋʋ ɖɔɖɔ Kɩpaɣlʋ paɣtʋ taa se palaa ahowa naalɛ yaa halikukunaa cikpema naalɛ yɔ.
LUK.2.25	Alɩwaatʋ ńdʋ́ lɛ, abalʋ nɔɔyʋ wɛ Yeruusalɛm, payaɣ-ɩ se Siimeyɔɔ. Ɛɛkɛ ɛyʋ kʋtʋʋzʋ nɛ ɛlakɩ mbʋ́ Ɛsɔ liu wɛɛ yɔ. Ɛɛɖaŋ weyi ɛkɔŋ hɛzʋʋ Izrɛɛlɩ ñɩma laŋa yɔ. Fezuu Kiɖeɖeu kɛwɛ ɛ-cɔlɔ 
LUK.2.26	nɛ keheyi-i se ɛnaɣ Weyi Kɩpaɣlʋ Lɩzaa nɛ etiyi-i yɔ nɛ pʋcɔ ɛsɩ. 
LUK.2.27	Puwiye lɛ, Fezuu Kiɖeɖeu keti Siimeyɔɔ ɛnʋ nɛ kiwoni-i Ɛsɔ ɖɩɣa taa. Pɩɣa caa nɛ ko-ɖoo powoni-kɛ se pala kɔ-yɔɔ mbʋ́ Mooyiizi kaɖʋ ɛ-paɣtʋ taa yɔ. 
LUK.2.28	Peeɖe Siimeyɔɔ mʋ-kɛ nɛ ɛsɛɛ Ɛsɔ se: 
LUK.2.29	«Kɩpaɣlʋ! Lɛɛlɛɛyɔ ŋlabɩ mbʋ́ ŋɖʋwa se ŋlakɩ yɔ. Pʋ-yɔɔ lɛ, ŋpɩzɩɣ ŋyele nɛ pɩkpaɣ ña-tʋmlaɖʋ ma laŋhɛzɩyɛ taa. 
LUK.2.30	Mbʋ́ pʋyɔɔ yɔ, ma-maɣmaɣ mana Ñʋʋ Yaɖʋ nɛ mɛ-ɛsɛ, 
LUK.2.31	ɛnʋ ŋñɔɔzaa nɛ ɛyáa tɩŋa naɣ-ɩ. 
LUK.2.32	Ɛnʋ lɛ ñalɩmɩyɛ nɖɩ́ ɖɩwɩlɩɣ ajɛya kpeekpe nʋmɔʋ yɔ. Ɛnʋ yekina nɛ patɩŋa pasɩm-ŋ nɛ Izrɛɛlɩ ñɩma hɩɖɛ sɛɛ.»
LUK.2.33	Siimeyɔɔ yɔɔdɩ ḿbʋ́ lɛ, pɩɖɩɣzɩ Yesu caa nɛ e-ɖoo pɩtɩɩfɛyɩ. 
LUK.2.34	Pʋwayɩ lɛ, ɛwazɩ pa nɛ Yesu pɔ-yɔɔ nɛ eheyi Yesu ɖoo Maarɩɩ se: «Ɛsɔ lɩzɩ pɩɣa kanɛ se Izrɛɛlɩ ñɩma sakɩyɛ ɛtɔlɩ nɛ lɛlaa hiɣ ñʋʋ yabʋ. Ŋ́gá wɩlɩɣnɩ ɛyáa mbʋ́ Ɛsɔ liu wɛɛ yɔ nɛ paatisiɣ kɔ-tɔm. 
LUK.2.35	Peeɖe eyeki nɛ pukuli mbʋ́ pɩtɩŋa payɩ ɛyáa sakɩyɛ maɣzɩɣ mɛsaɣ tɛɛ yɔ pʋ-yɔɔ nɛ paa weyi ɛna. Ña ko-ɖoo lɛ, ŋkɔŋ nɩʋ siziŋ ña-lɩmaɣza taa ɛzɩ pɔsɔbɩ-ŋ sɩɣa yɔ.»
LUK.2.36	Náyʋ halɩñɩnʋ nɔɔyʋ kɛwɛ Ɛsɔ ɖɩɣa taa peeɖe ɖɔɖɔ. Payaɣ-ɩ se Ana. Ɛkɛ Asɛɛrɩ liɖe taa tʋ Fanʋyɛɛlɩ pɛlɛ, ɛkpadɩyɩ koŋgonoo. Abalʋ weyi ɛɛcɛbɩ ɛ-pɩsatʋ yɔ, ɛ nɛ ɩ pacaɣ pɩnzɩ lʋbɛ lɛ, ɛ́lɛ́ ɖɛɛ ɛsɩ. 
LUK.2.37	Peeɖe ɛcaɣ lelitu nɛ ɛkɔɔ ɛtalɩ pɩnzɩ nɩɩnʋwa nɛ niidozo nɛ naanza. Ɛɛwɛɛ Ɛsɔ ɖɩɣa taa alɩwaatʋ kpeekpe nɛ ɛsaŋ-ɩ wɩsɩ nɛ ɖoó nɛ ɛhɔkʋʋ nɔɔ nɛ ɛsɛɣ-ɩ. 
LUK.2.38	Siimeyɔɔ wazaɣ Yesu nɛ ɛ-ñɩma pɔ-yɔɔ ḿbʋ́ lɛ, ewolo pɔ-cɔlɔ nɛ ɛsaŋ Ɛsɔ nɛ eheyiɣ mbá paaɖaŋaa se Ɛsɔ ɛkɔɔ ɛya Yeruusalɛm ñʋʋ yɔ Yesu ɛnʋ ɛ-tɔm.
LUK.2.39	Yesu ñɩma tɛm labʋ mbʋ́ pɩtɩŋa paɖʋ Kɩpaɣlʋ paɣtʋ taa yɔ lɛ, pakpaɣ pa-pɩɣa nɛ papɩsɩ pɛ-tɛ Nazarɛɛtɩ, Galilee egeetiye taa. 
LUK.2.40	Pɩɣa ŋ́gá, kapaɣlaɣ nɛ kɛtɛzɩɣ kpaʋ ɖoŋ. Kaawɛnɩ lɔŋ pɩŋŋ nɛ Ɛsɔ lootiye wɛɛ kɔ-yɔɔ.
LUK.2.41	Paa pɩnaɣ ŋgá lɛ, Yesu caa nɛ e-ɖoo powokaɣ Yeruusalɛm Yuda ñɩma Paska Kazandʋ tɔɔʋ. 
LUK.2.42	Yesu wɛnɩ pɩnzɩ hiu nɛ naalɛ nɛ powoki kazandʋ ńdʋ́ ti-ɖeɖe ɛzɩ patɩɩwokuu yɔ lɛ, pɛkpɛndɩnɩ-ɩ. 
LUK.2.43	Kazandʋ tɛma lɛ, ɛ-ñɩma kpaɣ nʋmɔʋ se pekpeŋ. Naze lɛ, pɩɣa Yesu ɛnʋ, ɛcaɣ Yeruusalɛm nɛ peteɖiɣzina. 
LUK.2.44	Paawɛ yem se ɛwɛ pa-taabalaa nʋmɔɖɔnaa lɛlaa cɔlɔ nɛ pɔɖɔ kɩyakʋ nɛ kɩ-tɛɛ pilim, patana-ɩ. Peeɖe papazɩ-ɩ ñɩnʋʋ pa-ñɩma nɛ pa-taabalaa pɔ-cɔlɔ. 
LUK.2.45	Ɛlɛ́, patana-ɩ ɖɔɖɔ. Peeɖe pakpaɣ-ɩ ñɩnʋʋ ka ka ka nɛ papɩsɩ Yeruusalɛm. 
LUK.2.46	Pɩlabɩ kɩyakɩŋ naadozo lɛ, pana-ɩ Ɛsɔ ɖɩɣa taa. Ɛcaɣ paɣtʋ wɩlɩyaa hɛkʋ taa nɛ ewelesiɣ nɛ ɛpɔzʋʋ-wɛ tɔm. 
LUK.2.47	Ɛyáa mbá paawɛ peeɖe nɛ pewelesiɣ yɔ, panɩ ḿbʋ́ lɛ, pɩla patɩŋa piti nɛ ɛ-lɛɣtʋ nɛ ɛ-tɔm cosuu. 
LUK.2.48	Ɛ-ñɩma na-ɩ ḿbʋ́ lɛ, pɩɖɩɣzɩ-wɛ ɖɩɣ ɖɩɣ nɛ e-ɖoo pɔzɩ-ɩ se: «Man-pɩɣa! Pɩlabɩ ɛzɩma nɛ ŋlabɩ-ɖʋ ḿbʋ́? Sɔɔndʋ kpa ma nɛ ña-caa siŋŋ nɛ ɖɩwɛ-ŋ ñɩnʋʋ yɔɔ.» 
LUK.2.49	Ɛlɛ́, Yesu pɔzɩ-wɛ se: «Pɩlabɩ ɛzɩma nɛ ɩñɩnɩɣ-m? Ɩtatɩlɩ se pʋmʋnaa se mɛwɛɛ man-Caa ɖɩɣa taa yaa we?» 
LUK.2.50	Ɛlɛ́, patanɩɩ tɔm ndʋ́ ɛpɔzɩ-wɛ yɔ tɩ-tɔbʋʋ.
LUK.2.51	Pʋwayɩ lɛ, pa nɛ ɩ pakʋyɩ papɩsɩ pɛ-tɛ Nazarɛɛtɩ. Yesu ɛnʋ, ɛñaŋ ɛ-caa nɛ e-ɖoo camɩyɛ. Mbʋ́ pɩtɩŋa payɩ pɩlaba yɔ, pʋwɛɛ e-ɖoo taa nɛ ɛtɔzʋʋ pʋ-yɔɔ paa ɖooye. 
LUK.2.52	Yesu kɛwɛɛ ɛpaɣlɩɣ nɛ ɛ-lɔŋ tɛzɩɣ sɔzʋʋ kʋsɔzʋʋ nɛ ɛ-tɔm pazɩ tɩkɛdɩnɩ Ɛsɔ nɛ ɛyáa pɩŋŋ.
LUK.3.1	Lɛɛlɛɛyɔ, pɩlabɩ pɩnzɩ hiu nɛ kagbaanzɩ ɛzɩ Tiibɛɛrɩ caɣʋ kewiyaɣ kpelaɣ yɔɔ yɔ. Pɔɔnsɩ Pilaatɩ kɛ Yudee egeetiye ñʋʋdʋ. Eroodi Antipasɩ ñɔcɔŋnɩ Galilee ñɩnɖɛ yɔɔ. Ɛ-ɖalʋ Filiipu cɔŋaɣnɩ Ituuree nɛ Traakooniti pa-ageeta yɔɔ nɛ Liisaniyaasɩ ñɔcɔŋnɩ Abiilɛɛnɩ ñɩnɖɛ yɔɔ. 
LUK.3.2	Ana nɛ Kayifu paakɛ cɔjɔnaa ñʋndɩnaa. Alɩwaatʋ ńdʋ́ tɩ-taa Ɛsɔ ɖʋzɩ ɛ-tɔm Zakaarii pɩyalʋ Yohanɛɛsɩ nesi taa lakʋ taa. 
LUK.3.3	Ɛsɔ ɖʋzɩ Yohanɛɛsɩ nesi taa ɛ-tɔm ḿbʋ́ lɛ, ɛpazɩ cɔʋ hɔɔlɩŋ weyi ɩwɛ Yɔɔrdaŋ pɔɔ nɔɔ yɔ ɩtɩŋa ɩ-taa nɛ esusuu ɛyáa se: «Ɩlɛɣzɩ wɛtʋ nɛ palabɩ-mɩ lɩm sɔʋ sɔnzɩ nɛ Ɛsɔ kpeɣ-mɩ mɩ-kɩwɛɛkɩm.» 
LUK.3.4	Ɛ-tɔm náyʋ Ezaayii ma Ɛsɔtɔm Takayaɣ taa se:
LUK.3.4	«Nɔɔyʋ susuu lakʋ taa se
LUK.3.4	pɔñɔɔzɩ Kɩpaɣlʋ nʋmɔʋ nɛ
LUK.3.4	pala nɛ kʋtʋʋzɩ camɩyɛ!
LUK.3.5	Posuyi kajalanzɩ tɩŋa nɛ
LUK.3.5	pɔyɔlɩsɩ pʋŋ nɛ petiti nɛ pʋwɛɛ ɖeyi ɖeyi.
LUK.3.5	Patʋʋzɩ ɖenɖe ɖenɖe habɩyɛ kotaa yɔ nɛ,
LUK.3.5	pɔñɔɔzɩ nʋmɔŋ weyi ɩwɛɛkaa yɔ camɩyɛ
LUK.3.6	nɛ paa weyi ɛna ɛzɩma mbʋ́ Ɛsɔ yakɩ ɛyáa ñʋʋ yɔ.»
LUK.3.7	Yohanɛɛsɩ yɔɔdaɣ ḿbʋ́ lɛ, ɛyáa samaɣ woki ɛ-cɔlɔ nɛ ɛlakɩ-wɛ lɩm sɔʋ sɔnzɩ. Peeɖe eheyi-wɛ se: «Đʋmaa mɩ! Aheyi-mɩ se ise Ɛsɔ pana wena akɔŋ-mɩ kpanaʋ yɔ? 
LUK.3.8	Ɩla lakasɩ nzɩ́ sɩwɩlɩɣ se ɩlɛɣzɩ wɛtʋ yɔ. Ɩtaamaɣzɩ se mɩ-cɔzɔ lɛ Abraham yɔ, pɩtɛma. Mbʋ́ pʋyɔɔ yɔ, meheyiɣ-mɩ se Ɛsɔ pɩzɩɣ ɛla nɛ pɛɛ anɛ apɩsɩ Abraham liɖe taa ñɩma.» 
LUK.3.9	Peeɖe etuu-wɛ eduuye se: «Halɩ pɛtɛm kpaɣʋ laɖɩyɛ se pɛsɛtɩɣ tɩŋ nɛ ɩ-tɛɛ: tɩʋ ŋgʋ́ kɩɩlʋlʋʋ pee kɩbana yɔ, pɛsɛtɩɣ-kʋ nɛ paɖʋ miŋ taa.»
LUK.3.10	Peeɖe ɛyáa samaɣ pɔzɩ-ɩ se: «Ɛzɩma pʋwɛɛ se ɖɩla yɔ?» 
LUK.3.11	Ecosi-wɛ se: «Nɔɔyʋ ɛwɛnɩ tokonaa naalɛ yɔ, ɛpasɩ lɛɛkʋ nɛ ɛha weyi ɛfɛyɩna yɔ. Yee nɔɔyʋ ɛwɛnɩ tɔɔnaɣ yɔ, ɛha ɖɔɖɔ weyi ɛfɛyɩna yɔ.» 
LUK.3.12	Pɩkpɛndɩnɩ tikee mʋyaa nɛ powolo ɛ-cɔlɔ se ɛlabɩ-wɛ lɩm sɔʋ sɔnzɩ nɛ pɔpɔzɩ-ɩ se: «Wɩlɩyʋ, ɛbɛ pʋmʋnaa se ɖɩla?» 
LUK.3.13	Peeɖe ecosi-wɛ se: «Ɩtaapɔzɩ ɛyáa nɛ pɩɖɛɛ mbʋ́ paɖʋwa se pɛhɛyɩ yɔ pʋ-yɔɔ.» 
LUK.3.14	Sɔɔjanaa ñɔpɔzɩ-ɩ ḿbʋ́ ɖɔɖɔ se: «Nɛ ɖa yɔ, ɛbɛ pʋmʋnaa se ɖɩla?» Ecosi-wɛ se: «Ɩtaakpa nɔɔyʋ nɛ ɩmʋ e-liidiye yaa ɩtaacɛtɩnɩ nɔɔyʋ taa yem. Ɛlɛ́, mɩ-laŋa ɩhʋlʋmɩnɩ mbʋ́ pɛhɛyɩɣ-mɩ yɔ.»
LUK.3.15	Yohanɛɛsɩ cosi ɛyáa samaɣ ŋ́gá ḿbʋ́ lɛ, kɛtɛzɩ maɣzʋʋ se: «Yaa ɛnʋ lɛ Weyi Ɛsɔ Lɩzaa Yɔ?» Peeɖe paa weyi ɛɖaŋ kpam se pʋyʋ sɔsɔ nɔɔyʋ kɔŋ labʋ. 
LUK.3.16	Ɛlɛ́, eheyi patɩŋa se: «Ma lɛ, malakɩ-mɩ lɩm sɔʋ sɔnzɩ. Ɛlɛ́, nɔɔyʋ kaɣ kɔm, ɛ́lɛ́ kɩlɩ-m. Mantatɩɩmʋna se mɛyɛɖɩ ɛ-naataŋgbala tɔnzɩ maɣmaɣ. Ɛkɔŋ-mɩ labʋ sɔnzɩ ńzɩ́ nɛ Fezuu Kiɖeɖeu ɖoŋ nɛ miŋ. 
LUK.3.17	Ɛwɛ ɛzɩ falɩyʋ ɖɔkʋʋ ɖaakuɖe nɛ ɛfalɩɣ nɛ esuu pee kpou taa nɛ piyele ɛɖʋʋ lɔtʋ miŋ weyi eeɖeŋ wiɖiyi kaʋ yɔ ɛ-taa yɔ.»
LUK.3.18	Tɔm ńdʋ́ nɛ lɛɛtʋ sakɩyɛ Yohanɛɛsɩ sazaɣnɩ ɛyáa samaɣ nɛ ɛwɩlɩɣ-kɛ Laŋhɛzɩyɛ Tɔm.
LUK.3.19	Alɩwaatʋ ńdʋ́ʋ́ ɛkalɩ wiyaʋ sɔsɔ Eroodi, mbʋ́ pʋyɔɔ yɔ, ɛɛlɛɣ e-neu halʋ weyi payaɣ se Eroodiyaadɩ yɔ nɛ ɛla kɩwɛɛkɩm lɛɛbʋ ɖɔɖɔ sakɩyɛ. 
LUK.3.20	Peeɖe ɛtasɩ kɩwɛɛkɩm lɛɛbʋ labʋ. Ḿbʋ́ lɛ se eyebi pakpa Yohanɛɛsɩ ɛnʋ nɛ paɖʋ-ɩ salaka.
LUK.3.21	Yohanɛɛsɩ labɩ ɛyáa tɩŋa payɩ lɩm sɔʋ sɔnzɩ nɛ pɩtɛ lɛ, Yesu wolo ɖɔɖɔ nɛ ɛlabɩ-ɩ-sɩ. Ɛtɛm-ɩ-sɩ labʋ lɛ, Yesu sɛɣ Ɛsɔ nɛ ɛsɔdaa tʋlɩ 
LUK.3.22	nɛ Fezuu Kiɖeɖeu lɩɩ kitiki ɛ-yɔɔ nɛ panaɣ-kʋ ɛzɩ halikuku yɔ. Peeɖe pʋyɔɔdʋʋnɩ ɛsɔdaa se: «Ña lɛ man-Pɩyalʋ kʋsɔɔlʋ, maahʋʋ ñɔ-yɔɔ kaʋ.»
LUK.3.23	Yesu kɛwɛnɩ ɛzɩ pɩnzɩ niidozo yɔ nɛ pʋcɔ ɛpazɩ ɛ-tʋmɩyɛ. Ɛyáa maɣzaɣ se ɛkɛ Yozɛɛfʋ pɩyalʋ. Yozɛɛfʋ ñɛkɛ Helii pɩyalʋ, 
LUK.3.24	Helii ñɛkɛ Mataatɩ pɩyalʋ, Mataatɩ ñɛkɛ Leevi pɩyalʋ, Leevi ñɛkɛ Mɛlkii pɩyalʋ, Mɛlkii ñɛkɛ Yanayi pɩyalʋ, Yanayi ñɛkɛ Yozɛɛfʋ pɩyalʋ, 
LUK.3.25	Yozɛɛfʋ ñɛkɛ Matatɩyaasɩ pɩyalʋ, Matatɩyaasɩ ñɛkɛ Amoosi pɩyalʋ, Amoosi ñɛkɛ Nahum pɩyalʋ, Nahum ñɛkɛ Eslii pɩyalʋ, Eslii ñɛkɛ Nagayii pɩyalʋ, 
LUK.3.26	Nagayii ñɛkɛ Maatɩ pɩyalʋ, Maatɩ ñɛkɛ Matatɩyaasɩ pɩyalʋ, Matatɩyaasɩ ñɛkɛ Semeyiini pɩyalʋ, Semeyiini ñɛkɛ Yozɛɛkɩ pɩyalʋ, Yozɛɛkɩ ñɛkɛ Yodaa pɩyalʋ, 
LUK.3.27	Yodaa ñɛkɛ Yoaanaanɩ pɩyalʋ, Yoaanaanɩ ñɛkɛ Reezaa pɩyalʋ, Reezaa ñɛkɛ Zorobaabɛɛlɩ pɩyalʋ, Zorobaabɛɛlɩ ñɛkɛ Salaatɩyɛlɩ pɩyalʋ, Salaatɩyɛlɩ ñɛkɛ Neerii pɩyalʋ, 
LUK.3.28	Neerii ñɛkɛ Mɛlkii pɩyalʋ, Mɛlkii ñɛkɛ Adii pɩyalʋ, Adii ñɛkɛ Koozam pɩyalʋ, Koozam ñɛkɛ Ɛlmaadam pɩyalʋ, Ɛlmaadam ñɛkɛ Ɛɛrɩ pɩyalʋ, 
LUK.3.29	Ɛɛrɩ ñɛkɛ Yesua pɩyalʋ, Yesua ñɛkɛ Eliyeezɛɛrɩ pɩyalʋ, Eliyeezɛɛrɩ ñɛkɛ Yoorim pɩyalʋ, Yoorim ñɛkɛ Mataatɩ pɩyalʋ, Mataatɩ ñɛkɛ Leevi pɩyalʋ, 
LUK.3.30	Leevi ñɛkɛ Siimeyɔɔ pɩyalʋ, Siimeyɔɔ ñɛkɛ Yuda pɩyalʋ, Yuda ñɛkɛ Yozɛɛfʋ pɩyalʋ, Yozɛɛfʋ ñɛkɛ Yonam pɩyalʋ, Yonam ñɛkɛ Eliyaakim pɩyalʋ, 
LUK.3.31	Eliyaakim ñɛkɛ Meleya pɩyalʋ, Meleya ñɛkɛ Mɛnaa pɩyalʋ, Mɛnaa ñɛkɛ Matataa pɩyalʋ, Matataa ñɛkɛ Naataɣ pɩyalʋ, Naataɣ ñɛkɛ Daaviidi pɩyalʋ, 
LUK.3.32	Daaviidi ñɛkɛ Yesee pɩyalʋ, Yesee ñɛkɛ Obɛɛdɩ pɩyalʋ, Obɛɛdɩ ñɛkɛ Boozi pɩyalʋ, Boozi ñɛkɛ Sala pɩyalʋ, Sala ñɛkɛ Naasɔɔnɩ pɩyalʋ, 
LUK.3.33	Naasɔɔnɩ ñɛkɛ Aminaadaabɩ pɩyalʋ, Aminaadaabɩ ñɛkɛ Admini pɩyalʋ, Admini ñɛkɛ Arnii pɩyalʋ, Arnii ñɛkɛ Ɛsrɔm pɩyalʋ, Ɛsrɔm ñɛkɛ Faarɛɛzɩ pɩyalʋ, Faarɛɛzɩ ñɛkɛ Yuda pɩyalʋ, 
LUK.3.34	Yuda ñɛkɛ Yakɔɔbʋ pɩyalʋ, Yakɔɔbʋ ñɛkɛ Izaakɩ pɩyalʋ, Izaakɩ ñɛkɛ Abraham pɩyalʋ, Abraham ñɛkɛ Taaraa pɩyalʋ, Taaraa ñɛkɛ Naacɔɔrɩ pɩyalʋ, 
LUK.3.35	Naacɔɔrɩ ñɛkɛ Seruuki pɩyalʋ, Seruuki ñɛkɛ Raagoo pɩyalʋ, Raagoo ñɛkɛ Faalɛɛkɩ pɩyalʋ, Faalɛɛkɩ ñɛkɛ Eebɛɛrɩ pɩyalʋ, Eebɛɛrɩ ñɛkɛ Sala pɩyalʋ, 
LUK.3.36	Sala ñɛkɛ Kayɩnam pɩyalʋ, Kayɩnam ñɛkɛ Arfaksaadɩ pɩyalʋ, Arfaksaadɩ ñɛkɛ Sem pɩyalʋ, Sem ñɛkɛ Nowee pɩyalʋ, Nowee ñɛkɛ Laamɛɛkɩ pɩyalʋ, 
LUK.3.37	Laamɛɛkɩ ñɛkɛ Matuusalaa pɩyalʋ, Matuusalaa ñɛkɛ Enɔɔkɩ pɩyalʋ, Enɔɔkɩ ñɛkɛ Yaarɛɛdɩ pɩyalʋ, Yaarɛɛdɩ ñɛkɛ Maleleyɛɛlɩ pɩyalʋ, Maleleyɛɛlɩ ñɛkɛ Kayɩnaɣ pɩyalʋ, 
LUK.3.38	Kayɩnaɣ ñɛkɛ Enɔɔsɩ pɩyalʋ, Enɔɔsɩ ñɛkɛ Sɛɛtɩ pɩyalʋ, Sɛɛtɩ ñɛkɛ Aɖam pɩyalʋ nɛ Aɖam lɛ weyi Ɛsɔ mawa yɔ.
LUK.4.1	Fezuu Kiɖeɖeu tibi Yesu yɔɔ lɛ, ɛlɩɩnɩ Yɔɔrdaŋ pɔɔ nɔɔ nɛ ɛpɩsɩɣ. Peeɖe kitolisi-i nɛ kiwoni-i lakʋ taa 
LUK.4.2	nɛ ɛcaɣ peeɖe kɩyakɩŋ nɩɩnaza nɛ Satanɩ wɛɛ ɛtakɩɣ-ɩ. Ɛtaatɔɔ nabʋyʋ kɩyakɩŋ ɩnʋ ɩ-taa. Ɩ-wayɩ lɛ, ñɔɔsɩ kpa-ɩ 
LUK.4.3	nɛ Satanɩ ɛnʋ eheyi-i se: «Yee ŋkɛ Ɛsɔ Pɩyalʋ yɔ, heyi pɩyɛ ɖɩnɛ nɛ ɖɩpɩsɩ tindine nɛ ŋtɔɔ.» 
LUK.4.4	Yesu cosi-i se: «Pama Ɛsɔtɔm Takayaɣ taa se pɩtɛkɛ tɔɔnaɣ ɖeke ɛyʋ cakɩnɩ wezuu.»
LUK.4.5	Pʋwayɩ lɛ, Satanɩ kpaɣ-ɩ nɛ ɛkpazɩ-ɩ ɖenɖe pɩkɩlɩ kʋyʋʋ yɔ nɛ ɛtɩwɩlɩ-ɩ kedeŋa kpeekpe yɔɔ ajɛya 
LUK.4.6	nɛ eheyi-i se: «Mahaɣ-ŋ kedeŋa kanɛ kɔ-yɔɔ ɖoŋ nɛ ka-ñɩm tɩŋa payɩ. Mbʋ́ pʋyɔɔ yɔ, me-nesi taa paɖʋzɩ pɩtɩŋa nɛ weyi mɔnsɔɔlaa yɔ, ɛnʋ mahaɣ. 
LUK.4.7	Pʋ-yɔɔ lɛ, yee ŋluŋ mɛn-tɛɛ yɔ, mankpakɩɣ pɩtɩŋa payɩ nɛ manɖʋzɩ ñe-nesi taa.» 
LUK.4.8	Yesu cosi-i se: «Pama Ɛsɔtɔm Takayaɣ taa se: ‹Ña-Kɩpaɣlʋ Ɛsɔ ɖeke koŋ tɛɛ pʋwɛɛ se ŋluŋ nɛ ŋla ɛ-tʋmɩyɛ.› »
LUK.4.9	Satanɩ woni Yesu ɖɔɖɔ Yeruusalɛm nɛ ɛkpazɩ-ɩ Ɛsɔ kuduyuu sɔsɔʋ ñʋʋ taa nɛ eheyi-i se: «Yee ŋkɛ Ɛsɔ Pɩyalʋ yɔ, kʋyɩ ŋmaa tataa. 
LUK.4.10	Mbʋ́ pʋyɔɔ yɔ, pama Ɛsɔtɔm Takayaɣ taa se
LUK.4.10	Ɛsɔ heyiɣ e-tiyiyaa nɛ pohuuzi ñɔ-yɔɔ nɛ nabʋyʋ ɛtaalabɩ-ŋ.
LUK.4.11	Pamawa ɖɔɖɔ se pétéɣ-ŋ nɛ pɔ́ɖɔ́kɩ-ŋ camɩyɛ se
LUK.4.11	ŋtaatɔlɩ pɩyɛ naɖɩyɛ yɔɔ nɛ pʋkʋ ña-naŋgbaŋaɣ.»
LUK.4.12	Yesu cosi-i se: «Pama ka-taa ɖɔɖɔ se
LUK.4.12	taatakɩ ña-Kɩpaɣlʋ Ɛsɔ se ŋna ɛ-wayɩ.»
LUK.4.13	Satanɩ tɛm-ɩ takʋʋ pɩtɩŋa pɩ-taa ḿbʋ́ lɛ, eyebi-i nɛ ɛcaŋ ɛɖɛɛ se pɩlaba wiɖiyi.
LUK.4.14	Pʋwayɩ lɛ, Yesu pɩsɩ Galilee egeetiye taa nɛ Fezuu Kiɖeɖeu ɖoŋ nɛ ɛ-hɩɖɛ sɛɛ egeetiye ńɖɩ́ ɖɩtɩŋa ɖɩ-taa. 
LUK.4.15	Ɛwɩlaɣ Ɛsɔtɔm Ɛsɔ ɖɩsɛyɛ ndɩ ndɩ taa nɛ ɛyáa tɩŋa payɩ yɩɣyɩɣ-ɩ.
LUK.4.16	Pʋwayɩ lɛ, Yesu wolo Nazarɛɛtɩ ɖenɖe pɔɖɔkɩ-ɩ nɛ ɛpaɣlɩ yɔ nɛ ɛsʋʋ Ɛsɔ ɖɩsɛyɛ taa kɩyakʋ kɩhɛzʋʋ wiye ɛzɩ ɛtɩɩlakʋʋ yɔ. Peeɖe ɛkʋyaa ɛsɩŋ se ɛkalɩɣ Ɛsɔtɔm 
LUK.4.17	nɛ pɛcɛlɩ-ɩ náyʋ Ezaayii takayaɣ nɛ ekuli ɖoli nɔɔyʋ nɛ ɛkalɩ. Pama peeɖe se: 
LUK.4.18	«Kɩpaɣlʋ lɩzɩ-m nɛ ɛha-m e-Fezuu Kiɖeɖeu.
LUK.4.18	Toovenim, ɛlɩzɩ-m nɛ
LUK.4.18	etiyi-m se monsusi kʋñɔndɩnaa Laŋhɛzɩyɛ Tɔm.
LUK.4.18	Etiyi-m se
LUK.4.18	meheyi salaka tɩnaa se pɛwɛ pa-tɩ yɔɔ!
LUK.4.18	Meheyi ɖɔɖɔ yʋlʋmaa se pɔkɔŋ pɛ-ɛsɛ kuluu!
LUK.4.18	Etiyi-m se
LUK.4.18	moholi ajamaa mbá panazɩɣ-wɛ yɔ.
LUK.4.19	Etiyi-m ɖɔɖɔ se
LUK.4.19	meheyi ɛyáa tɩŋa pɩnaɣ ŋgá Ɛsɔ naɣ pa-pʋtɔdɩyɛ yɔ kɔ-tɔm.»
LUK.4.20	Yesu tɛm kalʋʋ lɛ, esuli-kɛ nɛ ɛcɛlɩ tʋmɩyɛ sɩnɩyʋ nɛ pɩsɛɣ ɛcaɣ se ɛpazɩ-wɛ wɩlʋʋ. Ɛlɛ́, ɛyáa mbá pɛwɛ Ɛsɔ ɖɩsɛyɛ taa peeɖe yɔ, patɩŋa pɛkpɛzɩ ɛsɛ nɛ pɔcɔŋnɩ-ɩ. 
LUK.4.21	Peeɖe Yesu pazɩ-wɛ heyuu se: «Tɔm ndʋ́ mankalɩ lɛɛlɛɛyɔ yɔ, tɩlabɩ alɩwaatʋ ndʋ́ ɩnɩɣaɣ-tʋ yɔ.»
LUK.4.22	Ɛyɔɔdɩ ḿbʋ́ lɛ, patɩŋa payɩɣyɩ-ɩ nɛ pɩlabɩ-wɛ piti nɛ lootiye tɔm ndʋ́ eheyi-wɛ yɔ nɛ pɔtɔŋ se: «Pɩtɛkɛ Yozɛɛfʋ pɩyalʋ yɔ?» 
LUK.4.23	Ɛlɛ́, Yesu heyi-wɛ se: «Toovenim lɛ, ɩkaɣ-m tuuu eduuye se: ‹Fɛɖʋ, fɛ ña-tɩ ña-maɣmaɣ.› Halɩ ɩkaɣ-m tɔm ɖɔɖɔ se: ‹Đɩnɩ mbʋ́ pɩtɩŋa ŋlabɩ Kapɛrnayum yɔ, la ḿbʋ́ ña-tɩ tɩŋa ñɛ-tɛ cɩnɛ.› » 
LUK.4.24	Peeɖe ɛtasɩ-wɛ heyuu se: «Toovenim lɛ, mankaɖɩɣ-mɩ se patakpaɣ náyʋ se ɛkɛ pʋyʋ ɛ-maɣmaɣ ɛ-tɛ. 
LUK.4.25	Toovenim tɔm meheyiɣ-mɩ se Elii alɩwaatʋ taa lɛ, lelaa sakɩyɛ kɛwɛ Izrɛɛlɩ ɛjaɖɛ taa. Alɩwaatʋ ńdʋ́ lɛ, tɛʋ tanɩɩ pɩnzɩ naadozo nɛ fenasɩ loɖo nɛ ñɔɔsɩ sɔsɔsɩ nasɩyɩ lɩɩ ɛjaɖɛ tɩŋa. 
LUK.4.26	Ŋgʋ́, Ɛsɔ taatiyi Elii lelaa ḿbá pa-taa nɔɔyʋ cɔlɔ. Ɛlɛ́, lelu nɔɔyʋ cɔlɔ etiyi-i. Ɛ́lɛ́ tɛkɛ Yuda tʋ, ɛɛwɛ Sarɛptaa, Sidɔɔ egeetiye taa. 
LUK.4.27	Canasɩ sakɩyɛ kɛwɛ ɖɔɖɔ Izrɛɛlɩ ɛjaɖɛ taa náyʋ Eliizee alɩwaatʋ taa. Ŋgʋ́, sɩ-taa nakɛyɛ yɔɔ taacɛ, ɛlɛ́, Siirii ɛjaɖɛ taa tʋ Naamaɣ yɔɔ ɖeke kɛcɛbɩna.»
LUK.4.28	Mbá patɩŋa paawɛ Ɛsɔ ɖɩsɛyɛ taa peeɖe yɔ, panɩ ḿbʋ́ lɛ, pɩwɩzɩ-wɛ pɩŋŋ. 
LUK.4.29	Peeɖe pakʋyaa pakpa Yesu nɛ palɩzɩ-ɩ nɛ pɛ-tɛtʋ wayɩ nɛ pakpanɩ-ɩ pʋʋ ŋgʋ́ kʋ-yɔɔ pɛ-tɛtʋ wɛɛ yɔ kʋ-ñʋʋ taa se potuzi-i nɛ ɛtɔlɩ kajalaŋa taa. 
LUK.4.30	Ɛlɛ́, Yesu tɩŋnɩ pɛ-hɛkʋ taa hɛɛɛ nɛ ɛcaŋ ɛɖɛɛ.
LUK.4.31	Yesu ɖɛwa lɛ, ewolo Kapɛrnayum Galilee egeetiye taa nɛ ɛwɩlɩɣ ɛyáa Ɛsɔtɔm Ɛsɔ ɖɩsɛyɛ taa kɩyakʋ kɩhɛzʋʋ wiye. 
LUK.4.32	Peeɖe pɩlabɩ-wɛ piti nɛ ɛzɩma mbʋ́ ɛwɩlaɣ-wɛ yɔ, mbʋ́ pʋyɔɔ yɔ, ɛwɩlaɣ-wɛ nɛ abalɩtʋ.
LUK.4.33	Puwiye lɛ, abalʋ nɔɔyʋ kɛwɛ peeɖe, eleeu nɔɔyʋ kɛwɛ ɛ-wayɩ. Pɩkɛdaa lɛ, ɛma kubuka se: 
LUK.4.34	«Ou! Yesu Nazarɛɛtɩ tʋ, ɛbɛ ŋcaɣnɩ-ɖʋ? Ŋkɔm se ŋkʋ-ɖʋ yaa we? Mansɩm mbʋ́ ŋkɛnaa yɔ ɖeu. Ŋkɛ Ɛsɔ Ɛyʋ.» 
LUK.4.35	Peeɖe Yesu holini-i se: «Hei! Su peeɖe nɛ ŋse abalʋ ɛnʋ ɛ-wayɩ. Ɛlɛ́, eleeu co abalʋ ɛnʋ nɛ ɛyaɣ-ɩ nɛ tɛtʋ ɛyáa ɛsɩndaa nɛ ɛcaŋ ese. Ɛlɛ́, pɩtala abalʋ ɛnʋ pʋyʋ.» 
LUK.4.36	Peeɖe pɩɖɩɣzɩ ɛyáa tɩŋa nɛ pɔpɔzʋʋ ɖama se: «Tɔm ndʋ́ lɛ ḿbʋ́? Abalʋ ɛnɛ, ɛñazɩɣ aleewaa nɛ abalɩtʋ nɛ peseɣ.» 
LUK.4.37	Ḿbʋ́ labɩna nɛ Yesu hɩɖɛ sɛɛ Galilee egeetiye tɩŋa payɩ taa.
LUK.4.38	Yesu lɩnɩ Ɛsɔ ɖɩsɛyɛ taa lɛ, ewolo Siimɔɔ tɛ. Kɩnamɩyɛ kɔɖɔkɩ Siimɔɔ yɔsɔ siŋŋ nɛ petendi Yesu se ɛla nɛ ɛ-yɔɔ cɛ. 
LUK.4.39	Peeɖe Eluzi ɛ-tɩ nɛ eholini kɩnamɩyɛ ńɖɩ́ se ɖɩcɛ nɛ ɖɩcɛ ɖɔɖɔ halʋ ɛnʋ ɛ-yɔɔ nɛ ɛtɩkʋyɩ ɛha-wɛ lɩm.
LUK.4.40	Wɩsɩ ɖʋwa lɛ, mbá patɩŋa paawɛnɩ kʋdɔndɩnaa ndɩ ndɩ yɔ, powoni-wɛ Yesu cɔlɔ nɛ ɛtɩnɩ e-nesi paa weyi ɛ-yɔɔ nɛ ɛ-yɔɔ cɛ. 
LUK.4.41	Ɛɖɔɔnɩ aleewaa ɖɔɖɔ ɛyáa sakɩyɛ wayɩ nɛ pamakɩ kubusi se: «Ŋkɛ Ɛsɔ Pɩyalʋ.» Ɛlɛ́, Yesu paɣ́-wɛ se pataakuli ɛ-wayɩ. Mbʋ́ pʋyɔɔ yɔ, pasɩm-ɩ se ɛnʋ lɛ Weyi Ɛsɔ Lɩzaa Yɔ.
LUK.4.42	Tɛʋ tɩfema lɛ, Yesu lɩɩ ewolo lakʋ taa. Peeɖe ɛyáa samaɣ pazɩ-ɩ ñɩnʋʋ. Pana-ɩ lɛ, powolo ɛ-cɔlɔ nɛ palaɣzɩɣ-ɩ se ɛtaaɖɛɛ. 
LUK.4.43	Ɛlɛ́, Yesu heyi-wɛ se: «Pʋwɛɛ se monsusi ɖɔɖɔ Ɛsɔ Kewiyaɣ Laŋhɛzɩyɛ Tɔm tɛtʋ lɛɛtʋ taa. Mbʋ́ pʋyɔɔ yɔ, pɩ-maɣmaɣ pʋ-yɔɔ Ɛsɔ tiyi-m.» 
LUK.4.44	Peeɖe ɛɖɛwa nɛ esusuu Ɛsɔtɔm Yudee egeetiye taa Ɛsɔ ɖɩsɛyɛ ndɩ ndɩ taa.
LUK.5.1	Nakʋyʋ wiye Yesu sɩŋ Jeneezaarɛɛtɩ teŋgu nɔɔ nɛ ɛyáa samaɣ ñɩkɩɣ ɖama ɛ-cɔlɔ se panɩɩ Ɛsɔtɔm. 
LUK.5.2	Peeɖe ɛna kpɩyɩŋ naalɛ sɩŋ kidiiliŋ yɔɔ nɛ piyiŋ lɔyaa tii nɛ pañalɩɣ pe-piyiŋ. 
LUK.5.3	Ɛlɛ́, Yesu kpa lɛɛkʋ taa, Siimɔɔ tɩnɩ-kʋ. Ɛkpawa lɛ, eheyi-i se etuzi-kʋ lɩm taa pazɩ. Peeɖe ɛcaɣaɣ nɛ ɛpazɩ ɛyáa samaɣ Ɛsɔtɔm wɩlʋʋ.
LUK.5.4	Ɛtɛma lɛ, eheyi Siimɔɔ se: «Tuzi kpɩyʋʋ nɛ ŋwoni-kʋ ɖenɖe lɩm wɛ cukaŋ yɔ nɛ ña nɛ ña-taabalaa ɩlɔ mi-piyiŋ nɛ ɩkpa kpakpasɩ.» 
LUK.5.5	Siimɔɔ cosi-i se: «Wɩlɩyʋ, ɖɩtɛm lɔʋ piyiŋ tɛʋ nɛ kifem nɛ ɖɩwɩɩ, ɖɩtakpa pʋyʋ. Ɛlɛ́, ñɔ-yɔɔ lɛ, ɖɩɖaɣnɩɣ-ɩ lɔʋ.»
LUK.5.6	Pɔlɔ-ɩ lɛ, pakpa kpakpasɩ pɩtɩɩfɛyɩ, halɩ pe-piyiŋ caɣ cɛbʋ. 
LUK.5.7	Peeɖe pahadɩ nesi pa-taabalaa piyiŋ lɔyaa lɛlaa kpɩyʋʋ lɛɛkʋ taa se powolo pasɩnɩ-wɛ. Powoba lɛ, palɩzɩ kpakpasɩ nɛ paɖʋ kpɩyɩŋ ɩnʋ ɩ-naalɛ ɩ-taa nɛ piwiziɣ-i nɛ ɩcaɣ se ɩsʋʋ lɩm tɛɛ. 
LUK.5.8	Siimɔɔ Pɩyɛ na ḿbʋ́ lɛ, ewolo eluŋ Yesu tɛɛ nɛ ɛtɔ se: «Kɩpaɣlʋ! Taakemna-m, mɛnkɛ kɩwɛɛkɩm laɖʋ.» 
LUK.5.9	Toovenim lɛ se sɔɔndʋ kpa Siimɔɔ Pɩyɛ nɛ mbá patɩŋa paawɛ ɛ-cɔlɔ yɔ, mbʋ́ pʋyɔɔ yɔ, kpakpasɩ nzɩ́ pakpawa yɔ, sɩɖɔ siŋŋ. 
LUK.5.10	Sɔɔndʋ kakpa ɖɔɖɔ Zebedee pɩyalaa: Yakubu nɛ Yohanɛɛsɩ. Patɩŋaɣ Siimɔɔ wayɩ. Ɛlɛ́, Yesu heyi Siimɔɔ ɛnʋ se: «Taasɔɔndɩ! Pɩkpaɣʋnɩ lɛɛlɛɛyɔ yɔ, ɛyáa ŋkaɣ kpaʋ.» 
LUK.5.11	Peeɖe palɩzɩ pa-kpɩyɩŋ kidiiliŋ yɔɔ nɛ peyele mbʋ́ pɩtɩŋa payɩ paawɛna yɔ nɛ patɩŋ Yesu wayɩ.
LUK.5.12	Nakʋyʋ wiye Yesu woba tɛtʋ natʋyʋ taa. Kʋdɔŋ kɩsɛmʋʋ kɔɖɔkɩ abalʋ nɔɔyʋ tɩ-taa peeɖe siŋŋ. Pɩkɛdaa lɛ, ɛna Yesu nɛ ewolo ɛ-cɔlɔ nɛ eluŋ ɛ-ɛsɩndaa nɛ etendi-i se: «Kɩpaɣlʋ! Yee ŋtisiɣ yɔ, ŋla nɛ mɔ-yɔɔ cɛ nɛ manpɩsɩ ɛyʋ weyi ɛmʋnaa yɔ.» 
LUK.5.13	Peeɖe Yesu posi e-nesi nɛ etukuni-i nɛ eheyi-i se: «Mentisaa, pɩsɩ ɛyʋ weyi ɛmʋnaa yɔ!» Ɛyɔɔdɩ ḿbʋ́ lɛ, ɛ-yɔɔ tɩcɛbʋ. 
LUK.5.14	Ɛlɛ́, Yesu ka ɛ-ñʋʋ taa se: «Taaheyi-tʋ nɔɔyʋ, wolo cɔjɔ cɔlɔ nɛ ɛna se ñɔ-yɔɔ cɛba, nɛ ŋwoni kileku ɛzɩ Mooyiizi kaɖʋʋ yɔ nɛ pɩwɩlɩ ɛyáa tɩŋa se ñɔ-yɔɔ cɛba.»
LUK.5.15	Yesu hɩɖɛ tɛzaɣ sɛʋ paa le nɛ ɛyáa samaɣ sɔsɔɔ kpeɣliɣ ɛ-cɔlɔ se kanɩɩ ndʋ́ eheyiɣ-kɛ yɔ nɛ ɛla nɛ pɛ-ɛyáa kʋdɔmɩŋ cɛ. 
LUK.5.16	Ɛlɛ́, Yesu yeki-wɛ nɛ ɛɖɛɣ lakʋ taa nɛ ɛsɛɣ Ɛsɔ.
LUK.5.17	Kɩyakʋ nakʋyʋ Yesu wɩlaɣ Ɛsɔtɔm. Farɩsɩ ŋgbɛyɛ taa ñɩma nɛ paɣtʋ wɩlɩyaa mbá palɩnɩ Galilee nɛ Yudee pɛ-tɛtʋ tɩŋa taa nɛ Yeruusalɛm yɔ, paacaɣ ɛ-cɔlɔ. Kɩpaɣlʋ ɖoŋ kɛwɛ ɛ-yɔɔ se ɛla nɛ kʋdɔndɩnaa yɔɔ cɛ. 
LUK.5.18	Peeɖe nabɛyɛ kpaɣ kalɩkalaɣ nakɛyɛ nɛ ka-ñalʋʋ nɛ pañɩnɩɣ se powoni-kɛ Yesu cɔlɔ kuduyuu tɛɛ ɖenɖe ɛɛwɛɛ yɔ. 
LUK.5.19	Ɛyáa samaɣ yɔɔ lɛ, paanaɣ se patɩŋnɩ le nɛ patanɩ-kɛ. Ɛlɛ́, pakpanɩ-kɛ kuduyuu ñʋʋ taa nɛ pakʋ pɔʋ nɛ petisi-kɛ nɛ ka-ñalʋʋ ɛyáa samaɣ hɛkʋ taa Yesu cɔlɔ.
LUK.5.20	Peeɖe Yesu nawa se pɛwɛnɩ lidaʋ ɛ-yɔɔ nɛ eheyi kalɩkalaɣ ŋ́gá se: «Man-taabalʋ! Menkpeɣ-ŋ ña-kɩwɛɛkɩm.» 
LUK.5.21	Ɛlɛ́, paɣtʋ wɩlɩyaa nɛ Farɩsɩ ñɩma papazɩ miduu pe-liŋ tɛɛ nɛ pɔpɔzʋʋ ɖama se: «Ɛnɛ ɛkɛ anɩ nɛ ɛwɛɛkɩɣ Ɛsɔ hɩɖɛ ḿbʋ́? Apɩzɩɣ nɛ ekpeɣ kɩwɛɛkɩm nɛ pɩtasɩnɩ Ɛsɔ?» 
LUK.5.22	Yesu na pa-lɩmaɣza ḿbʋ́ lɛ, ɛpɔzɩ-wɛ se: «Pɩlabɩ ɛzɩma ɩhʋʋ mɩ-taa ḿbʋ́? 
LUK.5.23	Yee meheyi kalɩkalaɣ ŋ́gá se menkpeɣ-kɛ ka-kɩwɛɛkɩm yaa kakʋyɩ kɔɖɔ, tɩ-naalɛ tɩ-taa lɛ, ndʋ́ tɩfɛyɩ kaɖɛ? 
LUK.5.24	Mancaɣ mawɩlɩ-mɩ se Ɛyʋ Pɩyalʋ wɛnɩ ɖoŋ se ekpeɣ ɛyáa pa-kɩwɛɛkɩm kedeŋa yɔɔ cɩnɛ.» Peeɖe eheyi kalɩkalaɣ ŋ́gá se: «Ña! Kʋyɩ ŋkpaɣ ña-ñalʋʋ nɛ ŋkpe.» 
LUK.5.25	Peeɖe katɩkʋyɩ patɩŋa pɛ-ɛsɩndaa nɛ kakpaɣ ka-ñalʋʋ nɛ kasaŋ Ɛsɔ kpem yɔɔ. 
LUK.5.26	Ɛyáa ḿbá pana ḿbʋ́ lɛ, pɩɖɩɣzɩ patɩŋa payɩ nɛ sɔɔndʋ kpa-wɛ nɛ pasaŋ Ɛsɔ nɛ pɔyɔɔdʋʋ se: «Sɔnɔ ɖɩna mbʋ́ wiɖiyi ɖɩtana kaʋ yɔ.»
LUK.5.27	Pʋwayɩ lɛ, Yesu lɩɩ nɛ ɛna tikee mʋyʋ weyi payaɣ se Leevi yɔ, ɛcaɣ ɛ-tʋmɩyɛ taa. Peeɖe Yesu heyi-i se: «Kʋyɩ ŋtɩŋ-m.» 
LUK.5.28	Ɛ́lɛ́ kʋyɩ eyele pɩtɩŋa nɛ ɛtɩŋ-ɩ.
LUK.5.29	Pʋwayɩ lɛ, Leevi la kazandʋ ɛ-tɛ nɛ ɛ́yáa Yesu nɛ tikee mʋyaa sakɩyɛ nɛ ɛyáa lɛlaa sakɩyɛ nɛ powolo pacaɣ tɔɔnaɣ ɖɩtɔɔyɛ. 
LUK.5.30	Peeɖe pɩtɛkɛdɩnɩ Farɩsɩ ñɩma nɛ paɣtʋ wɩlɩyaa mbá pɛkɛ pɔ-hɔɔlʋʋ taa ñɩma yɔ nɛ pɔpɔzɩ Yesu tɔmkpɛlɩkɩyaa se: «Pɩlabɩ ɛzɩma mɩ nɛ tikee mʋyaa nɛ kɩwɛɛkɩm laɖaa lɛlaa ɩkpɛndɩ ɩtɔkɩ nɛ ɩñɔʋ?» 
LUK.5.31	Yesu cosi-wɛ se: «Pɩtɛkɛ alaafɩya tɩnaa pʋpɔzʋʋ se powolo fɛɖaa tɛ, kʋdɔndɩnaa pʋpɔzʋʋ se powolo. 
LUK.5.32	Pɩtɛkɛ mbá pamaɣzɩɣ se pɛkɛ kʋtʋʋzaa yɔ, pa-wayɩ mɔnkɔma. Ɛlɛ́, mbá pasɩm pa-tɩ se pɛkɛ kɩwɛɛkɩm laɖaa yɔ, pa-wayɩ mɔnkɔm se pɛlɛɣzɩ wɛtʋ.»
LUK.5.33	Pʋwayɩ lɛ, ɛyáa ḿbá paɖaɣnɩ Yesu pɔzʋʋ se: «Pɩlabɩ ɛzɩma Farɩsɩ ñɩma tɔmkpɛlɩkɩyaa nɛ Lɩm Sɔʋ Sɔnzɩ Laɖʋ Yohanɛɛsɩ ñɩma pɔhɔkʋʋ nɔɔ ɖoŋ ɖoŋ nɛ pɛsɛɣ Ɛsɔ nɛ ña-ñɩma ñaahɔkʋʋ?» 
LUK.5.34	Peeɖe Yesu cosi-wɛ se: «Ɩmaɣzɩɣ se ɩpɩzɩɣ ɩcɛyɩ ɛyáa mbá payaɣ-wɛ se powolo halɩkpaɣyɛ kazandʋ ɖeɖe yɔ se pacaɣ ñɔɔsɩ halʋ kɩfalʋ walʋ ɛsɩndaa yaa we? Pɩɩlakɩ ḿbʋ́. 
LUK.5.35	Ɛlɛ́, pɔkɔŋ lɩzʋʋ walʋ ɛnʋ pɛ-hɛkʋ taa alɩwaatʋ natʋyʋ. Tɩ-taa pɔkɔŋ nɔɔ hɔkʋʋ.»
LUK.5.36	Pʋwayɩ lɛ, etuu-wɛ eduuye se: «Paacɩyɩɣ wonuu kɩfalʋʋ hɔɔlaɣ nɛ pɔtɔnɩ kɩbɩnʋʋ. Palabɩ ḿbʋ́ yɔ, pɛwɛɛkɩɣ kɩfalʋʋ. Piyele hɔɔlaɣ kɩfalaɣ ɛɛmʋʋnɩ wonuu kɩbɩnʋʋ ɖɔɖɔ. 
LUK.5.37	Paasuu sʋlʋm pɛŋ
LUK.5.38	Pɛŋ weyi ɩtɔtɔɔ yɔ, ɩ-taa posuu. 
LUK.5.39	Nɔɔyʋ fɛyɩ se ɛñɔʋ sʋlʋm kɩpɩbɩm nɛ ɛtasɩ awula. Mbʋ́ pʋyɔɔ yɔ, ɛtɔŋ se kɩpɩbɩm kɩlɩ ɖeu.»
LUK.6.1	Kɩyakʋ kɩhɛzʋʋ nakʋyʋ wiye Yesu nɛ ɛ-tɔmkpɛlɩkɩyaa pɔɖɔŋaɣ hayɩm nabʋyʋ taa. Paahayɩ tɔɔnaɣ nakɛyɛ pɩ-taa nɛ ɛ-tɔmkpɛlɩkɩyaa pɛlɩɣ nɛ nʋmɔʋ nɛ ponuutuu nɛ pasalɩɣ. Tɔɔnaɣ ŋ́gá kɛwɛ ɛzɩ amala yɔ. 
LUK.6.2	Palakaɣ ḿbʋ́ lɛ, Farɩsɩ ñɩma nabɛyɛ na-wɛ nɛ pɔpɔzɩ-wɛ se: «Pɩlabɩ ɛzɩma ɩlakɩ mbʋ́ paɖʋ Mooyiizi paɣtʋ taa se pataala kɩyakʋ kɩhɛzʋʋ wiye yɔ?» 
LUK.6.3	Peeɖe Yesu pɔzɩ-wɛ se: «Ɩtakalɩ mbʋ́ Daaviidi kalabɩ alɩwaatʋ ndʋ́ ñɔɔsɩ wɩɣaɣ ɛ nɛ mbá paawɛ ɛ-cɔlɔ yɔ pʋ-tɔm naa we? 
LUK.6.4	Ɛsʋ Ɛsɔ ɖɩɣa taa nɛ ɛtɔɔ tindine nɖɩ́ paaha Ɛsɔ yɔ. Ŋgʋ́, pɩfɛyɩ se nɔɔyʋ ɛtɔɔ-ɖɩ yem nɛ ɛtɛkɛ cɔjɔ. Ɛlɛ́, Daaviidi kpaɣ-ɖɩ nɛ ɛ nɛ ɛ-taabalaa pɔtɔɔ» 
LUK.6.5	Pʋwayɩ lɛ, Yesu tasɩ-wɛ heyuu se: «Ɛyʋ Pɩyalʋ sɩm mbʋ́ pʋwɛɛ se pala kɩyakʋ kɩhɛzʋʋ wiye yɔ.»
LUK.6.6	Kɩyakʋ kɩhɛzʋʋ lɛɛkʋ wiye lɛ, Yesu sʋʋ Ɛsɔ ɖɩsɛyɛ taa nɛ ɛpazɩ Ɛsɔtɔm wɩlʋʋ. Puwiye lɛ, abalʋ nɔɔyʋ kɛwɛ peeɖe, e-nesi kɩbanzɩ camaa. 
LUK.6.7	Paɣtʋ wɩlɩyaa nɛ Farɩsɩ ñɩma paawɛɛ nɛ pɔcɔŋnɩ Yesu se pana se ɛlakɩ nɛ nɔɔyʋ yɔɔ cɛ kɩyakʋ kɩhɛzʋʋ wiye yaa ɛɛlakɩ? Mbʋ́ pʋyɔɔ yɔ, pacaɣ se pehiɣ ndʋ́ paawana nɛ pakpa-ɩ yɔ. 
LUK.6.8	Yesu na pa-lɩmaɣza ḿbʋ́ lɛ, eheyi abalʋ weyi e-nesi camaa yɔ se: «Kʋyɩ ŋsɩŋ ɛyáa tɩŋa hɛkʋ taa cɩnɛ!» Peeɖe ɛ́lɛ́ kʋyaa ɛsɩŋ. 
LUK.6.9	Ɛlɛ́, Yesu heyi-wɛ se: «Mɔnpɔzʋʋ-mɩ se ɖa-paɣtʋ taa lɛ, ɛbɛ pʋmʋnaa se pala kɩyakʋ kɩhɛzʋʋ wiye? Kɩbandʋ naa ɛzaɣ́tʋ? Paya ɛyáa ñʋʋ naa pakʋ-wɛ?» 
LUK.6.10	Peeɖe ɛcɔnɩ patɩŋa pɛ-ɛsɩndaa kpɛɛɛ nɛ eheyi abalʋ ɛnʋ se: «Losi ñe-nesi!» Elosi-si lɛ, sɩ-yɔɔ cɛ. 
LUK.6.11	Ɛlɛ́, pa-pana kpa pɩŋŋ nɛ pɔyɔɔdʋʋnɩ ɖama ɛzɩma mbʋ́ paala Yesu yɔ.
LUK.6.12	Alɩwaatʋ ńdʋ́ tɩ-taa lɛ, Yesu kpa pʋʋ yɔɔ se ɛsɛɣ Ɛsɔ. Ɛsɛɛ-ɩ ḿbʋ́ tɛʋ nɛ kifem. 
LUK.6.13	Kifema lɛ, ɛ́yáa ɛ-tɔmkpɛlɩkɩyaa nɛ ɛlɩzɩ pa-taa ɛyáa hiu nɛ naalɛ nɛ ɛ́yáa-wɛ se e-tiyiyaa. 
LUK.6.14	Ḿbá yɔ: Siimɔɔ weyi ɛkʋm-ɩ hɩɖɛ se Pɩyɛ yɔ nɛ e-neu Andree nɛ Yakubu nɛ Yohanɛɛsɩ nɛ Filiipu nɛ Bartelemii 
LUK.6.15	nɛ Maatiyee nɛ Tomaa nɛ Alfee pɩyalʋ Yakubu nɛ Siimɔɔ weyi payaɣ se Yɔɔ Kandɩyʋ yɔ 
LUK.6.16	nɛ Yakubu pɩyalʋ Yudaasɩ nɛ Yudaasɩ Iskarɩyɔɔtɩ. Ɛnʋ kitini ɛkpa Yesu nɛ ɛ́ɖʋzɩ koyindinaa nesi taa.
LUK.6.17	Pʋwayɩ lɛ, Yesu nɛ ɛ-tɔmkpɛlɩkɩyaa petiki pʋʋ nɛ patalɩ pasɩŋ kɩ-lalayɛ taa ɖenɖe ɛ-tɔmkpɛlɩkɩyaa sakɩyɛ kɛwɛɛ yɔ. Ɛyáa samaɣ ŋgá kalɩnɩ Yudee egeetiye tɩŋa payɩ taa nɛ Yeruusalɛm nɛ tɛtʋ ndʋ́ tɩwɛ teŋgu nɔɔ: Tiiri nɛ Sidɔɔ pa-taa yɔ, paawɛ peeɖe ɖɔɖɔ. 
LUK.6.18	Paawobi se panɩɩ tɔm ndʋ́ ɛwɩlɩɣ yɔ nɛ ɛla nɛ pa-kʋdɔmɩŋ cɛ. Mbá aleewaa pɩsaɣ-wɛ kpɛndɛɣlɩsɩ yɔ, pɔ-yɔɔ cɛba ɖɔɖɔ. 
LUK.6.19	Paa weyi ɛñɩnaɣ se etukuni-i. Mbʋ́ pʋyɔɔ yɔ, ɖoŋ nɩɩyɩ lɩɣaɣ ɛ-yɔɔ nɛ ɛlakɩ nɛ patɩŋa payɩ pa-kʋdɔmɩŋ cɛkɩ.
LUK.6.20	Pʋwayɩ lɛ, Yesu cɔnɩ ɛ-tɔmkpɛlɩkɩyaa nɛ eheyi-wɛ se: «Mbá mɩ ɩkɛ kʋñɔndɩnaa yɔ, ihiɣ mɩ-tɩ!
LUK.6.20	Mbʋ́ pʋyɔɔ yɔ, ɩkɛ Ɛsɔ Kewiyaɣ taa ñɩma.
LUK.6.21	Mbá mɩ ñɔɔsɩ wɩɣ-mɩ lɛɛlɛɛyɔ yɔ, ihiɣ mɩ-tɩ!
LUK.6.21	Mbʋ́ pʋyɔɔ yɔ, ɩkɔŋ haɣʋ!
LUK.6.21	Mbá mɩ iwiɣ lɛɛlɛɛyɔ yɔ, ihiɣ mɩ-tɩ!
LUK.6.21	Mbʋ́ pʋyɔɔ yɔ, ɩkɔŋ woŋuu.
LUK.6.22	Yee ɛyáa
LUK.6.22	ɛpaɖɩɣ-mɩ yaa,
LUK.6.22	pekiziɣ-mɩ yaa,
LUK.6.22	patʋʋ-mɩ yaa,
LUK.6.22	pɛwɛɛkɩɣ mɩ-hɩla Ɛyʋ Pɩyalʋ yɔɔ yɔ, ihiɣ mɩ-tɩ!
LUK.6.23	Alɩwaatʋ ńdʋ́ tɩtalaa lɛ, mɩ-laŋa ɩhʋlʋmɩ nɛ ɩmayɩ amaya siŋŋ,
LUK.6.23	mbʋ́ pʋyɔɔ yɔ, mɩ-kɩhɛyʋʋ ɖɔ ɛsɔdaa!
LUK.6.23	Ḿbʋ́ ɖɔɖɔ pɔ-cɔzɔnaa kalabɩ kɩdɛkɛdɩm
LUK.6.23	náyaa mbá Ɛsɔ tiyi-wɛ yɔ. 
LUK.6.24	Mbá mɩ ɩwɛnɩ ñɩm yɔ, pʋtɔɔ-mɩ,
LUK.6.24	Mbʋ́ pʋyɔɔ yɔ, ɩtɛm mɩ-tɩ hiɣu!
LUK.6.25	Pʋtɔɔ-mɩ!
LUK.6.25	Mbá mɩ ɩwɛnɩ pɩtɩŋa pɩtɩŋa lɛɛlɛɛyɔ yɔ,
LUK.6.25	Mbʋ́ pʋyɔɔ yɔ, ñɔɔsɩ kaɣ-mɩ wɩʋ!
LUK.6.25	Mbá mɩ iwoŋuu lɛɛlɛɛyɔ yɔ, pʋtɔɔ-mɩ!
LUK.6.25	Mbʋ́ pʋyɔɔ yɔ, mɩ-laŋa kaɣ wɛɛkʋʋ nɛ iwili!
LUK.6.26	Pʋtɔɔ-mɩ!
LUK.6.26	Mbá mɩ ɛyáa tɩŋa yɩɣyɩɣ-mɩ yɔ!
LUK.6.26	Mbʋ́ pʋyɔɔ yɔ, ḿbʋ́ pɔ-cɔzɔnaa lakaɣ
LUK.6.26	mbá pɛcɛtaɣ ɖɔɖɔ se pɛkɛ náyaa yɔ.»
LUK.6.27	Pʋwayɩ lɛ, Yesu tasɩ yɔɔdʋʋ se: «Mbá mɩ iwelesiɣni-m yɔ, meheyiɣ-mɩ se ɩsɔɔlɩ mi-koyindinaa nɛ ɩla mbá papaɖɩɣ-mɩ yɔ camɩyɛ. 
LUK.6.28	Ɩwazɩ mbá pawɩlɩɣ-mɩ kpalʋʋ yɔ pɔ-yɔɔ nɛ ɩsɛɛ Ɛsɔ mbá panazɩɣ-mɩ yɔ paba yɔɔ. 
LUK.6.29	Yee nɔɔyʋ ɛcɛbɩ ña-laɣzaɣ kadaŋa yɔ, kɛzɩ lɛɛka nɛ ɛtɛzɩ-kɛ cɛbʋ. Yee nɔɔyʋ ɛmʋ ño-toko sɔsɔʋ yɔ, yele nɛ ɛtɛzɩ cikpeluu mʋ́ʋ. 
LUK.6.30	Yee nɔɔyʋ ɛsʋlʋmɩ-ŋ nabʋyʋ yɔ, taapɛm-ɩ. Yee nɔɔyʋ ɛkpaɣ ña-ñɩm yɔ, taapɔzɩ-ɩ se ɛcɛlɩ-ŋ-pʋ. 
LUK.6.31	Mbʋ́ ɩcaɣ se ɛyáa ɛlabɩ-mɩ yɔ, ɩlabɩ-wɛ ɖɔɖɔ ḿbʋ́ ɖeyi ɖeyi. 
LUK.6.32	Yee mbá pɔsɔɔlɩ-mɩ yɔ pe-ɖeke ɩsɔɔlʋʋ lɛ, kʋjɔʋ ŋgʋ́ ɩɖaŋɩɣ se Ɛsɔ ɛlabɩ-mɩ yɔ? Halɩ kɩwɛɛkɩm laɖaa maɣmaɣ ñɔsɔɔlɩ mbá pɔsɔɔlɩ-wɛ yɔ. 
LUK.6.33	Yee mbá palakɩ-mɩ camɩyɛ yɔ pe-ɖeke ɩlakɩ camɩyɛ lɛ, kʋjɔʋ ŋgʋ́ ɖɔɖɔ ɩɖaŋɩɣ se Ɛsɔ ɛlabɩ-mɩ yɔ? Halɩ kɩwɛɛkɩm laɖaa maɣmaɣ ñalakɩ ḿbʋ́. 
LUK.6.34	Yee ɩkɩndɩɣ mbá ɩɖaŋɩɣ se paahɛyɩ-mɩ pu-lone taa yɔ pe-ɖeke lɛ, kʋjɔʋ ŋgʋ́ ɩɖaŋɩɣ se Ɛsɔ ɛlabɩ-mɩ yɔ? Halɩ kɩwɛɛkɩm laɖaa maɣmaɣ ñakɩndɩɣ pa-taabalaa lɛlaa se paahɛyɩ-wɛ ɖɔɖɔ ɛzɩ paakɩndʋʋ-wɛ yɔ. 
LUK.6.35	Mɩ lɛ, pʋwɛɛ se ɩsɔɔlɩ mi-koyindinaa nɛ ɩla ɛyáa camɩyɛ. Ɩkɩndɩ-wɛ, ɛlɛ́, ɩtaaɖaŋ se paahɛyɩ-mɩ. Peeɖe ɩmʋʋ kɩhɛyʋʋ sɔsɔʋ nɛ pɩwɩlɩ se ɩkɛ Ɛsɔ Caabiyuu piya. Mbʋ́ pʋyɔɔ yɔ, ɛlakɩ mbá pɛfɛyɩnɩ ɛsɩmɩyɛ yɔ nɛ kañadɩnaa camɩyɛ lakasɩ.
LUK.6.36	Ɩna ɛyáa pʋtɔdɩyɛ ɛzɩ mɩ-Caa Ɛsɔ yɔ.» 
LUK.6.37	Yesu tasɩ-wɛ heyuu se: «Ɩtaahʋʋnɩ nɔɔyʋ nɛ Ɛsɔ ɛɛhʋʋnɩ-mɩ. Ɩtaakʋ nɔɔyʋ tɔm nɛ Ɛsɔ ɛɛkʋʋ mɩ-ñɩndʋ. Ikpeɣ nɛ Ɛsɔ kpeɣ-mɩ. 
LUK.6.38	Ɩha lɛlaa nɛ Ɛsɔ ha-mɩ. Mbʋ́ ɩmaɣzɩɣna nɛ ɩɖʋʋ lɛlaa yɔ, ḿbʋ́ ɖɔɖɔ Ɛsɔ kɔŋ-mɩ maɣzɩnaʋ. Ɛɖʋʋ-mɩ nɛ eciɣdi nɛ pɩñɩɣ ɖeu nɛ pusu pɩwadɩ waaa.» 
LUK.6.39	Pʋwayɩ lɛ, Yesu tuu-wɛ eduuye se: «Yʋlʋmaa ɛɛhɔŋ ɖama. Pɩtɛkɛ ḿbʋ́, pɔtɔlʋʋ patɩŋa pɔʋ nakʋyʋ taa. 
LUK.6.40	Tʋmɩyɛ tɔmkpɛlɩkɩyʋ nɔɔyʋ ɛɛkɩlɩɣ ɛ-wɩlɩyʋ. Ɛlɛ́, tɔmkpɛlɩkɩyʋ ɛnʋ ɛkɔm ɛsɩ tʋmɩyɛ ɖeu yɔ, ɛ nɛ ɛ-wɩlɩyʋ ɛnʋ pɛwɛɣ kɩmaŋ.»
LUK.6.41	Yesu tasɩ-wɛ tuuu eduuye se: «Pɩlabɩ ɛzɩma nɛ ŋnaɣ kemaɣ ŋgá kɛwɛ ña-taabalʋ ɛsɩyɛ taa yɔ nɛ ŋŋnaɣ ɖaʋ ŋgʋ́ kɩwɛ ña-ñɩnɖɛ taa yɔ? 
LUK.6.42	Ɛzɩma ŋpɩzɩɣ ŋheyi ña-taabalʋ se: ‹Sɩŋ malɩzɩ-ŋ ñɛ-ɛsɩyɛ taa kemaɣ› nɛ ŋŋnaɣ ɖaʋ ŋgʋ́ kɩwɛ ña-ñɩnɖɛ taa yɔ? Tɛɛ nɛ pʋ-yɔɔ tʋ ña! Lɩzɩ ɖaʋ ŋgʋ́ kɩwɛ ñɛ-ɛsɩyɛ taa yɔ nɛ pʋcɔ ŋna camɩyɛ nɛ ŋlɩzɩ kemaɣ ŋgá kɛwɛ ña-taabalʋ ñɩnɖɛ taa yɔ.»
LUK.6.43	Yesu tasɩ-wɛ tuuu eduuye se: «tɩʋ kɩbaŋgʋ ɛɛlʋlʋʋ pee kɩdɛkɛdɛɛ nɛ tɩʋ kɩdɛkɛdʋʋ ñaalʋlʋʋ pee kɩbana. 
LUK.6.44	Pasɩŋ paa tɩʋ ŋgʋ́ nɛ ki-pee. Paakoyuu hiyikajásɩ sɔɔ tɩʋ yɔɔ, paakoyuu ɖɔɖɔ leemiŋ ŋgone yɔɔ. 
LUK.6.45	Ɛyʋ kɩbanʋ yɔɔdʋʋ tɔm kɩbandʋ ndʋ́ tɩhaɣ ɛ-taa yɔ. Piyele kɩdɛkɛdʋʋ ñɔyɔɔdʋʋ kɩdɛkɛdɩtʋ ndʋ́ tɩhaɣ kʋkʋ taa yɔ. Mbʋ́ pʋyɔɔ yɔ, tɔm ndʋ́ tɩhaɣ ɛyʋ taa yɔ, ńdʋ́ lɩɣnɩ ɛ-nɔɔ taa.»
LUK.6.46	Pʋwayɩ lɛ, Yesu pɔzɩ-wɛ se: «Ɛbɛ yɔɔ ɩyaɣ-m se “Kɩpaɣlʋ! Kɩpaɣlʋ!” nɛ ɩɩlakɩ mbʋ́ mɔnpɔzʋʋ-mɩ yɔ? 
LUK.6.47	Mɛnkɛdɩɣ-mɩ weyi ɛkɔŋ mɔn-cɔlɔ nɛ ewelesiɣ mɔn-tɔm nɛ ɛɖɔŋ tɩ-yɔɔ yɔ ɛ-tɔm. 
LUK.6.48	Ɛwɛ ɛzɩ weyi ɛmawaɣ kuduyuu nɛ ehuyi pilimi nɛ ɛtalɩ ɛwaɣ nɛ pʋcɔ ɛsɩɩ tigiɖe yɔ. Pɔɔ kɔɔ kosu, lɩm wadɩ nɛ pɩmakɩ kuduyuu ŋ́gʋ́, ɛlɛ́, kɩtañamsɩ nɛ pʋcɔ paatɔ se kɩtɔlaa. Mbʋ́ pʋyɔɔ yɔ, pama-kʋ camɩyɛ. 
LUK.6.49	Weyi ɛ́lɛ́ welesiɣ mɔn-tɔm nɛ ɛɛɖɔŋ tɩ-yɔɔ yɔ, ɛ́lɛ́ wɛ ɛzɩ weyi ɛma kuduyuu tataa yem nɛ ɛtasɩɩ tigiɖe yɔ. Pɔɔ kɔɔ kosu nɛ lɩm wadɩ nɛ pɩmabɩ-kʋ nɛ kʋtɔlɩ kpaagbaa nɛ kʋyɔkɩ naŋa naŋa.»
LUK.7.1	Yesu tɛm tɔm ńdʋ́ tɩtɩŋa yɔɔdʋʋ lɛ, ɛkʋyɩ ewolo Kapɛrnayum. 
LUK.7.2	Room sɔɔja sɔsɔ nɔɔyʋ kɛwɛ peeɖe. Ɛɛwɛnɩ tʋmlaɖʋ nɛ ɛ-tɔm kɛdɩnɩ-ɩ pɩŋŋ. Tʋmlaɖʋ ɛnʋ, pɩwɩɣaɣ-ɩ sɩbʋ yɔɔ sɩbʋ yɔɔ. 
LUK.7.3	Ŋgʋ́, sɔɔja sɔsɔ ɛnʋ, ɛɛnɩ pɔyɔɔdɩ Yesu tɔm se ɛlakɩ nɛ kʋdɔndɩnaa yɔɔ cɛkɩ. Pʋ-yɔɔ etiyi Yuda ñɩma sɔsaa nabɛyɛ ɛ-cɔlɔ se pewini-i nɛ ɛkɔɔ ɛya ɛ-tʋmlaɖʋ ñʋʋ. 
LUK.7.4	Powoba lɛ, pewini-i cɔɔɔ se: «Abalʋ ɛnʋ ɛmʋnaa se ŋsɩnɩ-ɩ. 
LUK.7.5	Mbʋ́ pʋyɔɔ yɔ, ɛsɔɔlɩ Yuda ñɩma ɖa nɛ ɛma-ɖʋ Ɛsɔ ɖɩsɛyɛ.» 
LUK.7.6	Peeɖe Yesu tɩŋ-wɛ nɛ ɛ nɛ wɛ pɛɖɛɛ. Pɔñɔtɩnɩ ɖɩɣa lɛ, sɔɔja ɛnʋ etiyi ɛ-taabalaa se peheyi Yesu se: «Kɩpaɣlʋ, taakʋ ña-tɩ yem, mantamʋna se ŋsʋʋ man-ɖɩɣa taa. 
LUK.7.7	Ḿbʋ́ labɩna nɛ mantatalɩ man-tɩ tɩŋa ñɔ-cɔlɔ. Pʋ-yɔɔ lɛ, ha nɔɔ nɛ man-tʋmlaɖʋ yɔɔ cɛ. 
LUK.7.8	Mbʋ́ pʋyɔɔ yɔ, ma lɛ, ma-ñʋʋ yɔɔ ñɩma wɛɛ nɛ mañaŋ-wɛ, mɛn-tɛɛ ñɩma wɛɛ ɖɔɖɔ. Meheyi pa-taa nɔɔyʋ se ewolo peeɖe yɔ yɔ, ewoki. Maya nɔɔyʋ se ɛkɔɔ yɔ, ɛkɔŋ. Meheyi man-tʋmlaɖʋ se ɛla nabʋyʋ yɔ, ɛ́lɛ́ ñalakɩ-pʋ.» 
LUK.7.9	Powoba nɛ peheyi Yesu ḿbʋ́ lɛ, ɛyɩɣyɩ sɔɔja sɔsɔ ɛnʋ nɛ ɛkɛzɩ ɛ-tɩ nɛ ɛyáa samaɣ ŋgá katɩŋaɣ-ɩ yɔ kɔ-yɔɔ nɛ ɛtɔ se: «Mankaɖɩɣ-mɩ se paa Izrɛɛlɩ ñɩma taa maɣmaɣ, mantanada weyi ɛwɛnɩ lidaʋ nɛ pɩtalɩ-ɩ yɔ.» 
LUK.7.10	Sɔɔja ɛnʋ e-tiyiyaa pɩsɩ ɖɩɣa lɛ, pamaɣnɩ ɛ-tʋmlaɖʋ ɛnʋ ɛ-yɔɔ cɛba.
LUK.7.11	Tɛʋ fema lɛ, Yesu kʋyɩ se ewoki tɛtʋ ndʋ́ payaɣ se Nayɩnɩ yɔ tɩ-taa. Ewokaɣ lɛ, ɛ-tɔmkpɛlɩkɩyaa nɛ ɛyáa samaɣ sɔsɔɔ nakɛyɛ patɩŋɩɣ ɛ-wayɩ. 
LUK.7.12	Pɔñɔtɩnɩ-tʋ lɛ, pakatɩ ɛyáa samaɣ nakɛyɛ, kowokaɣnɩ sɩɖʋ nɔɔyʋ pim, ɛɛkɛ lelu nɔɔyʋ pɩɣa ɛgbamɩyɛ. 
LUK.7.13	Kɩpaɣlʋ na lelu ɛnʋ lɛ, pɩlabɩ-ɩ pʋtɔdɩyɛ nɛ eheyi-i se: «Taawii!» 
LUK.7.14	Peeɖe Yesu woba etukuni sɩɖʋ kpataya nɛ sɩɣlɩyaa sɩŋ nɛ ɛtɔ se: «Evebu ña! Meheyiɣ-ŋ se ŋkʋyɩ!» 
LUK.7.15	Ɛlɛ́, ɛkʋyɩ ɛcaɣ nɛ ɛpazɩ yɔɔdʋʋ nɛ Yesu cɛlɩ-ɩ e-ɖoo. 
LUK.7.16	Peeɖe sɔɔndʋ kpa patɩŋa nɛ pasaŋ Ɛsɔ nɛ pɔtɔŋ se: «Náyʋ sɔsɔ nɔɔyʋ kɔm ɖɛ-hɛkʋ taa, Ɛsɔ kɔm ɛlɩzɩ ɛ-ɛyáa pɩ-taa.» 
LUK.7.17	Mbʋ́ Yesu laba yɔ, pʋ-tɔm cɔɔ Yudee egeetiye tɩŋa taa nɛ ɖɩ-cɔlɔ hɔɔlɩŋ tɩŋa taa payɩ.
LUK.7.18	Lɩm Sɔʋ Sɔnzɩ Laɖʋ Yohanɛɛsɩ tɔmkpɛlɩkɩyaa nɩ mbʋ́ pɩtɩŋa payɩ Kɩpaɣlʋ lakaɣ yɔ nɛ powolo peheyi pa-caa. Peeɖe ɛya pa-taa naalɛ. 
LUK.7.19	Etiyi-wɛ Kɩpaɣlʋ cɔlɔ se pɔpɔzɩ-ɩ se: «Ña lɛ Ñʋʋ Yaɖʋ weyi paayɔɔdɩ ɛ-tɔm se ɛkaɣ kɔm yɔ, yaa nɔɔyʋ wɛnɩ wayɩ?» 
LUK.7.20	Patalɩ Yesu cɔlɔ lɛ, peheyi-i se: «Lɩm Sɔʋ Sɔnzɩ Laɖʋ Yohanɛɛsɩ tiyi-ɖʋ se ɖɩkɔɔ ɖɩpɔzɩ-ŋ nɛ ɖɩna se ña lɛ weyi ɛ-tɔm paayɔɔdaa se ɛkaɣ kɔm yɔ yaa nɔɔyʋ wɛnɩ wayɩ?» 
LUK.7.21	Ŋgʋ́, alɩwaatʋ ńdʋ́ tɩ-yɔɔ ɖeyi ɖeyi Yesu laba nɛ ɛyáa sakɩyɛ kʋdɔmɩŋ ndɩ ndɩ cɛ nɛ ɛɖɔɔnɩ aleewaa nɛ ekuli yʋlʋmaa sakɩyɛ ɛsɛ. 
LUK.7.22	Pʋwayɩ lɛ, ecosi-wɛ se: «Iwolo iheyi-i mbʋ́ ɩnawa nɛ ndʋ́ ɩnɩwa yɔ: yʋlʋmaa naɣ nɛ tala tɩnaa ɖɔŋ camɩyɛ nɛ canasɩ yɔɔ cɛkɩ nɛ ndamaa nɩɣ nɛ sɩɖaa feŋ, posusuu kʋñɔndɩnaa Laŋhɛzɩyɛ Tɔm. 
LUK.7.23	Weyi eekiziɣ mɔn-tɔm yɔ, ehiɣ ɛ-tɩ.»
LUK.7.24	Peeɖe Yohanɛɛsɩ tɔmkpɛlɩkɩyaa ḿbá pɛɖɛwa nɛ Yesu pazɩ ɛyáa samaɣ kɛdʋʋ Yohanɛɛsɩ ɛnʋ ɛ-tɔm nɛ ɛpɔzɩ-wɛ se: «Ɛbɛ iwobi naʋ lakʋ taa? Kañɩŋ́gbayaɣ́ ŋgá heɣlim ciɣdaɣ yɔ yaa we? Mantasa. 
LUK.7.25	Ɛlɛ́, ɛbɛ iwobi naʋ kpem? Nɔɔyʋ suni wondu kɩbandʋ nɛ ɛwɛɛ peeɖe naa we? Ŋgʋ́, mbá posuu ñɩɣlɩ́m wondu nɛ pɛwɛnɩ pɩtɩŋa yɔ, pɛwɛɣ awiya ɖɩsɩ taa. 
LUK.7.26	Ɛbɛ kpem iiwobi naʋ? Náyʋ nɔɔyʋ yaa we? Toovenim lɛ, meheyiɣ-mɩ se ɩna weyi yɔ, ɛkɩlɩ náyʋ. 
LUK.7.27	Yohanɛɛsɩ ɛnʋ, ɛ-tɔm Ɛsɔ yɔɔdaa nɛ pama ɛ-Takayaɣ taa se:
LUK.7.27	‹Na! Mancalɩɣ men-tiyiyu tiyuu nɛ
LUK.7.27	ɛñɔɔzɩ ña-nʋmɔʋ.› »
LUK.7.28	Yesu tasɩ yɔɔdʋʋ se: «Mankaɖɩɣ-mɩ se ɖooo yɔ, patalʋlɩdɩ nɔɔyʋ nɛ ɛkɩlɩ Yohanɛɛsɩ ɛnʋ. Paa ḿbʋ́ yɔ, weyi ɛwɛ Ɛsɔ Kewiyaɣ taa nɛ patakpaɣ-ɩ payaa pʋyʋ yɔ, ɛ́lɛ́ kɩlɩ-ɩ. 
LUK.7.29	Izrɛɛlɩ ɛjaɖɛ taa ɛyáa tɩŋa welesaɣ Yohanɛɛsɩ tɔm, halɩ pɩkpɛndɩnɩ tikee mʋyaa maɣmaɣ. Pʋ-yɔɔ petisaa nɛ palabɩ-wɛ lɩm sɔʋ sɔnzɩ. Palabɩ ḿbʋ́ nɛ pɩwɩlɩ se Ɛsɔ tʋʋzaa. 
LUK.7.30	Ɛlɛ́, Farɩsɩ ñɩma nɛ paɣtʋ wɩlɩyaa pekizi se ɛtaalabɩ-wɛ-sɩ. Ḿbʋ́ pawɩlɩnaa se pekizi mbʋ́ Ɛsɔ ñɩnaɣnɩ-wɛ yɔ.» 
LUK.7.31	Yesu tasɩ yɔɔdʋʋ ɖɔɖɔ se: «Ɛbɛ mɛnkɛdɩɣnɩ pɩtɛ ɛyáa ḿbá lee? Ɛzɩma pɛwɛɛ? 
LUK.7.32	Pɛwɛ ɛzɩ piya nzɩ́ sɩcaɣ ɛyáa samaɣ ɖikpeɣliye nɛ sikou ɖama yɔɔ se: ‹Đɩhʋlɩ-mɩ hɩsɩ se ɩpaa nɛ ikizi. Đitee kʋñɔŋ hendu nɛ itewii.› 
LUK.7.33	Ḿbʋ́ pʋwɛɛ: ‹Lɩm Sɔʋ Sɔnzɩ Laɖʋ Yohanɛɛsɩ kɔma, ɛɛtɔkɩ tɔɔnaɣ, ɛɛñɔʋ sʋlʋm. Ɛlɛ́, ɩtɔŋ se ekem aleewaa.› 
LUK.7.34	Piyele Ɛyʋ Pɩyalʋ ñɔkɔma nɛ ɛtɔkɩ nɛ ɛñɔʋ lɛ, ɩɖaɣnɩɣ yɔɔdʋʋ se: ‹Ɩnaɣʋ ɛyʋ ɛnɛ yɔ, tɔkɩyɛ nɛ ñɔtʋ pɔ-yɔɔ ɖeke ɛmaɣzɩɣ. Ɛkɛ ɖɔɖɔ tikee mʋyaa nɛ kɩwɛɛkɩm laɖaa lɛlaa pa-taabalʋ.› 
LUK.7.35	Ɛlɛ́, mbá patɩŋa palakɩ mbʋ́ Ɛsɔ liu wɛɛ yɔ, pa-lakasɩ wɩlɩɣnɩ se Ɛsɔ ɛnʋ, ɛwɛnɩ lɔŋ siŋŋ.»
LUK.7.36	Nakʋyʋ wiye Farɩsɩ tʋ nɔɔyʋ ya Yesu se ewolo ɛ-tɛ nɛ pɔtɔɔ tɔɔnaɣ. Ɛlɛ́, Yesu wolo nɛ ɛcaɣ tɔɔnaɣ ɖɩtɔɔyɛ. 
LUK.7.37	Halʋ kɩwɛɛkɩm laɖʋ nɔɔyʋ kɛwɛ tɛtʋ ńdʋ́ tɩ-taa nɛ ɛnɩɩ ḿbʋ́. Peeɖe ɛkpaɣ tɩlaaɖɩ fiɣa kɩñɩlɩsaɣ nakɛyɛ taa ɖo 
LUK.7.38	nɛ ewolo ɛsɩŋ nɛ wayɩ Yesu naŋgbanzɩ
LUK.7.39	Farɩsɩ tʋ weyi ɛya Yesu yɔ, ɛna ḿbʋ́ lɛ, ɛmaɣzɩ ɛ-taa se: «Yee abalʋ ɛnɛ ɛɛkɛ náyʋ yɔ, ɛɛsɩm halʋ weyi etukuuni-i ḿbʋ́ yɔ nɛ ɛzɩma mbʋ́ ɛ-wɛtʋ wɛɛ yɔ: ɛkɛ kɩwɛɛkɩm laɖʋ.» 
LUK.7.40	Ɛlɛ́, Yesu heyi Farɩsɩ tʋ ɛnʋ se: «Siimɔɔ! Mɛwɛnɩ tɔm natʋyʋ se meheyiɣ-ŋ.» Siimɔɔ cosi-i se: «Wɩlɩyʋ! Yɔɔdɩ.» 
LUK.7.41	Peeɖe Yesu kɛdɩ-ɩ se: «Abalʋ nɔɔyʋ kɛwɛnɩ kɩndɩyaa naalɛ nabɛyɛ: kajalaɣ tʋ kɩndɩ liidiye pɔɔyɩsɩ taŋga nɛ lɛlʋ pɔɔyɩsɩ nɩɩnʋwa. 
LUK.7.42	Pa-taa nɔɔyʋ tapɩzɩɣ se ɛhɛyɩ-ɩ nɛ ɛtɛzɩ pa-naalɛ kpeɣu se pataatasɩ-ɩ hɛyʋʋ. Pa-naalɛ pa-taa lɛ, akɩlɩɣ-ɩ sɔɔlʋʋ?» 
LUK.7.43	Peeɖe Siimɔɔ cosi-i se: «Mamaɣzɩɣ se weyi ɛ-kɩmɩyɛ kɩlɩ paɣlʋʋ yɔ.» Ɛlɛ́, Yesu heyi-i se: «Ŋwɛnɩ toovenim.» 
LUK.7.44	Pʋwayɩ lɛ, ɛkɛzɩ ɛ-tɩ nɛ halʋ ɛnʋ ɛ-yɔɔ nɛ eheyi Siimɔɔ se: «Ŋnaɣ halʋ ɛnɛ? Mansʋʋ ña-ɖɩɣa taa cɩnɛ yɔ, ŋtaha-m lɩm se pɔkɔ ma-naŋgbanzɩ. Ɛlɛ́, halʋ ɛnɛ ɛ́lɛ́ kɔ ma-naŋgbanzɩ nɛ ɛ-ɛsɩtɛɣlɩm nɛ ɛhɛzɩ sɩ-yɔɔ nɛ ɛ-ñɔsɩ. 
LUK.7.45	Mɔnkɔm ñɛ-tɛ yɔ, ŋtamʋ-m nɛ ŋsɛ-m ɛzɩ pʋpɔzʋʋ yɔ. Ɛlɛ́, halʋ ɛnɛ ɛ́lɛ́ mʋ-m nɛ halɩ ɛwɛɛ ɛkpaɣ ma-naŋgbanzɩ. 
LUK.7.46	Ŋtataa ma-ñʋʋ taa sɔzɩŋ num. Ɛlɛ́, halʋ ɛnɛ ɛ́lɛ́ pɩyɩ ma-naŋgbanzɩ yɔɔ tɩlaaɖɩ. 
LUK.7.47	Pʋ-yɔɔ mankaɖɩɣ-ŋ se sɔɔlɩm sɔsɔm tʋmɩyɛ nɖɩ́ ɛlaba yɔ, ɖɩwɩlɩɣ se pɛtɛm-ɩ kpeɣu ɛ-kɩwɛɛkɩm sakɩyɛ mbʋ́ ɛlaba yɔ. Ɛlɛ́, weyi pekpeɣiɣ-i kɩwɛɛkɩm pazɩ yɔ, ɛwɛɣnɩ sɔɔlɩm pazɩ.» 
LUK.7.48	Peeɖe Yesu heyi halʋ ɛnʋ se: «Menkpeɣ-ŋ ña-kɩwɛɛkɩm.» 
LUK.7.49	Ɛlɛ́, ɛ nɛ mbá paawɛ ɖɩtɔɔyɛ yɔ, pamaɣzɩɣ pa-taa se: «Anɩ lɛ ɛnɛ nɛ ɛkatɩ nɛ ɛtɔŋ se ekpeɣ kɩwɛɛkɩm?» 
LUK.7.50	Ɛlɛ́, Yesu heyi halʋ ɛnʋ se: «Lidaʋ ŋgʋ́ ŋwɛna yɔ, kɩyabɩ ña-ñʋʋ. Kpemni laŋhɛzɩyɛ.»
LUK.8.1	Pʋwayɩ lɛ, Yesu cɔɔ tɛtʋ sɔsɔtʋ nɛ cikpetu pa-taa nɛ esusuu Ɛsɔ Kewiyaɣ Laŋhɛzɩyɛ Tɔm. Alɩwaatʋ ńdʋ́ lɛ, ɛ-tɔmkpɛlɩkɩyaa hiu nɛ naalɛ 
LUK.8.2	nɛ halaa mbá ɛɛlɩzɩ-wɛ aleewaa nesi taa nɛ ɛla nɛ pa-kʋdɔmɩŋ cɛ yɔ pasɩɣaɣ-ɩ. Halaa ḿbá yɔ: Maarɩɩ weyi payaɣ se Magdala tʋ nɛ ɛɛɖɔɔnɩ aleewaa lʋbɛ ɛ-wayɩ yɔ 
LUK.8.3	nɛ Cuuza weyi ɛkɛ Eroodi ɖɩɣa yɔɔ cɔnɩyʋ yɔ ɛ-halʋ Yoana nɛ Sʋzaana nɛ halaa lɛlaa sakɩyɛ mbá pakpakaɣ pa-ñɩm nɛ pasɩŋnɩ Yesu nɛ ɛ-tɔmkpɛlɩkɩyaa yɔ.
LUK.8.4	Ɛyáa sakɩyɛ lɩɣaɣnɩ tɛtʋ ndɩ ndɩ taa nɛ powoki Yesu cɔlɔ. Pekpeɣlaa lɛ, etuu-wɛ eduuye se: 
LUK.8.5	«Abalʋ nɔɔyʋ wɛnɩ ḿbʋ́ nɛ ewolo tɔɔnaɣ pee mɩzʋʋ ɛ-hayɩm taa. Ɛmɩzaɣ lɛ, lɛɛna tɔlɩ nʋmɔʋ nɔɔ nɛ pɛfɛyɩ-yɛ nɛ sumasɩ tii sɩtɔɔ-yɛ. 
LUK.8.6	Lɛɛna ñɔtɔlɩ ɛwaɣ yɔɔ nɛ alɛ ñɔ nɛ awɩlɩ, mbʋ́ pʋyɔɔ yɔ, niŋkaɣ fɛyɩ. 
LUK.8.7	Lɛɛna tɔlɩ kpaŋsɔɔ taa nɛ añɔ ɛzɩ aakpa camɩyɛ lɛ, kpaŋsɔɔ lɛɣtɩ. 
LUK.8.8	Pee lɛɛna ñɔtɔlɩ tɛtʋ kɩbandʋ taa, alɛ ñɔ nɛ apaɣlɩ tɩŋ nɛ paa ŋgʋ́ kʋlʋlɩ pee mɩnʋʋ.» Yesu tɛm-wɛ tuuu eduuye lɛ, eholini-wɛ se: «Weyi ɛwɛnɩ nɩŋgbaaŋ lɛ, ɛnɩɩ.»
LUK.8.9	Pʋwayɩ lɛ, ɛ-tɔmkpɛlɩkɩyaa pɔzɩ-ɩ se ɛlɩzɩ-wɛ ɖomaɣ eduuye ńɖɩ́ ɖɩ-tɔbʋʋ. 
LUK.8.10	Peeɖe ecosi-wɛ se: «Ɛsɔ Kewiyaɣ tɔm wɛ mɛsaɣ tɛɛ. Ɛlɛ́ mɩ lɛ, ɛha-mɩ lɛɣtʋ se ɩnɩɩ tɩ-tɔbʋʋ. Piyele lɛlaa yɔ, panɩɣ-tʋ lɛ, tɩkɛnɩ-wɛ aduwa. Pɩlakɩ ḿbʋ́ se:
LUK.8.10	‹Pɔcɔnɩ camɩyɛ, ɛlɛ́, pataana nɛ
LUK.8.10	pewelesi camɩyɛ, ɛlɛ́, pataanɩɩ pʋ-tɔbʋʋ.› »
LUK.8.11	Peeɖe Yesu heyi-wɛ se: «Ɩɩnaɣ eduuye ńɖɩ́ ɖɩ-tɔbʋʋ: tɔɔnaɣ pee ana, awɛ ɛzɩ Ɛsɔtɔm yɔ. 
LUK.8.12	Ɛyáa nabɛyɛ wɛɛ, panɩɣ Ɛsɔtɔm ńdʋ́ lɛ, Satanɩ tɩŋ ɛhɔɔzɩ-tʋ pa-taa se pataakɔɔ petisi nɛ pehiɣ ñʋʋ yabʋ. Ḿbá wɛnɩ ɛzɩ nʋmɔʋ nɔɔ ɖenɖe pee tɔlaa yɔ. 
LUK.8.13	Mbá paba wɛ ɛzɩ ɛwaɣ ŋgá kɔ-yɔɔ pee tɔlaa yɔ, panɩɣ-tʋ lɛ, petisi kpaagbaa nɛ laŋhʋlʋmɩyɛ. Ɛlɛ́, paayeki se tɩlabɩ-wɛ tʋmɩyɛ camɩyɛ. Pɛwɛɣnɩ lidaʋ tɩ-yɔɔ alɩwaatʋ pazɩ nɛ pʋkɔɔ pɩtakɩɣ-wɛ lɛ, pɔlɔ-kʋ. 
LUK.8.14	Lɛlaa wɛ ɛzɩ kpaŋsɔɔ taa ɖenɖe pee tɔlaa yɔ. Pɛtɛŋ Ɛsɔtɔm nɩʋ lɛ, lɩmaɣza wena akʋʋ ɛyáa yɔ nɛ ñɩm nɛ kedeŋa yɔɔ wondu sɔɔlʋʋ paɖɩɣ-wɛ nʋmɔʋ nɛ paawɛɣnɩ kɛzɛɣa. 
LUK.8.15	Lɛlaa ñɛwɛ ɛzɩ tɛtʋ kɩbandʋ ndʋ́ tɩ-taa pee tɔlaa yɔ. Pewelesiɣ Ɛsɔtɔm nɛ hɔyɛ kɩbanɖɛ nɛ pamʋ-tʋ nesi naalɛ nɛ pañaɣ pana pɔɖɔ tɩ-yɔɔ nɛ tɩwɛɛ-wɛ kɛzɛɣa.»
LUK.8.16	Pʋwayɩ lɛ, Yesu heyi-wɛ se: «Nɔɔyʋ ɛɛsɔkɩ kanɖʋ nɛ ɛpam-kʋ nabʋyʋ tɛɛ yaa ɛsʋzɩ-kʋ kaɖʋ tɛɛ. Ɛlɛ́, ɛsɩɣ-kʋ ɖenɖe pʋkʋyɩ camɩyɛ ñaba yɔ nɛ pɩna mbá patɩŋa pasʋʋ ɖɩɣa taa yɔ. 
LUK.8.17	Ḿbʋ́ ɖɔɖɔ mbʋ́ pɩtɩŋa payɩ pʋwɛ ɛyáa mɛsaɣ tɛɛ lɛɛlɛɛyɔ yɔ, pʋkɔŋ pʋ-yɔɔ kuluu nɛ paa weyi ɛna.» 
LUK.8.18	Pʋ-yɔɔ lɛ, ɩɖɔkɩ mɩ-tɩ camɩyɛ nɛ ɛzɩma mbʋ́ ɩnɩɣ Ɛsɔtɔm yɔ. Mbʋ́ pʋyɔɔ yɔ, pʋwɛ ɛzɩ pɔtɔŋʋʋ se: «Weyi ɛwɛna, pɔsɔzɩ-ɩ nɛ weyi ɛ́lɛ́ fɛyɩna yɔ, halɩ pɛtɛzɩɣ lɛɣʋ mbʋ́ ɛmaɣzɩɣ se ɛwɛna yɔ.»
LUK.8.19	Pʋwayɩ lɛ, Yesu newaa nɛ e-ɖoo powolo se pana-ɩ. Ɛyáa samaɣ yɔɔ lɛ, patapɩzɩ patalɩ ɛ-cɔlɔ. 
LUK.8.20	Peeɖe nɔɔyʋ heyi-i se: «Ño-ɖoo nɛ ñe-newaa pɛwɛ awayɩ nɛ pañɩnɩɣ se pana-ŋ.» 
LUK.8.21	Ɛlɛ́, Yesu heyi mbá pɛwɛ ɛ-cɔlɔ yɔ se: «Mbá panɩɣ Ɛsɔtɔm nɛ pɔɖɔŋ tɩ-yɔɔ yɔ, ḿbá lɛ mon-ɖoonaa nɛ me-newaa.»
LUK.8.22	Nakʋyʋ wiye Yesu nɛ ɛ-tɔmkpɛlɩkɩyaa pakpa kpɩyʋʋ taa. Peeɖe eheyi-wɛ se: «Đɩtɛzɩ teŋgu kidiiliŋ lɛɛkʋ yɔɔ.» Ɛlɛ́, pakʋyɩ se pɛɖɛɣ. 
LUK.8.23	Pɛwɛ lɩm yɔɔ ḿbʋ́ lɛ, ɖom kpa Yesu nɛ ɛhɛnɩ. Pɩkɛdaa lɛ, heɣlim sɔsɔm nabʋyʋ pazɩ mabʋ nɛ lɩm sʋʋ kpɩyʋʋ taa nɛ pɩcaɣ se pɩlabɩ-wɛ asɛyʋʋ. 
LUK.8.24	Peeɖe ɛ-tɔmkpɛlɩkɩyaa woba ɛ-cɔlɔ nɛ pefezi-i se: «Wɩlɩyʋ, Wɩlɩyʋ, ɖɩsɩkɩ!»
LUK.8.24	Ɛlɛ́, Yesu kʋyɩ nɛ eholini heɣlim nɛ lɩm nɛ pɩtɩŋa pɩhɛɛ kpaagbaa niɣ niɣ 
LUK.8.25	nɛ ɛpɔzɩ ɛ-tɔmkpɛlɩkɩyaa se: «Lidaʋ ŋgʋ́ ɩwɛnɩ mɔ-yɔɔ yɔ, kɩwɛ le?»
LUK.8.25	Peeɖe payɩɣyɩ-ɩ nɛ sɔɔndʋ kpa-wɛ nɛ pɔpɔzʋʋ pa-tɩ se: «Ɛbɛ ɛnɛ ɛkɛnaa kpem? Halɩ ɛkalɩɣ heɣlim nɛ lɩm nɛ pɩñaŋ-ɩ!»
LUK.8.26	Pʋwayɩ lɛ, patalɩnɩ pa-kpɩyʋʋ Geraazaa ɛjaɖɛ taa. Đɩwɛ teŋgu kidiiliŋ lɛɛkʋ yɔɔ nɛ ɖɩha ɛsɛ nɛ Galilee egeetiye. 
LUK.8.27	Pasɩŋaa nɛ Yesu tiki lɛ, tɩ-taa abalʋ nɔɔyʋ wolo se ɛkatɩɣ-ɩ. Abalʋ ɛnʋ, aleewaa wɛ ɛ-wayɩ ɖooo lɔŋ nɛ pɔcɔzʋʋ-ɩ. Ɛtaasuu wondu, ɛɛtasɩɣ ɖɩɣa sʋʋ ɖɔɖɔ. Ɛlɛ́, pɩlaŋ taa ɛsʋwaɣ. 
LUK.8.28+LUK.8.29	Pɩɩwɛɛ pʋkʋyʋʋnɩ-ɩ. Pʋkʋyɩnɩ-ɩ lɛ, paa paɖʋ e-nesi nɛ ɛ-naŋgbanzɩ pa-taa yoŋgbasɩ yɔ, ɛpʋʋtʋʋ-sɩ, nɛ eleeu wɛɛ nɛ ɛsʋzʋʋ-ɩ ñɩtʋ. Abalʋ ɛnʋ ɛtalɩ Yesu cɔlɔ lɛ, ɛma kubuka nɛ eluŋ ɛ-tɛɛ nɛ ɛyɔɔdɩ ɖoŋ se: «Ɛsɔ Caabiyuu Pɩyalʋ Yesu, ma nɛ ŋ se we? Mentendiɣ-ŋ se ŋtaaɖʋ-m kʋñɔŋ.» Ɛyɔɔdɩ ḿbʋ́, mbʋ́ pʋyɔɔ yɔ, Yesu holini aleewaa ḿbá se pese ɛ-wayɩ. 
LUK.8.30	Peeɖe Yesu pɔzɩ abalʋ ɛnʋ se: «Payaɣ-ŋ se we?» Ecosi se payaɣ-m se: «You Laɖaa Tikaɣ.» Toovenim taa lɛ, aleewaa sakɩyɛ kɛwɛnɩ ɛ-wayɩ. 
LUK.8.31	Ɛlɛ́, aleewaa ḿbá petendi-i se ɛtaaɖɔɔnɩ-wɛ se powolo ɖenɖe kʋñɔŋ wɛɛ yɔ.
LUK.8.32	Afanaa tikaɣ sɔsɔɔ nakɛyɛ kɛwɛ peeɖe pʋʋ yɔɔ nɛ kacazɩɣ tɔɔnaɣ. Ɛlɛ́, aleewaa tendi Yesu se ɛha-wɛ nʋmɔʋ nɛ pasʋʋ afanaa ḿbá pa-taa. Peeɖe etisaa 
LUK.8.33	nɛ aleewaa ḿbá pese abalʋ ɛnʋ ɛ-wayɩ nɛ powolo pasʋʋ pa-taa. Ɛlɛ́, pakpaɣ seya nɛ pʋʋ yɔɔ nɛ petii pafalɩ teŋgu taa nɛ pɔñɔɔ lɩm nɛ pasɩ patɩŋa.
LUK.8.34	Ɛyáa mbá pɔcɔŋaɣnɩ afanaa ḿbá pɔ-yɔɔ yɔ, pana mbʋ́ pɩlaba yɔ lɛ, pese nɛ powolo peheyi tɛtʋ sɔsɔtʋ taa ɛyáa nɛ haɖaa cikpema taa ñɩma. 
LUK.8.35	Peeɖe ɛyáa kʋyaa nɛ powolo se pana mbʋ́ pɩlaba yɔ. Powobi Yesu cɔlɔ lɛ, pamaɣnɩ abalʋ weyi aleewaa kɛwɛ ɛ-wayɩ yɔ. Ɛ-kpaaŋ cɛba nɛ esuu wondu kɩbandʋ nɛ ɛcaɣ Yesu naŋgbanzɩ tɛɛ. Ɛlɛ́, sɔɔndʋ kpa-wɛ. 
LUK.8.36	Mbá paawɛɛ nɛ pana mbʋ́ pɩtɩŋa payɩ pɩlaba yɔ, pɛkɛdɩ mbá pɔkɔma yɔ ɛzɩma mbʋ́ pɩlaba nɛ ɛ-yɔɔ cɛ yɔ. 
LUK.8.37	Ɛlɛ́, Geraazaa ñɩma tɩŋa tendi Yesu se ɛkʋyɩ pɛ-tɛ. Mbʋ́ pʋyɔɔ yɔ, sɔɔndʋ kpa-wɛ pɩŋŋ. Pʋ-yɔɔ ɛkpa kpɩyʋʋ taa se ɛɖɛɣ. 
LUK.8.38	Peeɖe abalʋ weyi aleewaa se ɛ-wayɩ yɔ etendi-i se ɛtɩŋɩɣ-ɩ nɛ ɛwɛɛ ɛ-cɔlɔ. Ɛlɛ́, Yesu kizi nɛ eheyi-i se: 
LUK.8.39	«Pɩsɩ ña-ñɩma cɔlɔ nɛ ŋheyi-wɛ mbʋ́ pɩtɩŋa Ɛsɔ labɩ-ŋ yɔ.»
LUK.8.39	Abalʋ ɛnʋ, ɛcaŋ ɛɖɛɛ nɛ eheyi ɛ-tɛtʋ taa ñɩma tɩŋa payɩ mbʋ́ pɩtɩŋa Yesu labɩ-ɩ yɔ.
LUK.8.40	Pʋwayɩ lɛ, Yesu lɩɩnɩ teŋgu kidiiliŋ lɛɛkʋ yɔɔ nɛ ɛpɩsɩ. Ɛtalaa lɛ, ɛyáa samaɣ mʋ-ɩ ɖeu, mbʋ́ pʋyɔɔ yɔ, patɩŋa paaɖaŋ-ɩ. 
LUK.8.41	Pɩkɛdaa lɛ, Ɛsɔ ɖɩsɛyɛ naɖɩyɛ taa ñʋʋdʋ sɔsɔ weyi payaɣ se Yayiruusi yɔ, ɛtalɩ eluŋ Yesu tɛɛ nɛ ewini-i se ewolo ɛ-tɛ. 
LUK.8.42	Mbʋ́ pʋyɔɔ yɔ, ɛ-pɩɣa peliɣa caɣ sɩbʋ. Ŋgʋ́, ke-ɖeke koŋ ɛwɛna. Kɛwɛnɩ ɛzɩ pɩnzɩ hiu nɛ naalɛ yɔ.
LUK.8.42	Yesu kʋyaa se ewoki lɛ, ɛyáa samaɣ ñɩkɩɣ-ɩ cenje. 
LUK.8.43	Halʋ nɔɔyʋ kɛwɛ pa-taa peeɖe ɖɔɖɔ. Calɩm kɛwɛɛ pikpeŋni-i nɛ pɩcɛyɩɣ-ɩ pɩŋŋ pɩnzɩ hiu nɛ naalɛ yɔ. Halʋ ɛnʋ, e-liidiye tɩŋa tɛmnɩ fɛɖaa tɛ. Ɛlɛ́, nɔɔyʋ tapɩzɩ ɛla nɛ ɛ-yɔɔ cɛ. 
LUK.8.44	Peeɖe ewobi Yesu cɔlɔ nɛ etukuni e-toko nɔɔ nɛ ɛ-wayɩ nɛ calɩm mbʋ́ pikpeŋaɣnɩ-ɩ yɔ pɩsɩŋ kpaagbaa. 
LUK.8.45	Ɛlɛ́, Yesu pɔzɩ ɛyáa se: «Atukuni-m?» Patɩŋa pɛkpɛzɩ se patana nɛ Pɩyɛ pɔzɩ-ɩ se: «Wɩlɩyʋ! Ɛyáa samaɣ ñɩkɩɣ-ŋ nɛ ŋtasɩɣ pɔzʋʋ se atukuni-ŋ?» 
LUK.8.46	Yesu pɩsɩnɩ-ɩ se: «Paa ḿbʋ́ yɔ, nɔɔyʋ tukuni-m. Mbʋ́ pʋyɔɔ yɔ, manɩ ɖoŋ nɩɩyɩ lɩ mɔ-yɔɔ.» 
LUK.8.47	Peeɖe halʋ ɛnʋ ɛnawa se pʋtʋlʋʋ ɛ-yɔɔ, nɛ ewolo eluŋ Yesu tɛɛ nɛ eseliɣ yem kpa kpa kpa nɛ ɛkɛdɩ-ɩ ɛyáa tɩŋa ɛsɩndaa mbʋ́ pʋ-yɔɔ etukuni-i yɔ nɛ ɛzɩma mbʋ́ ɛ-yɔɔ tɩcɛba yɔ. 
LUK.8.48	Peeɖe Yesu heyi-i se: «Mɛn-pɛlɛ! Lidaʋ ŋgʋ́ ŋwɛnɩ mɔ-yɔɔ yɔ, kɩyabɩ ña-ñʋʋ. Kpemni laŋhɛzɩyɛ.»
LUK.8.49	Ɛyɔɔdaɣ ḿbʋ́ lɛ, petiyi nɔɔyʋ nɛ Yayiruusi ɛnʋ ɛ-tɛ se ewolo eheyi-i se: «Taaɖʋ ɖa-wɩlɩyʋ kʋñɔŋ yem, ña-pɩɣa peliɣa tɛm sɩbʋ.» 
LUK.8.50	Yesu nɩ ḿbʋ́ lɛ, eheyi Yayiruusi se: «Ña-laŋɩyɛ ɛtaamaa, ñɩtɩ ŋwɛnɩ lidaʋ, ña-pɩɣa ŋ́gá kɔ-yɔɔ cɛkɩ.» 
LUK.8.51	Patalɩ Yayiruusi tɛ lɛ, Yesu yaa Pɩyɛ nɛ Yohanɛɛsɩ nɛ Yakubu nɛ pɩɣa ŋ́gá ka-caa nɛ ko-ɖoo nɛ pasʋʋ kuduyuu tɛɛ. Ɛlɛ́, ekizi se lɛlaa ɛtaasʋʋ. 
LUK.8.52	Ɛyáa tɩŋa wilaɣ nɛ patɩmɩɣ. Ɛlɛ́, Yesu heyi-wɛ se: «Ɩtaawii! Pɩɣa ŋ́gá, koɖou kuɖou, katɩsɩ kɩsɩbʋ.» 
LUK.8.53	Ɛlɛ́, powoŋ-i, mbʋ́ pʋyɔɔ yɔ, pɛtɛm naʋ se pɩɣa ŋ́gá kasɩba. 
LUK.8.54	Peeɖe Yesu woba ɛ́ɖɔ́kɩ ke-nesi taa nɛ eholi ɖoŋ se: «Pɩɣa ña, kʋyɩ!» 
LUK.8.55	Kpaagbaa ḿbʋ́ lɛ, ke-fezuu kpa nɛ kakʋyɩ. Pʋwayɩ lɛ, Yesu heyi-wɛ se paha-kɛ tɔɔnaɣ nɛ kɔtɔɔ. 
LUK.8.56	Peeɖe pɩɖɩɣzɩ ka-ñɩma pɩŋŋ. Ɛlɛ́, ɛpaɣ-wɛ se pataaheyi-tʋ nɔɔyʋ.
LUK.9.1	Nakʋyʋ wiye Yesu kpeɣli ɛ-tɔmkpɛlɩkɩyaa hiu nɛ naalɛ nɛ ɛha-wɛ ɖoŋ nɛ abalɩtʋ se pɔɖɔɔnɩnɩ aleewaa tɩŋa nɛ pala nɛ kʋdɔndɩnaa yɔɔ cɛ. 
LUK.9.2	Pʋwayɩ lɛ, etiyi-wɛ se powolo posusi Ɛsɔ Kewiyaɣ tɔm nɛ pala nɛ kʋdɔndɩnaa yɔɔ cɛ. 
LUK.9.3	Ɛlɛ́, eheyi-wɛ se: «Ɩɖɛɣ lɛ, ɩtaakpaɣ pʋyʋ: paa ɖaʋ yaa huyuu yaa tɔɔnaɣ yaa liidiye. Nɔɔyʋ ɛtaakpaɣ tokonaa naalɛ. 
LUK.9.4	Yee ɩtalɩ ɖoli nɛ pamʋ-mɩ ɖɩɣa nakɛyɛ taa lɛ, ɩcaɣ peeɖe nɛ pʋkɔɔ pɩsɩɩnɩ alɩwaatʋ ndʋ́ ɩkʋyʋʋ yɔ. 
LUK.9.5	Yee ɩtalɩ tɛtʋ natʋyʋ taa nɛ ɛyáa ɛtamʋ-mɩ lɛ, ikpizi-wɛ mɩ-naŋgbanzɩ yɔɔ mʋzʋʋ nɛ ɩɖɛɛ nɛ pɩwɩlɩ se ɩkɔɔlɩ-wɛ nɛ iyebi-wɛ nɛ pa-sʋʋtʋ. 
LUK.9.6	Peeɖe tɔmkpɛlɩkɩyaa ḿbá pɛɖɛwa nɛ pɔcɔʋ tɛtʋ cikpetu ndɩ ndɩ taa nɛ posusuu Laŋhɛzɩyɛ Tɔm nɛ palakɩ nɛ kʋdɔndɩnaa yɔɔ cɛkɩ paa le.»
LUK.9.7	Wiyaʋ sɔsɔ Eroodi nɩɣaɣ mbʋ́ pɩtɩŋa pɩlakaɣ ḿbʋ́ yɔ nɛ piliɣtiɣ-i. Mbʋ́ pʋyɔɔ yɔ, ɛyáa lɛlaa tɔŋaɣ se: «Lɩm Sɔʋ Sɔnzɩ Laɖʋ Yohanɛɛsɩ weyi paakʋwa yɔ, ɛnʋ femna.» 
LUK.9.8	Lɛlaa se: «Náyʋ Elii lɩnɩnɩ ɛsɔdaa nɛ etii.» Lɛlaa ɖɔɖɔ se: «Đooo lɔŋ taa náyaa taa nɔɔyʋ femna.» 
LUK.9.9	Ɛlɛ́, Eroodi tɔ se: «Meyebi pɛsɛtɩ Yohanɛɛsɩ ñʋʋ lɛ, a-tɔm kpem manɩɣ pɔyɔɔdʋʋ yɔ?» Peeɖe ɛñɩnaɣ se ɛna pʋdʋ.
LUK.9.10	Pʋwayɩ lɛ, Yesu tiyiyaa pɩsɩ ɛ-cɔlɔ nɛ pɛkɛdɩ-ɩ mbʋ́ palaba yɔ pɩtɩŋa. Ɛlɛ́, ɛ nɛ wɛ powolo pacaɣ ɖoli nɔɔyʋ pe-ɖeke tɛtʋ ndʋ́ payaɣ se Bɛtsayɩda yɔ tɩ-cɔlɔ. 
LUK.9.11	Ɛlɛ́, ɛyáa samaɣ nɩɩ nɛ kakʋyɩ katɩŋ pa-wayɩ. Katalaa lɛ, Yesu mʋ-kɛ nɛ eheyi-kɛ Ɛsɔ Kewiyaɣ tɔm nɛ ɛla nɛ mbá pɩɩwɛnɩ-wɛ yɔ pɔ-yɔɔ cɛ.
LUK.9.12	Wɩsɩ caɣaɣ kpem lɛ, ɛ-tɔmkpɛlɩkɩyaa hiu nɛ naalɛ ḿbá powolo ɛ-cɔlɔ nɛ peheyi-i se: «Heyi ɛyáa samaɣ se kowolo tɛtʋ cikpetu taa nɛ ɖɩsɩ nzɩ́ sɩmalɩnɩ cɩnɛ yɔ sɩ-taa nɛ pehiɣ ɖɩsʋyɛ nɛ tɔɔnaɣ. Mbʋ́ pʋyɔɔ yɔ, ɖɩwɛ ñɩtʋ taa.» 
LUK.9.13	Ɛlɛ́, Yesu cosi-wɛ se: «Ɩha-wɛ tɔɔnaɣ mɩ-maɣmaɣ nɛ pɔtɔɔ.» Peeɖe peheyi-i se: «Tindine hɔɔlasɩ kagbaanzɩ nɛ kpakpasɩ naalɛ pe-ɖeke pɛwɛnɩ ɖɔ-cɔlɔ. Yaa ŋcaɣ se ɖayabɩnɩ tɔɔnaɣ nɛ ɖɩcalɩ ɛyáa samaɣ kanɛ katɩŋa?» 
LUK.9.14	Ŋgʋ́, abalaa katalɩ ɛzɩ kudokiŋ kagbaanzɩ yɔ. Ɛlɛ́, Yesu heyi ɛ-tɔmkpɛlɩkɩyaa se: «Iheyi ɛyáa ḿbá se pacaɣ cabɩ cabɩ ɛzɩ nɩɩnʋwa nɩɩnʋwa yɔ.» 
LUK.9.15	Ɛ-tɔmkpɛlɩkɩyaa caɣzɩ patɩŋa payɩ ḿbʋ́ ɖɔɖɔ. 
LUK.9.16	Pʋwayɩ lɛ, Yesu kpaɣ tindine hɔɔlasɩ kagbaanzɩ ńzɩ́ nɛ kpakpasɩ ńzɩ́ sɩ-naalɛ nɛ ɛkpazɩ ɛ-ɛsɛ ɛsɔdaa nɛ ɛsɛɛ pʋ-yɔɔ Ɛsɔ nɛ ɛcɩyɩ nɛ ɛcɛlɩ ɛ-tɔmkpɛlɩkɩyaa se patayɩ ɛyáa samaɣ ŋ́gá. 
LUK.9.17	Patɩŋa pɔtɔɔ pahaɣ nɛ pokuu hɔɔlasɩ nzɩ́ sɩkazaa yɔ ɖɔkɩŋ hiu nɛ naalɛ.
LUK.9.18	Nakʋyʋ wiye Yesu sɛɣaɣ Ɛsɔ e-ɖeke nɛ ɛ-tɔmkpɛlɩkɩyaa wɛɛ ɛ-cɔlɔ. Peeɖe ɛpɔzɩ-wɛ se: «Ɛyáa maɣzɩɣ se ma lɛ anɩ?» 
LUK.9.19	Pocosi-i se: «Nabɛyɛ tɔŋ se ña lɛ Lɩm Sɔʋ Sɔnzɩ Laɖʋ Yohanɛɛsɩ. Lɛlaa se náyʋ Elii lɩnɩnɩ ɛsɔdaa nɛ etii. Lɛlaa ñɔtɔŋ se ɖooo lɔŋ taa náyaa taa nɔɔyʋ femna.» 
LUK.9.20	Ɛlɛ́, Yesu pɔzɩ-wɛ se: «Mɩ yɔ, mɩhʋʋ se ma lɛ anɩ?» Ɛlɛ́, Pɩyɛ cosi-i se: «Ña lɛ Weyi Ɛsɔ Lɩzaa Yɔ.»
LUK.9.21	Peeɖe Yesu paɣ́ ɛ-tɔmkpɛlɩkɩyaa ɖeu se pataaheyi nɔɔyʋ mbʋ́ ɛkɛnaa yɔ. 
LUK.9.22	Ɛtasɩ-wɛ heyuu se pʋwɛɛ se Ɛyʋ Pɩyalʋ ɛla kʋñɔŋ siŋŋ. Yuda ñɩma sɔsaa nɛ pɔ-cɔjɔnaa sɔsaa nɛ pa-paɣtʋ wɩlɩyaa pɔkɔŋ kizuu ɛ-tɔm nɛ pakʋ-ɩ ɛsɩ. Kɩyakʋ naadozo ñɩŋgʋ wiye lɛ, Ɛsɔ fezi-i nɛ sɩm taa.
LUK.9.23	Pʋwayɩ lɛ, eheyi patɩŋa payɩ se: «Weyi e-liu wɛɛ se ɛtɩŋɩɣ ma-wayɩ yɔ, pʋwɛɛ se ɛsɔɔ ɛ-maɣmaɣ ɛ-yɔɔ nɛ etisi nɛ ɛtɔɔ kʋñɔŋ siŋŋ
LUK.9.24	Mbʋ́ pʋyɔɔ yɔ, weyi ɛñɩnɩɣ se ɛcaɣ wezuu tam yɔ, ɛtɛŋnɩ-kʋ lesuu. Weyi ɛ́lɛ́ sɩkɩ mɔ-yɔɔ yɔ, ɛcakɩ wezuu tam. 
LUK.9.25	Yee ɛyʋ ehiɣ kedeŋa yɔɔ cɩnɛ ñɩm tɩŋa payɩ nɛ elesi e-wezuu yaa ɛ-maɣmaɣ ɛla asɛyʋʋ lɛ, pɩwazɩɣ-ɩ we? 
LUK.9.26	Yee fɛyɛ ɛkpa nɔɔyʋ ma nɛ mɔn-tɔm ɖɔ-yɔɔ yɔ, ɖɩkaɣ-m kpaʋ ɛ-yɔɔ alɩwaatʋ ndʋ́ Ɛyʋ Pɩyalʋ ma mɛnkpɛndɩɣnɩ mon-koboyaɣ nɛ man-Caa Ɛsɔ ñɩŋga nɛ e-tiyiyaa ñɩŋga nɛ mɔnkɔɔ yɔ. 
LUK.9.27	Toovenim lɛ, meheyiɣ-mɩ se mbá pɛwɛ cɩnɛ yɔ, pa-taa lɛlaa naɣ Ɛsɔ Kewiyaɣ nɛ pʋcɔ pasɩ.»
LUK.9.28	Yesu tɛm yɔɔdʋʋ ḿbʋ́ nɛ pɩla kɩyakɩŋ ɛzɩ lutozo yɔ lɛ, ɛ́yáa Pɩyɛ nɛ Yohanɛɛsɩ nɛ Yakubu nɛ ɛ nɛ wɛ pakpa pʋʋ yɔɔ se ɛsɛɛ Ɛsɔ. 
LUK.9.29	Ɛsɛɣaɣ Ɛsɔ lɛ, ɛ-ɛsɩndaa lɛɣzɩ nɛ e-wondu hʋlʋmɩ layɩ layɩ nɛ tiɖeɣ miŋ yem pelu pelu. 
LUK.9.30	Kpaagbaa ḿbʋ́ lɛ, abalaa naalɛ nabɛyɛ lɩ nɛ pa nɛ ɩ palakɩ lɩmaɣza. Ḿbá lɛ Mooyiizi nɛ Elii. 
LUK.9.31	Paawɛ Ɛsɔ koboyaɣ taa nɛ pa nɛ Yesu pɔyɔɔdʋʋ ɛzɩma mbʋ́ ɛtɛzɩɣ ɛ-tʋmɩyɛ nɛ sɩm Yeruusalɛm yɔ pʋ-tɔm. 
LUK.9.32	Alɩwaatʋ ńdʋ́ lɛ, Pɩyɛ nɛ ɛ-taabalaa paawɛ ɖom yɔɔ. Pefema lɛ, pana Yesu e-koboyaɣ taa, abalaa ḿbá pa-naalɛ pasɩŋ ɛ-cɔlɔ. 
LUK.9.33	Pɩkɛdaa lɛ, abalaa ḿbá pakʋyɩ Yesu cɔlɔ se pɛɖɛɣ. Peeɖe Pɩyɛ heyi Yesu se: «Wɩlɩyʋ! Đɩwɛʋ cɩnɛ yɔ, pʋwɛ ɖeu pɩŋŋ. Pʋmʋnaa se ɖisiɣ kɩɖanɖɩŋ naadozo: ña lɛɛkʋ, Mooyiizi lɛɛkʋ nɛ Elii lɛɛkʋ.» Ɛtaamaɣzɩ nɛ pʋcɔ ɛyɔɔdɩ ḿbʋ́. 
LUK.9.34	Ɛyɔɔdaɣ ḿbʋ́ lɛ, ɛsɔmɩnʋʋ nakʋyʋ wolo kuhuuzi pɔ-yɔɔ. Yesu tɔmkpɛlɩkɩyaa na ḿbʋ́ lɛ, sɔɔndʋ kpa-wɛ. 
LUK.9.35	Peeɖe panɩ pʋyɔɔdʋʋnɩ-wɛ nɛ kɩ-tɛɛ se: «Ɛnɛ lɛ man-Pɩyalʋ. Malɩzɩ-ɩ se ɛla man-tʋmɩyɛ, ɩnɩɩnɩ-ɩ.» 
LUK.9.36	Pʋyɔɔdɩ ḿbʋ́ lɛ, panaɣ Yesu ɖeke peeɖe. Ɛlɛ́, ɛ-tɔmkpɛlɩkɩyaa su ɖiɣ ɖiɣ, peteheyi nɔɔyʋ mbʋ́ panawa yɔ pʋ-tɔm alɩwaatʋ ńdʋ́ tɩ-taa.
LUK.9.37	Tɛʋ fema lɛ, Yesu nɛ ɛ-tɔmkpɛlɩkɩyaa palɩɩnɩ pʋʋ yɔɔ nɛ petiki. Peeɖe ɛyáa samaɣ sɔsɔɔ nakɛyɛ katɩ-ɩ 
LUK.9.38	nɛ ka-taa abalʋ nɔɔyʋ ma kubuka se: «Wɩlɩyʋ! Mentendiɣ-ŋ se ŋna man-pɩyalʋ ɛgbamɩyɛ ɖɩnɛ ɖɩ-pʋtɔdɩyɛ. 
LUK.9.39	Eleeu nɔɔyʋ wɛɛ ekpiki-i nɛ ɛmakɩ kobusi nɛ ɛñamsɩɣ-ɩ nɛ huluu ñɛyɩɣ ɛ-nɔɔ. Ɛwɛɛ ɛcɔzʋʋ-ɩ nɛ ɛwɩɣnɩ ɛ-wayɩ seu. 
LUK.9.40	Mewini ñɔ-tɔmkpɛlɩkɩyaa se pɔɖɔɔnɩ eleeu ɛnʋ, ɛlɛ́, patapɩzɩ.» 
LUK.9.41	Peeɖe Yesu holaa se: «Heyi! Ɛyáa kɩdɛkɛdaa lidaʋ fɛyɩwaa mɩ! Alɩwaatʋ ɛzɩma mantasɩɣ mɩ-cɔlɔ caɣʋ nɛ pʋwɛɛ se mɔnɖɔkɩ mɔ-hɔyɛ ɖɔɖɔ? Kɔnɩ-m ña-pɩyalʋ cɩnɛ.» 
LUK.9.42	Ewokaɣnɩ-ɩ nɛ ɛñɔtɩnɩ Yesu lɛ, eleeu co ɛ-pɩyalʋ ɛnʋ nɛ ɛyaɣnɩ tɛtʋ nɛ ɛpɩsɩ-ɩ kpɛndɛɣlɩsɩ. Ɛlɛ́, Yesu holini eleeu ɛnʋ nɛ ɛla nɛ pɩɣa ŋ́gá kɔ-yɔɔ cɛ nɛ ɛcɛlɩ-kɛ ka-caa. 
LUK.9.43	Peeɖe pɩlabɩ ɛyáa samaɣ ŋ́gá katɩŋa piti nɛ ɛzɩma mbʋ́ Ɛsɔ ɖoŋ paɣlaa yɔ.
LUK.9.43	Pɩlakaɣ ɛyáa tɩŋa piti nɛ mbʋ́ pɩtɩŋa Yesu lakaɣ yɔ lɛ, eheyi ɛ-tɔmkpɛlɩkɩyaa se: 
LUK.9.44	«Ɩɖɔkɩ tɔm ndʋ́ meheyiɣ-mɩ lɛɛlɛɛyɔ yɔ camɩyɛ. Pɔkɔŋ Ɛyʋ Pɩyalʋ kpaʋ nɛ paɖʋzɩ ɛyáa nesi taa.» 
LUK.9.45	Ɛlɛ́, patanɩɩ tɩ-tɔbʋʋ, mbʋ́ pʋyɔɔ yɔ, piihuuzi tɩ-yɔɔ se pataanɩɩ tɩ-tɔbʋʋ. Ŋgʋ́, pataakatɩɣ se pɔpɔzɩ-ɩ natʋyʋ tɩ-yɔɔ.
LUK.9.46	Pʋwayɩ lɛ, Yesu tɔmkpɛlɩkɩyaa hɔŋnɩ ɖama tɔm se pana se anɩ lɛ pa-taa sɔsɔ. 
LUK.9.47	Ɛlɛ́, Yesu na pa-lɩmaɣza ḿbʋ́ nɛ ɛkpaɣ pɩɣa nakɛyɛ nɛ ɛsɩɩ-kɛ ɛ-cɔlɔ 
LUK.9.48	nɛ eheyi-wɛ se: «Yee nɔɔyʋ ɛmʋ pɩɣa cikpelaɣ ɛzɩ kanɛ yɔ mɔ-yɔɔ yɔ, man-tɩ tɩŋa pʋdʋ mʋwa. Weyi ɛmʋ-m yɔ, ɛmʋ ɖɔɖɔ weyi etiyi-m yɔ. Mbʋ́ pʋyɔɔ yɔ, weyi ɛpɩsɩ ɛ-tɩ mɩ-taa pɩɣa yɔ, ɛnʋ lɛ sɔsɔ.»
LUK.9.49	Pʋwayɩ lɛ, Yohanɛɛsɩ heyi Yesu se: «Wɩlɩyʋ, ɖɩna nɔɔyʋ ɖɔɔnaɣ aleewaa nɛ ño-ɖoŋ nɛ ɖɩkʋyɩ se ɖikiziɣni-i se ɛtɛkɛ ɖa-ñɩnʋ.» 
LUK.9.50	Peeɖe Yesu cosi-i se: «Ɩtaakizini-i, mbʋ́ pʋyɔɔ yɔ, weyi ɛɛkʋyʋʋ mɩ-yɔɔ yɔ, ɛkɛ mɩ-ñɩnʋ.»
LUK.9.51	Alɩwaatʋ wɩzɩ talʋʋ se Yesu ɛkpa ɛsɔdaa. Pʋ-yɔɔ ɛɖʋwa kpem se ewoki Yeruusalɛm. 
LUK.9.52	Peeɖe etiyi nabɛyɛ se pɛɖɛɛ-ɩ nɔɔ nɛ powolo Samaarɩɩ egeetiye taa nɛ pɔñɔɔzɩ-ɩ mbʋ́ pʋpɔzʋʋ-ɩ yɔ pɩtɩŋa. Patalaa lɛ, pasʋʋ tɛtʋ cikpetu natʋyʋ taa se pala ḿbʋ́. 
LUK.9.53	Ɛlɛ́, peeɖe ñɩma kizi se paamʋʋ-ɩ, mbʋ́ pʋyɔɔ yɔ, ɛɖɛɣaɣnɩ Yeruusalɛm kiŋ. 
LUK.9.54	Ɛ-tɔmkpɛlɩkɩyaa Yakubu nɛ Yohanɛɛsɩ panɩ ḿbʋ́ lɛ, pɔpɔzɩ-ɩ se: «Kɩpaɣlʋ! Yaa ɖiyele nɛ miŋ nɩɩyɩ tibini ɛsɔdaa nɛ enezi-wɛ?» 
LUK.9.55	Ɛlɛ́, Yesu kɛzɩ ɛ-tɩ nɛ pɔ-yɔɔ nɛ ɛkalɩ-wɛ
LUK.9.56	Peeɖe pakʋyaa se pɛɖɛɣ lɛɛtʋ taa.
LUK.9.57	Yesu nɛ ɛ-tɔmkpɛlɩkɩyaa pɛɖɛɣaɣ lɛ, nɔɔyʋ heyi-i se: «Paa le ŋwoki yɔ, mantɩŋɩɣ-ŋ.» 
LUK.9.58	Peeɖe Yesu cosi-i se: «Pudanaa wɛnɩ pɔŋ nɛ sumasɩ ñɛwɛnɩ ɖandʋ, ɛlɛ́, Ɛyʋ Pɩyalʋ fɛyɩnɩ ñʋʋ ɖɩɖʋyɛ.» 
LUK.9.59	Ɛlɛ́, eheyi lɛlʋ se: «Kʋyɩ ŋtɩŋ-m.» Ɛ́lɛ́ cosi-i se: «Kɩpaɣlʋ! Yele mowolo menpi man-caa nɛ pʋcɔ mɔnkɔɔ mantɩŋ-ŋ.» 
LUK.9.60	Peeɖe Yesu cosi-i se: «Yele sɩɖaa nɛ pepi pa-sɩɖaa. Ña lɛ, wolo ŋsusi ɛyáa Ɛsɔ Kewiyaɣ tɔm.» 
LUK.9.61	Pʋwayɩ lɛ, lɛlʋ tasɩ-ɩ heyuu se: «Kɩpaɣlʋ! Mantɩŋɩɣ-ŋ. Ɛlɛ́, yele mowolo meheyi ma-ñɩma se pɩlabɩ wiɖiyi nɛ mɔnkɔɔ.» 
LUK.9.62	Peeɖe Yesu cosi ɛ́lɛ́ se: «Yee ɛyʋ ɛkpaɣ hakuu se ɛhayɩɣ nɛ eyele ɛnɩɣnɩ lɛɛbʋ yɔ, ɛtamʋna Ɛsɔ Kewiyaɣ taa tʋmlaɖʋ.»
LUK.10.1	Pʋwayɩ lɛ, Kɩpaɣlʋ tasɩ lɩzʋʋ ɛ-tɔmkpɛlɩkɩyaa taa ɛyáa nɩɩnʋwa nɛ nɩɩlɛ nɛ naalɛ nɛ etiyi-wɛ naalɛ naalɛ se pɛɖɛɛ-ɩ nɔɔ nɛ powolo tɛtʋ ndɩ ndɩ nɛ hɔɔlɩŋ weyi ɩ-taa ɛɖʋwa se ewoki yɔ pa-taa. 
LUK.10.2	Peeɖe eheyi-wɛ se: «Kʋmtʋ ɖɔwa, ɛlɛ́, kʋnɖaa tɔɖɔɔ. Pʋ-yɔɔ lɛ, itendi tɔɔnaɣ ŋ́gá ka-tʋ nɛ ɛsɔzɩ kʋnɖaa nɛ pasɩnɩ-mɩ kʋm. 
LUK.10.3	Iwolo. Mentiyuu-mɩ yɔ, ɩwɛ ɛzɩ heŋ wɛɣʋ kpemtɔɔyɩsɩ hɛkʋ taa yɔ. 
LUK.10.4	Ɩɖɛɣ lɛ, ɩtaakpaɣ liidiye yaa huyuu yaa naataŋgbala. Ɩtaasɩŋ nʋmɔʋ taa se ɩsɛɣ nɔɔyʋ. 
LUK.10.5	Yee ɩsʋ ɖɩɣa nakɛyɛ taa lɛ, iheyi ka-taa ñɩma se: ‹Ɛsɔ ɛhɛzɩ mɩ-laŋa.› 
LUK.10.6	Yee nɔɔyʋ ɛwɛ ka-taa nɛ ɛñɩnɩɣ laŋhɛzɩyɛ yɔ, mɩ-laŋhɛzɩyɛ tɔm wɛɣ ɛ-cɔlɔ. Pɩtɛkɛ ḿbʋ́, tɩpɩsɩɣ mɩ-maɣmaɣ mɩ-cɔlɔ. 
LUK.10.7	Ɩsʋ ka-taa lɛ, ɩcaɣ peeɖe nɛ paha-mɩ mbʋ́ lɛ, ɩtɔɔ nɛ ɩñɔɔ. Mbʋ́ pʋyɔɔ yɔ, ḿbʋ́ pʋmʋnaa se pɛhɛyɩ tʋmlaɖʋ ɛ-tʋmɩyɛ yɔɔ. Ɩtaacɔɔ ɖɩsɩ tɩŋa taa yem yem. 
LUK.10.8	Yee ɩtalɩ tɛtʋ natʋyʋ taa nɛ nɔɔyʋ mʋ-mɩ nɛ ɛha-mɩ pʋyʋ yɔ, ɩtɔɔ. 
LUK.10.9	Ɩla nɛ kʋdɔndɩnaa mbá pɛwɛ peeɖe yɔ pɔ-yɔɔ cɛ nɛ iheyi-wɛ se Ɛsɔ Kewiyaɣ talɩ mɩ-cɔlɔ kpam. 
LUK.10.10	Ɛlɛ́, yee ɩtalɩ tɛtʋ natʋyʋ taa nɛ patamʋ-mɩ lɛ, ɩcɔɔ habɛɛ yɔɔ nɛ isusi ɛyáa se: 
LUK.10.11	‹Đikpizi-mɩ mɩ-tɛtʋ taa mʋzʋʋ ŋgʋ́ kɩkpa ɖa-naŋgbanzɩ yɔɔ yɔ. Ɛlɛ́, ɩtɩlɩ ɖeu se Ɛsɔ Kewiyaɣ talɩ mɩ-cɔlɔ kpam.› 
LUK.10.12	Mankaɖɩɣ-mɩ se kɩyakʋ ŋgʋ́ Ɛsɔ hʋʋnɩ ɛyáa yɔ, Sodom ñɩma kʋñɔŋ ɛɛtalɩɣ tɛtʋ ńdʋ́ tɩ-taa ñɩma ñɩŋgʋ.»
LUK.10.13	Pʋwayɩ lɛ, Yesu tasɩ yɔɔdʋʋ se: «Koraazɛɛ nɛ Bɛtsayɩda ñɩma mɩ! Pʋtɔɔ-mɩ! Mbʋ́ pʋyɔɔ yɔ, palabɩ Ɛsɔ hama lakasɩ nzɩ́ mɩ-hɛkʋ taa yɔ, yee paalabɩ-sɩ Tiiri nɛ Sidɔɔ ñɩma pɔ-cɔlɔ yɔ, paatɛm caɣʋ tɔlɩma taa nɛ posuu kutokiŋ nɛ pɩwɩlɩ se pɛlɛɣzɩ wɛtʋ. 
LUK.10.14	Toovenim lɛ, kɩyakʋ ŋgʋ́ Ɛsɔ hʋʋnɩ ɛyáa yɔ, Tiiri nɛ Sidɔɔ pɛ-tɛtʋ taa ñɩma kʋñɔŋ ɛɛtalɩɣ mɩ-ñɩŋgʋ. 
LUK.10.15	Mɩ Kapɛrnayum ñɩma lɛ, ɩmaɣzɩɣ se ɩkpaɣ ɛsɔdaa yaa we? Ɩɩkpaɣ kaʋ. Ɛlɛ́, petisiɣ-mɩ tɛtɛɛ ɖenɖe kʋñɔŋ maatɛŋ wɛɛ yɔ.»
LUK.10.16	Pʋwayɩ lɛ, ɛtasɩ ɛ-tɔmkpɛlɩkɩyaa heyuu se: «Weyi ɛnɩɣnɩ-mɩ yɔ, ɛnɩnɩ-m. Weyi ɛlɔʋ-mɩ yɔ, ɛlɔ-m. Weyi ɛ́lɛ́ lɔʋ-m yɔ, ɛlɔ weyi etiyi-m yɔ.»
LUK.10.17	Pɩkɛdaa lɛ, Yesu tɔmkpɛlɩkɩyaa nɩɩnʋwa nɛ nɩɩlɛ nɛ naalɛ ḿbá papɩsɩ ɛ-cɔlɔ nɛ laŋhʋlʋmɩyɛ nɛ peheyi-i se: «Kɩpaɣlʋ! Pɩkpɛndɩnɩ aleewaa nɛ pañaŋ-ɖʋ alɩwaatʋ ndʋ́ ɖɩkalɩɣ-wɛ nɛ ñɔ-nɔɔ yɔ.» 
LUK.10.18	Peeɖe Yesu cosi-wɛ se: «Mana Satanɩ, ɛlɩnɩ ɛsɔdaa nɛ ɛtɔlɩ ɛzɩ tɛʋ ñɩlɩsʋʋ yɔ. 
LUK.10.19	Iwelesi nɛ ɩnɩɩ, maha-mɩ ɖoŋ se ɩɖɔ ɖʋmaa nɛ pɩcasɩ pɔ-yɔɔ nɛ ɩwa Kañadʋ ɖoŋ tɩŋa payɩ. Pʋyʋ nɔɔyʋ ɛɛlakɩ-mɩ. 
LUK.10.20	Paa ḿbʋ́ yɔ, pɩtaalabɩ-mɩ leleŋ se aleewaa ñaŋ-mɩ. Ɛlɛ́, pɩlabɩ-mɩ leleŋ se Ɛsɔ ma mɩ-hɩla ɛ-takayaɣ taa.»
LUK.10.21	Yesu yɔɔdaɣ ḿbʋ́ lɛ, Fezuu Kiɖeɖeu yele nɛ ɛ-laŋɩyɛ hʋlʋmɩ siŋŋ nɛ ɛtɔ se: «Man-Caa! Ɛsɔdaa nɛ tataa Kɩpaɣlʋ! Mansaŋ-ŋ. Mbʋ́ pʋyɔɔ yɔ, ŋmɛsɩ ñɔ-tɔm lɔŋsɩnɖaa nɛ lɛɣsɩnɖaa nɛ ŋkuli tɩ-yɔɔ nɛ mbá pɛtɛkɛ pʋyʋ yɔ panɩɩ tɩ-tɔbʋʋ. Man-Caa! Ñɔsɔɔlɩna se pɩla ḿbʋ́ nɛ pɩla ɖɔɖɔ.»
LUK.10.22	Pʋwayɩ lɛ, eheyi ɛyáa se: «Man-Caa cɛlɩ-m pɩtɩŋa payɩ. Nɔɔyʋ tasɩ mbʋ́ mɛnkɛnaa yɔ nɛ pɩtasɩnɩ man-Caa nɛ nɔɔyʋ tasɩm-ɩ nɛ pɩtasɩnɩ ɛ-Pɩyalʋ ma nɛ mbá mɔnsɔɔlaa se mawɩlɩ-ɩ-wɛ yɔ.» 
LUK.10.23	Peeɖe Yesu kɛzɩ ɛ-tɩ nɛ ɛ-tɔmkpɛlɩkɩyaa yɔɔ nɛ eheyi pe-ɖeke se: «Mbá panaɣ ɛzɩ ɩnaɣʋ yɔ, pehiɣ pa-tɩ! 
LUK.10.24	Pʋ-yɔɔ mankaɖɩɣ-mɩ se: náyaa sakɩyɛ nɛ awiya sɔsɔna sakɩyɛ pañɩnaɣ se pana mbʋ́ ɩnaɣ ɛzʋnɔ yɔ. Ɛlɛ́, patapɩzɩ. Pañɩnaɣ ɖɔɖɔ se panɩɩ ndʋ́ ɩnɩɣ yɔ. Ɛlɛ́, patapɩzɩ.»
LUK.10.25	Yesu yɔɔdaɣ ḿbʋ́ lɛ, paɣtʋ wɩlɩyʋ nɔɔyʋ kʋyɩ ɛñɩ ɛ-nɔɔ cɔlɔ tɔm se: «Wɩlɩyʋ! Ɛbɛ pʋwɛɛ se mala nɛ mehiɣ wezuu maatɛŋ?» 
LUK.10.26	Ɛlɛ́, Yesu pɔzɩ-ɩ se: «Se we paɖʋ Mooyiizi paɣtʋ taa? Ŋkalɩɣ-tʋ lɛ, se we ŋnɩɣ?» 
LUK.10.27	Peeɖe paɣtʋ wɩlɩyʋ ɛnʋ ecosi-i se: «Paɖʋwa se: sɔɔlɩ ña-Kɩpaɣlʋ Ɛsɔ nɛ ña-laŋɩyɛ tɩŋa nɛ ñe-liu tɩŋa nɛ ño-ɖoŋ tɩŋa nɛ ña-lɩmaɣza tɩŋa nɛ ŋsɔɔlɩ ña-taabalʋ ɛzɩ ŋsɔɔlʋʋ ña-maɣmaɣ yɔ.» 
LUK.10.28	Yesu heyi-i se: «Ŋcosi camɩyɛ, la ḿbʋ́ nɛ ŋhiɣ wezuu maatɛŋ.»
LUK.10.29	Paɣtʋ wɩlɩyʋ ɛnʋ ɛnɩ ḿbʋ́ lɛ, ɛcaɣ se ɛkʋsɩ ɛ-ñʋʋ yɔɔ fɛyɛ. Pʋ-yɔɔ ɛpɔzɩ Yesu se: «Anɩ lɛ man-taabalʋ?» 
LUK.10.30	Peeɖe Yesu tuu-i eduuye se: «Nakʋyʋ wiye abalʋ nɔɔyʋ lɩnɩ Yeruusalɛm nɛ etiki Yeriikoo. Etikaɣ lɛ, ɛlɩɩ mɩ́láa nabɛyɛ yɔɔ nɛ pakpa-ɩ pɔhɔɔ-ɩ nɛ efiɣni nɛ pɔhɔzɩ ɛ-yɔɔ wondu nɛ pɛpɛɖɩ-ɩ nɛ pacaŋ pɛɖɛɛ. 
LUK.10.31	Pɩkɛdaa lɛ, cɔjɔ nɔɔyʋ ɖɛɣ habɩyɛ ńɖɩ́ ɖɩ-yɔɔ yem. Ɛtalaa nɛ ɛna abalʋ ɛnʋ ḿbʋ́ lɛ, ekoli-i nɛ ɛɖɛɛ. 
LUK.10.32	Ɛ-wayɩ lɛ, Leevi liɖe taa tʋ nɔɔyʋ talɩ ɛmaɣnɩ-ɩ peeɖe ɖɔɖɔ. Ɛ́lɛ́ na-ɩ ḿbʋ́ lɛ, ekoli-i ɖɔɖɔ nɛ ɛɖɛɛ. 
LUK.10.33	Ɛ́lɛ́ ɖɛwa lɛ, Samaarɩɩ tʋ nɔɔyʋ wokaɣ nʋmɔʋ. Ɛtalɩ abalʋ ɛnʋ ɛ-cɔlɔ nɛ ɛna-ɩ ḿbʋ́ lɛ, pɩlabɩ-ɩ pʋtɔdɩyɛ pɩŋŋ. 
LUK.10.34	Peeɖe ewobi ɛ-cɔlɔ nɛ ɛhɛzɩ e-heŋ taa nɛ ɛɖʋ kɔyɛ nɛ ɛhɔkɩ. Ɛtɛma lɛ, ewoni-i ɛcaɣzɩ ɛ-kpaŋaɣ yɔɔ nɛ ewoni-i nʋmɔɖɔnaa ɖɩɣa nakɛyɛ taa nɛ ɛcaɣ ɛ-cɔlɔ. 
LUK.10.35	Tɛʋ fema lɛ, ɛlɩzɩ kɩyakɩŋ naalɛ tʋmɩyɛ liidiye nɛ ɛcɛlɩ ɖɩɣa ŋ́gá kɔ-yɔɔ cɔnɩyʋ nɛ eheyi-i se: ‹Cɔnɩ abalʋ ɛnɛ ɛ-yɔɔ ɖeu nɛ maapɩsɩɣ lɛ, mantɩŋnɩ cɩnɛ nɛ mbʋ́ ŋcɔnɩnɩ ɛ-yɔɔ yɔ, pɩlɩ ɛzɩma lɛ, maatɛzɩ-ŋ hɛyʋʋ.› » 
LUK.10.36	Peeɖe Yesu pɔzɩ-ɩ se: «Ŋmaɣzɩɣ se ɛyáa ḿbá pa-naadozo pa-taa lɛ, akɛ weyi mɩ́láa mabɩ-ɩ yɔ ɛ-taabalʋ?» 
LUK.10.37	Ɛlɛ́, Paɣtʋ wɩlɩyʋ ɛnʋ ecosi-i se: «Weyi ɛna ɛ-pʋtɔdɩyɛ yɔ.» Yesu heyi-i se: «Wolo nɛ ŋla ɛzɩ abalʋ ɛnʋ ɛlabʋ yɔ.»
LUK.10.38	Nakʋyʋ wiye Yesu nɛ ɛ-tɔmkpɛlɩkɩyaa powokaɣ nʋmɔʋ. Patalɩ tɛtʋ cikpetu natʋyʋ taa lɛ, halʋ nɔɔyʋ mʋ Yesu ɛ-tɛ, payaɣ-ɩ se Maarta. 
LUK.10.39	Ɛɛwɛnɩ neu nɔɔyʋ, payaɣ-ɩ se Maarɩɩ nɛ ɛ́lɛ́ wolo ɛcaɣ Kɩpaɣlʋ Yesu cɔlɔ nɛ ewelesiɣ ndʋ́ ɛwɩlaɣ yɔ. 
LUK.10.40	Maarta ñaawɛɛ ɛkʋʋ ɛ-tɩ nɛ mɩzaɣ nɔɔ tʋma. Pɩkɛdaa lɛ, ewolo ɛpɔzɩ Yesu se: «Kɩpaɣlʋ, ɛzɩ me-neu yebuni-m mɩzaɣ nɔɔ tʋmɩyɛ yɔ, piiheyiɣ-ŋ natʋyʋ yaa we? Heyi-i se ɛkɔɔ ɛsɩnɩ-m.» 
LUK.10.41	Peeɖe Kɩpaɣlʋ cosi-i se: «Maarta! Maarta! Ŋkɩlɩɣ ña-tɩ kʋʋ wondu sakɩyɛ yɔɔ nɛ pɩcɛyɩɣ-ŋ. 
LUK.10.42	Ŋgʋ́, pʋyʋ kʋɖʋm koŋ wɛnɩ wazaɣ. Maarɩɩ lɩzɩnɩ ɖeu ɖeɖe. Nɔɔyʋ ɛɛpɩzɩɣ ɛmʋ-pʋ ɛ-cɔlɔ kaʋ.»
LUK.11.1	Nakʋyʋ wiye Yesu sɛɣaɣ Ɛsɔ ɖoli nɔɔyʋ. Ɛtɛma lɛ, ɛ-tɔmkpɛlɩkɩyaa taa nɔɔyʋ pɔzɩ-ɩ se: «Kɩpaɣlʋ! Wɩlɩ-ɖʋ Ɛsɔ sɛʋ ɖɔɖɔ ɛzɩ Yohanɛɛsɩ wɩlʋʋ ɛ-tɔmkpɛlɩkɩyaa yɔ.» 
LUK.11.2	Peeɖe Yesu heyi-wɛ se: «Yee ɩsɛɣ Ɛsɔ lɛ, ɩsɛɛ se:
LUK.11.2	Caa!
LUK.11.2	Ña-hɩɖɛ ɛsɛɛ paa le
LUK.11.2	La nɛ paa weyi ɛsɩm-ɖɩ!
LUK.11.2	Ñe-kewiyaɣ ɛkɔɔ.
LUK.11.3	Ha-ɖʋ paa kɩyakʋ ŋgʋ́ kʋ-tɔɔnaɣ.
LUK.11.4	Kpeɣ-ɖʋ ɖa-kɩwɛɛkɩm,
LUK.11.4	mbʋ́ pʋyɔɔ yɔ, ɖa ɖɔɖɔ ɖikpeɣiɣ
LUK.11.4	mbá payʋsʋʋnɩ-ɖʋ yɔ.
LUK.11.4	Taayele nɛ
LUK.11.4	pɩtakɩ-ɖʋ.»
LUK.11.5	Pʋwayɩ lɛ, Yesu tasɩ-wɛ heyuu se: «Yee mɩ-taa nɔɔyʋ ɛwɛnɩ taabalʋ nɛ pʋdʋ wolo ɛ-cɔlɔ ɖoó hɛkʋ taa nɛ etendi-i se: ‹Hayɩ, man-taabalʋ! Kʋlʋ-m tɔɔnaɣ pazɩ. 
LUK.11.6	Man-taabalʋ nɔɔyʋ lɩnɩ nʋmɔʋ nɛ ɛkɔɔ mɛn-tɛ nɛ mɛnfɛyɩnɩ pʋyʋ se mɛncɛlɩ-ɩ.› 
LUK.11.7	Yee ɛ-taabalʋ ɛnʋ ecosi-i nɛ kuduyuu tɛɛ se: ‹Taacɛyɩ-m ḿbʋ́, mɛntɛm kuduyuu nɔɔ ɖɩɣʋ nɛ mankaɖɩ. Ma nɛ men-piya ɖɩtɛm hɛnʋʋ, maapɩzɩɣ mantasɩ kʋyʋʋ se mɛncɛlɩɣ-ŋ tɔɔnaɣ› yɔ, 
LUK.11.8	toovenim lɛ, meheyiɣ-mɩ se pʋtɔma yɔ, ɛtaakʋyʋʋ se ɛcɛlɩ-ɩ mbʋ́ pʋyɔɔ yɔ, ɛkɛ ɛ-taabalʋ. Ɛlɛ́, ɛkʋyʋʋ ɛcɛlɩ-ɩ mbʋ́ pɩtɩŋa ɛsɔɔlaa yɔ, mbʋ́ pʋyɔɔ yɔ, ɛcɛyɩɣ-ɩ. 
LUK.11.9	Pʋyɔɔ meheyiɣ-mɩ se: ɩsʋlʋmɩ Ɛsɔ, ɛhaɣ-mɩ, ɩñɩnɩ ɛ-cɔlɔ, ihikiɣ, ɩma pɔɔyʋʋ yɔɔ, ɛtʋlʋʋ-mɩ. 
LUK.11.10	Mbʋ́ pʋyɔɔ yɔ, weyi ɛsʋlʋmʋʋ-ɩ yɔ, ɛhaɣ-ɩ, weyi ɛ́lɛ́ ñɩnɩɣ ɛ-cɔlɔ yɔ, ehikiɣ, weyi ɛ́lɛ́ makɩ pɔɔyʋʋ yɔɔ yɔ, ɛtʋlʋʋ-ɩ. 
LUK.11.11	Yee mɩ-taa nɔɔyʋ ɛwɛnɩ pɩɣa nɛ kasʋlʋmɩ-ɩ
LUK.11.12	Yaa kasʋlʋm-ɩ yaɖɛ, ɛcɛlɩɣ-kɛ pɩcaka naa we? Mantasa. 
LUK.11.13	Mbá mɩ ɩkɛ azaɣ́a yɔ, yee ɩsɩm haʋ mi-piya mbʋ́ pʋwɛ ɖeu yɔ lɛ, ɛzɩma mɩ-Caa Ɛsɔ weyi ɛwɛ ɛsɔdaa yɔ, ɛɛpɩzɩɣ ɛha e-Fezuu Kiɖeɖeu mbá pasʋlʋmʋʋ-ɩ-kʋ yɔ?»
LUK.11.14	Nakʋyʋ wiye Yesu ɖɔɔnɩ eleeu nɔɔyʋ. Ɛɛpɩsɩ abalʋ nɔɔyʋ kaayɔɔdaɣ. Ese ɛ-wayɩ lɛ, abalʋ ɛnʋ ɛpazɩ yɔɔdʋʋ nɛ pɩɖɩɣzɩ ɛyáa samaɣ pɩŋŋ. 
LUK.11.15	Peeɖe pa-taa nabɛyɛ yɔɔdaa se: «Aleewaa caa Belzeebuuli hanɩ-ɩ ɖoŋ nɛ ɛɖɔɔnʋʋnɩ aleewaa.» 
LUK.11.16	Pa-taa lɛlaa ñɩkaɣ ɛ-nɔɔ cɔlɔ tɔm. Pʋ-yɔɔ pɔpɔzɩ-ɩ se ɛla ɛsɔdaa hama lakasɩ nasɩyɩ nɛ pana. 
LUK.11.17	Ɛlɛ́, Yesu na pa-lɩmaɣza ḿbʋ́ nɛ eheyi-wɛ se: «Yee kewiyaɣ nakɛyɛ ɛwɛɛ nɛ ka-taa ɛyáa youni ɖama yɔ, kaalaɣzɩɣ yɔkʋʋ. Halɩ ka-taa ɖɩsɩ tɔlʋʋ ɖama yɔɔ. 
LUK.11.18	Ḿbʋ́ ɖɔɖɔ yee Satanɩ nɛ ɛ-taabalaa poyouni ɖama yɔ, e-kewiyaɣ ɛɛlaɣzɩɣ yɔkʋʋ. Mɔyɔɔdʋʋ ḿbʋ́, mbʋ́ pʋyɔɔ yɔ, ɩyɔɔdʋʋ se aleewaa caa Belzeebuuli hanɩ-m ɖoŋ nɛ mɔnɖɔɔnʋʋnɩ aleewaa. 
LUK.11.19	Yee ma mɔnɖɔɔnʋʋ aleewaa nɛ Belzeebuuli ɖoŋ lɛ, anɩ ñaha mi-piya ɖoŋ nɛ sɩɖɔɔnʋʋnɩ-wɛ yɔ? Mi-piya ńzɩ́, sɩ-maɣmaɣ sɩkɔŋnɩ wɩlʋʋ se mɩ-tɔm sɩba. 
LUK.11.20	Toovenim lɛ, Ɛsɔ ɖoŋ mɔnɖɔɔnʋʋnɩ aleewaa. Ḿbʋ́ wɩlɩɣna se Ɛsɔ Kewiyaɣ talɩ mɩ-cɔlɔ kpam.
LUK.11.21	Yee ɖoŋ tʋ nɔɔyʋ ɛkpaɣ tɔŋ nɛ ɛɖaŋ ɛ-ɖɩɣa yɔɔ kpam yɔ, nɔɔyʋ ɛɛpɩzɩɣ ewolo ɛmɩlɩ ɛ-ñɩm. 
LUK.11.22	Ɛlɛ́, yee nɔɔyʋ ɛkɩlɩ-ɩ ɖoŋ nɛ ɛwabɩ-ɩ yɔ, pʋdʋ mʋ́ʋ ɛ-tɔŋ weyi ɛtaɣaɣ yɔ nɛ ɛkpaɣ ɛ-ñɩm nɛ ɛtayɩ ɛ-taabalaa.
LUK.11.23	Weyi ɛɛtɩnɩɣ mɔ-yɔɔ yɔ, ɛkʋyʋʋ mɔ-yɔɔ. Weyi ɛ́lɛ́ ɛɛsɩŋnɩ-m ɛyáa kpeɣluu yɔ, ɛmɩzɩɣ-wɛ.»
LUK.11.24	Yesu yɔɔdaa ɖɔɖɔ se: «Alɩwaatʋ ndʋ́ eleeu seɣ ɛyʋ wayɩ yɔ, eleeu ɛnʋ ɛwɛɣ ɛcɔʋ lakʋ taa se ɛñɩnɩ ɖɩhɛzɩyɛ. Eehikiɣ lɛ, ɛtɔŋ se: ‹Mɛntɛzɩɣ pɩsʋʋ ɖɩɣa ŋgá ka-taa maawɛɛ yɔ.› 
LUK.11.25	Ɛpɩsɩɣ ka-taa lɛ, ɛmaɣna pahazaa nɛ paɖaɣnɩ camɩyɛ. 
LUK.11.26	Peeɖe ewoki ɛ́yáa ɛ-taabalaa lɛlaa mbá pakɩlɩ-ɩ kañatʋ yɔ lʋbɛ nɛ ɛ nɛ wɛ papɩsɩ pacaɣ ɖɩɣa ŋ́gá ka-taa. Ḿbʋ́ yekina nɛ ɛyʋ ɛnʋ ɛ-wɛtʋ kɩbɩndʋ pɩsɩ tɩkɩlɩ wee wee lɛɛlɛɛyɔ ñɩndʋ.»
LUK.11.27	Yesu tɩyɔɔdɩ ḿbʋ́ lɛ, halʋ nɔɔyʋ heyi-i nɛ ɛyáa samaɣ taa ɖoŋ se: «Halʋ weyi ɛlʋlɩ-ŋ nɛ ŋmʋzɩ-ɩ yɔ, ehiɣ ɛ-tɩ!» 
LUK.11.28	Peeɖe Yesu cosi-i se: «Mbá panɩɣ Ɛsɔtɔm nɛ pɔɖɔŋ tɩ-yɔɔ yɔ, ḿbá manaɣ se pehiɣ pa-tɩ.»
LUK.11.29	Ɛyáa samaɣ kpeɣlɩ Yesu cɔlɔ lɛ, ɛyɔɔdɩ se: «Lɛɛlɛɛyɔ ɛyáa kɛ azaɣ́a. Pañɩnɩɣ se pala ɛsɔdaa hama lakasɩ nasɩyɩ nɛ pana. Ɛlɛ́, paakaɣ yʋsaɣ nakɛyɛ naʋ nɛ pɩtasɩnɩ náyʋ Yoonaasɩ ñɩŋga. 
LUK.11.30	Mbʋ́ pʋyɔɔ yɔ, ɛzɩma mbʋ́ pɩlabɩ Yoonaasɩ nɛ pɩkɛnɩ yʋsaɣ Niniivi ñɩma yɔ, ḿbʋ́ ɖɔɖɔ Ɛyʋ Pɩyalʋ kɛnɩ yʋsaɣ lɛɛlɛɛyɔ ɛyáa ḿbá. 
LUK.11.31+LUK.11.32	Niniivi ñɩma lɛɣzɩ wɛtʋ alɩwaatʋ ndʋ́ panɩ Yoonaasɩ susi Ɛsɔtɔm yɔ. Ŋgʋ́, nɔɔyʋ ñɛwɛ cɩnɛ, ɛ́lɛ́ kɩlɩ Yoonaasɩ. Ḿbʋ́ labɩna nɛ Kɩyakʋ ŋgʋ́ Ɛsɔ hʋʋnɩ ɛyáa tɔm yɔ, Niniivi ñɩma kʋyʋʋ lɛɛlɛɛyɔ ɛyáa yɔɔ nɛ pakʋ pɔ-tɔm! Abiɖe nɖɩ́ ɖɩcɔŋnɩ Hadɛ Kiŋ Ɛjaɖɛ yɔɔ yɔ, ɖɩlɩnɩ ɖooo poliŋ nɛ ɖɩkɔɔ se ɖɩnɩɩ lɔŋsɩnɖɛ tɔm ndʋ́ Salomɔɔ yɔɔdaɣ yɔ. Ŋgʋ́ nɔɔyʋ wɛ cɩnɛ, ɛ́lɛ́ kɩlɩ Salomɔɔ ɛnʋ. Ḿbʋ́ labɩna nɛ tɔm hʋʋ wiye lɛ, Hadɛ Kiŋ Ɛjaɖɛ abiɖe kʋyʋʋ lɛɛlɛɛyɔ ɛyáa yɔɔ nɛ ɖɩkʋ pɔ-tɔm!»
LUK.11.33	Yesu tasɩ yɔɔdʋʋ se: «Nɔɔyʋ fɛyɩ se ɛsɔkɩ kanɖʋ nɛ ɛmɛsɩ-kʋ yaa ɛpam-kʋ ɖaakuɖe tɛɛ. Ɛlɛ́, ɛsɩɣ-kʋ ɖenɖe pʋkʋyɩ camɩyɛ ñaba yɔ nɛ pɩna ɛyáa mbá pasʋʋ ɖɩɣa taa yɔ patɩŋa. 
LUK.11.34	Ɛyʋ ɛsɛ lɛ e-tomnaɣ kanɖʋ, ana ɛnaɣna. Yee ñɛ-ɛsɛ ɛnaɣ camɩyɛ yɔ, ñatɩŋa payɩ ŋwɛ ñalɩmɩyɛ taa. Ɛlɛ́, yee aanaɣ camɩyɛ yɔ, ñatɩŋa payɩ ŋwɛ cɩkpɛndʋʋ taa. 
LUK.11.35	Pʋ-yɔɔ lɛ, ɖɔkɩ ña-tɩ camɩyɛ nɛ ñalɩmɩyɛ nɖɩ́ ŋwɛna yɔ, ɖɩtaapɩsɩ cɩkpɛndʋʋ. 
LUK.11.36	Yee ŋwɛ ñalɩmɩyɛ taa nɛ ñɔ-hɔɔlʋʋ nakʋyʋ ɛfɛyɩ cɩkpɛndʋʋ taa yɔ, ñatɩŋa pilim ŋwɛ ñalɩmɩyɛ taa ɛzɩ kanɖʋ miŋ tʋsʋʋ ñɔ-yɔɔ ñammm yɔ.»
LUK.11.37	Yesu tɛm yɔɔdʋʋ lɛ, Farɩsɩ tʋ nɔɔyʋ yaa-ɩ se ewolo ɛ-tɛ nɛ ɛtɔɔ tɔɔnaɣ. Ewoba lɛ, ɛcaɣ tɔɔnaɣ ɖɩtɔɔyɛ. 
LUK.11.38	Peeɖe Farɩsɩ tʋ ɛnʋ ɛnawa se Yesu tasaŋ e-nesi ɛzɩ paɖʋʋ pɔ-sɔnzɩ taa yɔ nɛ pɩlabɩ-ɩ piti. 
LUK.11.39	Kɩpaɣlʋ na ɛ-lɩmaɣza ḿbʋ́ lɛ, eheyi-i se: «Farɩsɩ ñɩma mɩ! Ɩwɛ ɛzɩ mbá pañalɩɣ pa-ñanzɩ nɛ pe-eyisi sɩ-wayɩ ɖeke nɛ paañalɩɣ sɩ-taa yɔ. Ɩcaɣ se mɩ-yɔɔ ɛwɛɛ ɖeu, ŋgʋ́ mɩlɩm nɛ kañatʋ pa-lɩmaɣza suni mɩ-taa ɖo. 
LUK.11.40	Kɩmɛlɛmɩŋ mɩ! Ɩtatɩlɩ se weyi ɛlabɩ ɛyʋ yɔɔ yɔ, ɛnʋ labɩnɩ ɛ-taa ɖɔɖɔ yaa we? 
LUK.11.41	Pʋ-yɔɔ lɛ, pɩkɩlɩ ɖeu se ɩha kʋñɔndɩnaa mbʋ́ pʋwɛ mɩ-ñanzɩ nɛ mi-eyisi pa-taa yɔ. Ɩlabɩ ḿbʋ́ yɔ, nabʋyʋ ɛɛtasɩɣ-mɩ pisuu. 
LUK.11.42	Farɩsɩ ñɩma mɩ, pʋtɔɔ-mɩ! Mbʋ́ pʋyɔɔ yɔ, ɩtayɩɣ nɛ ɩkpɛndɩɣnɩ ɖozi hatʋ maɣmaɣ tam hiu nɛ ɩhaɣ Ɛsɔ pɩtɛ kʋɖʋmbʋ. Ɛlɛ́, ɩtɔsɔɔlɩ-ɩ nɛ ɩɩlakɩ mbʋ́ pʋtʋʋzaa yɔ. Ŋgʋ́, pɩ-naalɛ pɩɩmʋnaa se ɩla nɛ ɩtaasɔɔ lɛɛbʋ yɔɔ ɖɔɖɔ.
LUK.11.43	Farɩsɩ ñɩma mɩ, pʋtɔɔ-mɩ! Mbʋ́ pʋyɔɔ yɔ, ɩkɩlɩ sɔɔlʋʋ lona sɔsɔna taa caɣʋ Ɛsɔ ɖɩsɛyɛ taa nɛ ɩsɔɔlɩ se pɛsɛɣ-mɩ ɛyáa ɖikpeɣliye taa nɛ poluŋuu mɩ-tɛɛ.
LUK.11.44	Farɩsɩ ñɩma mɩ, pʋtɔɔ-mɩ! Mbʋ́ pʋyɔɔ yɔ, ɩwɛ ɛzɩ pɩlaŋ weyi ɛyáa ɛɛnaɣ nɛ pɔɖɔŋ ɩ-yɔɔ yɔ.» 
LUK.11.45	Peeɖe paɣtʋ wɩlɩyʋ nɔɔyʋ pɩsɩnɩ-ɩ se: «Wɩlɩyʋ! Ŋyɔɔdʋʋ ḿbʋ́ yɔ, ŋtʋ-ɖʋ ɖɔɖɔ.» 
LUK.11.46	Ɛlɛ́, Yesu pɩsɩnɩ-ɩ se: «Paɣtʋ wɩlɩyaa mɩ, pʋtɔɔ-mɩ ɖɔɖɔ! Mbʋ́ pʋyɔɔ yɔ, ɩsʋkɩ ɛyáa sʋʋtʋ yuŋ ñɩndʋ, ɛlɛ́, ɩɩɖʋʋ-wɛ nesi paa ñɩɩɩ.
LUK.11.47	Pʋtɔɔ-mɩ! Mbʋ́ pʋyɔɔ yɔ, ɩcanɩɣ náyaa pɩlaŋ ɖeu. Ŋgʋ́, mɩ-cɔzɔnaa kʋnɩ-wɛ. 
LUK.11.48	Ḿbʋ́ ɩlakɩ nɛ pɩwɩlɩɣ se mɩ-cɔzɔnaa lakasɩ kɛdɩnɩ-mɩ. Mbʋ́ pʋyɔɔ yɔ, paba kʋ náyaa nɛ mɩ mɩcanɩɣ pa-pɩlaŋ. 
LUK.11.49	Pʋ-yɔɔ Ɛsɔ yɔɔdɩ mɩ-tɔm nɛ lɔŋsɩnɖɛ se: ‹Mentiyiɣni-wɛ ɛyáa nabɛyɛ nɛ náyaa. Ɛlɛ́, pakʋʋ pa-taa lɛlaa nɛ pɛwɛɛ lɛlaa wayɩ kaŋ kaŋ.› 
LUK.11.50	Pʋ-yɔɔ lɛ, paɖʋʋ lɛɛlɛɛyɔ ɛyáa mɩ kʋñɔŋ náyaa mbá mɩ-cɔzɔnaa kʋ patɩŋa kpaɣ ɖooo alɩwaatʋ ndʋ́ Ɛsɔ labɩ kedeŋa yɔ pɔ-yɔɔ. 
LUK.11.51	Meheyiɣ-mɩ se: Ɛsɔ ɖʋʋ-mɩ kʋñɔŋ náyaa mbá pakʋ-wɛ kpaɣ ɖooo pakʋʋ Aabɛɛlɩ nɛ puwolo pɩsɩɩnɩ Zakaarii weyi pakʋ Ɛsɔ ɖɩɣa kadaɣ taa lone kaɖɛ ñɩnɖɛ nɛ kɩlaŋ ɖɩlayɛ pɛ-hɛkʋ taa yɔ pɔ-yɔɔ.
LUK.11.52	Paɣtʋ wɩlɩyaa mɩ, pʋtɔɔ-mɩ! Mbʋ́ pʋyɔɔ yɔ, ɩkpɛ nɔnɔɔ ŋgá patɩŋɩɣna nɛ patɩlɩ Ɛsɔ yɔ ka-ñɩmɩyɛ. Ŋgʋ́, mɩ-maɣmaɣ ɩɩsʋʋ, ɛlɛ́ ɩɖɩkɩ mbá pe-liu wɛɛ se pasʋʋ yɔ nʋmɔʋ ɖɔɖɔ.»
LUK.11.53	Yesu kʋyɩ peeɖe se ɛɖɛɣ lɛ, paɣtʋ wɩlɩyaa nɛ Farɩsɩ ñɩma pa-pana kpanɩ-ɩ pɩŋŋ nɛ pasɩŋ ɛ-yɔɔ nɛ tɔm ndɩ ndɩ pɔzʋʋ. 
LUK.11.54	Pañɩkaɣ ɛ-nɔɔ cɔlɔ tɔm se yee etocosi natʋyʋ camɩyɛ lɛ, pehiɣ-i.
LUK.12.1	Alɩwaatʋ ńdʋ́ tɩ-yɔɔ lɛ, ɛyáa kpeɣli sakɩyɛ nɛ pɛfɛyɩɣ ɖama naŋgbanzɩ yɔɔ. Ɛlɛ́, Yesu calɩnɩ paɣ́ʋ ɛ-tɔmkpɛlɩkɩyaa se: «Ɩɖɔkɩ mɩ-tɩ nɛ Farɩsɩ ñɩma sɔsɔɔna. Pɛ-tɛɛ nɛ pʋ-yɔɔ lakasɩ tɔm mɔyɔɔdʋʋ ḿbʋ́. 
LUK.12.2	Mbʋ́ pɩtɩŋa pʋwɛ mɛsaɣ tɛɛ yɔ, pɔkɔŋ pʋ-yɔɔ kuluu nɛ paa weyi ɛna. 
LUK.12.3	Pʋ-yɔɔ lɛ, tɔm ndʋ́ tɩtɩŋa ɩwɛɛtɩɣ ɖama mi-kuduyiŋ tɛɛ nɛ cɩkpɛndʋʋ taa yɔ, pɔkɔŋ-tʋ susuu paa le nɛ paa weyi ɛnɩɩ.»
LUK.12.4	«Mbá mɩ ɩkɛ man-taabalaa yɔ, meheyiɣ-mɩ se ɩtaasɔɔndɩ mbá pakʋʋ tomnaɣ nɛ pʋwayɩ lɛ, paapɩzɩɣ patasɩ pʋyʋ labʋ yɔ. 
LUK.12.5	Mawɩlɩɣ-mɩ weyi pʋmʋnaa se ɩsɔɔndɩ yɔ: ɩsɔɔndɩ Ɛsɔ, mbʋ́ pʋyɔɔ yɔ, e-ɖeke ɛpɩzɩɣna ɛkʋ ɛyʋ nɛ ɛtɛ ɛɖʋ-ɩ ɖenɖe kʋñɔŋ maatɛŋ wɛɛ yɔ. Meheyiɣ-mɩ se ɛnʋ pʋmʋnaa se ɩsɔɔndɩ. 
LUK.12.6	Paa kobanaa naalɛ pɛpɛdɩɣ sumasɩ cɩʋcɩʋwaa kagbaanzɩ yɔ, Ɛsɔ ɛɛsɔʋ pa-taa nɔɔyʋ yɔɔ kaʋ. 
LUK.12.7	Halɩ mɩ-ñʋŋ taa ñɔsɩ wɛʋ yɔ, Ɛsɔ kalɩ sɩtɩŋa payɩ. Pʋ-yɔɔ lɛ, ɩtaasɔɔndɩ. Ɩkɩlɩ sumasɩ cɩʋcɩʋwaa sakɩyɛ wazaɣ.»
LUK.12.8	«Meheyiɣ-mɩ se weyi ɛkaɖɩɣ ɛyáa taa se mantɩnɩ-ɩ yɔ, Ɛyʋ Pɩyalʋ ma mankaɖɩɣ ɖɔɖɔ Ɛsɔ tiyiyaa ɛsɩndaa se mantɩnɩ-ɩ. 
LUK.12.9	Ɛlɛ́, weyi ɛkpɛzɩɣ ɛyáa ɛsɩndaa se pɩtɛkɛ mantɩnɩ-ɩ yɔ, mɔnkɔŋ kpɛzʋʋ ɖɔɖɔ Ɛsɔ tiyiyaa ɛsɩndaa se pɩtɛkɛ mantɩnɩ-ɩ. 
LUK.12.10	Yee nɔɔyʋ ɛtʋ Ɛyʋ Pɩyalʋ ma yɔ, Ɛsɔ kpeɣiɣ-i. Ɛlɛ́, yee ɛyʋ ɛwɛɛkɩ Fezuu Kiɖeɖeu hɩɖɛ yɔ, Ɛsɔ eekpeɣiɣ-i kaʋ. 
LUK.12.11	Yee paya-mɩ se pahʋʋnɩ-mɩ Ɛsɔ ɖɩsɛyɛ taa yaa ñʋndɩnaa cɔlɔ yɔ, ɩtaanɩɣzɩ tɔm ndʋ́ ɩɩhʋʋ nɛ ɩlɩɩ yɔ tɩ-yɔɔ. 
LUK.12.12	Mbʋ́ pʋyɔɔ yɔ, Fezuu Kiɖeɖeu wɩlɩɣ-mɩ ndʋ́ pʋmʋnaa se ɩyɔɔdɩ alɩwaatʋ ńdʋ́ yɔ.»
LUK.12.13	Yesu yɔɔdaɣ ḿbʋ́ lɛ, nɔɔyʋ kʋyɩ ɛyáa samaɣ taa nɛ eheyi-i se: «Wɩlɩyʋ! Heyi man-ɖalʋ se ma nɛ ɩ ɖɩtayɩ ñɩm mbʋ́ ɖa-caa yebini-ɖʋ yɔ.» 
LUK.12.14	Peeɖe Yesu pɩsɩnɩ-ɩ se: «Man-taabalʋ ña! Aɖʋ-m se mahʋʋ mɩ-tɔm nɛ mantayɩ-mɩ mɩ-ñɩm?» 
LUK.12.15	Pʋwayɩ lɛ, eheyi patɩŋa se: «Ɩɖɔkɩ mɩ-tɩ camɩyɛ nɛ ñɩm laɣzaɣ. Mbʋ́ pʋyɔɔ yɔ, paa ɛyʋ ɛwɛnɩ ñɩm ɛzɩma yɔ, e-wezuu caɣʋ ɛɛlɩɣnɩ pʋ-cɔlɔ.» 
LUK.12.16	Peeɖe etuu-wɛ eduuye se: «Ñɩm tʋ nɔɔyʋ kɛwɛnɩ hayɩm nɛ pɩlakɩ tɔɔnaɣ pɩtɩɩfɛyɩ. 
LUK.12.17	Ɛlɛ́, ɛcaɣ nɛ ɛmaɣzɩ ɛ-taa se: ‹Mala ɛzɩma lee? Kpoŋ ɛɛtalɩɣ-m se monsuu mɔn-tɔɔnaɣ tɩŋa.› 
LUK.12.18	Peeɖe ɛtɔm se: ‹Mana mbʋ́ malakɩ yɔ. Mɔyɔkʋʋ mon-kpoŋ ɩnɛ nɛ manɖaɣnɩ maʋ sɔsɔŋ nɛ monsuu mɔn-tɔɔnaɣ tɩŋa nɛ ma-ñɩm lɛɛbʋ tɩŋa. 
LUK.12.19	Pʋwayɩ lɛ, meheyi man-tɩ se: lɛɛlɛɛyɔ mɛwɛnɩ ñɩm pɩŋŋ, pɩtalɩɣ-m pɩnzɩ sakɩyɛ. Mancakɩ mɛhɛzɩ nɛ mɔntɔɔ nɛ mɔñɔɔ nɛ mamayɩ amaya.› 
LUK.12.20	Ɛlɛ́, Ɛsɔ heyi-i se: ‹Kɩmɛlɛŋ ña! Sɔnɔ ɖoó anɛ a-taa maɣmaɣ ŋsɩkɩ. Ɛlɛ́, akaɣ kpaɣʋ mbʋ́ pɩtɩŋa ŋɖaɣnaa nɛ ŋsɩɩ ña-tɩ yɔ?› » 
LUK.12.21	Peeɖe Yesu tasɩ yɔɔdʋʋ se: «Ḿbʋ́ ɖɔɖɔ pʋwɛnɩ weyi ɛcazɩɣ kedeŋa yɔɔ cɩnɛ ñɩm nɛ ɛsɩɣ ɛ-tɩ yɔ. Ɛtɛkɛ ñɩm tʋ Ɛsɔ ɛsɩndaa.»
LUK.12.22	Pʋwayɩ lɛ, Yesu heyi ɛ-tɔmkpɛlɩkɩyaa se: «Pʋ-yɔɔ meheyiɣ-mɩ se ɩtaanɩɣzɩ tɔɔnaɣ ŋgá ɩɩtɔɔ yaa wondu ndʋ́ iisuu mi-wezuu caɣʋ taa yɔ pʋ-yɔɔ. 
LUK.12.23	Mbʋ́ pʋyɔɔ yɔ, wezuu kɩlɩ tɔɔnaɣ wazaɣ nɛ tomnaɣ ñakɩlɩ wondu wazaɣ. 
LUK.12.24	Ɩcɔnɩ sumasɩ nɛ ɩna: siiɖuu, sɩɩkʋŋ. Sɩfɛyɩnɩ kpoŋ yaa tɔɔnaɣ ɖɩzɩyɛ. Ɛlɛ́, Ɛsɔ calɩɣ-sɩ. Ŋgʋ́, mɩkɩlɩ sumasɩ wazaɣ tam sakɩyɛ. 
LUK.12.25	Mɩ-taa weyi ɛyɔkʋʋ ɛ-ñʋʋ nɛ ɛpɩzɩ etuzi ɛ-sɩm kɩyakʋ? 
LUK.12.26	Yee ɩɩpɩzɩɣ pʋyʋ cikpelu ɛnɛ labʋ lɛ, ɛbɛ yɔɔ ɩyɔkʋʋ mɩ-ñʋŋ lɛɛbʋ mbʋ́ pɩkazaa yɔ pʋ-yɔɔ yɔ? 
LUK.12.27	Ɩcɔnɩ tɛyɛ ñɩtʋ lɩzɩɣ hɛtʋ ndʋ́ yɔ nɛ ɩna. Ñɩtʋ ńdʋ́, tɩɩlakɩ tʋmɩyɛ, tɩɩlʋʋ wondu. Ɛlɛ́, meheyiɣ-mɩ se halɩ wiyaʋ sɔsɔ Salomɔɔ nɛ ɛ-ñɩm tɩŋa yɔ, ɛtaawɛnɩ wonuu nakʋyʋ nɛ kɩtalɩ hɛtʋ ńdʋ́ tɩ-taa nakʋyʋ ɖeu. 
LUK.12.28	Lidaʋ pazɩ tɩnaa mɩ! Ɛsɔ tekizi haʋ ñɩtʋ ndʋ́ tɩwɛ hayɩm taa sɔnɔ nɛ cee pɔkɔŋ-tʋ ɖʋʋ miŋ taa yɔ ɖeu nɛ pɩcandɩnɩ mɩ na! 
LUK.12.29	Mɩ-ɛsɛ ɛtaasɛɛnɩ mbʋ́ ɩɩtɔɔ nɛ ɩñɔɔ yɔ pɩ-ñɩnʋʋ nɛ lɩmaɣza kʋ-mɩ. 
LUK.12.30	Mbʋ́ pʋyɔɔ yɔ, keɖeŋa yɔɔ cɩnɛ mbá paañaŋ Ɛsɔ yɔ, ḿbá ñɩnɩɣnɩ pɩtɩŋa payɩ ḿbʋ́. Ɛlɛ́ mɩ yɔ, mɩwɛnɩ Caa, ɛnʋ sɩmna mbʋ́ pɩtɛɖɩɣ-mɩ yɔ. 
LUK.12.31	Pʋ-yɔɔ lɛ, pʋwɛɛ se ɩcalɩnɩ ñɩnʋʋ Ɛsɔ Kewiyaɣ nɛ ɛtɛzɩ-mɩ haʋ mbʋ́ pɩtɛɖɩɣ-mɩ yɔ pɩtɩŋa payɩ.» 
LUK.12.32	Yesu tasɩ ɛ-tɔmkpɛlɩkɩyaa heyuu se: «Mbá mɩ ɩtɔɖɔɔ yɔ, ɩtaasɔɔndɩ. Mbʋ́ pʋyɔɔ yɔ, mɩ-Caa sɔɔlaa se ɩsʋʋ e-Kewiyaɣ taa.
LUK.12.33	Ɩpɛdɩ mɩ-ñɩm nɛ ɩtayɩ kʋñɔndɩnaa pi-liidiye. Ɩwɛnɩ liidiye huyiŋ weyi ɩɩtʋlʋʋ wiɖiyi kaʋ yɔ nɛ ñɩm mbʋ́ pɩɩtɛŋ yɔ ɛsɔdaa ɖenɖe mɩ́láa ɛɛmɩlɩɣ nɛ pʋyʋ ɛɛpɩzɩɣ pɩwɛɛkɩ-pʋ kaʋ yɔ. 
LUK.12.34	Mbʋ́ pʋyɔɔ yɔ, ɖenɖe ña-ñɩm wɛɛ yɔ, peeɖe ɖɔɖɔ ña-lɩmaɣza wɛɛ.»
LUK.12.35	Yesu tasɩ-wɛ heyuu se: «Ɩñɔɔzɩ mɩ-tɩ camɩyɛ nɛ ɩsɔ mɩ-kanɖʋnaa 
LUK.12.36	ɛzɩ tʋmlaɖaa mbá paɖaŋ pa-caa kpam se ɛlɩɣnɩ halɩkpaɣyɛ ɖeɖe nɛ ɛkɔɔ ɛma pɔɔyʋʋ lɛ, patɩŋ patʋlɩ-ɩ yɔ. 
LUK.12.37	Toovenim lɛ, mankaɖɩɣ-mɩ se: yee tʋmlaɖaa ḿbá pa-caa ɛtalaa nɛ ɛmaɣnɩ pacaɣnɩ pɛ-ɛsɛ nɛ paɖaŋ-ɩ yɔ, pehiɣ pa-tɩ! Ɛñɔɔzʋʋ ɛ-tɩ nɛ ɛwɩlɩ-wɛ ɖɩjaɣyɛ se pacaɣ nɛ ɛɖʋ-wɛ tɔɔnaɣ. 
LUK.12.38	Paa ɖoó hɛkʋ taa yaa tanaŋ cu ɛkɔm ɛmaɣnɩ-wɛ ḿbʋ́ nɛ pɛ-ɛsɛ yɔ, pehiɣ pa-tɩ. 
LUK.12.39	Ɩtɩlɩ ɖɔɖɔ se yee ɖɩɣa tʋ nɔɔyʋ ɛɛsɩm alɩwaatʋ ndʋ́ tɩ-yɔɔ mɩ́lʋ́ kɔŋ yɔ yɔ, ɛtaayebi-i se ɛsʋʋ ɛ-ɖɩɣa taa. 
LUK.12.40	Pʋ-yɔɔ lɛ, mɩ ɖɔɖɔ ɩñɔɔzɩ mɩ-tɩ, mbʋ́ pʋyɔɔ yɔ, Ɛyʋ Pɩyalʋ kɔŋ alɩwaatʋ ndʋ́ ɩtamaɣzɩ yɔ tɩ-yɔɔ.»
LUK.12.41	Yesu yɔɔdɩ ḿbʋ́ lɛ, Pɩyɛ pɔzɩ-ɩ se: «Kɩpaɣlʋ! Đe-ɖeke ŋtuuu eduuye ńɖɩ́ yaa ɛyáa tɩŋa.» 
LUK.12.42	Ɛlɛ́, ɛpɩsɩnɩ-ɩ se: «Akɛ tʋmlaɖʋ kɩbanʋ weyi ɛwɛ lɛɣtʋ yɔ? Ɛnʋ lɛ weyi ɛ-caa yekini-i ɖɩɣa se ɛcɔŋnɩ kɔ-yɔɔ nɛ ɛcɛlɩɣ tʋmlaɖaa lɛlaa tɔɔnaɣ alɩwaatʋ ndʋ́ pʋmʋnaa yɔ. 
LUK.12.43	Tʋmlaɖʋ weyi ɛ-caa pɩsɩɣ nɛ ɛmaɣnɩ-ɩ ɛɖɔŋ ɛ-tʋmɩyɛ labʋ yɔ, ehiɣ ɛ-tɩ! 
LUK.12.44	Toovenim lɛ, mankaɖɩɣ-mɩ se: ɖɩɣa tʋ ɛnʋ eyekini-i ɛ-ñɩm tɩŋa se ɛcɔnɩ pʋ-yɔɔ. 
LUK.12.45	Ɛlɛ́, yee pɩcɩbɩ tʋmlaɖʋ ɛnʋ nɛ ɛɖʋ ɛ-taa se ɛ-caa ɛɛkaɣ kɔm lɔŋ nɛ ɛtɔkɩ nɛ ɛñɔʋ nɛ pʋkʋʋ-ɩ nɛ ɛsʋʋ tʋmlaɖaa lɛlaa halaa ñɩma nɛ abalaa ñɩma pa-mabʋ yɔɔ yɔ, 
LUK.12.46	ɖɩɣa tʋ ɛnʋ, ɛkɔŋ kɩyakʋ nakʋyʋ ñɩ́ɣ́yʋ́ʋ ŋgʋ́ ɛtatɩlɩ yɔ kʋ-yɔɔ nɛ etudi-i nɛ ɛɖʋ-ɩ kʋñɔŋ siŋŋ ɛzɩ palakʋʋ mbá paañaŋ Ɛsɔ yɔ.
LUK.12.47	Tʋmlaɖʋ weyi ɛsɩm mbʋ́ ɛ-caa liu wɛɛ yɔ nɛ ɛtɔñɔɔzɩ ɛ-tɩ se ɛlabɩ-pʋ yɔ, poluu-i agbazɛɛ ɖeu siŋŋ. 
LUK.12.48	Ɛlɛ́, tʋmlaɖʋ weyi ɛ́lɛ́ taasɩ mbʋ́ ɛ-caa liu wɛɛ yɔ nɛ ɛla mbʋ́ pɩfɛyɩ ɖeu yɔ, pamakɩ-ɩ pazɩ. Weyi paha-ɩ sakɩyɛ yɔ, pɔkɔŋ-ɩ pɔzʋʋ sakɩyɛ. Weyi paɖʋzɩ ɛ́lɛ́ nesi taa sakɩyɛ yɔ, pɔkɔŋ-ɩ pɔzʋʋ nɛ pɩkɩlɩ ḿbʋ́.»
LUK.12.49	«Mɔnkɔm se manɖʋ kedeŋa miŋ. Ɩna ɛzɩma mbʋ́ mɔnsɔɔlaa se miŋ ɛnʋ ɛtɛ pazʋʋ mʋ́ʋ yɔ? 
LUK.12.50	Pʋwɛɛ se mansʋʋ kʋñɔŋ taa ɛzɩ pamɩɩsʋʋ ɛyʋ lɩm yɔ. Ɩna ɛzɩma mbʋ́ mɛwɛɣ ɛsɛñɩŋɩyɛ taa nɛ pʋkɔɔ pɩsɩɩnɩ alɩwaatʋ ndʋ́ pɩlabɩ ḿbʋ́ yɔ! 
LUK.12.51	Ɩmaɣzɩɣ se laŋhɛzɩyɛ mɔnkɔnɩ kedeŋa yɔɔ yaa we? Meheyiɣ-mɩ se pɩtɛkɛ ḿbʋ́. Ɛlɛ́, tayʋʋ mɔnkɔnaa. 
LUK.12.52	Pɩkpaɣʋnɩ lɛɛlɛɛyɔ yɔ, ɛyáa ɛwɛ kagbaanzɩ hɔʋ nakʋyʋ taa yɔ, patayɩɣ ɖama: naadozo kʋyʋʋ naalɛ yɔɔ nɛ naalɛ ñakʋyɩ ɖɔɖɔ naadozo yɔɔ. 
LUK.12.53	Caja kʋyʋʋ ɛ-pɩyalʋ yɔɔ nɛ pɩyalʋ ñakʋyɩ ɛ-caa yɔɔ. Đoyo kʋyʋʋ ɛ-pɛlɛ yɔɔ nɛ pɛlɛ ñakʋyɩ e-ɖoo yɔɔ. Waŋ kʋyʋʋ e-wolu yɔɔ nɛ wolu ñakʋyɩ ɛ-waŋ yɔɔ.»
LUK.12.54	Pʋwayɩ lɛ, Yesu tasɩ ɛyáa samaɣ heyuu se: «Yee ɩna tɛʋ piyini wɩsɩ ɖɩɖʋyɛ yɔ, ɩyɔɔdʋʋ kpaagbaa se: ‹Sɔnɔ tɛʋ nɩɣ,› ḿbʋ́ lakɩna. 
LUK.12.55	Alɩwaatʋ ndʋ́ ɩnaɣ heɣlim makɩ kpaʋ yɔɔ lɛ, ɩyɔɔdʋʋ se: ‹Sɔnɔ soŋaɣ wɛɣ,› ḿbʋ́ lakɩna. 
LUK.12.56	Tɛɛ nɛ pʋ-yɔɔ ñɩma mɩ! Pɩlabɩ ɛzɩma ɩnaɣ mbʋ́ pɩlakɩ ɛsɔdaa nɛ tataa yɔ nɛ ɩnɩɣ pʋ-tɔbʋʋ nɛ ɩnaɣ mbʋ́ Ɛsɔ lakɩ mɩ-hɛkʋ taa lɛɛlɛɛyɔ yɔ nɛ ɩɩnɩɣ pʋbʋ tɔbʋʋ?»
LUK.12.57	«Pɩlabɩ ɛzɩma nɛ mɩ-maɣmaɣ iiɖiɣziɣni mbʋ́ pʋtʋʋzaa yɔ? 
LUK.12.58	Yee ŋyʋsɩnɩ nɔɔyʋ nɛ ewokini-ŋ wiyaʋ tɛ yɔ, cɛyɩ ña-tɩ nɛ ña nɛ ɩ ɩñɔɔzɩ tɔm ńdʋ́ nʋmɔʋ taa nɛ ɛtaatanɩ-ŋ tɔm hʋyʋ tɛ. Pɩtɛkɛ ḿbʋ́, ɛ́lɛ́ cɛlɩɣ-ŋ sɔɔjanaa nɛ paɖʋ-ŋ salaka. 
LUK.12.59	Toovenim lɛ, meheyiɣ-ŋ se: paɖʋ-ŋ-kɛ yɔ, ŋwɛɣ peeɖe ḿbʋ́ ka ka nɛ pʋkɔɔ pɩsɩɩnɩ kɩyakʋ ŋgʋ́ ŋhɛyɩ ña-kɩmɩyɛ tɩŋa payɩ nɛ pɩtakazɩ paa koba yɔ.»
LUK.13.1	Alɩwaatʋ ńdʋ́ʋ́ ɛyáa nabɛyɛ woba Yesu cɔlɔ nɛ peheyi-i se Room wiyaʋ Pilaatɩ kaha nɔɔ nɛ pakʋ Galilee ñɩma nabɛyɛ alɩwaatʋ ndʋ́ palaɣaɣ kɩlaŋ yɔ. 
LUK.13.2	Peeɖe Yesu pɩsɩnɩ-wɛ se: «Pʋtɔmaɣ yɔ, ɩmaɣzɩɣ se mbá pakʋ-wɛ nɛ pasɩ ḿbʋ́ yɔ, pa-kɩwɛɛkɩm kɩlɩnɩ ɖɔʋ Galilee ñɩma lɛlaa ñɩmbʋ. 
LUK.13.3	Meheyiɣ-mɩ se pɩtɛkɛ ḿbʋ́. Ɛlɛ́, yee ɩtɛlɛɣzɩ wɛtʋ yɔ, ɩsɩkɩ mɩtɩŋa ɛzɩ pasɩbʋ ɖɔɖɔ yɔ. 
LUK.13.4	Ɛyáa hiu nɛ lutozo mbá Siloowee kuduyuu sɔsɔʋ kpɛzaa kɩɖabɩ-wɛ nɛ pasɩ yɔ, ɩmaɣzɩɣ se ḿbá kɩlɩnɩ wɛɛkʋʋ Yeruusalɛm ñɩma lɛlaa tɩŋa payɩ yaa we? 
LUK.13.5	Meheyiɣ-mɩ se pɩtɛkɛ ḿbʋ́. Ɛlɛ́, yee ɩtɛlɛɣzɩ wɛtʋ yɔ, ɩkɔŋ sɩbʋ mɩtɩŋa payɩ ɛzɩ ḿbá yɔ.»
LUK.13.6	Pʋwayɩ lɛ, Yesu tuu-wɛ eduuye se: «Abalʋ nɔɔyʋ hayɩnɩ tɩŋ weyi popuu i-pee sʋlʋm yɔ nɛ ɛsɔ hiyuú ɩ-taa. Nakʋyʋ wiye lɛ, ewolo ki-pee koyuu. Ɛlɛ́, kɩtatɩɩlʋlɩ paa piye. 
LUK.13.7	Peeɖe eheyi hayɩm ḿbʋ́ pʋ-yɔɔ cɔnɩyʋ se: ‹Cɔnɩ ŋna, pɩlabɩ pɩnzɩ naadozo yɔ, mɔnkɔŋ se monkoyuu pee lɛ, maanaɣ pʋyʋ. Pʋ-yɔɔ lɛ, sɛtɩ-kʋ. Ɛbɛ yɔɔ kʋwɛɛkɩɣ tɛtʋ yem.› 
LUK.13.8	Ɛlɛ́, ɛ́lɛ́ cosi-i se: ‹Wɩlɩyʋ! Tasɩ-kʋ yebu pɩnaɣ kanɛ nɛ mohuyi kɩ-tɛɛ nɛ manɖʋ huɖe nɛ mana. 
LUK.13.9	Pʋtɔmaɣ yɔ, cee wayɩ kʋlʋlʋʋ. Yee kɩtalʋlɩ lɛ, ŋsɛtɩ-kʋ.› »
LUK.13.10	Kɩyakʋ kɩhɛzʋʋ nakʋyʋ wiye Yesu wɩlaɣ Ɛsɔ ɖɩsɛyɛ naɖɩyɛ taa. 
LUK.13.11	Halʋ kʋdɔndʋ nɔɔyʋ kɛwɛ peeɖe. Eleeu nɔɔyʋ kɛwɛ ɛ-wayɩ pɩnzɩ hiu nɛ lutozo yɔ nɛ ɛpɩsɩ-ɩ siɣ́ye tʋ. Ɛtaapɩzɩɣ kpem se ɛsɩŋ yiɣ yiɣ. 
LUK.13.12	Yesu na halʋ ɛnʋ ḿbʋ́ lɛ, ɛ́yáa-ɩ nɛ eheyi-i se: «Halʋ ña! Ña-kʋdɔŋ cɛba.» 
LUK.13.13	Peeɖe ɛtɩnɩ halʋ ɛnʋ ɛ-yɔɔ nesi nɛ ɛ́lɛ́ tɩsɩŋ yiɣ yiɣ nɛ ɛpazɩ Ɛsɔ sam. 
LUK.13.14	Ɛzɩ Yesu tɩɩlabʋ nɛ halʋ ɛnʋ ɛ-yɔɔ cɛ kɩyakʋ kɩhɛzʋʋ wiye ḿbʋ́ yɔ lɛ, Ɛsɔ ɖɩsɛyɛ taa wiyaʋ hɔyɛ pɩsɩ nɛ eheyi ɛyáa samaɣ se: «Kɩyakɩŋ loɖo palakɩ tʋmɩyɛ kɩyakʋ kɩsɩŋʋʋ taa. Yee weyi ɛcaɣ se ɛ-kʋdɔndʋ yɔɔ ɛcɛ yɔ, ɛtʋʋzɩnɩ kɩyakɩŋ ɩnʋ ɩ-taa nakʋyʋ nɛ ɛkɔɔ. Ɛtaakɔɔ kɩyakʋ kɩhɛzʋʋ wiye.» 
LUK.13.15	Peeɖe Kɩpaɣlʋ cosi-i se: «Tɛɛ nɛ pʋ-yɔɔ ñɩma mɩ! Ɩɩtʋlʋʋ mɩ-naŋ yaa mɩ-kpaŋasɩ kɩyakʋ kɩhɛzʋʋ wiye nɛ iwona se pɔñɔɔ lɩm naa we? 
LUK.13.16	Halʋ ɛnɛ, ɛkɛ Abraham sayɩ weyi Satanɩ ɖʋ-ɩ kʋñɔŋ pɩnzɩ hiu nɛ lutozo yɔ. Pɩtaamʋnɩ se malɩzɩ-ɩ kʋñɔŋ ŋ́gʋ́ kɩ-taa kɩyakʋ kɩhɛzʋʋ wiye yaa we?» 
LUK.13.17	Yesu yɔɔdɩ ḿbʋ́ lɛ, fɛyɛ kpa e-koyindinaa tɩŋa payɩ. Ɛlɛ́, ɛyáa samaɣ tɩŋa laŋɩyɛ hɛɛnɩ tʋma wena ɛlakaɣ yɔ atɩŋa payɩ.
LUK.13.18	Yesu tasɩ yɔɔdʋʋ se: «Ɛsɔ Kewiyaɣ wɛ ɛzɩ ɛbɛ lee? Yaa ɛbɛ mɛnkɛdɩɣnɩ-kɛ? 
LUK.13.19	Kɛwɛ ɛzɩ ɛyʋ kpakʋʋ piye nɖɩ́ ɖɩkɩlɩ kɔzʋʋ pee tɩŋa taa yɔ nɛ eɖuu ɛ-hayɩm taa nɛ ɖɩñɔ nɛ pɩpɩɩ tɩʋ nɛ sumasɩ ɖʋʋ ɖandʋ ki-pilinzi yɔɔ yɔ.»
LUK.13.20	Yesu tasɩ yɔɔdʋʋ ɖɔɖɔ se: «Ɛbɛ mɛnkɛdɩɣnɩ Ɛsɔ Kewiyaɣ lee? 
LUK.13.21	Kɛwɛ ɛzɩ sɔsɔɔna wena halʋ cozuu nɛ ɛɖʋ sona mʋlʋm kiiloonaa nɩɩlɛ nɛ kagbaanzɩ taa nɛ ehuudi nɛ pʋkɔɔ puhuu yɔ.»
LUK.13.22	Pʋwayɩ lɛ, Yesu woki Yeruusalɛm. Ewokaɣ lɛ, ɛɖɔŋnɩ Ɛsɔtɔm susuu tɛtʋ sɔsɔtʋ nɛ cikpetu ndʋ́ ndʋ́ ɛtɩŋaɣnɩ tɩ-taa yɔ. 
LUK.13.23	Pɩkɛdaa lɛ, nɔɔyʋ pɔzɩ-ɩ se: «Kɩpaɣlʋ! Pɩkɛ toovenim se ɛyáa pazɩ ɖeke hikiɣni ñʋʋ yabʋ naa we?» Yesu cosi-wɛ nɛ eduuye taa se: 
LUK.13.24	«Meheyiɣ-mɩ se: ɩñaɣ pana nɛ ɩtɩŋnɩ ɖɛɛmɛnɖɛɛ taa nɛ ɩsʋʋ nɛ ihiɣ wezuu. Mbʋ́ pʋyɔɔ yɔ, ɛyáa sakɩyɛ kɔŋ ñɩnʋʋ se pasʋʋ, ɛlɛ́, paapɩzɩɣ.
LUK.13.25	Alɩwaatʋ natʋyʋ kɔŋ nɛ ɖɩɣa tʋ kʋyɩ ɛkaɖɩ nɔnɔɔ. Peeɖe ɩcakɩnɩ awayɩ nɛ ɩmakɩ nɔnɔɔ nɛ ɩtɔŋ se: ‹Kɩpaɣlʋ! Tʋlɩ-ɖʋ!› Ɛlɛ́, ecosuu-mɩ se: ‹Mantasɩ ɖenɖe ɩlɩnaa yɔ.› 
LUK.13.26	Ɛlɛ́, miheyi-i se: ‹Đa nɛ ŋ ɖɩtɔkaɣna nɛ ɖɩñɔʋ nɛ ŋcɔʋ ɖɛ-tɛtʋ taa nɛ ŋwɩlɩɣ Ɛsɔtɔm.› 
LUK.13.27	Ɛtasɩɣ-mɩ cosuu se: ‹Kɩdɛkɛdɩŋ mɩ! Ɩɖɛɛ mɔ-yɔɔ mɩtɩŋa. Mantasɩ ɖenɖe ɩlɩnaa yɔ.› 
LUK.13.28	Peeɖe pɔlɔʋ-mɩ nɛ awayɩ nɛ ɩma kubusi nɛ ɩsalɩ mi-kela. Alɩwaatʋ ńdʋ́ʋ́ ɩnaɣ Abraham nɛ Izaakɩ nɛ Yakɔɔbʋ nɛ náyaa tɩŋa payɩ pɛwɛ Ɛsɔ Kewiyaɣ taa fɛɛɛ. 
LUK.13.29	Ɛyáa kɔŋ lɩnaʋ wɩsɩ ɖɩlɩyɛ nɛ sɩ-ɖɩɖʋyɛ nɛ hadɛ nɛ hayo kiŋ nɛ powolo pacaɣ Ɛsɔ Kewiyaɣ taa nɛ pɔtɔkɩ. 
LUK.13.30	Pʋ-yɔɔ lɛ, mbá pɛkɛ wayɩ ñɩma lɛɛlɛɛyɔ yɔ, pa-taa nabɛyɛ pɩsɩɣ kajalaɣ ñɩma nɛ mbá paba kɛ kajalaɣ ñɩma lɛɛlɛɛyɔ yɔ, pa-taa lɛlaa ñapɩsɩ wayɩ ñɩma.»
LUK.13.31	Yesu yɔɔdaɣ ḿbʋ́ lɛ, Farɩsɩ ñɩma nabɛyɛ wolo ɛ-cɔlɔ nɛ peheyi-i se: «Kʋyɩ cɩnɛ nɛ ŋɖɛɛ ɖoli. Wiyaʋ Eroodi caɣ se ɛkʋ-ŋ.» 
LUK.13.32	Peeɖe Yesu cosi-wɛ se: «Iwolo iheyi lɔŋ tʋ weyi ɛcɛtɩɣ ɛyáa ɛzɩ kpayʋ yɔ se, mɔntɔm se mɔnɖɔɔnʋʋ aleewaa nɛ mala nɛ kʋdɔndɩnaa yɔɔ cɛ sɔnɔ nɛ cee. Tozo wiye lɛ, mɛntɛzɩ man-tʋmɩyɛ. 
LUK.13.33	Ɛlɛ́, ɛzɩma mbʋ́ pʋwɛɛ se mɔnɖɔ ma-nʋmɔʋ sɔnɔ nɛ cee nɛ ki-kifemuu yɔ, mɛntɛzɩɣ ɖɛʋ. Mbʋ́ pʋyɔɔ yɔ, pɩtamʋna se pakʋ náyʋ ɖoli yem nɛ pɩtɛkɛnɩ Yeruusalɛm.
LUK.13.34	Hei! Yeruusalɛm ñɩma mɩ, ɩkʋʋ náyaa nɛ ɩyakɩ ɛyáa mbá Ɛsɔ tiyini-mɩ yɔ pɛɛ nɛ pasɩkɩ. Tam ɛzɩma mɔntɔsɔɔlɩ se menkpeɣli-mɩ mɔn-cɔlɔ nɛ mohuuzi mɩ-yɔɔ nɛ pʋyʋ ɛtaalabɩ-mɩ ɛzɩ ɖoyuu pabʋʋ kɩ-kalɩmasɩ yɔɔ yɔ nɛ ikizi? 
LUK.13.35	Pʋ-yɔɔ lɛ, meyeki-mɩ nɛ mɩ-tɛtʋ. Meheyiɣ-mɩ se: ɩɩtasɩɣ-m naʋ nɛ pʋkɔɔ pɩsɩɩnɩ alɩwaatʋ ndʋ́ ɩyɔɔdaa se: ‹Kɩpaɣlʋ Ɛsɔ ɛ́wazɩ weyi ɛkɔŋ e-lone taa yɔ ɛ-yɔɔ› yɔ. »
LUK.14.1	Kɩyakʋ kɩhɛzʋʋ nakʋyʋ wiye Farɩsɩ ñɩma sɔsɔ nɔɔyʋ ya Yesu ɛ-tɛ se ewolo ɛtɔɔ tɔɔnaɣ nɛ mbá paawɛ peeɖe yɔ, pɛwɛɛ pefeŋiɣ-i. 
LUK.14.2	Abalʋ nɔɔyʋ kɛwɛ peeɖe. Pʋwʋaɣ-ɩ nɛ ehuu ɛ-tɩŋa. 
LUK.14.3	Peeɖe Yesu pɔzɩ paɣtʋ wɩlɩyaa nɛ Farɩsɩ ñɩma se: «Pɩha nʋmɔʋ se pala nɛ kʋdɔndʋ nɔɔyʋ yɔɔ cɛ kɩyakʋ kɩhɛzʋʋ wiye yaa pataala?» 
LUK.14.4	Ɛlɛ́, potocosi-i natʋyʋ. Peeɖe Yesu hɔm kʋdɔndʋ ɛnʋ nɛ ɛla nɛ ɛ-yɔɔ cɛ nɛ eheyi-i se: «Wolo ŋɖɛɛ.» 
LUK.14.5	Pʋwayɩ lɛ, ɛpɔzɩ-wɛ se: «Yee mɩ-taa nɔɔyʋ pɩɣa yaa ɛ-nɔ ɛtɔlɩ lɔkɔ taa kɩyakʋ kɩhɛzʋʋ wiye, pʋdʋ yeki-i lɩzʋʋ kpaagbaa se pɩkɛ kɩyakʋ kɩhɛzʋʋ naa we?» 
LUK.14.6	Ɛlɛ́, patapɩzɩ pocosi-i natʋyʋ.
LUK.14.7	Yesu kana ɛzɩma mbʋ́ mbá paya tɔɔnaɣ ɖɩtɔɔyɛ yɔ, palɩzɩɣ ɖɩjaɣyɛ kɩbanɖɛ yɔ. Pʋ-yɔɔ etuu-wɛ eduuye se: 
LUK.14.8	«Yee nɔɔyʋ ɛya-ŋ kazandʋ ɖeɖe nɛ ŋwolo yɔ, taahuyi se ŋlɩzɩɣ ɖɩjaɣyɛ kɩbanɖɛ. Mbʋ́ pʋyɔɔ yɔ, pʋtɔmaɣ yɔ paya nɔɔyʋ nɛ ɛ́lɛ́ kɩlɩ-ŋ. 
LUK.14.9	Taayele nɛ weyi ɛya-mɩ yɔ, ɛkɔɔ eheyi-ŋ se: ‹Kʋyɩ ŋkazɩ sɔsɔ ɖɩjaɣyɛ.› Pʋbʋ, ŋkʋyʋʋnɩ fɛyɛ nɛ ŋwolo ŋcaɣnɩ ɖooo wayɩ. 
LUK.14.10	Ɛlɛ́, yee paya-ŋ kazandʋ ɖeɖe nɛ ŋwolo yɔ, caɣnɩ wayɩ nɛ weyi ɛya-ŋ yɔ, ɛkɔma lɛ, eeheyi-ŋ se: ‹Man-taabalʋ! Kɔɔ ŋcaɣ ɖɩjaɣyɛ kɩbanɖɛ taa.› Pʋbʋ, paɖʋ-ŋ hɩɖɛ ña nɛ mbá patɩŋa ɩcaɣaɣ yɔ pɛ-ɛsɩndaa. 
LUK.14.11	Mbʋ́ pʋyɔɔ yɔ, weyi ɛkpazɩɣ ɛ-tɩ yɔ, petisiɣ-i nɛ weyi ɛ́lɛ́ tisiɣ ɛ-tɩ yɔ, pakpazɩ-ɩ.»
LUK.14.12	Pʋwayɩ lɛ, Yesu heyi Farɩsɩ tʋ weyi ɛɛya-ɩ ɛ-tɛ yɔ se: «Yee ŋlabɩ kazandʋ yɔ, taayaa ñɛ-ɛgbaɣdɩnaa yaa ña-ñɩma yaa ña-taabalaa ñɩm tɩnaa. Mbʋ́ pʋyɔɔ yɔ, papɩzɩɣ paya-ŋ ɖɔɖɔ nɛ pɩla se pɛhɛyɩ-ŋ ña-kʋjɔʋ. 
LUK.14.13	Ɛlɛ́, yee ŋlabɩ kazandʋ yɔ, yaa kʋñɔndɩnaa nɛ mbá pe-nesi camaa yɔ nɛ kalɩkalasɩ nɛ yʋlʋmaa. 
LUK.14.14	Yee ŋlabɩ ḿbʋ́ yɔ, ŋhiɣ ña-tɩ! Mbʋ́ pʋyɔɔ yɔ, paapɩzɩɣ pɛhɛyɩ-ŋ. Ɛlɛ́, Ɛsɔ kaɣnɩ-ŋ hɛyʋʋ kɩyakʋ ŋgʋ́ efeziɣ ɛyáa kʋtʋʋzaa sɩm taa yɔ.»
LUK.14.15	Yesu yɔɔdɩ ḿbʋ́ lɛ, mbá paawɛ peeɖe yɔ, pa-taa lɛlʋ heyi-i se: «Weyi ɛkaɣ tɔɔʋ tɔɔnaɣ Ɛsɔ Kewiyaɣ taa yɔ, ehiɣ ɛ-tɩ!» 
LUK.14.16	Peeɖe Yesu tuu-i eduuye se: «Abalʋ nɔɔyʋ labɩnɩ kazandʋ nɛ ɛ́yáa ɛyáa sakɩyɛ. 
LUK.14.17	Tɔɔnaɣ pɩwa lɛ, etiyi ɛ-tʋmlaɖʋ se ewolo eheyi mbá ɛɛya-wɛ yɔ se pɔkɔɔ se alɩwaatʋ talaa. 
LUK.14.18	Peeɖe patɩŋa papazɩ tenduu kʋɖʋm kʋɖʋm se paanaɣ alɩwaatʋ. Kajalaɣ tʋ heyi tiyiyu ɛnʋ se: ‹Mayabɩ hayɩm nabʋyʋ nɛ mancaɣ se mowolo mana-pʋ. Pʋ-yɔɔ lɛ, mentendiɣ-ŋ se maapɩzɩɣ mɔnkɔɔ.› 
LUK.14.19	Lɛlʋ heyi-i se: ‹Mayabɩ naŋ kɩhayɩŋ hiu, mancaɣ se mamaɣzɩ-ɩ nɛ mana. Pʋ-yɔɔ lɛ, mentendiɣ-ŋ se maapɩzɩɣ mɔnkɔɔ.› 
LUK.14.20	Tozo tʋ ñeheyi-i ɖɔɖɔ se: ‹Lɛɛlɛɛyɔ mankpaɣ halʋ, maapɩzɩɣ mɛnɖɛɛ meyebi-i.› 
LUK.14.21	Tʋmlaɖʋ ɛnʋ, ɛpɩsɩ ɛ-caa cɔlɔ nɛ ɛkɛdɩ-ɩ mbʋ́ pɩlɩwa yɔ. Peeɖe pɩwɩzɩ ɛ́lɛ́ pɩŋŋ nɛ ɛɖaɣnɩ-ɩ tiyuu se: ‹Wolo lɔŋ kɩyakɩŋ nɛ tɛtʋ pa-taa nɛ habɛɛ nɔsɩ nɛ ŋyaa kʋñɔndɩnaa nɛ mbá pe-nesi camaa yɔ nɛ yʋlʋmaa nɛ kalɩkalasɩ nɛ pɔkɔɔ.› 
LUK.14.22	Ɛlabɩ ḿbʋ́ lɛ, ɛpɩsɩ eheyi-i se: ‹Caa! Malabɩ mbʋ́ ŋheyi-m yɔ nɛ ɖɩjaɣyɛ kazɩ yem.› 
LUK.14.23	Peeɖe ɛ́lɛ́ tasɩ-ɩ heyuu se: ‹Lɩɩ ŋwolo tɛyɛ nʋmɔŋ taa nɛ ɖenɖe sʋlʋmɩyaa cakɩ pasʋlʋmʋʋ yɔ nɛ ŋna mbá lɛ, ŋcɛyɩ-wɛ nɛ pɔkɔɔ pasʋʋ man-ɖɩɣa taa nɛ kosu. 
LUK.14.24	Meheyiɣ-mɩ se ɛyáa mbá maaɖʋnɩ ñʋʋ yɔ, pa-taa nɔɔyʋ ɛɛkaɣ naʋ man-kazandʋ ńdʋ́ tɩ-yɔɔ kaʋ.› »
LUK.14.25	Nakʋyʋ wiye ɛyáa samaɣ nɛ Yesu pɔɖɔŋaɣ. Pɩkɛdaa lɛ, ɛkɛzɩ ɛ-tɩ nɛ pɔ-yɔɔ nɛ eheyi-wɛ se: 
LUK.14.26	«Weyi ɛcaɣ se ɛtɩŋ-m yɔ, pʋwɛɛ se ɛsɔɔlɩ-m nɛ pɩkɩlɩ ɛ-caa nɛ e-ɖoo nɛ ɛ-halʋ nɛ e-piya nɛ ɛ-ɖalaa nɛ ɛ-kɔɔnaa nɛ ɛ-maɣmaɣ ɛ-tɩ. Pɩtɛkɛ ḿbʋ́, ɛɛpɩzɩɣ ɛkɛ mɔn-tɔmkpɛlɩkɩyʋ. 
LUK.14.27	Weyi ɛtatɩŋ ma-wayɩ nɛ ɛtɔɔ kʋñɔŋ siŋŋ
LUK.14.28	Toovenim lɛ, mɩ-taa weyi ɛmaɣ kuduyuu sɔsɔʋ nɛ ɛtacaɣ se ɛmaɣzɩ nɛ ɛna se e-liidiye talɩɣ-ɩ yaa ɖɩɩtalɩɣ-ɩ nɛ pʋcɔ? 
LUK.14.29	Yee ɛtala ḿbʋ́ nɛ ɛkʋyɩ yem ɛpazɩ kiɖe sɩʋ nɛ ɛtapɩzɩ ɛma-kʋ nɛ kɩtɛ yɔ, ɛyáa kɔŋ powoŋ-i 
LUK.14.30	nɛ pɔtɔ se: ‹Ɛnɛ ɛma kuduyuu nɛ ɛtapɩzɩ ɛtɛm-kʋ.› 
LUK.14.31	Ḿbʋ́ ɖɔɖɔ pʋwɛɛ. Yee wiyaʋ sɔsɔ nɔɔyʋ ewoki se ɛ nɛ wiyaʋ sɔsɔ lɛlʋ poyoo yɔ, ɛcakɩ ɛmaɣzɩ ɖeu nɛ ɛna se yoyaa sakɩyɛ mbá ɛwɛna yɔ, papɩzɩɣ nɛ pa nɛ e-koyindu weyi ɛ́lɛ́ ñɩma kɩlɩ-ɩ tam naalɛ taa yɔ, poyoo yaa paapɩzɩɣ. 
LUK.14.32	Yee ɛnawa se ɛɛpɩzɩɣ yɔ, ɛkʋsʋʋ ɛyáa nɛ etiyi-wɛ ɛ́lɛ́ cɔlɔ poliŋ taa se pɔpɔzɩ-ɩ se ɛbɛ pʋwɛɛ se ɛla nɛ ɛ nɛ ɛ́lɛ́ peceɣ.» 
LUK.14.33	Peeɖe Yesu heyi-wɛ se: «Ḿbʋ́ ɖɔɖɔ mɩ-taa nɔɔyʋ ɛɛpɩzɩɣ ɛkɛ mɔn-tɔmkpɛlɩkɩyʋ nɛ eteyele mbʋ́ pɩtɩŋa payɩ ɛwɛna yɔ.»
LUK.14.34	«Đɔm kɛ pʋyʋ kɩbanʋ. Ɛlɛ́, yee pilesi pi-leleŋ lɛ, ɛzɩma palakɩ-pʋ nɛ pɩɖaɣnɩ leleŋ kpaʋ yɔ? 
LUK.14.35	Halɩ pɩɩwazɩɣ hayɩm taa yaa huɖe taa maɣmaɣ. Pɔlɔʋ-pʋ awayɩ. Meheyiɣ-mɩ se weyi ɛwɛnɩ nɩŋgbaaŋ lɛ, ɛnɩɩ.»
LUK.15.1	Nakʋyʋ wiye tikee mʋyaa nɛ kɩwɛɛkɩm laɖaa lɛlaa powobi Yesu cɔlɔ patɩŋa payɩ se panɩɩ ɛ-tɔm. 
LUK.15.2	Peeɖe Farɩsɩ ñɩma nɛ paɣtʋ wɩlɩyaa pa-taa wɩnɩ-ɩ nɛ pɔyɔɔdʋʋ pa-taa pe-ɖeke se: «Ɩna ɛzɩma mbʋ́ ɛ nɛ kɩwɛɛkɩm laɖaa pɛkpɛndaa pɔtɔkɩ yɔ!» 
LUK.15.3	Ɛlɛ́, Yesu tuu-wɛ eduuye se: 
LUK.15.4	«Yee mɩ-taa nɔɔyʋ ɛwɛnɩ heŋ mɩnʋʋ nɛ ɩ-taa kʋɖʋm le, eeyeki kʋɖʋm fɛyɩ mɩnʋʋ weyi ɩkazaa yɔ ñɩtʋ ɖɩtɔɔyɛ nɛ ɛɖɛɛ heu ɛnʋ ɛ-ñɩnʋʋ nɛ pʋkɔɔ pɩsɩɩnɩ alɩwaatʋ ndʋ́ ɛna-ɩ yɔ yaa we? 
LUK.15.5	Ɛnaɣ-ɩ lɛ, ɛ-laŋɩyɛ taa hʋlʋmʋʋ ɖeu nɛ ɛkpaɣ-ɩ ɛhɔɔlɩ ɛ-hazasɩ yɔɔ se ekpeni-i. 
LUK.15.6	Ɛtalɩɣ ɖɩɣa lɛ, ɛyaɣ ɛ-ɛgbaɣdɩnaa nɛ ɛ-cɔlɔ ñɩma se: ‹Ɩkɔɔ ma nɛ mɩ ɖɩmayɩ amaya. Mbʋ́ pʋyɔɔ yɔ, mana me-heu weyi eeleba yɔ.› 
LUK.15.7	Meheyiɣ-mɩ se ḿbʋ́ ɖɔɖɔ pʋwɛ ɛsɔdaa: yee kɩwɛɛkɩm laɖʋ kʋɖʋm nɔɔyʋ ɛlɛɣzɩ wɛtʋ yɔ, Ɛsɔ nɛ e-tiyiyaa pa-laŋa hʋlʋmʋʋnɩ-ɩ nɛ pɩkɩlɩ ɛyáa kʋɖʋm fɛyɩ mɩnʋʋ mbá pamaɣzɩɣ se pɛkɛ kʋtʋʋzaa nɛ pʋtɔpɔzɩ se pɛlɛɣzɩ wɛtʋ yɔ.»
LUK.15.8	Pʋwayɩ lɛ, Yesu tasɩ-wɛ tuuu eduuye se: «Yee halʋ nɔɔyʋ ɛwɛnɩ liidiye pɔɔyɩsɩ hiu nɛ sɩ-taa kʋɖʋmaɣ le, ɛɛsɔkɩ kanɖʋ nɛ ɛhazɩ ɛ-ɖɩɣa tɩŋa nɛ ɛñɩnɩ-kɛ camɩyɛ nɛ pʋkɔɔ pɩsɩɩnɩ alɩwaatʋ ndʋ́ ɛna-kɛ yɔ yaa we? 
LUK.15.9	Ɛnaɣ-kɛ lɛ, ɛyaɣ ɛ-ɛgbaɣdɩnaa nɛ ɛ-cɔlɔ ñɩma se: ‹Ɩkɔɔ ma nɛ mɩ ɖɩmayɩ amaya. Mbʋ́ pʋyɔɔ yɔ, mana me-liidiye pɔɔyaɣ ŋgá kaaleba yɔ.› 
LUK.15.10	Meheyiɣ-mɩ se ḿbʋ́ ɖɔɖɔ pʋwɛɛ: yee kɩwɛɛkɩm laɖʋ kʋɖʋm nɔɔyʋ ɛlɛɣzɩ wɛtʋ yɔ, Ɛsɔ tiyiyaa laŋa hʋlʋmʋʋ ɖeu.»
LUK.15.11	Yesu tasɩ-wɛ tuuu eduuye se: «Abalʋ nɔɔyʋ kɛwɛnɩ pɩyalaa naalɛ. 
LUK.15.12	Nakʋyʋ wiye lɛ, pa-taa cikpelu heyi pa-caa se: ‹Man-caa! Cɛlɩ-m ña-ñɩm mbʋ́ pɩkɛɣ ma-ñɩmbʋ ña-sɩm wayɩ yɔ.› Peeɖe pa-caa tayɩ-wɛ ɛ-ñɩm. 
LUK.15.13	Pɩtalabɩdɩ pʋyʋ lɛ, cikpelu ɛnʋ ekuu ɛ-ñɩm tɩŋa nɛ ɛɖɛɛ ɖooo ɛjaɖɛ naɖɩyɛ taa. Ɛtalɩ peeɖe lɛ, ɛpazɩ tɩkpayɩtʋ labʋ nɛ ɛwɛɛkɩ ɛ-ñɩm ḿbʋ́ pɩtɩŋa payɩ. 
LUK.15.14	Ɛtɛm-pʋ wɛɛkʋʋ lɛ, ñɔɔsɩ nasɩyɩ lɩɩ ɛjaɖɛ ńɖɩ́ ɖɩ-taa. Ŋgʋ́, ɛɛwɛ kɛdɛɖaɣ taa kpem. 
LUK.15.15	Peeɖe ewobi ɛjaɖɛ ńɖɩ́ ɖɩ-taa tʋ nɔɔyʋ cɔlɔ se ɛ́lɛ́ ɛñɩnɩ-ɩ tʋmɩyɛ nɛ ɛ́lɛ́ kpaɣ-ɩ ewoni tɛyɛ se ɛcɔŋnɩ-ɩ afanaa yɔɔ. 
LUK.15.16	Ɛñɩnaɣ se paa afanaa tɔɔnaɣ maɣmaɣ yɔ ɛtɔɔ. Ɛlɛ́, nɔɔyʋ ɛɛhaɣ-ɩ. 
LUK.15.17	Peeɖe ɛmaɣzɩ ɛ-taa pɩŋŋ nɛ ɛtɔ se: ‹Ŋgʋ́, man-caa wɛnɩ tʋmlaɖaa sakɩyɛ, pɔtɔkɩ paatɛŋ. Piyele ñɔɔsɩ ñakʋʋ-m cɩnɛ yem falaa! 
LUK.15.18	Mankʋyʋʋ manpɩsɩ man-caa cɔlɔ nɛ meheyi-i se: caa! Mayʋsɩnɩ Ɛsɔ nɛ mɛntɛ mayʋsɩnɩ-ŋ. 
LUK.15.19	Mantatasɩ mʋnaʋ se ŋya-m se ña-pɩyalʋ. Ɛlɛ́, kpaɣ-m ɛzɩ ña-tʋmlaɖaa taa lɛlʋ yɔ.› 
LUK.15.20	Peeɖe ɛkʋyaa ɛkpaɣ nʋmɔʋ se ekpeŋ ɛ-caa tɛ.
LUK.15.20	Ɛwɩzɩ talʋʋ lɛ, ɛ-caa losi-i poliŋ nɛ pɩlabɩ-ɩ pʋtɔdɩyɛ pɩŋŋ. Peeɖe ɛ́lɛ́ se lɔŋ ɛkatɩ-ɩ nɛ ekpibi-i nɛ laŋhʋlʋmɩyɛ. 
LUK.15.21	Ɛlɛ́, ɛ-pɩyalʋ ɛnʋ eheyi-i se: ‹Caa! Mayʋsɩnɩ Ɛsɔ nɛ mɛntɛ mayʋsɩnɩ-ŋ. Mantatasɩ mʋnaʋ se ŋya-m se ña-pɩyalʋ.› 
LUK.15.22	Patalɩ ɖɩɣa lɛ, ɛ-caa heyi ɛ-tʋmlaɖaa se: ‹Iwolo lɛɛlɛɛ ɩkpaɣ toko kitibuu ŋgʋ́ kɩkɩlɩ ɖeu yɔ nɛ ɩkɔnɩ isuu-i. Ɩlɛɛ-ɩ kokooye nɛ naataŋgbala. 
LUK.15.23	Ɩkɔnɩ neɣye nɖɩ́ ɖɩwɛ num camɩyɛ yɔ nɛ ɩkʋ nɛ ɖɩtɔɔ kazandʋ. 
LUK.15.24	Mbʋ́ pʋyɔɔ yɔ, man-pɩyalʋ ɛnɛ, pʋwɛ ɛzɩ ɛsɩba nɛ efe yɔ. Eeleba nɛ manɖaɣnɩ-ɩ naʋ.› Peeɖe papazɩ kazandʋ tɔɔʋ.
LUK.15.25	Pɩlakaɣ ḿbʋ́ lɛ, ɛ-pɩyalʋ sɔsɔ ñaawɛnɩ tɛyɛ. Ɛ́lɛ́ kpeŋaɣ nɛ ɛwɩzɩnɩ ɖɩɣa lɛ, ɛnɩɩ soo nɛ payɛ pa-taŋ. 
LUK.15.26	Peeɖe ɛya ɛ-caa tʋmlaɖʋ nɔɔyʋ nɛ ɛpɔzɩ-ɩ se: ‹Ɛbɛ palakɩ ḿbʋ́?› 
LUK.15.27	Ɛ́lɛ́ cosi-i se: ‹Ñe-neu pɩsɩnɩ ɛkɔɔ nɛ ña-caa kʋ neɣye nɖɩ́ ɖɩwɛ num camɩyɛ yɔ, mbʋ́ pʋyɔɔ yɔ, ɛtasɩ-ɩ naʋ nɛ ɛ-alaafɩya.› 
LUK.15.28	Peeɖe ɛ-pɩyalʋ sɔsɔ ɛnʋ ɛmʋ pana nɛ ekizi ɖɩɣa sʋʋ. Ɛlɛ́, ɛ-caa lɩɩ ɛ́yáa-ɩ se ɛsʋʋ. 
LUK.15.29	Ɛlɛ́, ɛpɩsɩnɩ ɛ-caa se: ‹Welesi nɛ ŋnɩɩ, pɩnzɩ sakɩyɛ yɔ, mɛwɛɛ malakɩ-ŋ tʋmɩyɛ nɛ paa ŋyɔɔdɩ ndʋ́ yɔ, maakiziɣ.› Wiɖiyi ŋtatɩɩtɔm se: ‹Kpaɣ pimbiɣa kanɛ nɛ ña nɛ ña-taabalaa ɩla kpanzʋʋ.› 
LUK.15.30	Ŋgʋ́, ña-pɩyalʋ ɛnɛ, ɛkpaɣ ña-ñɩm nɛ ɛwɛɛkɩ halaa nʋmɔʋ taa. Sɔnɔ ɛkɔma lɛ, ŋyele pakʋ-ɩ ɖe-neɣye nɖɩ́ ɖɩwɛ num camɩyɛ yɔ. 
LUK.15.31	Peeɖe ɛ-caa cosi-i se: ‹Man-pɩɣa! Ñɛwɛnɩ mɔn-cɔlɔ tam. Mbʋ́ pɩtɩŋa mɛwɛna yɔ, ñatɩnɩ-pʋ. 
LUK.15.32	Ɛlɛ́, pʋmʋnaa se ɖɩla kazandʋ nɛ laŋhʋlʋmɩyɛ. Mbʋ́ pʋyɔɔ yɔ, pʋwɛ ɛzɩ ñe-neu kasɩba nɛ efe yɔ, eeleba nɛ manɖaɣnɩ-ɩ naʋ.› »
LUK.16.1	Yesu tasɩ ɛ-tɔmkpɛlɩkɩyaa tuuu eduuye se: «Ñɩm tʋ nɔɔyʋ kɛwɛnɩ tʋmlaɖʋ nɛ ɛcɔŋnɩ-ɩ ɛ-ñɩm yɔɔ. Nakʋyʋ wiye lɛ, powolo peheyi-i se: ‹Ña-tʋmlaɖʋ wɛɛkɩɣ ña-ñɩm.› 
LUK.16.2	Pʋ-yɔɔ ɛya-ɩ nɛ eheyi-i se: ‹Ña! Manɩɣ pɔyɔɔdʋʋ ñɔ-tɔm se we? Kɛdɩ-m ɛzɩma mbʋ́ ña-tʋmɩyɛ ɖɔŋ yɔ. Ŋŋtasɩɣ kɛʋ man-tʋmlaɖʋ!› 
LUK.16.3	Peeɖe tʋmlaɖʋ ɛnʋ ɛhʋ ɛ-taa se: ‹Nɔɔnɔɔ man-caa lɩzɩɣ-m tʋmɩyɛ taa, malakɩ ɛzɩma lee? Mɛnfɛyɩ ɖoŋ se maahayɩ. Ŋgʋ́, sʋlʋmʋʋ ñɛwɛ-m fɛyɛ. 
LUK.16.4	Tɔɔ! Mansɩm mbʋ́ malakɩ nɛ yee pɔɖɔɔnɩ-m lɛ, ɛyáa kamʋ-m pɛ-tɛ yɔ.› 
LUK.16.5	Peeɖe etiyaa nɛ payaa ɛ-caa ɛnʋ ɛ-kɩndɩyaa kʋɖʋm kʋɖʋm. Pɔkɔma lɛ, ɛpɔzɩ kajalaɣ tʋ se: ‹Ɛzɩma ŋwɛnɩ man-caa kɩmɩyɛ?› 
LUK.16.6	Ɛ́lɛ́ se: ‹Num kɩpam ŋgbaŋ mɩnʋʋ mɛwɛnɩ-ɩ kɩmɩyɛ.› Peeɖe tʋmlaɖʋ ɛnʋ eheyi-i se: ‹Ŋŋnaɣ ña-kɩmɩyɛ takayaɣ! Caɣ lɔŋ nɛ ŋma se ŋgbaŋ nɩɩnʋwa.› 
LUK.16.7	Ɛkʋyɩ ɛ-yɔɔ lɛ, ɛmaa lɛlʋ yɔɔ se: ‹Nɛ ña-yɔ, ɛzɩma ña-ñɩnɖɛ kɛnaa?› Ɛ́lɛ́ cosi-i se: ‹Mɩla kutokiŋ mɩnʋʋ.› Peeɖe eheyi-i se: ‹Ŋŋnaɣ ña-kɩmɩyɛ takayaɣ! Ma se kutokiŋ nɩɩnʋwa nɛ niidozo.› 
LUK.16.8	Pʋwayɩ lɛ, tʋmlaɖʋ ɛzaɣ́ʋ ɛnʋ ɛ-caa yɩɣyɩ-ɩ. Mbʋ́ pʋyɔɔ yɔ, ɛwɛnɩ lɛɣtʋ. Kedeŋa kanɛ kɔ-yɔɔ ñɩma wɛnɩ lɛɣtʋ pa-lakasɩ taa nɛ pɩkɩlɩ ñalɩmɩyɛ taa ñɩma.
LUK.16.9	Ma meheyiɣ-mɩ se: ɩkpaɣ kedeŋa yɔɔ cɩnɛ ñɩm mbʋ́ ɩwɛna yɔ nɛ ɩñɩnɩnɩ ɛgbaɣdɩnaa nɛ yee pʋkɔma pɩtɛɖɩɣ-mɩ lɛ, Ɛsɔ kamʋ-mɩ ɛ-ɖɩɣa ŋgá kaayɔkʋʋ kaʋ yɔ ka-taa. 
LUK.16.10	Weyi ɛlakɩ mbʋ́ pʋpɔzʋʋ yɔ cikpem taa yɔ, ɛlakɩ ɖɔɖɔ mbʋ́ pʋpɔzʋʋ yɔ sɔsɔm taa. Weyi ɛ́lɛ́ muluu cikpem taa yɔ, emuluu ɖɔɖɔ sɔsɔm taa. 
LUK.16.11	Yee ɩtalabɩnɩ kedeŋa yɔɔ cɩnɛ ñɩm mbʋ́ pʋpɔzʋʋ yɔ lɛ, acɛlɩɣ-mɩ ñɩm maɣmaɣ siŋŋ yɔ? 
LUK.16.12	Yee ɩtalabɩnɩ lɛlʋ ñɩm mbʋ́ pʋpɔzʋʋ yɔ lɛ, acɛlɩɣ-mɩ mɩ-ñɩmbʋ yɔ?
LUK.16.13	Tʋmlaɖʋ nɔɔyʋ ɛɛpɩzɩɣ ɛla caanaa naalɛ tʋma. Yee ɛlakɩ ḿbʋ́ yɔ, ɛpaɖɩɣ lɛlʋ nɛ ɛsɔɔlɩ lɛlʋ. Yaa pʋtɔmaɣ yɔ, ɛnɩɣnɩ lɛlʋ nɛ eyele lɛlʋ. Ḿbʋ́ ɖɔɖɔ pʋwɛɛ: ɩɩpɩzɩɣ ɩsɔɔlɩ Ɛsɔ nɛ ɩtɛ ɩwɛɛ ñɩm laɣzaɣ.»
LUK.16.14	Yesu yɔɔdaɣ ḿbʋ́ lɛ, Farɩsɩ ñɩma nɩɩ tɔm ńdʋ́ tɩtɩŋa. Peeɖe powoŋ-i, mbʋ́ pʋyɔɔ yɔ, pɛwɛ liidiye laɣzaɣ. 
LUK.16.15	Pʋ-yɔɔ Yesu heyi-wɛ se: «Ɩcaɣ se ɛyáa ɩna-mɩ se ɩkɛ kʋtʋʋzaa, ɛlɛ́, Ɛsɔ ñasɩm mɩ-lɩmaɣza tɩŋa. Mbʋ́ ɛyáa maɣzɩɣ se pɩkɩlɩ pɩtɩŋa payɩ yɔ, Ɛsɔ ɛɛcaɣ se ɛna-pʋ ɛ-ɛsɩndaa kpem.
LUK.16.16	Paawɩlɩ Mooyiizi paɣtʋ nɛ náyaa takayɩsɩ taa tɔm nɛ pʋkɔɔ pɩtalɩ Lɩm Sɔʋ Sɔnzɩ Laɖʋ Yohanɛɛsɩ alɩwaatʋ. Đooo alɩwaatʋ ńdʋ́ʋ́ papazɩ Ɛsɔ Kewiyaɣ Laŋhɛzɩyɛ Tɔm susuu nɛ paa weyi ɛlʋkɩ se ɛsʋʋ ka-taa. 
LUK.16.17	Paa ḿbʋ́ yɔ, ɛsɔdaa nɛ tɛtʋ pa-mʋʋ́ʋ fɛyɩ kaɖɛ nɛ pɩtalɩ paɣtʋ ńdʋ́ tɩ-mayaɣ nakɛyɛ mʋʋ́ʋ.» 
LUK.16.18	Pʋwayɩ lɛ, Yesu tasɩ-wɛ heyuu se: «Yee nɔɔyʋ ɛɖɔɔnɩ ɛ-halʋ nɛ ɛkpaɣ kɩfalʋ yɔ, ɛlabɩ acɛyɛ. Đɔɖɔ lɛ, yee pekizi halʋ nɛ nɔɔyʋ kpaɣ-ɩ yɔ, pʋdʋ labɩ acɛyɛ.»
LUK.16.19	Pʋwayɩ lɛ, Yesu tuu-wɛ eduuye se: «Abalʋ ñɩm tʋ nɔɔyʋ kɛwɛnɩ ḿbʋ́, esuu awiitokonaa ɖeu ñɩlɩ ñɩlɩ nɛ ɛtɔkɩ leleŋ leleŋ paa ɖooye. 
LUK.16.20	Kʋñɔndʋ nɔɔyʋ ñaawɛɛ, payaɣ-ɩ se Lazaarɩ. Ɛtɩŋa ɛ-yɔɔ nɛ heŋ tɔ tɔ nɛ ɛhɛnɩɣ ñɩm tʋ ɛnʋ ɛ-nɔnɔɔ taa. 
LUK.16.21	Ɛɛsɔɔlaa siŋŋ se ɛtɔzɩ mbʋ́ ñɩm tʋ ɛnʋ ɛtɔkɩ nɛ pʋtɔlʋʋ tataa yɔ nɛ ɛtɔɔ. Đɔɖɔ lɛ, hasɩ wokaɣ nɛ sineziɣ e-heŋ taa. 
LUK.16.22	Nakʋyʋ wiye lɛ, kʋñɔndʋ ɛnʋ ɛsɩ nɛ Ɛsɔ tiyiyaa kpaɣ-ɩ powoni-i lone kɩbanɖɛ taa Abraham cɔlɔ. Pʋwayɩ lɛ, ñɩm tʋ ɛnʋ ɛsɩ ɖɔɖɔ nɛ pebim-i 
LUK.16.23	nɛ ɛsʋʋ tɛtɛɛ ɖenɖe kʋñɔŋ maatɛŋ wɛɛ yɔ. Ɛwɛ peeɖe ḿbʋ́ lɛ, ɛkʋsɩ ɛ-ɛsɛ nɛ elosi Abraham poliŋ taa, Lazaarɩ wɛ ɛ-cɔlɔ. 
LUK.16.24	Peeɖe ɛmabɩ kubuka se: ‹Hayɩ mɔn-cɔzɔ Abraham! Na man-pʋtɔdɩyɛ nɛ ŋtiyi Lazaarɩ nɛ elii lɩm e-niye nɔɔ taa nɛ elizi me-liu tɛɛ nɛ piniɣdi-m. Mbʋ́ pʋyɔɔ yɔ, malakɩ kʋñɔŋ pɩŋŋ miŋ ɛnɛ ɛ-taa.› 
LUK.16.25	Ɛlɛ́, Abraham cosi-i se: ‹Man-sayɩ! Tɔzɩ se Lazaarɩ lakaɣ kʋñɔŋ kedeŋa yɔɔ lɛ, ñaawɛɛ ŋtɔkɩ leleŋ. Lɛɛlɛɛyɔ Lazaarɩ laŋɩyɛ ñɛhɛ cɩnɛ lɛ, ñalakɩ kʋñɔŋ. 
LUK.16.26	Đɔɖɔ lɛ, pɔʋ sɔsɔʋ nakʋyʋ wɛ ɖa nɛ mɩ ɖɛ-hɛkʋ taa se paa nɔɔyʋ ɛcaɣ se ɛtɛzɩ mɩ-cɔlɔ yɔ, ɛtaapɩzɩ. Kʋ-yɔɔ ɖɔɖɔ mɩ-cɔlɔ tʋ nɔɔyʋ ɛɛpɩzɩɣ ɛlɩɩ ɛtɛzɩ ɖɔ-cɔlɔ cɩnɛ.› 
LUK.16.27	Ɛlɛ́, abalʋ ɛnʋ ɛtasɩ-ɩ heyuu se: ‹Caa! Yee ḿbʋ́ mentendiɣ-ŋ se ŋtiyi Lazaarɩ man-caa ɖɩɣa taa. 
LUK.16.28	Mɛwɛnɩ newaa kagbaanzɩ. Ewolo ɛka pa-ñʋŋ taa ɖeu nɛ pataakɔɔ pasʋʋ kʋñɔŋ kʋnɛ kɩ-taa ɖɔɖɔ.› 
LUK.16.29	Abraham cosi-i se: ‹Ñe-newaa wɛnɩ Mooyiizi nɛ náyaa pa-takayɩsɩ. Pakalɩ-sɩ nɛ panɩɩ.› 
LUK.16.30	Peeɖe abalʋ ɛnʋ eheyi-i se: ‹Caa Abraham! Yee sɩɖaa taa nɔɔyʋ ɛpɩsɩna nɛ ɛmaɣnɩ-wɛ yɔ, pɛlɛɣzɩɣ wɛtʋ.› 
LUK.16.31	Ɛlɛ́, Abraham tasɩ-ɩ heyuu se: ‹Yee patanɩɩ Mooyiizi nɛ náyaa pa-takayɩsɩ taa tɔm yɔ, paa sɩɖaa taa nɔɔyʋ efema nɛ ewolo eheyi-wɛ yɔ, paatisiɣ ɛ-tɔm ɖɔɖɔ.› »
LUK.17.1	Yesu tasɩ heyuu ɛ-tɔmkpɛlɩkɩyaa se: «Mbʋ́ piyeki se ɛyáa ɛla kɩwɛɛkɩm yɔ, pʋwɛ tam. Ɛlɛ́, pʋtɔɔ weyi pɩtɩŋɩɣnɩ ɛ-yɔɔ yɔ. 
LUK.17.2	Pɩkɩlɩ wee wee se pɛlɛɛ e-liu tɛɛ pɩyɛ sɔsɔɖɛ nɛ powoni pɛpɛɖɩ teŋgu taa ɖenɖe ɛzɩ eeyele nɛ mbá patakpaɣ-wɛ payaa pʋyʋ yɔ pa-taa nɔɔyʋ la kɩwɛɛkɩm yɔ. 
LUK.17.3	Pʋ-yɔɔ lɛ, ɩɖɔkɩ mɩ-tɩ camɩyɛ!
LUK.17.3	Yee ña-taabalʋ nɔɔyʋ ɛyʋsɩnɩ-ŋ yɔ, heyi-i se mbʋ́ ɛlaba yɔ pɩfɛyɩ ɖeu. Yee etisaa nɛ ɛlɛɣzɩ wɛtʋ lɛ, ŋkpaɣ ŋkpeɣ-i. 
LUK.17.4	Yee evemiye kʋɖʋmɖɩyɛ taa ɛyʋsɩnɩ-ŋ tam lʋbɛ nɛ ɛkɔŋ tam nɛ ewiɣni-ŋ se ɛyʋsɩnɩ-ŋ yɔ, kpaɣ ŋkpeɣ-i.»
LUK.17.5	Yesu tɛm yɔɔdʋʋ ḿbʋ́ lɛ, e-tiyiyaa heyi-i se: «Kɩpaɣlʋ! Yele nɛ ɖɩtɛzɩ lidaʋ wɛnaʋ.» 
LUK.17.6	Peeɖe ecosi-wɛ se: «Yee ɩɩwɛnɩ lidaʋ ñɩɩɩ ɛzɩ piye nɖɩ́ ɖɩkɩlɩ kɔzʋʋ yɔ yɔ, ɩpɩzaɣ se iheyi tɩʋ sɔsɔʋ kʋnɛ se: ‹Kpɛzɩ ŋwolo ŋsɩŋ teŋgu taa!› Nɛ kɩla ḿbʋ́ ɖɔɖɔ.»
LUK.17.7	Yesu tasɩ-wɛ pɔzʋʋ se: «Yee mɩ-taa nɔɔyʋ ɛwɛnɩ tʋmlaɖʋ nɛ ɛhayɩɣ-ɩ yaa eɖiyiɣ-i wondu, ɛlɩɣnɩ hayɩm ɛtalɩ lɛ, ɩmaɣzɩɣ se pʋdʋ heyiɣ-i se we? Eheyiɣ-i se: ‹Caɣ nɛ ŋtɔɔ› yaa 
LUK.17.8	‹Wolo ŋlɛɣzɩ wondu nɛ ŋwolo ŋlabɩ-m tɔɔnaɣ nɛ ŋkɔna. Mɛntɛm tɔɔʋ nɛ mɔñɔɔ lɛ, ŋŋcaɣ ŋtɔɔ nɛ ŋñɔɔ?› 
LUK.17.9	Tʋmlaɖʋ ɛnʋ, ɛ-caa sɛɣ-ɩ mbʋ́ ɛlaba yɔ pʋ-yɔɔ yaa we? 
LUK.17.10	Ḿbʋ́ ɖɔɖɔ pʋwɛnɩ-mɩ. Yee ɩkɔm ɩla mbʋ́ Ɛsɔ kaɖʋ-mɩ yɔ nɛ pɩtɛ lɛ, ɩtɔ se: ‹Đɩtamʋnɩ se ɖɩkɛ tʋmlaɖaa. Mbʋ́ pɩɩwɛɛ se ɖɩla yɔ, ḿbʋ́ ɖɩlaba.› »
LUK.17.11	Yesu kʋyaa se ewoki Yeruusalɛm lɛ, ɛtɩŋnɩ Samaarɩɩ nɛ Galilee pa-ageeta taa. 
LUK.17.12	Pɩkɛdaa lɛ, ɛñɔtɩnɩ tɛtʋ cikpetu natʋyʋ. Ɛsʋwaɣ tɩ-taa lɛ, canasɩ nasɩyɩ hiu kʋyɩ se sɩkatɩɣ-ɩ. Ɛlɛ́, sɩsɩŋ poliŋ 
LUK.17.13	nɛ sɩmakɩ kubusi se: «Wɩlɩyʋ! Yesu! Na ɖa-pʋtɔdɩyɛ.» 
LUK.17.14	Yesu na-sɩ lɛ, eheyi-sɩ se: «Iwolo ɩwɩlɩ mɩ-tɩ cɔjɔnaa nɛ pana.» Sɩkpaɣ nʋmɔʋ se siwoki lɛ, sɩ-yɔɔ cɛ. 
LUK.17.15	Sɩ-taa lɛɛka nawa se kɔ-yɔɔ cɛba lɛ, kakpaɣ nʋmɔʋ pɩsʋʋ yɔɔ nɛ kokou nɛ kasaŋ Ɛsɔ kpamm. 
LUK.17.16	Katalɩ Yesu cɔlɔ lɛ, koluŋ ɛ-tɛɛ nɛ kɛsɛɛ-ɩ. Ŋgʋ́, kaakɛ Samaarɩɩ tʋ. 
LUK.17.17	Peeɖe Yesu tɔm se: «Pɩtɛkɛ ɛyáa hiu yɔɔ cɛbɩna naa we? Nɛ kʋɖʋm fɛyɩ hiu ñɛwɛ le yɔ? 
LUK.17.18	Pɩlabɩ ɛzɩma pa-taa nɔɔyʋ tatɩɩmaɣzɩ se ɛpɩsɩɣ ɛsa Ɛsɔ ɛzɩ ɛgɔm ɛnɛ yɔ?» 
LUK.17.19	Peeɖe Yesu heyi Samaarɩɩ tʋ ɛnʋ se: «Kʋyɩ ŋkpe, ñe-lidaʋ yabɩ ña-ñʋʋ.»
LUK.17.20	Nakʋyʋ wiye Farɩsɩ ñɩma pɔzɩ Yesu se: «Đooye Ɛsɔ Kewiyaɣ kaɣ kɔm» Peeɖe ecosi-wɛ se: «Ɛsɔ Kewiyaɣ kɔŋʋʋ yɔ, nɔɔyʋ ɛɛpɩzɩɣ ɛna-kɛ. 
LUK.17.21	Paakaɣ yɔɔdʋʋ se kɛwɛ cɩnɛ yaa peeɖe yɔ. Ɛlɛ́, ɩtɩlɩ ɖeu se kɛtɛm wɛʋ mɩ-hɛkʋ taa.»
LUK.17.22	Ɛtɛm yɔɔdʋʋ ḿbʋ́ lɛ, eheyi ɛ-tɔmkpɛlɩkɩyaa se: «Alɩwaatʋ natʋyʋ kɔŋ nɛ ɩñɩnɩ se ɩna Ɛyʋ Pɩyalʋ kɩyakʋ kʋɖʋmʋʋ maɣmaɣ, ɛlɛ́, ɩɩnaɣ-ɩ. 
LUK.17.23	Pɔkɔŋ-mɩ heyuu se ɛwɛ cɩnɛ yaa peeɖe yɔ. Ɛlɛ́, ɩtaase iwolo se ɩñɩnɩɣ-ɩ. 
LUK.17.24	Kɩyakʋ ŋgʋ́ Ɛyʋ Pɩyalʋ lɩzɩɣ ɛ-tɩ nɛ ɛwɩlɩ yɔ, pʋwɛɣ ɛzɩ tɛʋ ñɩlɩsʋʋ ɛsɔdaa nɛ pɩnaɣ paa le yɔ. 
LUK.17.25	Ɛlɛ́, pʋcɔ pɩla ḿbʋ́ lɛ, pʋwɛɛ se ɛtɔɔ kʋñɔŋ siŋŋ nɛ lɛɛlɛɛyɔ ɛyáa panɛ pekizi-i. 
LUK.17.26	Alɩwaatʋ ńdʋ́ lɛ, pɩlakɩ ɖɔɖɔ ɛzɩ pɩɩlabʋ Nowee alɩwaatʋ taa yɔ: 
LUK.17.27	ɛyáa tɔkaɣ nɛ pɔñɔʋ nɛ abalaa kpakɩɣ halaa nɛ halaa ñawalɩɣ nɛ pʋkɔɔ pɩsɩɩnɩ kɩyakʋ ŋgʋ́ Nowee sʋ kpɩyʋʋ sɔsɔʋ taa nɛ tɛʋ sɔsɔʋ pazɩ nɩʋ nɛ kʋkʋ ɛyáa tɩŋa payɩ yɔ. 
LUK.17.28	Pɩlakɩ ɖɔɖɔ ɛzɩ pɩɩlabʋ Looti alɩwaatʋ taa yɔ: ɛyáa tɔkaɣ nɛ pɔñɔʋ nɛ payakɩ wondu nɛ pɛpɛdɩɣ nɛ pahayɩɣ nɛ pamaɣ kuduyiŋ. 
LUK.17.29	Ɛlɛ́, puwiye nɖɩ́ Looti kʋyɩ Sodom yɔ, miŋ nɛ mamala palɩnɩ ɛsɔdaa ɛzɩ tɛʋ nɩɣʋ yɔ nɛ pitii pɩñaɣ patɩŋa payɩ. 
LUK.17.30	Kɩyakʋ ŋgʋ́ Ɛyʋ Pɩyalʋ lɩzɩɣ ɛ-tɩ nɛ ɛwɩlɩ yɔ, ḿbʋ́ ɖɔɖɔ pɩkaɣ labʋ.
LUK.17.31	Puwiye ńɖɩ́, putudi nɔɔyʋ e-kuduyuu ñʋʋ taa yɔ, pɩtaacɩbɩ-ɩ se etiki ɛsʋʋ kɩ-tɛɛ nɛ ɛkpaɣ ɛ-ñɩm. Yaa yee putudi nɔɔyʋ hayɩm taa yɔ, pɩtaacɩbɩ-ɩ se ɛpɩsɩɣ ɖɩɣa. 
LUK.17.32	Ɩtɔzɩ Looti halʋ tɔm. 
LUK.17.33	Weyi ɛñɩnɩɣ se ɛcaɣ wezuu tam yɔ, ɛtɛŋnɩ-kʋ lesuu. Weyi ɛ́lɛ́ lesiɣ-kʋ yɔ, ehikiɣ-kʋ. 
LUK.17.34	Mankaɖɩɣ-mɩ se: puwiye ńɖɩ́ lɛ, ɛyáa naalɛ pɩzɩɣ pɛhɛnɩ ñalʋʋ kʋɖʋmʋʋ yɔɔ ɖoó taa nɛ pakpaɣ kʋɖʋm nɛ piyele lɛlʋ. 
LUK.17.35	Halaa naalɛ pɩzɩɣ pɛwɛɛ namɩyɛ yɔɔ nɛ pakpaɣ kʋɖʋm nɛ piyele lɛlʋ. [ 
LUK.17.36	Abalaa naalɛ pɩzɩɣ pɛwɛɛ hayɩm taa nɛ pakpaɣ kʋɖʋm nɛ piyele lɛlʋ.»] 
LUK.17.37	Peeɖe ɛ-tɔmkpɛlɩkɩyaa pɔzɩ-ɩ se: «Kɩpaɣlʋ! Le pɩkaɣ labʋ ḿbʋ́?» Ɛlɛ́, etuu-wɛ eduuye se: «Namɖazʋʋ wayɩ kpeliŋ fɛtɩɣ.»
LUK.18.1	Yesu tasɩ ɛ-tɔmkpɛlɩkɩyaa tuuu eduuye se ɛwɩlɩ-wɛ se pʋwɛɛ se pɛwɛɛ Ɛsɔ sɛʋ yɔɔ tam. Pɩtaatii po-toma taa kaʋ. 
LUK.18.2	Eduuye ńɖɩ́ yɔ se: «Wiyaʋ nɔɔyʋ kɛwɛnɩ tɛtʋ natʋyʋ taa, ɛɛñaŋ Ɛsɔ. Đɔɖɔ lɛ, ɛɛcɔŋnɩ nɔɔyʋ se ɛkɛ pʋyʋ. 
LUK.18.3	Lelu nɔɔyʋ ñaawɛ peeɖe nɛ ewoki wiyaʋ ɛnʋ ɛ-cɔlɔ tam se ɛhʋʋ ɛ nɛ e-koyindu pɔ-tɔm nɛ eɖezi-i. 
LUK.18.4	Ɛlɛ́, eekeŋni-i. Pʋkɔma pɩnɩɩ wiyaʋ ɛnʋ lɛ, ɛtɔ se: ‹Toovenim lɛ, paa maañaŋ Ɛsɔ nɛ maacɔŋnɩ nɔɔyʋ se ɛkɛ pʋyʋ yɔ, 
LUK.18.5	ɖenɖe lelu ɛnɛ ɛkɔŋ tam nɛ ɛcɛyɩɣ-m yɔ, manɩɣnɩ-ɩ. Pɩtɛkɛ ḿbʋ́, ɛwɛɣ kɔm yɔɔ ḿbʋ́ nɛ ɛtɛzɩɣ-m cɛyʋʋ.› » 
LUK.18.6	Peeɖe Kɩpaɣlʋ heyi-wɛ se: «Iwelesi camɩyɛ nɛ ɩnɩɩ tɔm ndʋ́ wiyaʋ ɛzaɣ́ʋ ɛnɛ ɛyɔɔdaa yɔ. 
LUK.18.7	Ɩmaɣzɩɣ se Ɛsɔ ñaaɖeziɣ ɛ-ñɩma mbá pamakɩ kubusi nɛ payaɣ-ɩ wɩsɩ nɛ ɖoó yɔ yaa we? Pileɖiɣ nɛ pʋcɔ eɖezi-wɛ yaa we? 
LUK.18.8	Mankaɖɩɣ-mɩ se: eɖeziɣ-wɛ lɔŋ. Ɛlɛ́, alɩwaatʋ ndʋ́ Ɛyʋ Pɩyalʋ kɔŋ kedeŋa yɔɔ cɩnɛ yɔ, ɛnaɣ ɛyáa mbá pɛwɛnɩ lidaʋ Ɛsɔ yɔɔ yɔ yaa we?»
LUK.18.9	Yesu tuuu ɖɔɖɔ mbá pamaɣzaɣ se ḿbá lɛ kʋtʋʋzaa Ɛsɔ ɛsɩndaa nɛ pɔcɔŋnɩ lɛlaa se pɛtɛkɛ pʋyʋ yɔ eduuye se: 
LUK.18.10	«Ɛyáa naalɛ nabɛyɛ wobina Ɛsɔ ɖɩɣa taa se pɛsɛɣ Ɛsɔ. Lɛlʋ kɛ Farɩsɩ tʋ nɛ lɛlʋ ñɛkɛ tikee mʋyʋ. 
LUK.18.11	Peeɖe Farɩsɩ tʋ sɩŋaa nɛ ɛsɛɛ Ɛsɔ se: ‹Hayɩ Ɛsɔ! Mansaŋ-ŋ. Mbʋ́ pʋyɔɔ yɔ, mɛnfɛyɩ ɛzɩ lɛlaa mbá pamɩlɩɣ nɛ palakɩ ɛzaɣ́tʋ nɛ acɛyɛ yɔ. Mansaŋ-ŋ ɖɔɖɔ, mbʋ́ pʋyɔɔ yɔ, mɛnfɛyɩ ɛzɩ tikee mʋyʋ ɛnɛ yɔ. 
LUK.18.12	Kpɩtaʋ taa lɛ, kɩyakɩŋ naalɛ mɔhɔkʋʋ nɔɔ. Mbʋ́ pɩtɩŋa mehikiɣ yɔ, mantayɩɣ-pʋ tam hiu nɛ mahaɣ-ŋ hɔɔlʋʋ kʋɖʋmʋʋ.› 
LUK.18.13	Alɩwaatʋ ńdʋ́ lɛ, tikee mʋyʋ ñaasɩŋ poliŋ nɛ ɛsɔ ɛ-ñʋʋ nɛ tɛtʋ nɛ ekpiɖiɣ se: ‹Hayɩ Ɛsɔ! Na weyi ma mɛnkɛ kɩwɛɛkɩm laɖʋ yɔ man-pʋtɔdɩyɛ!› 
LUK.18.14	Meheyiɣ-mɩ se Ɛsɔ kpeɣ abalʋ ɛnɛ ɛ-kɩwɛɛkɩm nɛ pʋcɔ ɛpɩsɩ ɛ-tɛ. Ɛlɛ́, eteɖezi Farɩsɩ tʋ. Mbʋ́ pʋyɔɔ yɔ, weyi ɛkpazɩɣ ɛ-tɩ yɔ, petisiɣ-i. Weyi ɛ́lɛ́ ñetisiɣ ɛ-tɩ yɔ, pakpazɩɣ-ɩ.»
LUK.18.15	Pɩkɛdaa lɛ, ɛyáa wokini piya ajamaa Yesu cɔlɔ se ɛtɩnɩ sɩ-yɔɔ nesi nɛ ɛwazɩ sɩ-yɔɔ. Ɛ-tɔmkpɛlɩkɩyaa na-wɛ ḿbʋ́ lɛ, paɖaŋ-wɛ. 
LUK.18.16	Peeɖe Yesu tiyaa payaa piya ńzɩ́ nɛ ɛtɔ se: «Iyele piya ajamaa nɛ pɔkɔɔ mɔn-cɔlɔ, ɩtaaɖaŋ-wɛ. Mbʋ́ pʋyɔɔ yɔ, mbá pɛwɛ ɛzɩ piya ajamaa ḿbá yɔ lɛ Ɛsɔ Kewiyaɣ taa ñɩma. 
LUK.18.17	Toovenim lɛ, meheyiɣ-mɩ se: yee nɔɔyʋ etetisi se Ɛsɔ tɔkɩnɩ kewiyaɣ ɛzɩ piya cikpesi tisuu yɔ yɔ, ɛɛsʋʋ Ɛsɔ ɛnʋ e-Kewiyaɣ taa.»
LUK.18.18	Alɩwaatʋ natʋyʋ Yuda ñɩma wiyaʋ nɔɔyʋ pɔzɩ Yesu se: «Wɩlɩyʋ kɩbanʋ! Ɛbɛ pʋwɛɛ se mala nɛ mehiɣ wezuu maatɛŋ?» 
LUK.18.19	Ɛlɛ́, ecosi-i se: «Pɩlabɩ ɛzɩma ŋyaɣ-m se kɩbanʋ? Nɔɔyʋ tɛkɛ kɩbanʋ nɛ pɩtasɩnɩ Ɛsɔ. 
LUK.18.20	Paa pɩɩla ɛzɩma ŋsɩm Ɛsɔ paɣtʋ ndʋ́ paɖʋwa se: taala acɛyɛ, taakʋ ɛyʋ, taamɩlɩ, taacɛtɩnɩ lɛlʋ taa nɛ ŋña ña-caa nɛ ño-ɖoo yɔ?» 
LUK.18.21	Peeɖe abalʋ ɛnʋ eheyi-i se: «Mɔnɖɔm paɣtʋ ńdʋ́ tɩtɩŋa tɩ-yɔɔ ɖooo me-evebutu taa.» 
LUK.18.22	Eheyi Yesu ḿbʋ́ lɛ, ɛ́lɛ́ heyi-i se: «Pʋyʋ kʋɖʋm koŋ pɩkazaa se ŋtɛzɩ labʋ. Wolo ŋpɛdɩ mbʋ́ ŋwɛna yɔ pɩtɩŋa payɩ nɛ ŋtayɩ kʋñɔndɩnaa pi-liidiye nɛ ŋwɛnɩ ñɩm ɛsɔdaa. Yee ŋlabɩ ḿbʋ́ lɛ, ŋkɔɔ ŋtɩŋ-m.» 
LUK.18.23	Eheyi-i ḿbʋ́ lɛ, ɛ́lɛ́ laŋɩyɛ wɛɛkɩ pɩŋŋ, mbʋ́ pʋyɔɔ yɔ, ɛɛwɛnɩ ñɩm pɩtɩɩfɛyɩ. 
LUK.18.24	Yesu nawa se ɛ-laŋɩyɛ wɛɛkaa lɛ, ɛtɔ se: «Pʋwɛ kaɖɛ pɩtɩɩfɛyɩ se ñɩm tɩnaa ɛsʋʋ Ɛsɔ Kewiyaɣ taa! 
LUK.18.25	Pʋcɔ ñɩm tʋ nɔɔyʋ sʋʋ ka-taa lɛ, pʋwɛ kaɖɛ nɛ pɩkɩlɩ ɛzɩ kpaŋnɔ siɣá naalɛ tʋ sʋʋnɩ ɛjɔʋ pɔʋ taa yɔ.» 
LUK.18.26	Peeɖe mbá pewelesaɣnɩ-ɩ yɔ, pɔpɔzɩ-ɩ se: «Yee ḿbʋ́, apɩzɩɣ ehiɣ ñʋʋ yabʋ yɔ?» 
LUK.18.27	Ɛlɛ́, Yesu cosi-wɛ se: «Mbʋ́ ɛyáa ɛɛpɩzɩɣ labʋ yɔ, Ɛsɔ ñapɩzɩɣ ɛlabɩ-pʋ.» 
LUK.18.28	Ɛyɔɔdɩ ḿbʋ́ lɛ, Pɩyɛ heyi-i se: «Cɔnɩ ŋna ɖa ɖeyebu mbʋ́ pɩtɩŋa ɖɩwɛna yɔ nɛ ɖɩtɩŋ ña-wayɩ.» 
LUK.18.29	Ɛlɛ́, Yesu cosi-wɛ se: «Toovenim lɛ, meheyiɣ-mɩ se yee nɔɔyʋ eyebi ɛ-ɖɩɣa yaa ɛ-halʋ yaa ɛ-ɖalaa yaa e-newaa yaa ɛ-caa nɛ e-ɖoo yaa e-piya Ɛsɔ Kewiyaɣ yɔɔ yɔ, 
LUK.18.30	Ɛsɔ yeki nɛ ehiɣ alɩwaatʋ tʋnɛ tɩ-taa nɛ pɩkɩlɩ mbʋ́ eyeba yɔ. Piyele ndʋ́ tɩkɔŋ yɔ tɩ-taa lɛ, ehikiɣ wezuu maatɛŋ.»
LUK.18.31	Pɩkɛdaa lɛ, Yesu kɛsɩ ɛ-tɔmkpɛlɩkɩyaa hiu nɛ naalɛ nɛ eheyi-wɛ se: «Ɩna, ɖɩkpaɣ Yeruusalɛm. Peeɖe Ɛyʋ Pɩyalʋ tɔm ndʋ́ tɩtɩŋa payɩ náyaa kamawa yɔ, tɩkɔŋ labʋ. 
LUK.18.32	Pɔkɔŋ-ɩ kpaʋ nɛ paɖʋzɩ mbá pɛtɛkɛ Yuda ñɩma yɔ pe-nesi taa nɛ powoŋ-i nɛ patʋʋ-ɩ nɛ pɔtɔ ɛ-yɔɔ ndaatʋ. 
LUK.18.33	Pɔkɔŋ-ɩ luu agbazɛɛ nɛ pakʋ-ɩ. Kɩyakɩŋ naadozo wiye lɛ, Ɛsɔ fezi-i.» 
LUK.18.34	Yesu yɔɔdɩ ḿbʋ́ lɛ, ɛ-tɔmkpɛlɩkɩyaa tatɩɩnɩʋ tɔm ńdʋ́ tɩ-tɔbʋʋ. Mbʋ́ pʋyɔɔ yɔ, tɩɩwɛ-wɛ mɛsaɣ tɛɛ. Pataaɖiɣzini mbʋ́ pʋ-tɔm ɛyɔɔdaɣ yɔ.
LUK.18.35	Yesu ɖɛɣaɣ Yeruusalɛm ḿbʋ́ lɛ, ɛñɔtɩnɩ Yeriikoo. Yʋlʋm nɔɔyʋ kacaɣ nʋmɔʋ nɔɔ nɛ ɛsʋlʋmʋʋ. 
LUK.18.36	Ɛyáa samaɣ ɖɛɣaɣ lɛ, ɛnɩɩ ka-taŋ nɛ ɛpɔzɩ se: «Ɛbɛ lakɩɣ?» 
LUK.18.37	Ɛlɛ́, peheyi-i se: «Nazarɛɛtɩ tʋ Yesu ɖɛɣna.» 
LUK.18.38	Peeɖe ɛmabɩ kubuka se: «Wiyaʋ Daaviidi Sayɩ Yesu! Na man-pʋtɔdɩyɛ!» 
LUK.18.39	Ɛlɛ́, mbá paawɛ nɔɔ yɔ, pakalɩ-ɩ se: «Su peeɖe!» Pɔyɔɔdɩ ḿbʋ́ lɛ, ɛtɛzɩ mabʋ kubuka se: «Wiyaʋ Daaviidi Sayɩ! Na man-pʋtɔdɩyɛ!» 
LUK.18.40	Peeɖe Yesu sɩŋaa nɛ ɛha nɔɔ se powolo pɔhɔm-ɩ nɛ powoni-i ɛ-cɔlɔ. Powoni-i lɛ, Yesu pɔzɩ-ɩ se: 
LUK.18.41	«Ŋcaɣ se malabɩ-ŋ we?» Ecosi-i se: «Kɩpaɣlʋ! La nɛ mɛ-ɛsɛ kuli.» 
LUK.18.42	Peeɖe Yesu heyi-i se: «Ñɛ-ɛsɛ ekuli! Lidaʋ ŋgʋ́ ŋwɛnɩ mɔ-yɔɔ yɔ, kɩyabɩ ña-ñʋʋ.» 
LUK.18.43	Kpaagbaa ḿbʋ́ lɛ, ɛ-ɛsɛ kuli nɛ ɛtɩŋɩɣ Yesu wayɩ nɛ ɛsaŋ Ɛsɔ. Ɛyáa samaɣ tɩŋa na ḿbʋ́ lɛ, kasʋʋ Ɛsɔ sam yɔɔ ɖɔɖɔ.
LUK.19.1	Pʋwayɩ lɛ, Yesu sʋʋ Yeriikoo tɛtʋ taa se ɛɖɛɣ. 
LUK.19.2	Abalʋ nɔɔyʋ kɛwɛ peeɖe, payaɣ-ɩ se Zaacee. Ɛkɛ tikee mʋyaa sɔsɔ, ɛwɛnɩ ñɩm sakɩyɛ. 
LUK.19.3	Ɛñɩnaɣ se ɛna weyi payaɣ se Yesu yɔ, ɛlɛ́, ɛtapɩzɩ. Mbʋ́ pʋyɔɔ yɔ, ɛyáa kɩlɩ ɖɔʋ. Ŋgʋ́, ɛtaɖaɣlɩ. 
LUK.19.4	Peeɖe esewa ɛɖɛɛ nɔɔ nɛ ewolo ɛkpa tɩʋ nakʋyʋ yɔɔ se Yesu ɛkɔm ɛɖɛɣ lɛ, ɛna-ɩ. 
LUK.19.5	Yesu talɩ tɩʋ ŋ́gʋ́ kɩ-tɛɛ lɛ, ɛkpazɩ ɛ-ɛsɛ nɛ ɛna-ɩ. Ɛlɛ́, eheyi-i se: «Zaacee tii lɔŋ! Sɔnɔ ñɛ-tɛ mansʋʋ.» 
LUK.19.6	Peeɖe Zaacee titiba nɛ ɛ nɛ Yesu powolo ɛ-tɛ nɛ ɛmʋ-ɩ nɛ laŋhʋlʋmɩyɛ. 
LUK.19.7	Mbá patɩŋa pana ḿbʋ́ yɔ, pɩtamaɣ-wɛ nɛ pemidiɣ pa-taa pe-ɖeke se: «Halɩ ɛkʋyaa nɛ ewolo ɛsʋʋ kɩwɛɛkɩm laɖʋ tɛ!» 
LUK.19.8	Ɛlɛ́, Zaacee kʋyɩ nɛ eheyi Yesu se: «Kɩpaɣlʋ! Meheyiɣ-ŋ se mantayɩɣ ma-ñɩm tam naalɛ nɛ mankpaɣ hɔɔlʋʋ maha kʋñɔndɩnaa. Yee maamuli nɔɔyʋ nɛ mɔntɔɔ e-liidiye yɔ, mɛhɛyɩ-ɩ ɖɩ-tam naanza.» 
LUK.19.9	Peeɖe Yesu tɔm se: «Sɔnɔ ɖɩɣa kanɛ ka-taa ɛyáa tɩŋa hiɣ ñʋʋ yabʋ. Mbʋ́ pʋyɔɔ yɔ, Zaacee kɛ Abraham sayɩ ɖɔɖɔ. 
LUK.19.10	Mbʋ́ pʋyɔɔ yɔ, Ɛyʋ Pɩyalʋ kɔm se ɛñɩnɩ mbá peleba yɔ nɛ ɛya pa-ñʋʋ.»
LUK.19.11	Ɛyáa welesaɣ ndʋ́ Yesu yɔɔdaɣ yɔ. Peeɖe ɛtasɩ-wɛ tuuu eduuye. Toovenim lɛ se pɔñɔtɩnɩ Yeruusalɛm, nɛ ɛyáa maɣzɩɣ se Ɛsɔ kewiyaɣ kɔŋ kpaagbaa nɛ pana-kɛ nɛ pɛ-ɛsɛ. Pʋ-yɔɔ etuu-wɛ eduuye se: 
LUK.19.12	«Nakʋyʋ wiye ɛyʋ sɔsɔ nɔɔyʋ kʋyaa ewolo ɛjaɖɛ poliŋ ñɩnɖɛ naɖɩyɛ taa wiyaʋ sɔsɔ cɔlɔ se ɛcɛlɩ-ɩ kewiyaɣ nɛ ɛɛpɩsɩ ɛcɔnɩ ɛ-ɛjaɖɛ taa ñɩma yɔɔ. 
LUK.19.13	Pʋcɔ ɛɖɛɛ lɛ, ɛya ɛ-tʋmlaɖaa hiu nɛ ɛtayɩ-wɛ sika pɔɔyaɣ pɔɔyaɣ nɛ eheyi-wɛ se: ‹Ɩlabɩnɩ tadɩyɛ nɛ pʋkɔɔ pɩsɩɩnɩ alɩwaatʋ ndʋ́ mɔnkɔma yɔ.› 
LUK.19.14	Ŋgʋ́, ɛ-ɛjaɖɛ taa ñɩma paɖaɣ-ɩ. Ɛɖɛwa lɛ, pakʋsɩ ɛyáa se powolo peheyi wiyaʋ sɔsɔ ɛnʋ se pɔtɔsɔɔlɩ se ɛyʋ ɛnʋ ɛkɛ pe-wiyaʋ.
LUK.19.15	Ewoba nɛ pɛcɛlɩ-ɩ kewiyaɣ lɛ, ɛpɩsɩ nɛ ekpeɣli ɛ-tʋmlaɖaa mbá ɛɛcɛlɩ-wɛ sika pɔɔyɩsɩ yɔ se ɛna se ɛzɩma ɛzɩma pɩsɛ-wɛ. 
LUK.19.16	Peeɖe kajalaɣ tʋ kʋyaa nɛ eheyi-i se: ‹Kɩpaɣlʋ! Sika pɔɔyaɣ ŋgá ŋcɛlɩ-m yɔ, pɩsɛ-m kɔ-yɔɔ pɔɔyɩsɩ hiu.› 
LUK.19.17	Ɛlɛ́, wiyaʋ heyi-i se: ‹Pʋwɛ ɖeu, ŋkɛ tʋmlaɖʋ kɩbanʋ. Đenɖe ŋlabɩ mbʋ́ pʋpɔzʋʋ yɔ cikpem taa yɔ, ŋtɔkɩ kewiyaɣ tɛtʋ hiu taa.› 
LUK.19.18	Naalɛ tʋ ñakʋyɩ nɛ eheyi-i se: ‹Kɩpaɣlʋ! Sika pɔɔyaɣ ŋgá ŋcɛlɩ-m yɔ, pɩsɛ-m kɔ-yɔɔ pɔɔyɩsɩ kagbaanzɩ.› 
LUK.19.19	Peeɖe wiyaʋ heyi ɛ́lɛ́ se: ‹Ña ñɔtɔkɩ kewiyaɣ tɛtʋ kagbaanzɩ taa.› 
LUK.19.20	Pʋwayɩ lɛ, tozo tʋ ñakʋyɩ nɛ eheyi-i se: ‹Kɩpaɣlʋ! Sika pɔɔyaɣ ŋgá ŋcɛlɩ-m yɔ, ŋ́gá yɔ. Mɔhɔkɩ-kɛ pɩsaacemɖe taa nɛ mansɩɩ. 
LUK.19.21	Ŋwɛ-m sɔɔndʋ, mbʋ́ pʋyɔɔ yɔ, ñɔ-tɔm wɛ kaɖɛ. Mbʋ́ ŋtasɩɩ yɔ, ḿbʋ́ ŋkpakɩɣ, nɛ mbʋ́ ŋtoɖuu yɔ, ḿbʋ́ ŋcaɣ se ŋkʋ.› 
LUK.19.22	Peeɖe wiyaʋ sɔsɔ ɛnʋ eheyi-i se: ‹Tʋmlaɖʋ ɛzaɣ́ʋ ña! Ñɔ-nɔɔ taa tɔm mahʋʋnɩ-ŋ. Ŋsɩm ḿbʋ́ se mɔn-tɔm wɛ kaɖɛ nɛ mbʋ́ mantasɩɩ yɔ, ḿbʋ́ mankpakɩɣ nɛ mbʋ́ montoɖúú yɔ, ḿbʋ́ mankʋŋ lɛ, 
LUK.19.23	pɩla ɛzɩma ŋtowoni men-sika pɔɔyaɣ nɛ ŋɖʋ liidiye kozaɣ taa yɔ? Tɛtɛɣ mɔnkɔm ɛzʋnɔ yɔ, maamaɣnɩ pʋsɔzɩ-m kɔ-yɔɔ nɛ mɛnkpɛndɩ mamʋ.› 
LUK.19.24	Peeɖe eheyi ɛ-cɔlɔ ñɩma se: ‹Ɩmʋ pɔɔyaɣ ŋ́gá lɔŋ e-nesi taa nɛ ɩsɔzɩ weyi ɛwɛnɩ pɔɔyɩsɩ hiu yɔ.› 
LUK.19.25	Paba heyi-i se: ‹Kɩpaɣlʋ! Ɛ́lɛ́ tɛm wɛnaʋ pɔɔyɩsɩ hiu!› 
LUK.19.26	Peeɖe wiyaʋ ɛnʋ ecosi-wɛ se: ‹Meheyiɣ-mɩ se weyi ɛwɛna yɔ, pɔsɔzʋʋ-ɩ nɛ pʋɖɔɔ-ɩ. Ɛlɛ́, weyi ɛ́lɛ́ fɛyɩnɩ pʋyʋ yɔ, halɩ pɛtɛzɩɣ lɛɣʋ mbʋ́ ɛmaɣzɩɣ se ɛwɛna yɔ. 
LUK.19.27	Piyele mon-koyindinaa mbá pekizaa se mantaatɔɔ kewiyaɣ yɔ, ɩkɔnɩ-wɛ cɩnɛ nɛ ɩkʋ-wɛ mɛ-ɛsɩndaa.› »
LUK.19.28	Yesu tɛm yɔɔdʋʋ ḿbʋ́ lɛ, ɛɖɛɛ ɛyáa samaɣ nɔɔ se ewoki Yeruusalɛm.
LUK.19.29	Pɔñɔtɩnɩ Bɛtfaajee nɛ Betaanii pɔ-hɔɔlʋʋ taa Somiŋ Pʋʋ cɔlɔ lɛ, etiyi ɛ-tɔmkpɛlɩkɩyaa naalɛ se: 
LUK.19.30	«Iwolo tɛtʋ cikpetu ndʋ́ tɩwɛ ɛsɩndaa yɔ tɩ-taa. Ɩtalɩɣ lɛ, ɩmakɩnɩ paɖɩ kpaŋaɣ piye naɖɩyɛ. Nɔɔyʋ tacaɣdɩ ɖɩ-yɔɔ kaʋ. Ɩkpɛzɩ-ɖɩ nɛ ɩkɔna. 
LUK.19.31	Yee nɔɔyʋ ɛpɔzɩ-mɩ se: ‹Pɩlabɩ ɛzɩma ɩkpɛzɩɣ-ɖɩ› lɛ, icosi-i se: ‹Kɩpaɣlʋ liu wɛ-ɖɩ.› » 
LUK.19.32	Peeɖe pɛɖɛwa nɛ patalɩ pamaɣnɩ pɩtɩŋa ɛzɩ eeheyuu-wɛ yɔ. 
LUK.19.33	Pɛkpɛzaɣ kpaŋaɣ piye ńɖɩ́ lɛ, ɖɩ-tɩnaa pɔzɩ-wɛ se: «Pɩlabɩ ɛzɩma ɩkpɛzɩɣ kpaŋaɣ piye ńɖɩ́?» 
LUK.19.34	Ɛlɛ́, pocosi-wɛ se: «Kɩpaɣlʋ liu wɛ-ɖɩ.» 
LUK.19.35	Peeɖe powoni-ɖɩ Yesu cɔlɔ nɛ pɔhɔzɩ po-wondu lɛɛtʋ nɛ pɔpɔ ɖɩ-yɔɔ nɛ pakpaɣ-ɩ pacaɣzɩ. 
LUK.19.36	Ɛcaɣ ɖɩ-yɔɔ nɛ ɛɖɛɣ lɛ, ɛyáa hɔzʋʋ po-wondu lɛɛtʋ nɛ pɔpɔʋ nʋmɔʋ taa ɖenɖe ɛtɩŋaɣ yɔ. 
LUK.19.37	Ɛñɔtɩnɩ Yeruusalɛm ɛzɩ eetii Somiŋ Pʋʋ lɛ, ɛ-tɔmkpɛlɩkɩyaa sakɩyɛ mbá patɩŋaɣ-ɩ yɔ, pa-laŋa hʋlʋmɩ patɩŋa. Peeɖe papazɩ kou nɛ pasaŋ Ɛsɔ, hama lakasɩ nzɩ́ sɩtɩŋa ɛlaba nɛ pana yɔ sɩ-yɔɔ. 
LUK.19.38	Pasaŋaɣ-ɩ se: «Ɛsɔ ɛ́wazɩ wiyaʋ sɔsɔ weyi ɛkɔŋ Kɩpaɣlʋ lone taa yɔ ɛ-yɔɔ! Laŋhɛzɩyɛ ɛwɛɛ ɖooo ɛsɔdaa nɛ pasam-ɩ peeɖe!»
LUK.19.39	Peeɖe Farɩsɩ ñɩma mbá paawɛ ɛyáa samaɣ taa peeɖe yɔ, pa-taa nabɛyɛ heyi Yesu se: «Wɩlɩyʋ! Kalɩ ñɔ-tɔmkpɛlɩkɩyaa ḿbá se posu.» 
LUK.19.40	Ɛlɛ́, Yesu cosi-wɛ se: «Meheyiɣ-mɩ se paa ɛyáa ḿbá posuma yɔ, pɛɛ maɣmaɣ kʋyʋʋ ama kubusi!»
LUK.19.41	Yesu ñɔtɩnɩ Yeruusalɛm tɛtʋ lɛ, ɛna-tʋ. Peeɖe ewi tɩ-taa ñɩma 
LUK.19.42	nɛ ɛtɔ se: «Yee ɩɩtɩɩsɩm mbʋ́ pɩhaɣ-mɩ laŋhɛzɩyɛ sɔnɔ kɩyakʋ kʋnɛ yɔ paa ñɩɩɩ yɔ, iihiɣ-ɖɩ! Ɛlɛ́, lɛɛlɛɛyɔ, pʋwɛ-mɩ mɛsaɣ tɛɛ. 
LUK.19.43	Mi-koyindinaa kɔŋ kɩyakɩŋ nɩɩyɩ taa nɛ pama koloŋa sɔsɔɔ nakɛyɛ nɛ kɔcɔɔ-mɩ kata nɛ pakpatɩ-mɩ nɛ 
LUK.19.44	pakʋ mɩtɩŋa payɩ. Pɔyɔkʋʋ mɩ-ɖɩsɩ, pɩɩkazɩɣ pɩyɛ naɖɩyɛ se ɖɩwɛ lɛɛɖɛ yɔɔ. Mbʋ́ pʋyɔɔ yɔ, ɩtaatɩlɩ alɩwaatʋ ndʋ́ Ɛsɔ kaakɔm se ɛya mɩ-ñʋʋ yɔ.»
LUK.19.45	Yesu talɩ Yeruusalɛm lɛ, ɛsʋʋ Ɛsɔ ɖɩɣa taa. Ɛsʋwa lɛ, ɛpazɩ tadɩyɛ tɩnaa ɖɔɔnʋʋ 
LUK.19.46	nɛ eheyi-wɛ se: «Ɛsɔ yɔɔdaa nɛ pama Ɛsɔtɔm Takayaɣ taa se: ‹Man-ɖɩɣa kɛɣnɩ Ɛsɔ ɖɩsɛyɛ.› Ŋgʋ́, mɩ mɩpɩsɩ-kɛ mɩ́láa ñɩŋga.»
LUK.19.47	Yesu susaɣ Ɛsɔtɔm Ɛsɔ ɖɩɣa taa paa ɖooye nɛ cɔjɔnaa sɔsaa nɛ paɣtʋ wɩlɩyaa nɛ Yuda ñɩma sɔsaa pañɩnɩɣ se pakʋ-ɩ. 
LUK.19.48	Ɛlɛ́, paanaɣ se pala ɛzɩma. Mbʋ́ pʋyɔɔ yɔ, ɛyáa samaɣ tɩŋa welesaɣ ɛ-tɔm siŋŋ.
LUK.20.1	Nakʋyʋ wiye Yesu wɩlaɣ ɛyáa Laŋhɛzɩyɛ Tɔm Ɛsɔ ɖɩɣa taa ḿbʋ́ lɛ, cɔjɔnaa sɔsaa nɛ paɣtʋ wɩlɩyaa nɛ Yuda ñɩma sɔsaa powolo 
LUK.20.2	pɔpɔzɩ-ɩ se: «Aha-ŋ nɔɔ se ŋla lakasɩ ńzɩ́? Aha-ŋ waɖɛ se ŋla ḿbʋ́?» 
LUK.20.3	Peeɖe Yesu heyi-wɛ se: «Ma ɖɔɖɔ, mɔnpɔzʋʋ-mɩ tɔm kʋɖʋmtʋ. Iheyi-m nɛ mana se 
LUK.20.4	Ɛsɔ yaa ɛyáa tiyini Yohanɛɛsɩ se ɛla ɛyáa lɩm sɔʋ sɔnzɩ?» 
LUK.20.5	Ɛlɛ́, pɔyɔɔdɩnɩ ɖama se: «Yee ɖicosaa se: ‹Ɛsɔ tiyini-i› yɔ, ɛpɔzʋʋ-ɖʋ se: ‹Nɛ pɩla ɛzɩma ɖɩtamʋ ɛ-tɔm yɔ?› 
LUK.20.6	Ŋgʋ́, ɖɩtɔm se: ‹Ɛyáa tiyini-i› yɔ, ɛyáa samaɣ tɩŋa yakɩ-ɖʋ pɛɛ nɛ ɖɩsɩ. Mbʋ́ pʋyɔɔ yɔ, kɛtɛm sɩm se Yohanɛɛsɩ kɛkɛ náyʋ.» 
LUK.20.7	Peeɖe pocosi Yesu se: «Đɩtasɩ weyi etiyi-i yɔ.» 
LUK.20.8	Ɛ́lɛ́ ñocosi-wɛ se: «Yee ḿbʋ́ ma ɖɔɖɔ maaheyiɣ-mɩ weyi ɛha-m nɔɔ ŋ́gá yɔ.»
LUK.20.9	Pʋwayɩ lɛ, Yesu pazɩ ɛyáa tuuu eduuye se: «Abalʋ nɔɔyʋ wɛnɩ ḿbʋ́ nɛ ɛsɔ tɩŋ weyi popuu i-pee sʋlʋm yɔ. Ɛtɛma lɛ, ɛkpaɣ ɛyáa se pɔcɔŋnɩ-ɩ ɩ-yɔɔ nɛ ɛɖɛɛ nʋmɔʋ ŋgʋ́ kɩ-taa eleɖiɣ yɔ. 
LUK.20.10	Pɩkɛdaa lɛ, pɩtalɩ pee koyuu. Peeɖe ɛkʋsɩ e-tiyiyu nɔɔyʋ se ewolo ɛ-tʋmlaɖaa ḿbá pɔ-cɔlɔ nɛ pehiɣ-i pʋyʋ nɛ ewona. Tiyiyu ɛnʋ ɛtalaa lɛ, pakpa-ɩ pamabɩ-ɩ nɛ pɔɖɔɔnɩ-ɩ nɛ ɛpɩsɩ ndaakpasɩ. 
LUK.20.11	Pʋwayɩ lɛ, hayɩm tʋ ɛnʋ ɛtasɩ tiyiyu lɛlʋ kʋsʋʋ nɛ etiyi-i. Ɛlɛ́, tʋmlaɖaa ḿbá pakpa ɛ́lɛ́ ɖɔɖɔ pamabɩ-ɩ nɛ patʋʋ-ɩ nɛ pɔɖɔɔnɩ-ɩ nɛ ɛpɩsɩ ndaakpasɩ. 
LUK.20.12	Ɛtasɩ tozo tʋ tiyuu nɛ pama ɛ́lɛ́ ɖɔɖɔ nɛ ɛ-yɔɔ lɩɩ calɩm nɛ pɔlɔ-ɩ nɛ hayɩm wayɩ. 
LUK.20.13	Peeɖe hayɩm tʋ ɛnʋ ɛtɔm se: ‹Ɛzɩma malakɩ lee? Mɛntɛzɩɣ tiyuu man-pɩyalʋ kʋsɔɔlʋ. Pʋtɔmaɣ yɔ, paañam-ɩ.› 
LUK.20.14	Ɛ́lɛ́ talaa nɛ pana-ɩ lɛ, peheyi ɖama se: ‹Ɩnaɣ weyi ɛkaɣ tɩɣyʋʋ ɛ-caa ñɩm yɔ. Đɩkʋ-ɩ nɛ ɖɩtɩɣyɩ-pʋ.› 
LUK.20.15	Peeɖe pakpa-ɩ palɩzɩ-ɩ nɛ hayɩm ḿbʋ́ pʋ-wayɩ nɛ pakʋ-ɩ. Tɔɔ! Hayɩm tʋ ɛnʋ, ɛbɛ ɛlakɩ ɛ-tʋmlaɖaa ḿbá? 
LUK.20.16	Ɛkɔŋ nɛ ɛkʋ-wɛ nɛ ɛcaa ɛyáa kɩfama nɛ pɔcɔŋnɩ-ɩ ɛ-hayɩm ḿbʋ́ pʋ-yɔɔ.»
LUK.20.16	Ɛyáa samaɣ nɩ tɔm ńdʋ́ lɛ, kɔtɔ se: «Kaza! Pɩɩtɩɩlakɩ ḿbʋ́ kpem!» 
LUK.20.17	Peeɖe Yesu cɔnɩ pɛ-ɛsɩndaa pɩŋŋ nɛ ɛpɔzɩ-wɛ se: «Yee ḿbʋ́ tɔm ndʋ́ pama Ɛsɔtɔm Takayaɣ taa se:
LUK.20.17	‹Pɩyɛ nɖɩ́ kuduyiŋ mayaa kpaɣaɣ pɔlɔ yɔ,
LUK.20.17	ńɖɩ́ pɩsɩnɩ ɖɩkɩlɩ wazaɣ atɩŋa payɩ lɛɛlɛɛyɔ› yɔ, tɩ-tɔbʋʋ se we?
LUK.20.18	Meheyiɣ-mɩ se: yee pɩcɩbɩ nɔɔyʋ nɛ ɛtɔlɩ pɩyɛ ńɖɩ́ ɖɩ-yɔɔ yɔ, ɛmɩzɩɣ kpɛdɛɛɛ. Yee pɩcɩbɩ nɔɔyʋ nɛ ɖɩtɔlɩ ɛ-yɔɔ yɔ, ɖɩnaŋɩɣ-ɩ naŋa naŋa.»
LUK.20.19	Yesu tɩyɔɔdɩ ḿbʋ́ lɛ, paɣtʋ wɩlɩyaa nɛ cɔjɔnaa sɔsaa pañɩnɩɣ se pakpa-ɩ kpaagbaa. Mbʋ́ pʋyɔɔ yɔ, pasɩm se ḿbá etuuni eduuye ńɖɩ́. Ɛlɛ́, sɔɔndʋ kpaɣaɣ-wɛ nɛ ɛyáa mbá paawɛ peeɖe yɔ. 
LUK.20.20	Peeɖe papazɩ Yesu cɔŋʋʋ nɛ paɖʋ mbá peyiliɣ ɛyáa se pɛkɛ kʋtʋʋzaa yɔ se powolo pañɩ ɛ-nɔɔ cɔlɔ tɔm. Palakaɣ ḿbʋ́ se pehiɣ-i pakpa-ɩ nɛ paɖʋzɩ ɛjaɖɛ ñʋndɩnaa nesi taa. 
LUK.20.21	Pʋ-yɔɔ peheyi-i se: «Wɩlɩyʋ! Đɩsɩm ɖeu se tɔm ndʋ́ ŋyɔɔdʋʋ nɛ ndʋ́ ŋwɩlɩɣ yɔ, tɩkɛ toovenim. Ŋtakpaɣ ɛyáa tɔm nɛ ŋlabɩnɩ tʋmɩyɛ. Ɛlɛ́, mbʋ́ Ɛsɔ liu wɛɛ se ɛyáa ɛla yɔ, pu-toovenim ŋwɩlɩɣ. 
LUK.20.22	Heyi-ɖʋ nɛ ɖɩna se ɖa-paɣtʋ haɣ waɖɛ se pɛhɛyɩ Room wiyaʋ sɔsɔ lambuu yaa pataahɛyɩ-ɩ?» 
LUK.20.23	Ɛlɛ́, Yesu ñɛtɛm nɩʋ pɩ-taa se pañɩkɩ-ɩ tɔm kɩñɩbʋ. Pʋ-yɔɔ eheyi-wɛ se: 
LUK.20.24	«Ɩkɔnɩ-m liidiye pɔɔyaɣ nakɛyɛ nɛ mana.» Powoni-kɛ lɛ, ɛpɔzɩ-wɛ se: «A-ñʋʋ nɛ a-hɩɖɛ pɛwɛ kɔ-yɔɔ cɩnɛ?» Pocosi-i se: «Room wiyaʋ sɔsɔ.» 
LUK.20.25	Peeɖe Yesu heyi-wɛ se: «Yee ḿbʋ́, ɩcɛlɩ Room wiyaʋ sɔsɔ mbʋ́ pɩkɛ ɛ-ñɩm yɔ nɛ piyele ɩcɛlɩ Ɛsɔ mbʋ́ pɩkɛ ɛ́lɛ́ ñɩm yɔ.» 
LUK.20.26	Tɔm ndʋ́ Yesu yɔɔdɩ ɛyáa taa ḿbʋ́ yɔ, yiliyaa ḿbá patana kawanaɣ nakɛyɛ tɩ-taa. Peeɖe pɩɖɩɣzɩ-wɛ nɛ Yesu tɔm cosuu nɛ posu ɖiɣ ɖiɣ.
LUK.20.27	Pɩkɛdaa lɛ, Saduki ŋgbɛyɛ taa ñɩma mbá pɔtɔŋ se sɩɖaa eefeŋ yɔ, pa-taa nabɛyɛ wolo Yesu cɔlɔ. Powoba lɛ, peheyi-i se: 
LUK.20.28	«Wɩlɩyʋ! Mooyiizi ma ɛ-paɣtʋ taa se: ‹Yee ɛyʋ ɛwɛnɩ ɖalʋ nɛ ɛ-ɖalʋ ɛnʋ ɛsɩ nɛ eyele ɛ-halʋ nɛ ɛfɛyɩnɩ-ɩ pɩɣa yɔ, pʋwɛɛ se pʋdʋ ɛhɔ lelu ɛnʋ nɛ ehiɣni-i pɩɣa ɛ-ɖalʋ lone taa.› 
LUK.20.29	Tɔɔ! Abalʋ nɔɔyʋ nɛ e-newaa pɛwɛnɩ ḿbʋ́, pɛwɛ lʋbɛ. Abalʋ ɛnʋ ɛkpaɣ halʋ. Pɩlabɩ pɩnzɩ cabɩ lɛ, ɛsɩ, ɛlɛ́ halʋ ɛnʋ ɛfɛyɩnɩ-ɩ pɩɣa. 
LUK.20.30	Peeɖe e-neu hɔm lelu ɛnʋ nɛ pɩlabɩ pazɩ lɛ, ɛ́lɛ́ sɩ ɖɔɖɔ. 
LUK.20.31	Tozo tʋ ñɔhɔm-ɩ nɛ ɛ́lɛ́ sɩ ɖɔɖɔ. Pɩla ḿbʋ́ nɛ pɔkɔɔ pasɩ pa-lʋbɛ. Halʋ ɛnʋ ɛfɛyɩnɩ pa-taa nɔɔyʋ nɛ pɩɣa. 
LUK.20.32	Pa-wayɩ lɛ, halʋ ɛnʋ ɛsɩ ɖɔɖɔ. 
LUK.20.33	Lɛɛlɛɛyɔ, ɖɩpɔzʋʋ-ŋ se: sɩɖaa fem wiye lɛ, pa-taa weyi ɛtɩnɩ halʋ ɛnʋ? Ŋgʋ́, patɩŋa pakpaɣ-ɩ!» 
LUK.20.34	Peeɖe Yesu cosi-wɛ se: «Kedeŋa yɔɔ cɩnɛ abalaa kpakɩɣ halaa nɛ halaa ñawalɩɣ abalaa. 
LUK.20.35	Ɛlɛ́, ɛyáa mbá pamʋnaa se pefemni sɩm taa nɛ pasʋʋ Kewiyaɣ ŋgá kakaɣ kɔm yɔ ka-taa yɔ, halɩkpaɣyɛ ɛɛtasɩɣ wɛʋ pɛ-hɛkʋ taa. 
LUK.20.36	Paatasɩɣ sɩbʋ ɖɔɖɔ, mbʋ́ pʋyɔɔ yɔ, pɛwɛɣ ɛzɩ Ɛsɔ tiyiyaa yɔ. Ɛsɔ kɔŋ-wɛ kpaɣʋ ɛzɩ e-piya yɔ, mbʋ́ pʋyɔɔ yɔ, pasɩba nɛ pefe. 
LUK.20.37	Piyele sɩɖaa fem tɔm lɛ, Mooyiizi maɣmaɣ kɛtɛm pʋ-tɔm yɔɔdʋʋ ɛ-takayaɣ taa ɖenɖe ɛma hɔɖaɣ miŋ mʋ́ʋ tɔm yɔ. Ɛyɔɔdaa se Kɩpaɣlʋ lɛ Abraham nɛ Izaakɩ nɛ Yakɔɔbʋ pɛ-Ɛsɔ. 
LUK.20.38	Pʋ-yɔɔ lɛ, Ɛsɔ tɛkɛ sɩɖaa Ɛsɔ, ɛlɛ́, wezuu tɩnaa ñɩnʋ ɛkɛnaa. Mbʋ́ pʋyɔɔ yɔ, ɛ-ñɩma tɩŋa payɩ wɛ wezuu.» 
LUK.20.39	Peeɖe paɣtʋ wɩlɩyaa taa nabɛyɛ tɔm se: «Wɩlɩyʋ! Ŋyɔɔdɩ camɩyɛ.» 
LUK.20.40	Pɔyɔɔdɩ ḿbʋ́, mbʋ́ pʋyɔɔ yɔ, patakatɩɣ se patasɩ-ɩ tɔm natʋyʋ pɔzʋʋ.
LUK.20.41	Pʋwayɩ lɛ, Yesu pɔzɩ-wɛ se: «Pɩlabɩ ɛzɩma nɛ pɔtɔŋ se Weyi Ɛsɔ Lɩzaa Yɔ ɛkɛ Daaviidi sayɩ? 
LUK.20.42	Ŋgʋ́, Daaviidi maɣmaɣ ma Keɣsi Takayaɣ taa se:
LUK.20.42	‹Kɩpaɣlʋ Ɛsɔ heyi man-Kɩpaɣlʋ se:
LUK.20.42	caɣ mɔn-cɔlɔ lone kɩbanɖɛ taa
LUK.20.43	nɛ pʋkɔɔ pɩsɩɩnɩ alɩwaatʋ ndʋ́ moluzi ño-koyindinaa ñɛ-tɛɛ kpem yɔ.›
LUK.20.44	Daaviidi maɣmaɣ ñayaɣ Weyi Ɛsɔ Lɩzaa Yɔ se Kɩpaɣlʋ. Ɛzɩma ɛtasɩɣ kɛʋ Daaviidi ɛnʋ ɛ-sayɩ ɖɔɖɔ yɔ?»
LUK.20.45	Ɛyáa samaɣ tɩŋa welesaɣ Yesu tɔm ḿbʋ́ lɛ, eheyi ɛ-tɔmkpɛlɩkɩyaa se: 
LUK.20.46	«Ɩɖɔkɩ mɩ-tɩ nɛ paɣtʋ wɩlɩyaa. Mbʋ́ pʋyɔɔ yɔ, pɔsɔɔlɩ tokonaa sɔsaa suu nɛ pɔcɔʋ. Pɔsɔɔlaa ɖɔɖɔ se pɛsɛɣ-wɛ nɛ ñamtʋ ɛyáa ɖikpeɣliye taa. Pañɩnɩɣ se pacaɣ ɖɩjaɣyɛ sɔsɔɖɛ taa Ɛsɔ ɖɩsɛyɛ ndɩ ndɩ nɛ kazandʋ pa-taa. 
LUK.20.47	Ḿbá ɖɔɖɔ hɔɔzʋʋnɩ lelaa nesi taa mbʋ́ pɩtɩŋa payɩ pɛwɛna yɔ. Pɛsɛɣ Ɛsɔ nɛ pɩɖaɣlɩɣ se pɩwɩlɩ se ḿbá lɛ ɛyáa kɩbama. Meheyiɣ-mɩ se kɩyakʋ ŋgʋ́ Ɛsɔ kɔŋ se ɛhʋʋnɩ ɛyáa yɔ, ɛɖʋʋ-wɛ kʋñɔŋ ŋgʋ́ kɩfɛyɩ ɖaɣʋ yɔ.»
LUK.21.1	Yesu kʋsɩ ɛ-ɛsɛ lɛ, ɛna ñɩm tɩnaa wokaɣ paɖʋʋ liidiye haɖɛ aɖakaɣ taa Ɛsɔ ɖɩɣa taa. 
LUK.21.2	Pɩkɛdaa lɛ, ɛna lelu kʋñɔndʋ nɔɔyʋ woni liidiye pɔɔyɩsɩ cikpesi naalɛ nɛ ɛɖʋ. 
LUK.21.3	Peeɖe ɛtɔm se: «Toovenim lɛ, meheyiɣ-mɩ se lelu kʋñɔndʋ ɛnɛ, ɛhawa nɛ pɩkɩlɩ lɛlaa tɩŋa. 
LUK.21.4	Mbʋ́ pʋyɔɔ yɔ, ñɩm tɩnaa kpaɣ pe-liidiye nɖɩ́ ɖɩɩwazɩɣ-wɛ yɔ nɛ pɔkɔnɩ paɖʋ. Piyele halʋ kʋñɔndʋ ɛnɛ yɔ, ɛ́lɛ́ kpaɣ mbʋ́ pɩtɩŋa payɩ ɛwɛna yɔ nɛ ɛkɔnɩ ɛɖʋ.»
LUK.21.5	Ɛyáa nabɛyɛ yɔɔdaɣ Ɛsɔ ɖɩɣa tɔm nɛ pɔtɔŋ se pɛɛ wena pamanɩ-kɛ nɛ mbʋ́ mbʋ́ ɛyáa hawa nɛ pacanɩnɩ-kɛ yɔ, piyeba nɛ kɛwɛɛ ɖeu pɩtɩɩfɛyɩ. Peeɖe Yesu heyi-wɛ se: 
LUK.21.6	«Mbʋ́ pɩtɩŋa payɩ ɩnaɣ ɛzʋnɔ yɔ, alɩwaatʋ natʋyʋ pɔkɔŋ tuzuu pɩtɩŋa payɩ nɛ pɛpɛɖɩ. Pɩɩkazɩɣ pɩyɛ naɖɩyɛ lɛɛɖɛ yɔɔ.»
LUK.21.7	Ɛlɛ́, pɔpɔzɩ-ɩ se: «Wɩlɩyʋ! Đooye pɩkaɣ labʋ ḿbʋ́? Ɛbɛ kɔŋ-ɖʋ wɩlʋʋ alɩwaatʋ ndʋ́ pɩtɩŋa payɩ pɩlakɩ ḿbʋ́ yɔ?» 
LUK.21.8	Yesu cosi-wɛ se: «Ɩɖɔkɩ mɩ-tɩ camɩyɛ, ɩtaayele nɛ nɔɔyʋ yili-mɩ. Mbʋ́ pʋyɔɔ yɔ, ɛyáa sakɩyɛ kɔŋ Kʋɖʋm kʋɖʋm nɛ peyili-mɩ nɛ peheyi-mɩ se: ‹Ma lɛ Weyi Ɛsɔ Lɩzaa nɛ etiyini-mɩ› yɔ. Pakaɣ-mɩ heyuu ɖɔɖɔ se: ‹Alɩwaatʋ talaa.› Ɛlɛ́, ɩtaamʋ pɔ-tɔm nɛ ɩtɩŋ-wɛ. 
LUK.21.9	Yee ɩnɩ pɔyɔɔdʋʋ you nɛ ɖama wayɩ lɩʋ pɔ-tɔm lɛ, sɔɔndʋ ɛtaakpa-mɩ. Mbʋ́ pʋyɔɔ yɔ, pʋwɛɛ se pɩla ḿbʋ́ nɛ pʋcɔ. Ɛlɛ́, alɩwaatʋ tatalɩda.» 
LUK.21.10	Ɛtasɩ-wɛ heyuu se: «Ɛjaɖɛ lɛɛɖɛ kʋyʋʋ lɛɛɖɛ yɔɔ nɛ kewiyaɣ lɛɛka ñakʋyɩ lɛɛka yɔɔ. 
LUK.21.11	Tɛtʋ kɔŋ ñamsʋʋ siŋŋ nɛ ñɔɔsɩ nɛ kʋdɔmɩŋ weyi ɩɖɛɣ ɛyáa yɔ, palɩɩ ajɛya ndɩ ndɩ taa. Pʋkɔŋ wɩlʋʋ kawɩlɩsɩ ndɩ ndɩ ɛsɔdaa nɛ sɔɔndʋ kpa ɛyáa pɩtɩɩfɛyɩ.
LUK.21.12	Ɛlɛ́, pʋcɔ nɛ pɩtɩŋa payɩ pɩla ḿbʋ́ lɛ, pɔkɔŋ mɩ-wayɩ wɛʋ kaŋ kaŋ. Pakpaɣ-mɩ nɛ powoni-mɩ nɛ pahʋʋnɩ-mɩ tɔm Ɛsɔ ɖɩsɛyɛ ndɩ ndɩ taa nɛ awiya sɔsɔna nɛ tɛtʋ ñʋndɩnaa pɔ-cɔlɔ nɛ paɖʋ-mɩ salaka mɔ-yɔɔ. 
LUK.21.13	Ḿbʋ́ haɣnɩ-mɩ waɖɛ se ɩlɩzɩ aseɣɖe mɔ-yɔɔ. 
LUK.21.14	Ɛlɛ́, ɩɖʋ mɩ-ñʋŋ taa se pɩfɛyɩ se ɩnɩɣzɩ tɔm ndʋ́ ɩɩyɔɔdɩ nɛ ɩlɩɩ pɩ-taa yɔ tɩ-yɔɔ. 
LUK.21.15	Mbʋ́ pʋyɔɔ yɔ, ma-maɣmaɣ mahaɣnɩ-mɩ lɔŋ nɛ ɩyɔɔdɩ nɛ mi-koyindinaa taa nɔɔyʋ ɛɛpɩzɩ ecosi yaa ɛkʋ mɩ-tɔm ndʋ́ ɩyɔɔdaa yɔ. 
LUK.21.16	Halɩ mɩ-maɣmaɣ mɩ-caanaa nɛ mi-ɖoonaa nɛ mɩ-ɖalaa yaa mi-newaa nɛ mɩ-ñɩma lɛlaa nɛ mɩ-ɛgbaɣdɩnaa pɔkɔŋnɩ-mɩ kpaʋ paɖʋzɩ mi-koyindinaa nesi taa nɛ pakʋ mɩ-taa ɛyáa sakɩyɛ. 
LUK.21.17	Mbʋ́ pʋyɔɔ yɔ, ɛyáa tɩŋa kaɣ-mɩ paɖʋʋ mɔ-yɔɔ. 
LUK.21.18	Ɛlɛ́, paa ḿbʋ́ yɔ, mɩ-ñʋŋ taa ñɔsɩ wɛʋ yɔ, sɩ-taa nakɛyɛ eeleki yem nɛ Ɛsɔ tatɩlɩ. 
LUK.21.19	Pʋ-yɔɔ lɛ, ɩñaɣ pana nɛ ɩɖɔkɩ mɩ-tɩ camɩyɛ nɛ ihiɣ ñʋʋ yabʋ.»
LUK.21.20	Yesu tasɩ-wɛ heyuu se: «Sɔɔjanaa kɔŋ cɔʋ Yeruusalɛm tɛtʋ nɛ pata. Ɩna ḿbʋ́ lɛ, ɩtɩlɩ se tɩ-yɔkʋʋ alɩwaatʋ wɩzaa. 
LUK.21.21	Tɩtalaa lɛ, mbá pɛwɛ Yudee egeetiye taa yɔ, pese pakpanɩ pʋŋ taa nɛ mbá paba wɛ Yeruusalɛm yɔ, pese pɛɖɛɛ poliŋ. Piyele mbá paba wɛ tɛyɛ yɔɔ yɔ, pataacazɩ wobu Yeruusalɛm. 
LUK.21.22	Mbʋ́ pʋyɔɔ yɔ, alɩwaatʋ ńdʋ́ʋ́ Ɛsɔ wɩlɩɣ ɛ-pana se ndʋ́ tɩtɩŋa pama ɛ-Tɔm Takayaɣ taa yɔ tɩla. 
LUK.21.23	Pʋkɔŋ tɔɔʋ hosi tɩnaa nɛ asɔŋ alɩwaatʋ ńdʋ́ tɩ-taa. Mbʋ́ pʋyɔɔ yɔ, kʋñɔŋ sɔsɔʋ nakʋyʋ sʋʋ ɛjaɖɛ ɖɩnɛ ɖɩ-taa nɛ ɖɩ-taa ñɩma na Ɛsɔ pana. 
LUK.21.24	Pakʋʋ pa-taa lɛlaa nɛ sɛsɩ kɩɖaɣlɩsɩ nɛ papɩsɩ lɛlaa yomaa ajɛya tɩŋa taa. Yeruusalɛm lɛ, kɩwɛɣ mbá paañaŋ Ɛsɔ yɔ pe-nesi taa nɛ pʋkɔɔ pɩsɩɩnɩ alɩwaatʋ ndʋ́ pa-alɩwaatʋ ɖɛwa yɔ.»
LUK.21.25	Yesu tasɩ-wɛ heyuu se: «Pɩwɩlɩɣ kawɩlɩsɩ nasɩyɩ wɩsɩ nɛ fenaɣ nɛ tɩɩnzɩ pa-taa ɛsɔdaa. Tataa lɛ, teŋgu nɛ ku-hola pafalɩɣ ɖoŋ nɛ ɛyáa tɩŋa laŋa wɛɛkɩ pɩŋŋ. 
LUK.21.26	Sɔɔndʋ kɔŋ ɛyáa kpaʋ sɩm yɔɔ sɩm yɔɔ alɩwaatʋ ndʋ́ pamaɣzɩɣ mbʋ́ pʋkɔŋ labʋ yɔ pʋ-yɔɔ yɔ. Mbʋ́ pʋyɔɔ yɔ, ɖoŋ weyi ɩɖɔkʋʋ ɛsɔdaa yɔ, ɩkɔŋ ñamsʋʋ sɔsɔm. 
LUK.21.27	Peeɖe panaɣ Ɛyʋ Pɩyalʋ nɛ e-ɖoŋ sɔsɔŋ nɛ e-koboyaɣ ɛsɔmɩnʋʋ nakʋyʋ yɔɔ, ɛɖɔŋ kɔm. 
LUK.21.28	Ɩkɔm ɩnaɣ pɩtɩŋa payɩ ḿbʋ́ lɛ, ɩkʋyɩ ɩsɩŋ mɩ-nasɩ taa ɖeu, mbʋ́ pʋyɔɔ yɔ, mɩ-ñʋʋ yabʋ alɩwaatʋ wɩzɩ talʋʋ.»
LUK.21.29	Pʋwayɩ lɛ, Yesu tuu-wɛ eduuye se: «Ɩcɔnɩ hiyuú nɛ tɩŋ lɛɛŋ tɩŋa nɛ ɩna. 
LUK.21.30	Alɩwaatʋ ndʋ́ pɛnɛɣdɩɣ yɔ, ɩsɩm kpaagbaa se tɛsoŋiye wɩzaa. 
LUK.21.31	Ḿbʋ́ ɖɔɖɔ pʋwɛɛ. Yee ɩkɔm ɩnaɣ pɩtɩŋa payɩ ḿbʋ́ lɛ, ɩtɩlɩ kpaagbaa se Ɛsɔ Kewiyaɣ talɩ mɩ-cɔlɔ kpam. 
LUK.21.32	Toovenim lɛ, meheyiɣ-mɩ se: ɛyáa mbá pɛwɛnɩ pɛ-ɛsɛ ɛzʋnɔ yɔ, paasɩkɩ patɩŋa nɛ pʋcɔ pɩtɩŋa payɩ pɩla ḿbʋ́. 
LUK.21.33	Ɛsɔdaa nɛ tɛtʋ pamʋkɩ. Ɛlɛ́, mɔn-tɔm ñaamʋkɩ kaʋ.»
LUK.21.34	Pʋwayɩ lɛ, Yesu tasɩ-wɛ heyuu se: «Ɩkpa mɩ-tɩ camɩyɛ, ɩɩtaanɩɩnɩ yem yem labʋ nɛ sʋlʋm kpaŋʋʋ nɛ kedeŋa lɩmaɣza wena akʋʋ ɛyáa yɔ. Pɩtɛkɛ ḿbʋ́, tɔm hʋʋ kɩyakʋ kɔŋ kutudi-mɩ 
LUK.21.35	ɛzɩ pɔlɔɔʋ piyuu yɔ. Mbʋ́ pʋyɔɔ yɔ, tɔm hʋʋ wiye lɛ, pahʋʋnɩ kedeŋa kpeekpe yɔɔ ɛyáa tɩŋa. 
LUK.21.36	Pʋ-yɔɔ lɛ, ɩcaɣnɩ mɩ-ɛsɛ nɛ ɩsɛɛ Ɛsɔ alɩwaatʋ kpeekpe nɛ ihiɣ ɖoŋ nɛ ɩpɩzɩ ɩlɩɩ mbʋ́ pʋkɔŋ labʋ yɔ pɩ-taa nɛ iwolo Ɛyʋ Pɩyalʋ cɔlɔ.»
LUK.21.37	Yesu wɩlaɣ Ɛsɔtɔm Kɩyakɩŋ tɩŋa Ɛsɔ ɖɩɣa taa wɩsɩ taa. Đoo yuu lɛ, ewolo ɛsʋʋ pʋʋ ŋgʋ́ payaɣ se Somiŋ Pʋʋ yɔ, kʋ-yɔɔ. 
LUK.21.38	Ɛyáa tɩŋa kʋyaɣ tanamɩŋ tɩŋa tɛɛ cu nɛ powoki Ɛsɔ ɖɩɣa taa nɛ pewelesiɣni-i.
LUK.22.1	Izrɛɛlɩ ñɩma Paska Kazandʋ ndʋ́ tɩ-yɔɔ pɔtɔkɩ tindine nɖɩ́ ɖɩ-taa fɛyɩ sɔsɔɔna yɔ, tɩwɩzaa. 
LUK.22.2	Cɔjɔnaa sɔsaa nɛ paɣtʋ wɩlɩyaa pañɩnɩɣ ɛzɩma mbʋ́ paala nɛ pakpa Yesu hɛɛɛ nɛ pakʋ-ɩ yɔ. Mbʋ́ pʋyɔɔ yɔ, peseɣaɣ ɛyáa samaɣ. 
LUK.22.3	Peeɖe Satanɩ lɩmaɣza sʋ Yudaasɩ weyi pakʋm-ɩ hɩɖɛ se Iskarɩyɔɔtɩ yɔ ɛ-taa. Ɛkɛ ɖɔɖɔ Yesu tɔmkpɛlɩkɩyaa hiu nɛ naalɛ taa lɛlʋ. 
LUK.22.4	Ɛkʋyɩ faŋŋ nɛ ewolo ɛna cɔjɔnaa sɔsaa nɛ Ɛsɔ ɖɩɣa yɔɔ cɔnɩyaa ñʋndɩnaa. Ɛna-wɛ nɛ ɛ nɛ wɛ pala lɩmaɣza se pana ɛzɩma mbʋ́ ɛɛla nɛ ɛkpa Yesu nɛ ɛ́ɖʋzɩ pe-nesi taa yɔ. 
LUK.22.5	Panɩ ḿbʋ́ lɛ, pa-taa la leleŋ pɩŋŋ nɛ paɖʋ se pɛcɛlɩɣ-ɩ liidiye. 
LUK.22.6	Yudaasɩ tisi nɛ ɛpazɩ ñɩnʋʋ alɩwaatʋ ndʋ́ ɛyáa ɛɛwɛɣ yɔ se ɛkpa Yesu nɛ ɛ́ɖʋzɩ pe-nesi taa.
LUK.22.7	Kazandʋ ndʋ́ tɩ-yɔɔ pɔtɔkɩ tindine nɖɩ́ ɖɩ-taa fɛyɩ sɔsɔɔna yɔ, tɩ-alɩwaatʋ taa kɩyakʋ nakʋyʋ wɛɛ nɛ Yuda ñɩma laɣ heɣsi nzɩ́ pɔtɔkɩnɩ Paska Kazandʋ yɔ. Kɩyakʋ ŋ́gʋ́ kɩtalaa lɛ, 
LUK.22.8	Yesu tiyi Pɩyɛ nɛ Yohanɛɛsɩ se: «Iwolo ɩtɩzɩ-ɖʋ Paska Kazandʋ tɔɔnaɣ.» 
LUK.22.9	Peeɖe pɔpɔzɩ-ɩ se: «Le ŋcaɣ se ɖiwolo ɖɩtɩzɩ-kɛ? Ɛbɛ ŋsɔɔlaa?» 
LUK.22.10	Ecosi-wɛ se: «Ɩsʋʋ tɛtʋ taa lɛ, isuluuni abalʋ nɔɔyʋ, ɛsɩɣlɩ lɩm nɛ peɣa. Isuluni-i lɛ, ɩtɩŋ-ɩ nɛ ɩsʋʋ ɖɩɣa ŋgá ka-taa ɛsʋʋ yɔ. 
LUK.22.11	Ɩsʋwa lɛ, ɩpɔzɩ ɖɩɣa tʋ se: ‹Wɩlɩyʋ tiyini-ɖʋ se ɖɩkɔɔ ŋwɩlɩ-ɖʋ kuduyuu ŋgʋ́ kɩ-taa ɛ nɛ ɛ-tɔmkpɛlɩkɩyaa pacakɩ nɛ pɔtɔɔ kazandʋ yɔ.› 
LUK.22.12	Đɩɣa tʋ ɛnʋ, ɛwɩlɩɣ-mɩ ɛsɔdaa kuduyuu sɔsɔʋ nakʋyʋ. Kɩ-taa wɛ mbʋ́ pɩtɩŋa pʋpɔzʋʋ-ɖʋ yɔ. Kɩ-taa peeɖe ɩlakɩ tɔɔnaɣ.» 
LUK.22.13	Powoba lɛ, pamaɣnɩ ɛzɩ Yesu keheyuu-wɛ yɔ nɛ pala kazandʋ tɔɔnaɣ peeɖe.
LUK.22.14	Alɩwaatʋ talaa lɛ, Yesu nɛ e-tiyiyaa powolo pacaɣ tɔɔnaɣ ɖɩtɔɔyɛ.
LUK.22.15	Peeɖe eheyi-wɛ se: «Ɩcɔnɩ ɩna ɛzɩma mbʋ́ mɔnsɔɔlaa siŋŋ se ma nɛ mɩ ɖɩtɔɔ kazandʋ tʋnɛ nɛ pʋcɔ mansʋʋ kʋñɔŋ taa yɔ! 
LUK.22.16	Meheyiɣ-mɩ se maatasɩɣ-tʋ tɔɔʋ kaʋ nɛ pʋkɔɔ pɩsɩɩnɩ kɩyakʋ ŋgʋ́ Ɛsɔ Kewiyaɣ kɔma yɔ.» 
LUK.22.17	Peeɖe ɛkpaɣ sʋlʋm nɛ caɖaɣ nɛ ɛsɛɛ pʋ-yɔɔ Ɛsɔ nɛ ɛcɛlɩ-wɛ se: «Ɩmʋ-pʋ nɛ ɩtayɩ ɖama nɛ ɩñɔɔ.» 
LUK.22.18	Mbʋ́ pʋyɔɔ yɔ, pɩkpaɣʋnɩ lɛɛlɛɛyɔ yɔ, maatasɩɣ sʋlʋm ñɔʋ nɛ pʋkɔɔ pɩsɩɩnɩ kɩyakʋ ŋgʋ́ Ɛsɔ Kewiyaɣ kɔŋ yɔ. 
LUK.22.19	Pʋwayɩ lɛ, ɛkpaɣ tindine nɛ ɛsɛɛ ɖɩ-yɔɔ Ɛsɔ nɛ ɛcɩyɩ-ɖɩ nɛ ɛcɛlɩ-wɛ se: «Pʋnɛ lɛ mon-tomnaɣ [ŋgá paha mɩ-yɔɔ yɔ. Ɩmʋ ɩtɔɔ nɛ ɩtɔzʋʋnɩ mɔ-yɔɔ.» 
LUK.22.20	Pɛtɛm tɔɔʋ lɛ, ɛkpaɣ ɖɔɖɔ sʋlʋm nɛ caɖaɣ nɛ ɛcɛlɩ-wɛ se: «Sʋlʋm pʋnɛ lɛ man-calɩm mbʋ́ pɩkpɛdɩɣ mɩ-yɔɔ yɔ. Pʋ-yɔɔ Ɛsɔ tɩŋɩɣna nɛ ɛɖʋ nɔɔ haʋ kɩfam.»] 
LUK.22.21	Paa ḿbʋ́ yɔ, ɩcɔnɩ ɩna: «Weyi ɛkɔŋ-m ɖʋzʋʋ koyindinaa nesi taa yɔ, ma nɛ ɩ ɖɩtɔkɩna cɩnɛ! 
LUK.22.22	Toovenim lɛ, pʋwɛɛ se Ɛyʋ Pɩyalʋ ɛkʋyɩ kedeŋa yɔɔ cɩnɛ ɛzɩ Ɛsɔ ɖʋʋ yɔ. Ɛlɛ́, pʋtɔɔ weyi ɛɖʋzʋʋ-ɩ koyindinaa nesi taa yɔ!» 
LUK.22.23	Peeɖe ɛ-tɔmkpɛlɩkɩyaa pazɩ ɖama pɔzʋʋ se patɩlɩ pa-taa weyi ɛkaɣ labʋ ḿbʋ́ yɔ.
LUK.22.24	Pʋwayɩ lɛ, Yesu tɔmkpɛlɩkɩyaa pazɩ ɖama hɔm sɔsɔtʋ yɔɔ. Pɔpɔzaɣ pa-tɩ se: «ɖa-taa lɛ, akɛ sɔsɔ?» 
LUK.22.25	Peeɖe eheyi-wɛ se: «Ɛyáa lɛlaa awiya nuutuuni-wɛ nɛ pɔsɔɔlɩ se payaa-wɛ se kɩbama. 
LUK.22.26	Ɛlɛ́, pɩtamʋnɩ se pʋwɛɛ ḿbʋ́ mɩ-hɛkʋ taa. Pʋwɛɛ se mɩ-taa sɔsɔ ɛpɩsɩ ɛ-tɩ ɛzɩ mɩ-taa pɩɣa yɔ. Weyi ɛ́lɛ́ kɛ wiyaʋ yɔ, ɛpɩsɩ ɛzɩ mɩ-tʋmlaɖʋ yɔ. 
LUK.22.27	Weyi ɛtɔŋ se palabɩ-ɩ tɔɔnaɣ yɔ nɛ ɛ-tʋmlaɖʋ weyi ɛlakɩ-kɛ yɔ, akɩlaa? Pɩtɛkɛ weyi ɛtɔŋ se palabɩ-ɩ-kɛ yɔ, ɛnʋ kɩlɩna naa we? Ḿbʋ́ ɖɔɖɔ mɛwɛ mɩ-hɛkʋ taa, mɛwɛ ɛzɩ tʋmlaɖʋ yɔ. 
LUK.22.28	Mɩ lɛ, mɩɩwɛnɩ mɔn-cɔlɔ alɩwaatʋ kpeekpe man-kʋñɔmɩŋ tɩŋa taa. 
LUK.22.29	Pʋ-yɔɔ lɛ, mɛncɛlɩɣ-mɩ kewiyaɣ ɛzɩ man-Caa cɛlʋʋ-m-kɛ yɔ. 
LUK.22.30	Ɩkɔŋ caɣʋ awiya kpelisi yɔɔ nɛ ɩhʋʋnɩ Izrɛɛlɩ ñɩma cejewee hiu nɛ naalɛ. Đɔɖɔ lɛ, mɔnkɔŋ-mɩ yaʋ nɛ ma nɛ mɩ ɖɩcaɣ nɛ ɖɩtɔɔ nɛ ɖɩñɔɔ men-Kewiyaɣ taa.»
LUK.22.31	Peeɖe Yesu heyi Pɩyɛ se: «Siimɔɔ! Siimɔɔ! Tɩlɩ se Satanɩ pɔzɩ Ɛsɔ nʋmɔʋ se ɛtakɩ-mɩ ɛzɩ pafalʋʋ mɩla yɔ nɛ ɛna. 
LUK.22.32	Ɛlɛ́, mɛnsɛ Ɛsɔ ñɔ-yɔɔ se ŋtaalesi lidaʋ ŋgʋ́ ŋwɛnɩ mɔ-yɔɔ yɔ. Ŋkɔm ŋpɩsɩnɩ mɔ-yɔɔ lɛ, ŋla nɛ ña-taabalaa kpa ɖoŋ.» 
LUK.22.33	Peeɖe Pɩyɛ cosi-i se: «Kɩpaɣlʋ! Mɛntɛm man-tɩ ñɔɔzʋʋ. Paa salaka yɔ, paɖʋ ma nɛ ŋ nɛ yee sɩm yɔ, ma nɛ ŋ ɖɩsɩ.» 
LUK.22.34	Ɛlɛ́, Yesu heyi-i se: «Pɩyɛ! Meheyiɣ-ŋ se: pʋcɔ kalɩmɔʋ koo sɔnɔ lɛ, ŋkpɛzɩɣ tam naadozo se ŋtasɩm-m.»
LUK.22.35	Pʋwayɩ lɛ, Yesu pɔzɩ-wɛ se: «Maatiyuu-mɩ ndaakpasɩ, ɩtɔɖɔkɩ liidiye yaa huyuu yaa naataŋgbala yɔ, nabʋyʋ tɛɖɩ-mɩ yaa we?» Pocosi-i se: «Aayɩ, nabʋyʋ tɛtɛɖɩ-ɖʋ.» 
LUK.22.36	Peeɖe eheyi-wɛ se: «Lɛɛlɛɛyɔ lɛ, weyi ɛwɛnɩ liidiye yɔ, pʋwɛɛ se ɛ́ɖɔ́kɩ-ɖɩ. Weyi ɛwɛnɩ huyuu yɔ, ɛ́lɛ́ ɛkpaɣ-kʋ. Weyi ɛfɛyɩnɩ sɩɣa kɩɖaɣlaɣ yɔ, ɛpɛdɩ e-toko nɛ ɛyabɩ-kɛ. 
LUK.22.37	Mbʋ́ pʋyɔɔ yɔ, mankaɖɩɣ-mɩ se pʋwɛɛ se pɩtɩŋnɩ mɔ-yɔɔ nɛ tɔm ndʋ́ paama Ɛsɔtɔm Takayaɣ taa yɔ, tɩla. Ńdʋ́ lɛ se: ‹Azaɣ́a hɛkʋ taa paɖʋʋ-ɩ.› Toovenim lɛ, mɔn-tɔm ndʋ́ paamawa yɔ, tɩlakɩ ḿbʋ́.» 
LUK.22.38	Peeɖe ɛ-tɔmkpɛlɩkɩyaa heyi-i se: «Kɩpaɣlʋ! Đɩwɛnɩ sɛsɩ kɩɖaɣlɩsɩ naalɛ.» Ɛ́lɛ́ ecosi-wɛ se: «Pɩmaɣaɣ.»
LUK.22.39	Pʋwayɩ lɛ, Yesu lɩɩ se ewoki Somiŋ Pʋʋ yɔɔ ɛzɩ etiiwokuu yɔ nɛ ɛ-tɔmkpɛlɩkɩyaa tɩŋ ɛ-wayɩ. 
LUK.22.40	Patalaa lɛ, eheyi-wɛ se: «Itendi Ɛsɔ se ɛtaayele nɛ pɩtakɩ-mɩ.» 
LUK.22.41	Eheyi-wɛ ḿbʋ́ lɛ, eyebi-wɛ nɛ eposi ɛ-tɩ pazɩ nɛ eluŋ ɛ-nɩmbɔla yɔɔ nɛ etendi Ɛsɔ se: 
LUK.22.42	«Hayɩ Man-Caa! Yee ŋtisiɣ yɔ, ŋlɩzɩ-m man-kʋñɔŋ sɔsɔʋ kʋnɛ kɩ-taa. Ɛlɛ́, la mbʋ́ ñe-liu wɛɛ yɔ, taala mbʋ́ me-liu wɛɛ yɔ.» [ 
LUK.22.43	Peeɖe Ɛsɔ tiyiyu nɔɔyʋ lɩ ɛ-yɔɔ nɛ ɛsɔzɩ-ɩ ɖoŋ. 
LUK.22.44	Paa ḿbʋ́ yɔ, Yesu laŋɩyɛ kɛwɛɛkɩ siŋŋ nɛ ɛ-ɛsɩyɛ sɛɛnɩ Ɛsɔ sɛʋ kaŋ kaŋ. Soŋaɣ kalɩ ɛ-yɔɔ ɛzɩ pʋkʋʋ ɛyʋ nɛ calɩm lɩɣ yɔ nɛ kotosuu tataa ɖoyi ɖoyi.]
LUK.22.45	Ɛtɛm Ɛsɔ sɛʋ lɛ, ɛkʋyɩ ɛpɩsɩ ɛ-tɔmkpɛlɩkɩyaa cɔlɔ nɛ ɛmaɣnɩ pɔɖɔŋ ɖou, mbʋ́ pʋyɔɔ yɔ, pɔ-hɔ pɩsaa. 
LUK.22.46	Ɛmaɣnɩ-wɛ ḿbʋ́ lɛ, ɛpɔzɩ-wɛ se: «Ɛbɛ laba nɛ iɖou ḿbʋ́? Ɩkʋyɩ itendi Ɛsɔ se ɛtaayele nɛ pɩtakɩ-mɩ.»
LUK.22.47	Yesu yɔɔdaɣ ḿbʋ́ lɛ, Yudaasɩ weyi ɛkɛ ɛ-tɔmkpɛlɩkɩyaa hiu nɛ naalɛ taa lɛlʋ yɔ, ɛɖɛɛ ɛyáa samaɣ nakɛyɛ nɔɔ nɛ ɛ nɛ wɛ patalɩ. Patalaa lɛ, ewolo se ɛmʋzɩ ɛ-laɣzaɣ yɔɔ. 
LUK.22.48	Peeɖe Yesu pɔzɩ-ɩ se: «Yudaasɩ! Laɣzaɣ yɔɔ mʋzʋʋ ŋwɩlɩɣnɩ koyindinaa se pakpa Ɛyʋ Pɩyalʋ ma naa we?» 
LUK.22.49	Yesu tɔmkpɛlɩkɩyaa mbá pɛwɛ ɛ-cɔlɔ yɔ, pana mbʋ́ ɛyáa ḿbá pacaɣ labʋ yɔ lɛ, pɔpɔzɩ-ɩ se: «Kɩpaɣlʋ! Đɩsɔbɩ-wɛ sɛsɩ naa we?» 
LUK.22.50	Kpaagbaa ḿbʋ́ lɛ, pa-taa lɛlʋ sɛtɩ cɔjɔnaa ñʋʋdʋ tʋmlaɖʋ nesi kɩbanzɩ nɩŋgbaŋʋʋ. 
LUK.22.51	Ɛlɛ́, Yesu heyi-wɛ se: «Iyele ḿbʋ́, pɩmaɣaɣ.» Peeɖe etukuni nɩŋgbaŋʋʋ ŋ́gʋ́ ku-lone taa nɛ kɩpɩsɩ ɛzɩ kɩɩwɛʋ yɔ. 
LUK.22.52	Pʋwayɩ lɛ, Yesu pɔzɩ cɔjɔnaa sɔsaa nɛ Ɛsɔ ɖɩɣa yɔɔ cɔnɩyaa ñʋndɩnaa nɛ Yuda ñɩma sɔsaa mbá powobi-i kpaʋ yɔ se: «Ma mɩ́lʋ́ nɛ ɩkɔɔ se ɩkpaɣ-m nɛ sɛsɩ kɩɖaɣlɩsɩ nɛ pɔla naa we? 
LUK.22.53	Ma nɛ mɩ ɖɩɩwɛ Ɛsɔ ɖɩɣa taa kɩyakɩŋ tɩŋa, ɛlɛ́ mɩ-taa nɔɔyʋ taañɩnɩ se ɛkpa-m. Ɛlɛ́, lɛɛlɛɛyɔ, mɩ nɛ cɩkpɛndʋʋ tɛɛ wiyaʋ mɩ-alɩwaatʋ talɩna yɔ.»
LUK.22.54	Yesu tɛm yɔɔdʋʋ ḿbʋ́ lɛ, pakpa-ɩ se powokini-i cɔjɔnaa ñʋʋdʋ tɛ nɛ Pɩyɛ tɩŋɩɣ pa-wayɩ, ɛlɛ́, eeposini-wɛ. 
LUK.22.55	Ɛtalaa lɛ, ɛmaɣnɩ paɖʋ miŋ taɣ hɛkʋ taa nɛ ewolo ɛcaɣ mbá pohoyaɣ miŋ ɛnʋ yɔ pɔ-cɔlɔ. 
LUK.22.56	Pɩkɛdaa lɛ, tiyiyu halʋ ñɩnʋ nɔɔyʋ na-ɩ nɛ ɛcɔnɩ-ɩ pɩŋŋ nɛ ɛtɔ se: «Abalʋ ɛnɛ, ɛtɩŋaɣ Yesu wayɩ ɖɔɖɔ!» 
LUK.22.57	Peeɖe Pɩyɛ kpɛzaa se: «Halʋ ña! Mantasɩm-ɩ kaʋ.» 
LUK.22.58	Pɩlabɩ fele lɛ, abalʋ nɔɔyʋ na-ɩ ɖɔɖɔ nɛ ɛ́lɛ́ tɔ se: «Ña ɖɔɖɔ, ŋkɛ ɛyáa panɛ pa-taa lɛlʋ.» Ɛlɛ́, Pɩyɛ cosi-i se: «Aayɩ! Mɛnfɛyɩ pa-taa.» 
LUK.22.59	Pɩtasɩ labʋ ɛzɩ ñɩ́ɣ́yʋ́ʋ kʋɖʋmʋʋ yɔ lɛ, abalʋ lɛlʋ yɔɔdɩnɩ abalɩtʋ se: «Abalʋ ɛnɛ, ɛtɩŋaɣ Yesu wayɩ toovenim, mbʋ́ pʋyɔɔ yɔ, ɛkɛ Galilee tʋ.» 
LUK.22.60	Ɛlɛ́, Pɩyɛ cosi-i se: «Abalʋ ña! Mantasɩ tɔm ndʋ́ ŋcaɣ yɔɔdʋʋ yɔ. Ɛtɩyɔɔdaɣ ḿbʋ́ lɛ, kalɩmɔʋ koo.» 
LUK.22.61	Kuko ḿbʋ́ lɛ, Kɩpaɣlʋ kisi nɛ ɛcɔnɩ Pɩyɛ nɛ ɛ́lɛ́ tɔzɩ tɔm ndʋ́ eeheyi-i se: «Pʋcɔ kalɩmɔʋ koo sɔnɔ lɛ, ŋkpɛzɩɣ tam naadozo se ŋtasɩm-m» yɔ tɩ-yɔɔ. 
LUK.22.62	Peeɖe ɛkʋyaa ɛlɩɩ nɛ ewili ɛzɩ pɛcɛbɩ e-liu tɛɛ yɔ.
LUK.22.63	Ɛyáa mbá pɔɖɔkɩ Yesu yɔ, powoŋaɣ-ɩ nɛ pamakɩ-ɩ. 
LUK.22.64	Pohuuzuu ɛ-ɛsɛ yɔɔ nɛ pamakɩ-ɩ nɛ pɔpɔzʋʋ-ɩ se: «Kpeɣ se amabɩ-ŋ?» 
LUK.22.65	Paatʋ-ɩ ɖɔɖɔ siŋŋ.
LUK.22.66	Tɛʋ fema lɛ, Yuda ñɩma sɔsaa nɛ pa-paɣtʋ wɩlɩyaa nɛ cɔjɔnaa sɔsaa pekpeɣli ɖama se powoni Yesu pɔ-tɔm hʋyaa cɔlɔ. 
LUK.22.67	Powoni-i lɛ, pɔpɔzɩ-ɩ se: «Heyi-ɖʋ nɛ ɖɩna se ña lɛ Weyi Ɛsɔ Lɩzaa Yɔ yaa we?» Peeɖe Yesu cosi-wɛ se: «Paa meheyi-mɩ yɔ, iitisiɣni-m. 
LUK.22.68	Paa mɔnpɔzɩ-mɩ natʋyʋ yɔ, iicosuu-m ɖɔɖɔ. 
LUK.22.69	Ɛlɛ́, pɩkpaɣʋnɩ lɛɛlɛɛyɔ yɔ, Ɛyʋ Pɩyalʋ cakɩ lone kɩbanɖɛ taa Ɛsɔ Đoŋ Tɩŋa Tʋ cɔlɔ.» 
LUK.22.70	Peeɖe pɔpɔzɩ-ɩ patɩŋa se: «Yee ḿbʋ́ ŋkɛ Ɛsɔ Pɩyalʋ?» Ecosi-wɛ se: «Ɩyɔɔdɩ camɩyɛ, ma lɛ ɛnʋ.» 
LUK.22.71	Ecosi-wɛ ḿbʋ́ lɛ, pɔtɔ se: «Ɛbɛ yɔɔ ɖɩtasɩɣ ñɩnʋʋ aseɣɖe tɩnaa yɔ? Pɩlɩ ɛ-nɔɔ taa nɛ ɖa-maɣmaɣ ɖɩnɩɩ.»
LUK.23.1	Pʋwayɩ lɛ, pakʋyɩ patɩŋa nɛ pakpaɣ Yesu nɛ powoni-i Room wiyaʋ Pilaatɩ tɛ. 
LUK.23.2	Patana-ɩ lɛ, papazɩ ɛ-tɔm kʋʋ Pilaatɩ cɔlɔ se: «Đɩkpa abalʋ ɛnɛ, ɛɖʋzʋʋ ɖɛ-ɛyáa nɛ eheyiɣ-wɛ se pataahɛyɩ Room wiyaʋ sɔsɔ lambuu. Halɩ ɛtɔm se ɛnʋ lɛ wiyaʋ sɔsɔ Weyi Ɛsɔ Lɩzaa Yɔ.» 
LUK.23.3	Peeɖe Pilaatɩ pɔzɩ-ɩ se: «Ña lɛ Yuda ñɩma wiyaʋ sɔsɔ naa we?» Yesu cosi-i se: «Ñɔyɔɔdʋʋnɩ ḿbʋ́.» 
LUK.23.4	Ɛlɛ́, Pilaatɩ heyi Cɔjɔnaa sɔsaa nɛ ɛyáa samaɣ ŋgá kɛwɛ peeɖe yɔ se: «Maanaɣ ɛzaɣ́tʋ ndʋ́ abalʋ ɛnɛ ɛlaba nɛ pʋwɛɛ se mankʋ ɛ-tɔm yɔ.» 
LUK.23.5	Ɛyɔɔdɩ ḿbʋ́ lɛ, pɔ-nɔsɩ tɛzɩ kpaʋ ɖoŋ se: «Ɛnʋ wɩlɩɣnɩ ɛyáa se palɩɩ awiya wayɩ. Ɛpazɩnɩ Galilee egeetiye taa nɛ ɛtɩŋnɩ Yudee ñɩnɖɛ tɩŋa taa nɛ ɛkɔɔ ɛtalɩ cɩnɛ lɛɛlɛɛyɔ.»
LUK.23.6	Pɔyɔɔdɩ ḿbʋ́ lɛ, Pilaatɩ pɔzɩ-wɛ se: «Abalʋ ɛnʋ ɛkɛ Galilee tʋ naa we?» 
LUK.23.7	Ɛlɛ́, peheyi-i se ɛ-tɛ lɛ peeɖe. Pʋ-yɔɔ ɛtɔm se powoni-i Eroodi cɔlɔ, mbʋ́ pʋyɔɔ yɔ, ɛnʋ cɔŋaɣnɩnɩ egeetiye ńɖɩ́ ɖɩ-yɔɔ. Ŋgʋ́, ɛɛwɛ Yeruusalɛm alɩwaatʋ ńdʋ́ tɩ-taa.
LUK.23.8	Patanɩ Yesu lɛ, Eroodi na-ɩ nɛ ɛ-laŋɩyɛ hʋlʋmɩ. Mbʋ́ pʋyɔɔ yɔ, ɛɛnɩ ɛ-tɔm nɛ ɛñɩnɩɣ ɖooo lɔŋ se ɛna-ɩ nɛ ɛla hama lakasɩ nasɩyɩ nɛ ɛna. 
LUK.23.9	Peeɖe ɛpɔzɩ-ɩ tɔm sakɩyɛ, ɛlɛ́, etocosi-i natʋyʋ. 
LUK.23.10	Cɔjɔnaa sɔsaa nɛ paɣtʋ wɩlɩyaa paawɛ peeɖe ɖɔɖɔ nɛ paba tɛzɩ ɛ-yɔɔ kʋyʋʋ kaŋ kaŋ. 
LUK.23.11	Ɛlɛ́, Eroodi nɛ ɛ-sɔɔjanaa powoŋ Yesu nɛ pɛpɛŋ-ɩ tɛtɛ nɛ posuu-i ñɩɣlɩ́m toko. Ḿbʋ́ palabɩ-ɩ nɛ papɩsɩnɩ-ɩ Pilaatɩ cɔlɔ. 
LUK.23.12	Kɩyakʋ ŋ́gʋ́ Eroodi nɛ Pilaatɩ peceɣa. Piyele pataanaɣ ɖama nɛ ɛsɩyɛ.
LUK.23.13	Papɩsɩnɩ Yesu Pilaatɩ tɛ lɛ, ɛ́lɛ́ kpeɣli cɔjɔnaa sɔsaa nɛ awiya nɛ ɛyáa samaɣ 
LUK.23.14	nɛ eheyi-wɛ se: «Ɩkɔnɩ abalʋ ɛnɛ mɔn-cɔlɔ nɛ iheyi-m se ɛɖʋzʋʋ ɛyáa. Ŋgʋ́, mɔnpɔzɩ-ɩ tɔm mɩ-ɛsɩndaa lɛ, mantana mbʋ́ ɩtɔŋ se ɛwɛɛkaa yɔ pɩ-taa nabʋyʋ kpem. 
LUK.23.15	Eroodi ɖɔɖɔ ñatana mbʋ́ ɛwɛɛkaa yɔ. Pʋ-yɔɔ ɛtɔm se papɩsɩnɩ-ɩ mɔn-cɔlɔ cɩnɛ. Toovenim lɛ, abalʋ ɛnɛ, ɛtala mbʋ́ pʋpɔzʋʋ se pakʋ-ɩ yɔ. 
LUK.23.16	Pʋ-yɔɔ lɛ, meyeki-i. Ɛlɛ́, pʋwɛɛ se polu-i agbazɛɛ nɛ pʋcɔ ɛɖɛɛ.» [ 
LUK.23.17	Ŋgʋ́, paa Paska Kazandʋ ndʋ́ lɛ, pɩɩkɛnɩ Pilaatɩ kɩcɛyʋʋ se ɛlɩzɩ salaka tʋ weyi ɛyáa samaɣ sɔɔlaa yɔ.] 
LUK.23.18	Pʋ-yɔɔ patɩŋa pamabɩ kubusi se: «Kʋ abalʋ ɛnɛ! Lɩzɩ-ɖʋ Baraabaasɩ!» 
LUK.23.19	Ŋgʋ́, paaɖʋ ɛ́lɛ́ salaka se ɛhɔyɩ ñaɖʋʋ nakʋyʋ tɛtʋ taa nɛ ɛtɛ ɛkʋ ɛyʋ nɔɔyʋ.
LUK.23.20	Pilaatɩ caɣaɣ se eyele Yesu lɛ, ɛtasɩ ɛyáa samaɣ heyuu se: «Mantana mbʋ́ abalʋ ɛnɛ ɛwɛɛkaa kpem yɔ.» 
LUK.23.21	Ɛlɛ́, patɩŋa pama kubusi se: «Kam-ɩ kaamaŋkaɣ yɔɔ! Kam-ɩ kaamaŋkaɣ yɔɔ!» 
LUK.23.22	Pilaatɩ tasɩ-wɛ pɔzʋʋ tozo ɖeɖe se: «Ɛlɛ́, ɛbɛ kpem ɛwɛɛkaa? Mantana mbʋ́ ɛwɛɛkaa nɛ pʋpɔzʋʋ se pakʋ-ɩ yɔ. Pʋ-yɔɔ lɛ, meyeki-i. Ɛlɛ́, pʋwɛɛ se polu-i agbazɛɛ nɛ pʋcɔ ɛɖɛɛ.» 
LUK.23.23	Peeɖe pɛtɛzaɣ kubusi mabʋ ɖoŋ se: «Kam-ɩ kaamaŋkaɣ yɔɔ!» Po-kobusi ɖɛ Pilaatɩ lɛ, 
LUK.23.24	ɛɖʋ se ɛlakɩ-wɛ mbʋ́ pɔpɔzɩ-ɩ yɔ. 
LUK.23.25	Pʋ-yɔɔ ɛlɩzɩ weyi pɔsɔɔlaa se ɛlɩzɩ yɔ nɛ piyele ɛcɛlɩ-wɛ Yesu se palabɩ-ɩ mbʋ́ pɔsɔɔlaa yɔ. Ŋgʋ́, weyi ɛlɩzɩ-ɩ ḿbʋ́ yɔ, paaɖʋ-ɩ salaka se ɛhɔyɩ ñaɖʋʋ nakʋyʋ nɛ ɛtɛ ɛkʋ ɛyʋ nɔɔyʋ.
LUK.23.26	Powokaɣnɩ Yesu kam lɛ, pakatɩ Siirɛɛnɩ abalʋ nɔɔyʋ, payaɣ-ɩ se Siimɔɔ. Ɛlɩnɩ tɛyɛ. Peeɖe pakpa-ɩ nɛ ɖoŋ nɛ pasʋʋ-ɩ kaamaŋkaɣ se ɛtɩŋnɩ-kɛ Yesu wayɩ.
LUK.23.27	Ɛyáa samaɣ tɩŋaɣ ɛ-wayɩ pɩtɩɩfɛyɩ. Halaa mbá paawɛ ka-taa yɔ, pakʋwaɣ pa-tɩ nɛ wiluu nɛ patɩmɩɣ ɛ-yɔɔ. 
LUK.23.28	Peeɖe Yesu kisini halaa ḿbá pɔ-yɔɔ nɛ eheyi-wɛ se: «Yeruusalɛm halaa mɩ! Ɩtaawi-m, ɛlɛ́, iwii mɩ nɛ mi-piya. 
LUK.23.29	Mbʋ́ pʋyɔɔ yɔ, alɩwaatʋ natʋyʋ kɔŋ nɛ ɛyáa tɔ se: ‹Kaalʋlɩsɩ nɛ mbá pɔtɔɖɔkɩ kaʋ yaa piya tamʋzɩ-wɛ kaʋ yɔ, pehiɣ pa-tɩ!› 
LUK.23.30	Alɩwaatʋ ńdʋ́ ɖɔɖɔ ɛyáa tendiɣ pʋŋ nɛ piyisi se: ‹Ɩkpɛzɩ ihuuzi ɖɔ-yɔɔ nɛ ɖɩsɩ.› 
LUK.23.31	Meheyiɣ-mɩ se yee palabɩ weyi ma mɛwɛ ɛzɩ tɩʋ lɛŋ ñɩŋgʋ yɔ ɛzʋnɔ lɛ, ɛzɩma paala mbá mɩ ɩwɛ ɛzɩ tɩŋ kɩwɩŋ yɔ?» 
LUK.23.32	Paakpɛndɩnɩ ɛyáa azaɣ́a naalɛ nabɛyɛ se pakʋ pa nɛ Yesu.
LUK.23.33	Patalɩ ɖenɖe payaɣ se Ñʋmbɔɔyaɣ yɔ lɛ, sɔɔjanaa ka Yesu kaamaŋkaɣ yɔɔ. Pakam ɖɔɖɔ ɛyáa azaɣ́a ḿbá peeɖe. Lɛlʋ ɛ-nɩwaŋ yɔɔ nɛ lɛlʋ ɛ-nɩmɩyɛ yɔɔ. 
LUK.23.34	Ɛlɛ́, Yesu tɔ se: «Caa! Kpeɣ-wɛ pa-kɩwɛɛkɩm, patasɩ mbʋ́ palakɩ yɔ.» Alɩwaatʋ ńdʋ́ lɛ, paɖʋwaɣ miika se patayɩ ɖama e-wondu. 
LUK.23.35	Ɛyáa samaɣ kasɩŋ peeɖe nɛ kɔcɔŋna nɛ Yuda ñɩma ñʋndɩnaa ñowoŋuu-i nɛ pɔtɔŋ se: «Yee toovenim se ɛkɛ Krɩstʋ Weyi Ɛsɔ Lɩzaa Yɔ yɔ, ɛya ɛ-maɣmaɣ ɛ-ñʋʋ ɛzɩ ɛyabʋ lɛlaa ñɩŋgʋ yɔ!» 
LUK.23.36+LUK.23.37	Sɔɔjanaa ñaawoŋ-i ɖɔɖɔ nɛ powoni-i sʋlʋm kɩñɩŋɩm nabʋyʋ se ɛñɔɔ nɛ pɔtɔŋ-ɩ se: «Yee ŋkɛ Yuda ñɩma wiyaʋ sɔsɔ yɔ, ya ña-maɣmaɣ ña-ñʋʋ!» 
LUK.23.38	Đɔɖɔ lɛ, paama tɔm nɛ paka ɛ-kaamaŋkaɣ ñʋʋ yɔɔ se: «Ɛnɛ lɛ Yuda ñɩma wiyaʋ sɔsɔ.»
LUK.23.39	Ɛyáa azaɣ́a mbá pakam ɛ nɛ wɛ yɔ, pa-taa lɛlʋ tʋʋ-ɩ se: «Pɩcaɣ ña lɛ Krɩstʋ? Ŋŋyakɩ ña-maɣmaɣ ña-ñʋʋ se ŋkpɛndɩnɩ-ɖʋ yɔ?» 
LUK.23.40	Ɛlɛ́, lɛlʋ ñakalɩ-ɩ se: «Ŋgʋ́, paɖʋ-ŋ kʋñɔŋ ɛzɩ ɛnʋ yɔ, ŋŋñaŋ Ɛsɔ?» 
LUK.23.41	Đa yɔ, pʋmʋnaa se paɖʋ-ɖʋ-kʋ ḿbʋ́ ɖa-lakasɩ kɩdɛkɛdɩsɩ yɔɔ. Ŋgʋ́ ɛnʋ yɔ, ɛtala kɩwɛɛkɩm nabʋyʋ. 
LUK.23.42	Peeɖe eheyi Yesu se: «Yesu! Ŋkɔm ñe-kewiyaɣ tɔɔʋ lɛ, ŋtɔzɩ mɔ-yɔɔ.» 
LUK.23.43	Ɛ́lɛ́ ñocosi-i se: «Toovenim lɛ, meheyiɣ-ŋ se sɔnɔ ɖeke lɛ, ma nɛ ŋ ɖiwoki Ɛsɔ cɔlɔ e-koboyaɣ taa.»
LUK.23.44+LUK.23.45	Pʋkɔma ɛzɩ wɩsɩ siɣu yɔ lɛ, puhuuzi wɩsɩ yɔɔ nɛ cɩkpɛndʋʋ yu ɛjaɖɛ kpeekpe kpemm nɛ pʋkɔɔ pɩsɩɩnɩ ɖanaɣ ñɩɣtʋ naadozo. Peeɖe pɩsaʋ sɔsɔʋ ŋgʋ́ paakaɣ Ɛsɔ ɖɩɣa taa yɔ, kɩfaɣ kɩ-hɛkʋ taa kpu. 
LUK.23.46	Ɛlɛ́, Yesu ma kubuka ɖoŋ se: «Caa! Manɖʋzɩ man-kalɩzaɣ ñe-nesi taa.» Ɛtɛm yɔɔdʋʋ ḿbʋ́ lɛ, etisi fezuu nɛ ɛhɛɛ. 
LUK.23.47	Peeɖe Room sɔɔja sɔsɔ na mbʋ́ pɩtɩŋa pɩlaba yɔ nɛ ɛsa Ɛsɔ nɛ ɛtɔ se: «Ɛnɛ, ɛɛkɛ ɛyʋ kʋtʋʋzʋ toovenim!» 
LUK.23.48	Ɛyáa samaɣ ŋgá katɩŋa kaawobi se kana ɛzɩma mbʋ́ pakaŋ Yesu yɔ, kana ḿbʋ́ lɛ, katɩmɩɣ kpem yɔɔ. 
LUK.23.49	Ɛlɛ́, Yesu ɛgbaɣdɩnaa tɩŋa nɛ halaa mbá patɩŋ-ɩ nɛ ɖooo Galilee yɔ, paba ñaasɩŋ poliŋ nɛ pɔcɔŋnɩ mbʋ́ pɩlakaɣ yɔ.
LUK.23.50+LUK.23.51	Alɩwaatʋ ńdʋ́ tɩ-taa lɛ, Yuda ñɩma tɔm hʋyaa sɔsaa taa nɔɔyʋ kɛwɛ peeɖe, payaɣ-ɩ se Yozɛɛfʋ. Ɛ-tɛ lɛ Ariimatee, Yudee egeetiye taa. Ɛ-lɩmaɣza kɛwɛ ndɩ nɛ tɔm hʋyaa lɛlaa. Mbʋ́ pʋyɔɔ yɔ, ɛtaatisiɣ se pakʋ Yesu. Ɛɛkɛ ɛyʋ kʋtʋʋzʋ siŋŋ nɛ ɛwɛɛ Ɛsɔ Kewiyaɣ ɖaŋʋʋ yɔɔ. 
LUK.23.52	Ɛnʋ wobina ɛna Pilaatɩ nɛ etendi-i se yee etisiɣ yɔ, ɛcɛlɩ-ɩ Yesu nɛ ewoni epi. 
LUK.23.53	Ɛ́lɛ́ ha-ɩ nɔɔ lɛ, ewolo etisi-i kaamaŋkaɣ yɔɔ nɛ ɛhɔkɩ-ɩ pɩsaʋ kʋhʋlʋmʋʋ nakʋyʋ taa nɛ ewoni-i epi pɩlaʋ ŋgʋ́ pɛcɛsɩ ɛwaɣ taa nɛ petepimdi nɔɔyʋ kɩ-taa yɔ kɩ-taa. 
LUK.23.54	Pɩɩkɛ kemeɣa nakɛyɛ wiye, kifeŋaɣ kɩyakʋ kɩhɛzʋʋ.
LUK.23.55	Halaa mbá paatɩŋ Yesu nɛ ɖooo Galilee yɔ, patɩŋ Yozɛɛfʋ nɛ powolo pana pɩlaʋ nɛ ɛzɩma mbʋ́ pɛhɛzɩ Yesu yɔ. 
LUK.23.56	Pana ḿbʋ́ lɛ, papɩsɩ se pañɩnɩ num ndɩ ndɩ nɛ tɩlaaɖɩnaa nɛ powoni pataa-ɩ. Ɛlɛ́, paahɛzɩ kɩyakʋ kɩhɛzʋʋ wiye ɛzɩ paɖʋʋ paɣtʋ taa yɔ nɛ pʋcɔ powolo.
LUK.24.1	Kujuka wiye tanaŋ tɛɛ cu lɛ, halaa ḿbá pakpaɣ num ndɩ ndɩ nɛ tɩlaaɖɩnaa mbá paañɩnaa yɔ se powoki pɩlaʋ yɔɔ. 
LUK.24.2	Patalaa lɛ, pamaɣnɩ patʋlɩ pɩyɛ nɖɩ́ paaɖɩɣ pɩlaʋ nɔɔ yɔ. 
LUK.24.3	Pasʋ kɩ-taa lɛ, patana Kɩpaɣlʋ Yesu tomnaɣ. 
LUK.24.4	Ɛlɛ́, pɩɖɩɣzɩ-wɛ siŋŋ. Kpaagbaa ḿbʋ́ lɛ, abalaa naalɛ nabɛyɛ tɩlɩʋ pɔ-yɔɔ. Posu wondu, nɛ tɩñɩlɩzɩɣ pelu pelu. 
LUK.24.5	Peeɖe sɔɔndʋ kpa halaa ḿbá nɛ paka pɛ-ɛsɛ nɛ tɛtʋ nɛ abalaa ḿbá pɔpɔzʋʋ-wɛ se: «Pɩlabɩ ɛzɩma nɛ ɩñɩnɩɣ weyi ɛwɛnɩ ɛ-ɛsɛ yɔ ɖenɖe sɩɖaa wɛɣ yɔ? 
LUK.24.6	Ɛfɛyɩ cɩnɛ, efema. Ɩtɔzɩ tɔm ndʋ́ eeheyi-mɩ Galilee egeetiye taa se: 
LUK.24.7	pʋwɛɛ se paɖʋ Ɛyʋ Pɩyalʋ kɩwɛɛkɩm laɖaa nesi taa nɛ pakam-ɩ kaamaŋkaɣ yɔɔ nɛ ɛsɩ nɛ kɩyakɩŋ naadozo wiye lɛ, Ɛsɔ fezi-i yɔ tɩ-yɔɔ.»
LUK.24.8	Peeɖe pɔtɔzɩ tɩ-yɔɔ 
LUK.24.9	nɛ palɩɩ pɩlaʋ ŋ́gʋ́ kɩ-taa nɛ powolo pɛkɛdɩ Yesu tiyiyaa hiu nɛ kʋɖʋm nɛ ɛ-tɔmkpɛlɩkɩyaa lɛlaa tɩŋa mbʋ́ pɩtɩŋa panawa yɔ. 
LUK.24.10	Halaa ḿbá lɛ: Magdala Maarɩɩ nɛ Yaanɩ nɛ Yakubu ɖoo Maarɩɩ. Halaa lɛlaa mbá paawobi peeɖe ɖɔɖɔ yɔ, peheyi Yesu tiyiyaa ḿbá ɖɔɖɔ ḿbʋ́. 
LUK.24.11	Ɛlɛ́, pakpaɣ-tʋ se tɩkɛ kɩmɛlɛndʋ tɔm nɛ petetisi-tʋ. [ 
LUK.24.12	Paa ḿbʋ́ yɔ, Pɩyɛ ñaakʋyaa ɛkpaɣ seya nɛ ewolo pɩlaʋ yɔɔ. Ɛtalaa eluŋ nɛ ewili kɩ-taa lɛ, ɛnaɣ pɩsaŋ weyi paahɔkɩ-ɩ ɩ-taa yɔ i-ɖeke. Peeɖe pɩlabɩ-ɩ piti pɩŋŋ nɛ mbʋ́ pɩtɩŋa payɩ pɩlaba yɔ nɛ ɛpɩsɩ ekpe.]
LUK.24.13	Kɩyakʋ kʋɖʋmʋʋ ŋ́gʋ́ ki-wiye Yesu tɔmkpɛlɩkɩyaa naalɛ kʋyaa se powoki tɛtʋ cikpetu ndʋ́ payaɣ se Emayuusɩ yɔ tɩ-taa. Tiiposini Yeruusalɛm ɛzɩ kiloomɛtanaa hiu nɛ kʋɖʋm yɔ. 
LUK.24.14	Pɛɖɛɣaɣ lɛ, pɔyɔɔdʋʋ mbʋ́ pɩtɩŋa pɩlaba yɔ pʋ-tɔm. 
LUK.24.15	Pɔyɔɔdaɣnɩ ɖama ḿbʋ́ lɛ, Yesu ɖɔ nɛ ewolo pɔ-cɔlɔ nɛ ɛ nɛ wɛ pɛɖɛɣ. 
LUK.24.16	Ɛlɛ́, patasɩm-ɩ, mbʋ́ pʋyɔɔ yɔ, piihuuzi pɛ-ɛsɛ yɔɔ. 
LUK.24.17	Peeɖe ɛpɔzɩ-wɛ se: «Tɔm ndʋ́ ɩyɔɔdʋʋnɩ ɖama nʋmɔʋ taa ḿbʋ́?» Ɛpɔzɩ-wɛ ḿbʋ́ lɛ, pasɩŋnɩ ɛsɛñɩŋɩyɛ 
LUK.24.18	nɛ pa-taa weyi payaɣ se Kleyoopaasɩ yɔ, ɛpɔzɩ-ɩ se: «Ɛzɩ ñe-ɖeke koŋ ŋwɛnɩ Yeruusalɛm nɛ ŋtanɩɩ mbʋ́ pɩtɩŋa payɩ pɩlabɩ peeɖe kɩyakɩŋ ɩnɛ ɩ-taa yɔ?» 
LUK.24.19	Ɛlɛ́, ɛpɔzɩ-wɛ se: «Ɛbɛ laba tɛ?» Pocosi-i se: «Ɛzɩ ŋtanɩɩ mbʋ́ pɩlabɩ Nazarɛɛtɩ tʋ Yesu yɔ? Ɛɛkɛ náyʋ nɛ ɛlakɩ tʋma nɛ ɛyɔɔdʋʋ tɔm nɛ abalɩtʋ Ɛsɔ nɛ ɛyáa tɩŋa pɛ-ɛsɩndaa. 
LUK.24.20	Ɛlɛ́, ɖɔ-cɔjɔnaa sɔsaa nɛ ɖa-ñʋndɩnaa pakpa-ɩ pɛcɛlɩ nɛ pakʋ ɛ-tɔm nɛ pakam-ɩ kaamaŋkaɣ yɔɔ nɛ ɛsɩ. 
LUK.24.21	Ŋgʋ́, ɖɩtaɣaɣ liu se ɛnʋ kɔŋnɩ yabʋ Izrɛɛlɩ ñɩma ñʋʋ. Ɛlɛ́, pɩtɛm labʋ kɩyakɩŋ naadozo yɔ, pɩtɩŋa pɩlabʋ ḿbʋ́ yɔ. 
LUK.24.22	Meheyiɣ-mɩ se ɖa-taa halaa nabɛyɛ yeba nɛ pɩɖɩɣzɩ-ɖʋ pɩŋŋ. Pakʋyɩ tanaŋ kʋnɛ kɩ-tɛɛ cu nɛ powolo pasʋʋ pɩlaʋ taa 
LUK.24.23	ɛlɛ́, patana e-tomnaɣ. Peeɖe papɩsaa peheyi-ɖʋ se Ɛsɔ tiyiyaa lɩ pɔ-yɔɔ nɛ peheyi-wɛ se efema. 
LUK.24.24	Pɔyɔɔdɩ ḿbʋ́ lɛ, ɖa-taa lɛlaa wolo pewili pɩlaʋ taa nɛ pamaɣnɩ ɛzɩ paaheyuu-ɖʋ yɔ. Patana Yesu.» 
LUK.24.25	Peeɖe Yesu heyi-wɛ se: «Kɩmɛlɛmɩŋ mɩ! Pɩlabɩ ɛzɩma mɩ-laŋa wɛɛ kpɩzɩŋ nɛ iitisiɣ tɔm ndʋ́ náyaa kɔyɔɔdaa yɔ? 
LUK.24.26	Pɩtaawɛɛ se Weyi Ɛsɔ Lɩzaa Yɔ, ɛtɔɔ kʋñɔŋ ḿbʋ́ nɛ pʋcɔ ɛsʋʋ e-koboyaɣ taa yaa we?» 
LUK.24.27	Pʋwayɩ lɛ, ɛkɛdɩ-wɛ ɖenɖe ɖenɖe paama ɛ-tɔm Ɛsɔtɔm Takayaɣ taa yɔ nɛ ɛlɩzɩ-wɛ tɩ-tɔbʋʋ. Ɛpazɩnɩ Mooyiizi takayɩsɩ nɛ ɛkɔɔ ɛtɛzɩnɩ náyaa ñɩnzɩ tɩŋa.
LUK.24.28	Pɔñɔtɩnɩ tɛtʋ ndʋ́ powokaɣ tɩ-taa yɔ lɛ, Yesu la ɛzɩ ɛɖɛɣ poliŋ yɔ. 
LUK.24.29	Ɛlɛ́, pɛcɛyɩ-ɩ se: «Kɔɔ ɖa nɛ ŋ ɖɩsʋʋ cɩnɛ. Mbʋ́ pʋyɔɔ yɔ, ɖanaɣ ɖanaa nɛ pɩcaɣ yuu.» Peeɖe ewoba nɛ ɛ nɛ wɛ pɛwɛɛ. 
LUK.24.30	Pɩkɛdaa lɛ, ɛ nɛ wɛ pacaɣ tɔɔnaɣ ɖɩtɔɔyɛ nɛ ɛkpaɣ tindine nɛ ɛsɛɛ ɖɩ-yɔɔ Ɛsɔ nɛ ɛcɩyɩ-ɖɩ nɛ ɛcɛlɩ-wɛ. 
LUK.24.31	Peeɖe pɩcɛbɩ pɛ-ɛsɛ yɔɔ nɛ pasɩm-ɩ. Ɛlɛ́, ɛmʋʋ pɛ-ɛsɩndaa. 
LUK.24.32	Pɩlabɩ ḿbʋ́ lɛ, pɔyɔɔdɩnɩ ɖama se: «Naze ḿbʋ́ eheyaɣ-ɖʋ Ɛsɔtɔm nʋmɔʋ taa nɛ ɛlɩzɩɣ-ɖʋ tɩ-tɔbʋʋ nɛ ɖa-laŋa hʋlʋmʋʋ pɩtɩɩfɛyɩ!»
LUK.24.33	Kpaagbaa ḿbʋ́ lɛ, pakʋyɩ papɩsɩ Yeruusalɛm nɛ pamaɣnɩ tiyiyaa ḿbá pe-hiu nɛ kʋɖʋm nɛ pa-taabalaa. Paakpeɣlaa 
LUK.24.34	nɛ pɔtɔŋ se: «Kɩpaɣlʋ fema toovenim nɛ ɛlɩzɩ ɛ-tɩ ɛwɩlɩ Siimɔɔ.» 
LUK.24.35	Peeɖe ɛ-tɔmkpɛlɩkɩyaa ḿbá pa-naalɛ pɛkɛdɩ-wɛ mbʋ́ pɩtɩŋa pɩlabɩ-wɛ nʋmɔʋ taa yɔ, nɛ ɛzɩma mbʋ́ paasɩm-ɩ alɩwaatʋ ndʋ́ ɛcɩyaɣ tindine yɔ.
LUK.24.36	Pɛkɛdaɣ-wɛ ḿbʋ́ lɛ, Yesu lɩɩ pɔ-yɔɔ [nɛ eheyi-wɛ se: «Ɩwɛɛ laŋhɛzɩyɛ taa.»] 
LUK.24.37	Peeɖe sɔɔndʋ kpa-wɛ pɩŋŋ, mbʋ́ pʋyɔɔ yɔ, paasɩm se ñazɩñazʋʋ nakʋyʋ. 
LUK.24.38	Ɛlɛ́, ɛpɔzɩ-wɛ se: «Ɛbɛ yɔɔ piliɣtiɣ-mɩ ḿbʋ́ nɛ ɩpʋtʋʋ mɩ-taa? Ɛbɛ lakɩ-mɩ? 
LUK.24.39	Ɩcɔnɩ me-nesi nɛ ma-naŋgbanzɩ nɛ ɩna. Toovenim lɛ, ma! Itukuni-m nɛ ɩna, mɩ-maɣmaɣ ɩtɛm sɩm se ñazɩñazʋʋ fɛyɩnɩ tomnaɣ ɛzɩ ma yɔ.» [ 
LUK.24.40	Ɛyɔɔdɩ ḿbʋ́ lɛ, ɛwɩlɩ-wɛ e-nesi nɛ ɛ-naŋgbanzɩ.] 
LUK.24.41	Ɛlɛ́, ɛzɩma mbʋ́ pa-laŋa kahʋlʋmaa siŋŋ nɛ pɩlabɩ-wɛ piti yɔ, pʋ-yɔɔ lɛ, patapɩzɩ pɛwɛnɩ lidaʋ ɛ-yɔɔ kpaagbaa. Peeɖe ɛpɔzɩ-wɛ se: «Ɩwɛnɩ tɔɔnaɣ nakɛyɛ cɩnɛ yaa we?» 
LUK.24.42	Peeɖe pɛcɛlɩ-ɩ kpakpayaɣ ŋgá pɔhɔbɩ-kɛ yɔ ke-titiɖe 
LUK.24.43	nɛ ɛmʋ-ɖɩ ɛtɔɔ pɛ-ɛsɩndaa. 
LUK.24.44	Ɛlɛ́, eheyi-wɛ se: «Mbʋ́ pʋ-tɔm maaheyi-mɩ alɩwaatʋ ndʋ́ ma nɛ mɩ ɖɩɩwɛɛ yɔ, ḿbʋ́ labɩnɩ ɛzʋnɔ yɔ. Mbʋ́ pʋyɔɔ yɔ, pɩɩwɛɛ se mɔn-tɔm ndʋ́ tɩtɩŋa paama Mooyiizi nɛ náyaa nɛ keɣsi maɖaa pa-takayɩsɩ taa yɔ, tɩla.» 
LUK.24.45	Peeɖe ekuli pa-lɩmaɣza yɔɔ se panɩɩ Ɛsɔtɔm Takayaɣ taa tɔm tɔbʋʋ 
LUK.24.46	nɛ eheyi-wɛ se: «Ndʋ́ pama ka-taa yɔ lɛ se pʋwɛɛ se Weyi Ɛsɔ Lɩzaa Yɔ, ɛtɔɔ kʋñɔŋ nɛ ɛsɩ nɛ pepim-i. Kɩyakʋ naadozo ñɩŋgʋ wiye lɛ, pefezi-i nɛ ɛlɩɩnɩ pɩlaʋ taa. 
LUK.24.47	Pʋwɛɛ ɖɔɖɔ se posusini ɛ-nɔɔ ajɛya kpeekpe taa ɛyáa se pɛlɛɣzɩ wɛtʋ nɛ Ɛsɔ kpeɣ-wɛ pa-kɩwɛɛkɩm. Ɛlɛ́, pʋwɛɛ se papazɩnɩ Yeruusalɛm. 
LUK.24.48	Mɩ lɛ mbʋ́ pɩlaba yɔ pɩ-aseɣɖe tɩnaa. 
LUK.24.49	Meheyiɣ-mɩ se ma lɛ, mentiyiɣni-mɩ ɖoŋ weyi man-Caa ɖʋwa se ɛhaɣ-mɩ yɔ. Ɛlɛ́, pʋwɛɛ se ɩcaɣ Yeruusalɛm nɛ pʋkɔɔ pɩsɩɩnɩ alɩwaatʋ ndʋ́ ɖoŋ ɛnʋ etibi mɩ-yɔɔ yɔ.»
LUK.24.50	Pʋwayɩ lɛ, Yesu woni-wɛ Betaanii tɛtʋ cɔlɔ. Peeɖe ɛkpazɩ e-nesi nɛ ɛwazɩɣ pɔ-yɔɔ. 
LUK.24.51	Ɛwazaɣ pɔ-yɔɔ ḿbʋ́ lɛ, pʋkʋsɩ-ɩ pɔ-cɔlɔ peeɖe yem nɛ pɩkpazɩ-ɩ ɛsɔdaa. 
LUK.24.52	Peeɖe poluŋaa nɛ paɖʋ-ɩ hɩɖɛ nɛ pacaŋ papɩsɩ Yeruusalɛm nɛ laŋhʋlʋmɩyɛ pɩtɩɩfɛyɩ 
LUK.24.53	nɛ powoki Ɛsɔ ɖɩɣa taa paa ɖooye nɛ pasaŋ Ɛsɔ.
JHN.1.1	Pʋcɔ Ɛsɔ pazɩ kedeŋa labʋ lɛ, weyi payaɣ se Tɔm yɔ, ɛɛwɛɛ. Ɛɛwɛ Ɛsɔ cɔlɔ, ɛnʋ lɛ Ɛsɔ. 
JHN.1.2	Ɛɛwɛ Ɛsɔ cɔlɔ nɛ pʋcɔ ɛ́lɛ́ la kedeŋa. 
JHN.1.3	Ɛ-yɔɔ Ɛsɔ tɩŋnaa nɛ ɛla pɩtɩŋa payɩ. Nabʋyʋ fɛyɩ se Ɛsɔ labɩ-pʋ nɛ ɛtatɩŋnɩ ɛ-yɔɔ. 
JHN.1.4	Ɛ-cɔlɔ wezuu wɛɛ nɛ kiyeki se ɛyáa ɛwɛɛ ñalɩmɩyɛ taa. 
JHN.1.5	Ñalɩmɩyɛ lakɩ nɛ pɩnaɣ cɩkpɛndʋʋ taa, ɛlɛ́ cɩkpɛndʋʋ tetisi ñalɩmɩyɛ ńɖɩ́ ɖɩ-tɔm.
JHN.1.6	Nakʋyʋ wiye Ɛsɔ tiyi abalʋ nɔɔyʋ, payaɣ-ɩ se Yohanɛɛsɩ
JHN.1.7	Etiyi-i se ɛlɩzɩ ñalɩmɩyɛ ńɖɩ́ ɖɩ-aseɣɖe nɛ ɛyáa wɛnɩ lidaʋ ɖɩ-yɔɔ. 
JHN.1.8	Yohanɛɛsɩ ɛnʋ, pɩtɛkɛ ɛ-tɩ tɩŋa lɛ ñalɩmɩyɛ. Ɛlɛ́, ɛkɔm se ɛlɩzɩ ñalɩmɩyɛ aseɣɖe. 
JHN.1.9	Ńɖɩ́ lɛ ñalɩmɩyɛ siŋŋ, ɖɩkɔm kedeŋa yɔɔ se ɖɩñalɩ paa weyi ɛ-yɔɔ. 
JHN.1.10	Weyi payaɣ se Tɔm yɔ, ɛkɔm kedeŋa yɔɔ. Ɛ-yɔɔ Ɛsɔ tɩŋnaa nɛ ɛlabɩ-kɛ. Ɛlɛ́, kɔ-yɔɔ ñɩma tasɩm-ɩ. 
JHN.1.11	Ɛkɔm ɛ-maɣmaɣ ɛ-tɛ, ɛlɛ́, ɛ-ñɩma tamʋ-ɩ. 
JHN.1.12	Piyele mbá patɩŋa payɩ pamʋ-ɩ nɛ pɛwɛnɩ lidaʋ ɛ-yɔɔ yɔ, ɛha-wɛ ɖoŋ se papɩsɩ Ɛsɔ piya. 
JHN.1.13	Patalʋlɩ-wɛ ɛzɩ ɛyáa sɔɔlʋʋ nɛ palʋlʋʋ pe-piya yɔ. Ɛlɛ́, Ɛsɔ hanɩ-wɛ wezuu kɩfalʋʋ.
JHN.1.14	Weyi payaɣ se Tɔm yɔ, ɛpɩsɩ ɛyʋ nɛ ɛkɔɔ ɛwɛɛ ɖɛ-hɛkʋ taa. Ɛkɛ lootiye tʋ siŋŋ nɛ ɛtɛ ɛkɛ toovenim tʋ siŋŋ. Đɩna e-koboyaɣ, kɛwɛ ɛzɩ Caa Pɩyalʋ ɛgbamɩyɛ ñɩŋga yɔ.
JHN.1.15	Ɛ-yɔɔ Yohanɛɛsɩ lɩzɩ aseɣɖe nɛ ɛma kubuka se: «Ɛ-tɔm mɔyɔɔdaɣ se: ‹Ma-wayɩ lɛ, weyi ɛkɔŋ yɔ, ɛkɩlɩ-m, mbʋ́ pʋyɔɔ yɔ, ɛɛwɛɛ nɛ pʋcɔ palʋlɩ-m.› » 
JHN.1.16	Meheyiɣ-mɩ se ɛha ɖatɩŋa payɩ mbʋ́ ɛwɛna yɔ pʋ-hɔɔlʋʋ nakʋyʋ, ɛlaba ɖatɩŋa lootiye siŋŋ, nɛ ɛwɛɛ pʋ-yɔɔ paa ɖooye. 
JHN.1.17	Toovenim lɛ, Mooyiizi yɔɔ Ɛsɔ tɩŋnaa nɛ ɛɖʋ-ɖʋ paɣtʋ. Ɛlɛ́, Yesu Krɩstʋ yɔɔ ɛtɩŋnaa nɛ ɛlabɩ-ɖʋ lootiye nɛ ɛwɩlɩ-ɖʋ toovenim. 
JHN.1.18	Nɔɔyʋ tana Ɛsɔ wiɖiyi kaʋ. Ɛlɛ́, ɛ-Pɩyalʋ ɛgbamɩyɛ nɖɩ́ ɖɩ nɛ Caa pɛwɛ ɖama taa nɛ ɖɩkɛ Ɛsɔ yɔ, ńɖɩ́ wɩlɩnɩ-ɖʋ mbʋ́ Ɛsɔ kɛnaa yɔ.
JHN.1.19+JHN.1.20	Yuda ñɩma ñʋndɩnaa kʋsɩ pɔ-cɔjɔnaa nɛ Leevi liɖe taa ñɩma nɛ Yeruusalɛm nɛ petiyi-wɛ se powolo pɔpɔzɩ Yohanɛɛsɩ se: «Ña lɛ anɩ?» Ɛlɛ́, ɛlɩzɩ aseɣɖe patɩŋa pɛ-ɛsɩndaa yem kpayɩ se: «Pɩtɛkɛ ma lɛ Weyi Ɛsɔ Lɩzaa Yɔ.» 
JHN.1.21	Peeɖe patasɩ-ɩ pɔzʋʋ se: «Ña lɛ anɩ kpem? Ña lɛ Elii yaa we?» Ecosi se: «Aayɩ.» Peeɖe patasɩ-ɩ pɔzʋʋ se: «Ña lɛ náyʋ weyi ɖɩɖaŋaa yɔ yaa we?» Ecosi se: «Aayɩ.» 
JHN.1.22	Ɛlɛ́, patasɩ-ɩ pɔzʋʋ se: «Ña lɛ anɩ kpem yɔ? Heyi-ɖʋ nɛ ɖiwolo ɖiheyi mbá petiyi-ɖʋ yɔ. Ña-maɣmaɣ lɛ, ŋmaɣzɩɣ se ŋkɛ anɩ kpem?» 
JHN.1.23	Peeɖe Yohanɛɛsɩ cosi-wɛ se ma lɛ weyi náyʋ Ezaayii yɔɔdɩ ɛ-tɔm yɔ. Ɛyɔɔdaa se:
JHN.1.23	«Nɔɔyʋ susuu lakʋ taa se pɔñɔɔzɩ Kɩpaɣlʋ
JHN.1.23	nʋmɔʋ nɛ pala nɛ kʋtʋʋzɩ camɩyɛ.»
JHN.1.24	Mbá petiyi-wɛ Yohanɛɛsɩ cɔlɔ yɔ, Farɩsɩ ŋgbɛyɛ taa ñɩma kɛwɛ pa-taa. 
JHN.1.25	Paba pɔzɩnɩ-ɩ se: «Ŋtɛkɛ Weyi Ɛsɔ Lɩzaa Yɔ yaa náyʋ weyi ɖɩɖaŋaa yɔ yaa Elii lɛ, pɩlabɩ ɛzɩma nɛ ŋlakɩ ɛyáa lɩm sɔʋ sɔnzɩ?» 
JHN.1.26	Ɛlɛ́, Yohanɛɛsɩ cosi-wɛ se: «Ma lɛ, malakɩ ɛyáa lɩm sɔʋ sɔnzɩ. Ɛlɛ́, nɔɔyʋ wɛ mɩ-hɛkʋ taa, ɩtasɩm-ɩ. 
JHN.1.27	Ma-wayɩ lɛ, ɛnʋ kɔŋna. Ɛkɩlɩ-m, mantamʋna se moluŋ nɛ mɛyɛɖɩ ɛ-naataŋgbala tɔnzɩ.» 
JHN.1.28	Pʋnɛ pɩtɩŋa payɩ pɩlakaɣ tɛtʋ cikpetu ndʋ́ payaɣ se Betaanii yɔ, tɩ-taa ɖenɖe Yohanɛɛsɩ lakaɣ ɛyáa lɩm sɔʋ sɔnzɩ yɔ. Tɛtʋ ńdʋ́, tɩɩwɛ Yɔɔrdaŋ pɔɔ wayɩ.
JHN.1.29	Tɛʋ fema lɛ, Yohanɛɛsɩ na Yesu wokaɣ ɛ-cɔlɔ. Peeɖe eheyi ɛyáa se: «Ɩna Ɛsɔ Heɣa. Ŋ́gá mʋʋnɩ ɛyáa tɩŋa payɩ kɩwɛɛkɩm. 
JHN.1.30	Kɔ-tɔm mɔyɔɔdaɣ se ma-wayɩ lɛ, nɔɔyʋ kɔŋ. Ɛlɛ́, ɛkɩlɩ-m, mbʋ́ pʋyɔɔ yɔ, ɛɛwɛɛ nɛ pʋcɔ palʋlɩ-m. 
JHN.1.31	Mantaasɩm-ɩ. Ɛlɛ́, mɔnkɔm mala ɛyáa lɩm sɔʋ sɔnzɩ se Izrɛɛlɩ ñɩma tɩŋa ɛsɩm-ɩ.»
JHN.1.32	Yohanɛɛsɩ tasɩ yɔɔdʋʋ se: «Mana Fezuu Kiɖeɖeu, kɩlɩnɩ ɛsɔdaa ɛzɩ halikuku yɔ nɛ kitii kɩcaɣ ɛ-yɔɔ. 
JHN.1.33	Mantaasɩmdɩ-ɩ. Ɛlɛ́, Ɛsɔ weyi etiyi-m se mala ɛyáa lɩm sɔʋ sɔnzɩ yɔ, eheyi-m se: ‹Ŋkɔŋ naʋ Fezuu Kiɖeɖeu tiba nɛ kɩcaɣ nɔɔyʋ yɔɔ. Ɛnʋ kɔŋnɩ ɛyáa labʋ sɔnzɩ nɛ Fezuu Kiɖeɖeu ɖoŋ.› 
JHN.1.34	Lɛɛlɛɛyɔ mana ḿbʋ́, pʋ-yɔɔ mankaɖɩɣ-mɩ toovenim se ɛnʋ lɛ Ɛsɔ Pɩyalʋ.»
JHN.1.35	Tɛʋ fema lɛ, Yohanɛɛsɩ nɛ ɛ-tɔmkpɛlɩkɩyaa taa naalɛ papɩsɩ lone ńɖɩ́ ɖɩ-taa peeɖe. 
JHN.1.36	Pɩkɛdaa lɛ, Yohanɛɛsɩ na Yesu ɖɛɣaɣ. Peeɖe eheyi-wɛ se: «Ɩna Ɛsɔ Heɣa.»
JHN.1.37	Ɛ-tɔmkpɛlɩkɩyaa ḿbá panɩ ḿbʋ́ lɛ, pakʋyɩ patɩŋ Yesu wayɩ. 
JHN.1.38	Yesu kisaa nɛ ɛna patɩŋaɣ-ɩ ḿbʋ́ lɛ, ɛpɔzɩ-wɛ se: «Ɛbɛ ɩñɩnɩɣ?» Paba ñɔpɔzɩ-ɩ se: «Raabii! Le ŋwɛɛ?» Raabii tɔbʋʋ se Wɩlɩyʋ. 
JHN.1.39	Ɛlɛ́, ecosi-wɛ se: «Ɩkɔɔ nɛ ɩna.» Peeɖe patɩŋ-ɩ ɖɔɖɔ nɛ powolo pana ɖenɖe ɛwɛɛ yɔ nɛ pa nɛ ɩ pacaɣ peeɖe kɩyakʋ ŋ́gʋ́. Đanaɣ wɩsɩ wɛlʋʋ pɩlakaɣ ḿbʋ́.
JHN.1.40	Tɔmkpɛlɩkɩyaa naalɛ mbá Yohanɛɛsɩ yɔɔdɩ Yesu tɔm nɛ panɩɩ nɛ patɩŋ Yesu ɛnʋ ɛ-wayɩ yɔ, payaɣ pa-taa lɛlʋ se Andree. Ɛnʋ lɛ Siimɔɔ Pɩyɛ neu. 
JHN.1.41	Mbʋ́ Andree ɛnʋ ɛcalɩ labʋ yɔ lɛ se: ɛñɩnɩ ɛ-ɖalʋ Siimɔɔ nɛ eheyi-i se: «Đɩna Meesii.» Meesii tɔbʋʋ se Weyi Ɛsɔ Lɩzaa Yɔ.
JHN.1.42	Peeɖe ɛkpaɣ-ɩ nɛ ewoni-i Yesu cɔlɔ. Patalaa lɛ, Yesu cɔnɩ-ɩ pɩŋŋ nɛ ɛtɔ se: «Ña lɛ Yohanɛɛsɩ pɩyalʋ weyi payaɣ se Siimɔɔ yɔ, pɔkɔŋ-ŋ yaʋ se Sefaasɩ.» Sefaasɩ tɔbʋʋ se Pɩyɛ.
JHN.1.43	Tɛʋ fema lɛ, Yesu ɖʋ se ewoki Galilee egeetiye taa. Ɛɖɛɣaɣ lɛ, ɛna Filiipu nɛ eheyi-i se: «Tɩŋ ma-wayɩ.» 
JHN.1.44	Filiipu tɛ lɛ Bɛtsayɩda tɛtʋ cikpetu taa. Andree nɛ Pɩyɛ pɛ-tɛ lɛ peeɖe ɖɔɖɔ. 
JHN.1.45	Pʋwayɩ lɛ, Filiipu na Nataanayɛɛlɩ nɛ eheyi-i se: «Đɩna weyi Mooyiizi ma ɛ-tɔm paɣtʋ takayaɣ taa nɛ náyaa yɔɔdɩ ɛ-tɔm ɖɔɖɔ yɔ. Ɛnʋ lɛ Nazarɛɛtɩ tʋ Yozɛɛfʋ pɩyalʋ weyi payaɣ se Yesu yɔ.» 
JHN.1.46	Ɛlɛ́, Nataanayɛɛlɩ pɔzɩ-ɩ se: «Pʋyʋ kɩbanʋ pɩzɩɣ pɩlɩɩnɩ Nazarɛɛtɩ yaa we?» Filiipu cosi-i se: «Kɔɔ nɛ ŋna.»
JHN.1.47	Yesu na Nataanayɛɛlɩ wokaɣ ɛ-cɔlɔ lɛ, ɛtɔ se: «Ɩna Izrɛɛlɩ pɩɣa maɣmaɣ. Kaamuluu nɔɔyʋ kaʋ.» 
JHN.1.48	Peeɖe Nataanayɛɛlɩ pɔzɩ Yesu se: «Ɛzɩma ŋlaba nɛ ŋsɩm-m?» Yesu cosi-i se: «Mana-ŋ alɩwaatʋ ndʋ́ ŋŋwɛ hiyuú tɛɛ yɔ nɛ pʋcɔ Filiipu ya-ŋ.» 
JHN.1.49	Peeɖe Nataanayɛɛlɩ heyi-i se: «Wɩlɩyʋ! Ña lɛ Ɛsɔ Pɩyalʋ. Ña lɛ Izrɛɛlɩ ñɩma wiyaʋ.» 
JHN.1.50	Yesu cosi-i se: «Ceeke meheyuu-ŋ se mana-ŋ hiyuú tɛɛ yɔ ŋtisaa se ma lɛ Ɛsɔ Pɩyalʋ yaa we? Meheyiɣ-ŋ se ŋkɔŋ naʋ mbʋ́ pɩkɩlɩ ḿbʋ́ yɔ.» 
JHN.1.51	Yesu tasɩ yɔɔdʋʋ se: «Toovenim lɛ, mankaɖɩɣ-mɩ se ɩkɔŋ naʋ ɛsɔdaa tʋlaa nɛ Ɛsɔ tiyiyaa tɩŋɩɣnɩ Ɛyʋ Pɩyalʋ ma mɔ-yɔɔ nɛ pakpaɣ nɛ petiki.»
JHN.2.1	Kɩyakɩŋ naalɛ wayɩ lɛ, palakaɣ halɩkpaɣyɛ kazandʋ Kana, Galilee egeetiye taa. Yesu ɖoo kɛwɛ peeɖe. 
JHN.2.2	Paaya Yesu nɛ ɛ-tɔmkpɛlɩkɩyaa kazandʋ ńdʋ́ ti-ɖeɖe. 
JHN.2.3	Pɩkɛdaa lɛ, sʋlʋm tɛ. Peeɖe Yesu ɖoo woba nɛ eheyi-i se: «Sʋlʋm tɛm ɛyáa cɔlɔ.» 
JHN.2.4	Yesu cosi-i se: «Halʋ! Pɩtɛkɛ ñeheyiɣni-m mbʋ́ pʋwɛɛ se mala yɔ. Ma-alɩwaatʋ tatalɩda.» 
JHN.2.5	Peeɖe e-ɖoo heyi tʋmlaɖaa mbá pɛwɛ peeɖe yɔ se: «Ɩla mbʋ́ pɩtɩŋa payɩ ɛpɔzʋʋ-mɩ yɔ.»
JHN.2.6	Pulona naayɛ loɖo kɛwɛ peeɖe nɛ Yuda ñɩma ɖʋʋ a-taa lɩm nɛ palakɩna pa-cɩɖɩcɩɖɩ wɛtʋ sɔnzɩ. Papɩzaɣ se paɖʋ paa nɖɩ́ ɖɩ-taa ɛzɩ lɩm litanaa mɩnʋʋ yɔ. 
JHN.2.7	Pɩkɛdaa lɛ, Yesu heyi tʋmlaɖaa se polu lɩm nɛ papɩyɩ a-taa nɛ pusu. Peeɖe paba luwa nɛ pusu a-taa ɖo. 
JHN.2.8	Pɛtɛma lɛ, eheyi-wɛ se pocozi lɩm ḿbʋ́ pazɩ nɛ powoni pɛcɛlɩ halɩkpaɣyɛ kazandʋ yɔɔ cɔnɩyʋ nɛ ɛɖɩŋ. Ɛlɛ́, pala ḿbʋ́ ɖɔɖɔ. 
JHN.2.9	Powonaa pɛcɛlɩ ɛ́lɛ́ nɛ ɛɖɩŋ lɛ, lɩm ḿbʋ́ pɩpɩsɩ sʋlʋm. Ɛtana ɖenɖe pɩlɩnaa yɔ. Ɛlɛ́, tʋmlaɖaa mbá pocozi-pʋ nɛ pɛcɛlɩ-ɩ yɔ, paba sɩm ɖenɖe pɩlɩnaa yɔ. Peeɖe ɛya halɩkpaɣyʋ 
JHN.2.10	nɛ eheyi-i se: «Sʋlʋm kɩbam ɛyáa calɩɣnɩ ñɔʋ. Pahakɩ lɛ, palɩzɩ mbʋ́ pɩfɛyɩ ɖeu yɔ. Ɛlɛ́, sʋlʋm kɩbam ñɛwɛɛ ñɔ-cɔlɔ nɛ pɩtalɩ alɩwaatʋ tʋnɛ tɩ-yɔɔ!»
JHN.2.11	Ḿbʋ́ Yesu labɩ ɛ-kajalaɣ hama lakasɩ. Kana tɛtʋ ndʋ́ tɩwɛ Galilee egeetiye taa yɔ, tɩ-taa ɛlabɩ-sɩ. Ḿbʋ́ ɛwɩlɩnɩ e-ɖoŋ koboyaɣ ñɩŋ nɛ ɛ-tɔmkpɛlɩkɩyaa wɛnɩ lidaʋ ɛ-yɔɔ. 
JHN.2.12	Pʋwayɩ lɛ, ɛ nɛ e-ɖoo nɛ e-newaa nɛ ɛ-tɔmkpɛlɩkɩyaa pakʋyɩ powolo Kapɛrnayum nɛ pacaɣ kɩyakɩŋ pazɩ.
JHN.2.13	Yuda ñɩma Paska Kazandʋ ñɔtaa. Pʋ-yɔɔ Yesu kʋyaa nɛ ewolo Yeruusalɛm. 
JHN.2.14	Ɛtalaa lɛ, ɛsʋʋ Ɛsɔ ɖɩɣa kadaɣ taa nɛ ɛmaɣnɩ ɛyáa nabɛyɛ, pɛpɛdaɣ naŋ nɛ heŋ nɛ halikukunaa nɛ lɛlaa ñacaɣ kpelisi yɔɔ nɛ pɔyɔkʋʋ liidiye.
JHN.2.15	Peeɖe ɛkpaɣ nimee nɛ ɛlʋʋ ɛgbazɩyɛ nɛ ɛɖɔɔnɩnɩ-wɛ ka-taa, pa nɛ pe-heŋ nɛ pa-naŋ nɛ pese palɩɩ nɛ piyele etuzi pa-taabɩlɩnaa ɛpɛɖɩ nɛ liidiye mɩzɩ. 
JHN.2.16	Ɛlɛ́, eheyi halikukunaa pɛdɩyaa se: «Ɩkpaɣ mɩ-halikukunaa nɛ ɩɖɛɛ lɔŋ. Ɩtaapɩsɩ man-Caa ɖɩɣa kɩyakʋ.» 
JHN.2.17	Peeɖe ɛ-tɔmkpɛlɩkɩyaa tɔzɩ tɔm ndʋ́ pama Ɛsɔtɔm Takayaɣ taa yɔ tɩ-yɔɔ. Ńdʋ́ lɛ se: «Hayɩ Ɛsɔ, mɔnsɔɔlɩ ña-ɖɩɣa sɔɔlʋʋ mbʋ́ yɔ, pʋkɔŋ-m kʋʋ.»
JHN.2.18	Ɛlɛ́, Yuda ñɩma awiya pɔzɩ-ɩ se: «Hama lakasɩ nzɩ́ ŋpɩzɩɣ ŋla nɛ ŋwɩlɩnɩ-ɖʋ se pʋwɛɛ se ŋla ḿbʋ́?» 
JHN.2.19	Yesu cosi-wɛ se: «Yee ɩyɔkɩ Ɛsɔ ɖɩɣa kanɛ yɔ, mamaɣ-kɛ nɛ kɩyakɩŋ naadozo.»
JHN.2.20	Peeɖe pɔpɔzɩ-ɩ se ɛzɩma ɛpɩzɩɣ ɛma ɖɩɣa ŋgá pama-kɛ nɛ pɩnzɩ nɩɩnaza nɛ loɖo yɔ nɛ kɩyakɩŋ naadozo?
JHN.2.21	Ŋgʋ́, Yesu yɔɔdʋʋ Ɛsɔ ɖɩɣa tɔm yɔ, ɛ-maɣmaɣ ɛ-tɔm ɛyɔɔdaɣ ḿbʋ́. 
JHN.2.22	Pʋ-yɔɔ Yesu femnɩ sɩm taa lɛ, ɛ-tɔmkpɛlɩkɩyaa tɔzɩ se eeheyi-wɛ ḿbʋ́ nɛ petisi tɔm ndʋ́ eheyi-wɛ yɔ nɛ ndʋ́ pama Ɛsɔtɔm Takayaɣ taa yɔ se tɩkɛ toovenim.
JHN.2.23	Paska Kazandʋ talaa lɛ, ɛyáa na hama lakasɩ nzɩ́ Yesu labɩ Yeruusalɛm yɔ nɛ pɛwɛnɩ lidaʋ ɛ-yɔɔ. 
JHN.2.24	Ɛlɛ́, ɛnʋ tataa-wɛ liu, mbʋ́ pʋyɔɔ yɔ, ɛsɩm patɩŋa payɩ pa-lɩmaɣza. 
JHN.2.25	Pɩtaapɔzɩ se pacazɩ-ɩ heyuu ɛyáa tɔm. Mbʋ́ pʋyɔɔ yɔ, ɛ-maɣmaɣ ɛsɩm mbʋ́ pʋwɛ pa-taa yɔ.
JHN.3.1	Abalʋ nɔɔyʋ kɛwɛ Farɩsɩ ñɩma ŋgbɛyɛ taa, payaɣ-ɩ se Niikodɛm. Ɛkɛ Yuda ñɩma wiyaʋ nɔɔyʋ. 
JHN.3.2	Abalʋ ɛnʋ, ɛkʋyɩ ɖoó naayɛ taa nɛ ewolo Yesu cɔlɔ nɛ eheyi-i se: «Wɩlɩyʋ! Đɩnawa se Ɛsɔ tiyini-ŋ se ŋkɔɔ ŋwɩlɩ-ɖʋ ɛ-tɔm. Mbʋ́ pʋyɔɔ yɔ, nɔɔyʋ fɛyɩ se ɛpɩzɩɣ ɛla hama lakasɩ nzɩ́ ŋlaba yɔ nɛ Ɛsɔ fɛyɩ ɛ-cɔlɔ.» 
JHN.3.3	Ɛlɛ́, Yesu kaɖɩ-ɩ se: «Toovenim lɛ, meheyiɣ-ŋ se yee pataɖaɣnɩ nɔɔyʋ lʋlʋʋ yɔ, ɛɛkɛɣ Ɛsɔ Kewiyaɣ taa tʋ.» 
JHN.3.4	Peeɖe Niikodɛm pɔzɩ-ɩ se: «Ɛzɩma papɩzɩɣ paɖaɣnɩ lʋlʋʋ ɛyʋ weyi ɛtɛm paɣlʋʋ yɔ? Ŋgʋ́, ɛɛpɩzɩɣ ɛpɩsɩ e-ɖoo taa nɛ ɛ́lɛ́ tasɩ-ɩ lʋlʋʋ!» 
JHN.3.5	Yesu cosi-i se: «Toovenim lɛ, meheyiɣ-ŋ se weyi paɖaɣnɩɣ-ɩ lʋlʋʋ nɛ pɩtɩŋnɩ lɩm nɛ Fezuu Kiɖeɖeu pɔ-yɔɔ yɔ, e-ɖeke ɛkɛɣnɩ Ɛsɔ Kewiyaɣ taa tʋ. 
JHN.3.6	Meheyiɣ-ŋ se: ɛyʋ lʋlʋʋ ɛyʋ. Ḿbʋ́ ɖɔɖɔ Fezuu Kiɖeɖeu yeki nɛ ɛyʋ kalɩzaɣ ɖaɣnɩ wɛʋ wezuu. 
JHN.3.7	Pɩtaalabɩ-ŋ piti se mɔntɔm se pʋwɛɛ se paɖaɣnɩ-ŋ lʋlʋʋ. 
JHN.3.8	Heɣlim makɩ ɖenɖe pʋsɔɔlaa yɔ nɛ ŋnɩɣ kɔkɔɖɛ nɖɩ́ pɩlakɩ yɔ. Ɛlɛ́, ŋŋnaɣ ɖenɖe pɩlɩnaa yaa ɖenɖe puwoki yɔ. Ḿbʋ́ ɖɔɖɔ pʋwɛnɩ weyi Fezuu Kiɖeɖeu yeki nɛ ɛwɛnɩ Ɛsɔ wezuu yɔ.» 
JHN.3.9	Peeɖe Niikodɛm pɔzɩ-ɩ se: «Ɛzɩma pɩpɩzɩɣ pɩla ḿbʋ́?» 
JHN.3.10	Yesu cosi-i se: «Ŋkɛ Wɩlɩyʋ sɔsɔ Izrɛɛlɩ ñɩma hɛkʋ taa lɛ, pɩla ɛzɩma ŋŋnɩɣ tɔm ńdʋ́ tɩ-tɔbʋʋ yɔ?» 
JHN.3.11	Peeɖe Yesu heyi-i se: «Toovenim lɛ, meheyiɣ-ŋ se mbʋ́ ɖɩsɩma yɔ, pʋ-tɔm ɖɩyɔɔdʋʋ, mbʋ́ ɖɩnanɩ ɖɛ-ɛsɛ yɔ, pɩ-aseɣɖe ɖɩlɩzɩɣ. Ɛlɛ́, mɩ miitisiɣ. 
JHN.3.12	Yee meheyiɣ-mɩ mbʋ́ pɩlakɩ kedeŋa yɔɔ cɩnɛ yɔ pʋ-tɔm nɛ iitisiɣ lɛ, ɛzɩma ɩpɩzɩɣ itisi alɩwaatʋ ndʋ́ meheyiɣ-mɩ mbʋ́ pɩlakɩ ɛsɔdaa yɔ pɩ-ñɩndʋ yɔ? 
JHN.3.13	Nɔɔyʋ takpa ɛsɔdaa wiɖiyi kaʋ nɛ pɩtasɩnɩ Ɛyʋ Pɩyalʋ, ɛnʋ lɩnɩnɩ ɛsɔdaa nɛ etii. 
JHN.3.14	Ɛzɩma mbʋ́ Mooyiizi kopuzi ɖʋm weyi ɛlabɩnɩ ñɩ́ɣ́yʋ́ʋ yɔ ɖaʋ yɔɔ lakʋ taa, ḿbʋ́ ɖɔɖɔ pʋwɛɛ se pala Ɛyʋ Pɩyalʋ, 
JHN.3.15	nɛ weyi ɛwɛnɩ lidaʋ ɛ-yɔɔ lɛ, ehiɣ wezuu maatɛŋ.
JHN.3.16	Mbʋ́ pʋyɔɔ yɔ, Ɛsɔ sɔɔlɩ ɛyáa siŋŋ. Pʋ-yɔɔ ɛha ɛ-Pɩyalʋ ɛgbamɩyɛ se weyi ɛwɛnɩ lidaʋ ɛ-yɔɔ lɛ, ɛtaatɛŋɛlɩ, ɛlɛ́, ehiɣ wezuu maatɛŋ. 
JHN.3.17	Toovenim lɛ, Ɛsɔ tetiyi ɛ-Pɩyalʋ ɛyáa cɔlɔ se ɛhʋʋnɩ-wɛ nɛ ɛkʋ pɔ-tɔm. Ɛlɛ́, etiyi-i se ɛya pa-ñʋʋ. 
JHN.3.18	Weyi ɛwɛnɩ lidaʋ Ɛsɔ Pɩyalʋ yɔɔ yɔ, Ɛsɔ ɛɛhʋʋnɩ-ɩ nɛ ɛkʋ ɛ-tɔm. Ɛlɛ́, weyi ɛ́lɛ́ fɛyɩnɩ lidaʋ ɛ-yɔɔ yɔ, Ɛsɔ tɛm-ɩ hʋnaʋ nɛ ɛkʋ ɛ-tɔm. Mbʋ́ pʋyɔɔ yɔ, ɛfɛyɩnɩ lidaʋ ɛ-yɔɔ, ŋgʋ́ ɛnʋ lɛ ɛ-Pɩyalʋ ɛgbamɩyɛ. 
JHN.3.19	Mbʋ́ piyeki nɛ pahʋʋnɩ ɛyáa yɔ lɛ se: weyi ɛkɛ ñalɩmɩyɛ yɔ, ɛkɔm ɛyáa kpeekpe cɔlɔ. Paa ḿbʋ́ yɔ, pɔsɔɔlɩ cɩkpɛndʋʋ nɛ pɩkɩlɩ-ɖɩ, mbʋ́ pʋyɔɔ yɔ, palakɩ ɛzaɣ́tʋ. 
JHN.3.20	Weyi ɛlakɩ ɛzaɣ́tʋ yɔ, ɛɛcaɣ ñalɩmɩyɛ kpem, ɛɛñɔtʋʋnɩ-ɖɩ ɖɔɖɔ: eseɣ se pataana mbʋ́ ɛlakɩ yɔ nɛ pakʋyɩ ɛ-yɔɔ. 
JHN.3.21	Ɛlɛ́, weyi ɛlakɩ toovenim yɔ, ɛlɩɣ ñalɩmɩyɛ taa se ɛyáa ɛna se mbʋ́ ɛlakɩ yɔ, pɩlɩnɩ Ɛsɔ cɔlɔ.»
JHN.3.22	Pʋwayɩ lɛ, Yesu nɛ ɛ-tɔmkpɛlɩkɩyaa powolo Yudee egeetiye taa nɛ pacaɣ peeɖe kɩyakɩŋ nɩɩyɩ nɛ palakɩ ɛyáa lɩm sɔʋ sɔnzɩ. 
JHN.3.23	Ŋgʋ́, Yohanɛɛsɩ ñaawɛ Enɔɔ tɛtʋ ndʋ́ tɩñɔtɩnɩ Salɩm ñɩndʋ yɔ tɩ-taa, nɛ ɛyáa woki ɛ-cɔlɔ nɛ ɛlakɩ-wɛ lɩm sɔʋ sɔnzɩ. Mbʋ́ pʋyɔɔ yɔ, lɩm kɔɖɔ peeɖe. 
JHN.3.24	(Alɩwaatʋ ńdʋ́ lɛ, Eroodi taɖʋdɩ Yohanɛɛsɩ salaka.)
JHN.3.25	Yohanɛɛsɩ tɔmkpɛlɩkɩyaa taa nabɛyɛ nɛ Yuda tʋ nɔɔyʋ, pɔhɔŋaɣnɩ ɖama tɔm cɩɖɩcɩɖɩ wɛtʋ sɔnzɩ yɔɔ. 
JHN.3.26	Peeɖe powobi Yohanɛɛsɩ cɔlɔ nɛ pɔpɔzɩ-ɩ se: «Wɩlɩyʋ! Ŋtɔzʋʋ abalʋ weyi ña nɛ ɩ ɩɩwɛ Yɔɔrdaŋ pɔɔ wayɩ nɛ ŋheyi-ɖʋ ɛ-tɔm yɔ ɛ-yɔɔ yaa we? Lɛɛlɛɛyɔ, ɛlakɩ lɩm sɔʋ sɔnzɩ nɛ ɛyáa tɩŋa woki ɛ-cɔlɔ!» 
JHN.3.27	Yohanɛɛsɩ cosi-wɛ se: «Mbʋ́ Ɛsɔ ha ɛyʋ yɔ, pi-ɖeke koŋ ɛpɩzɩɣ ɛmʋ. 
JHN.3.28	Mɩ-maɣmaɣ ɩpɩzɩɣ ɩlɩzɩ ma-aseɣɖe se mɔntɔm se: ‹Pɩtɛkɛ ma lɛ Weyi Ɛsɔ Lɩzaa Yɔ. Ɛlɛ́, Ɛsɔ tiyi-m se mɛnɖɛɛ-ɩ nɔɔ.› 
JHN.3.29	Ɩtɛm naʋ se weyi ɛkpaɣ halʋ yɔ, ɛnʋ lɛ halɩkpaɣyʋ. Meheyiɣ-mɩ se ma mɛwɛ ɛzɩ halɩkpaɣyʋ ɛgbaɣdʋ yɔ. Halɩkpaɣyʋ ɛgbaɣdʋ wɛɣ ɛ-cɔlɔ se ɛsɩnɩ-ɩ. Ɛ-taa hʋlʋmʋʋ siŋŋ alɩwaatʋ ndʋ́ ɛnɩɣ halɩkpaɣyʋ taŋ yɔ. Ḿbʋ́ ɖɔɖɔ man-taa tɛzɩ hʋlʋmʋʋ siŋŋ Weyi Ɛsɔ Lɩzaa Yɔ ɛ-yɔɔ. 
JHN.3.30	Pʋwɛɛ se ɛ́lɛ́ hɩɖɛ ɛsɛɛ nɛ pɔsɔɔ ma mɔ-yɔɔ.»
JHN.3.31	«Weyi palʋlɩ-ɩ tataa yɔ, ɛ-tɛ lɛ peeɖe, ɛyɔɔdʋʋ mbʋ́ pɩlakɩ tataa yɔ pʋ-tɔm. Weyi ɛ́lɛ́ lɩnɩ ɛsɔdaa yɔ, ɛkɩlɩ pɩtɩŋa payɩ. 
JHN.3.32	Ɛyɔɔdʋʋ mbʋ́ pɩtɩŋa payɩ ɛnawa nɛ ɛnɩɩ yɔ pʋ-tɔm. Ɛlɛ́, nɔɔyʋ eetisiɣ aseɣɖe nɖɩ́ ɛlɩzɩɣ yɔ. 
JHN.3.33	Weyi ɛ́lɛ́ ñetisiɣ ɛ-aseɣɖe ńɖɩ́ yɔ, ɛñɩɣ nesi se Ɛsɔ lɛ toovenim tʋ. 
JHN.3.34	Weyi Ɛsɔ tiyi-i yɔ, ɛyɔɔdʋʋ Ɛsɔ tɔm. Mbʋ́ pʋyɔɔ yɔ, Ɛsɔ tɛzɩ-ɩ haʋ e-Fezuu Kiɖeɖeu. 
JHN.3.35	Caa Ɛsɔ sɔɔlɩ ɛ-Pɩyalʋ nɛ ɛkpaɣ pɩtɩŋa payɩ ɛ́ɖʋzɩ e-nesi taa. 
JHN.3.36	Weyi ɛwɛnɩ lidaʋ Ɛsɔ Pɩyalʋ yɔɔ yɔ, ehiɣ wezuu maatɛŋ. Weyi ɛ́lɛ́ ɛɛñaŋ-ɩ yɔ, eehikiɣ-kʋ. Ɛlɛ́, Ɛsɔ pana wɛɣ-ɩ kpanaʋ yɔɔ.»
JHN.4.1+JHN.4.2+JHN.4.3	Peheyi Farɩsɩ ñɩma se: «Yesu tɔmkpɛlɩkɩyaa kɩlɩ Yohanɛɛsɩ ñɩma ɖɔʋ. Ɛyáa mbá ɛlakɩ-wɛ lɩm sɔʋ sɔnzɩ yɔ, pakɩlɩ Yohanɛɛsɩ ñɩma ɖɔʋ ɖɔɖɔ!» Toovenim lɛ, pɩtɛkɛ Yesu lakaɣnɩ ɛyáa lɩm sɔʋ sɔnzɩ, ɛlɛ́ ɛ-tɔmkpɛlɩkɩyaa lakaɣnɩ-wɛ-sɩ. Yesu nɩwa se tɔm ńdʋ́ʋ́ ɛyáa yɔɔdʋʋ lɛ, ɛkʋyɩ Yudee egeetiye taa nɛ ɛpɩsɩ Galilee ñɩnɖɛ taa. 
JHN.4.4	Pʋcɔ ewolo Galilee lɛ, pɩɩwɛɛ se ɛtɩŋnɩ Samaarɩɩ egeetiye taa. 
JHN.4.5	Ɛɖɛɣaɣ lɛ, ɛtalɩ Samaarɩɩ egeetiye taa tɛtʋ ndʋ́ payaɣ se Siicaarɩ yɔ tɩ-taa. Tɩwɛ hayɩm mbʋ́ Yakɔɔbʋ ha ɛ-pɩyalʋ Yozɛɛfʋ yɔ pʋ-cɔlɔ. 
JHN.4.6	Ɛtalɩ peeɖe lɛ, pɩtalɩ ɛzɩ wɩsɩ siɣu yɔ. Pɩɩnɩ-ɩ ɖɔɖɔ, nɛ ɛcaɣ Yakɔɔbʋ lɔkɔ nɔɔ.
JHN.4.7	Alɩwaatʋ ńdʋ́ lɛ, Samaarɩɩ halʋ nɔɔyʋ wolo lɩm luu nɛ Yesu pɔzɩ-ɩ se: «Ha-m lɩm nɛ mɔñɔɔ.» 
JHN.4.8	Ɛ-tɔmkpɛlɩkɩyaa kowobi tɛtʋ taa tɔɔnaɣ yabʋ. 
JHN.4.9	Peeɖe halʋ ɛnʋ ɛpɔzɩ-ɩ se: «Ŋkɛ Yuda tʋ lɛ, ŋcalɩ se we nɛ ŋsʋlʋmʋʋ-m lɩm?» Halʋ ɛnʋ, ɛpɔzɩ-ɩ ḿbʋ́, mbʋ́ pʋyɔɔ yɔ, Samaarɩɩ ñɩma nɛ Yuda ñɩma paacaɣ ɖama.
JHN.4.10	Ɛlɛ́, Yesu heyi-i se: «Yee ŋŋsɩm mbʋ́ Ɛsɔ haɣ yɔ nɛ ŋtɩlɩ ɖɔɖɔ weyi ɛsʋlʋmʋʋ-ŋ lɩm yɔ yɔ, ñaasʋlʋmɩnɩ-ɩ, pʋbʋ ɛɛha-ŋ lɩm mbʋ́ pɩhaɣ wezuu yɔ.» 
JHN.4.11	Ɛlɛ́, halʋ ɛnʋ eheyi Yesu se: «Đajaa! Lɔkɔ wɛ cukaŋ pɩtɩɩfɛyɩ, ŋgʋ́ ŋfɛyɩnɩ tɔka ŋgá poluuni lɩm yɔ. Ɛzɩma ŋpɩzɩɣ ŋhiɣ lɩm mbʋ́ pɩhaɣ wezuu yɔ? 
JHN.4.12	Đɔ-cɔzɔ Yakɔɔbʋ yebinini-ɖʋ lɔkɔ ŋ́gʋ́. Ɛ nɛ e-piya nɛ e-wondu pɔñɔ kɩ-taa lɩm. Ŋmaɣzɩɣ se ŋkɩlɩ Yakɔɔbʋ yaa we?» 
JHN.4.13	Peeɖe Yesu cosi-i se: «Weyi ɛñɔʋ lɩm pʋnɛ yɔ, lɔkɔtʋ tasɩɣ-ɩ ɖɔkʋʋ. 
JHN.4.14	Weyi ɛ́lɛ́ ñɔʋ lɩm mbʋ́ ma mahaɣ-ɩ yɔ, lɔkɔtʋ ɛɛtasɩɣ-ɩ ɖɔkʋʋ wiɖiyi kaʋ. Lɩm ḿbʋ́, pʋwɛɣ ɛ-taa ɛzɩ hiɖe nɖɩ́ ɖɩ-taa lɩm ɛɛtɛŋ kaʋ nɛ pɩhaɣ wezuu maatɛŋ yɔ.» 
JHN.4.15	Peeɖe halʋ ɛnʋ ecosi-i se: «Đajaa! Ha-m lɩm ḿbʋ́ nɛ lɔkɔtʋ ɛtaatasɩ-m ɖɔkʋʋ nɛ mantasɩ kɔm cɩnɛ se moluu lɩm.» 
JHN.4.16	Ɛlɛ́, Yesu heyi-i se: «Wolo ŋyaa ña-walʋ nɛ ña nɛ ɩ ɩkɔɔ.» 
JHN.4.17	Peeɖe halʋ heyi-i se ɛfɛyɩnɩ walʋ. Yesu cosi-i se: «Ŋwɛnɩ toovenim se ŋtɔ se ŋfɛyɩnɩ walʋ, 
JHN.4.18	mbʋ́ pʋyɔɔ yɔ, ŋtɛm walʋʋ abalaa kagbaanzɩ nɛ abalʋ weyi ña nɛ ɩ ɩwɛ lɛɛlɛɛyɔ yɔ, ɛtɛkɛ ña-walʋ. Ŋyɔɔdɩ toovenim.» 
JHN.4.19	Halʋ ɛnʋ ecosi-i se: «Đajaa! Manaɣ se ŋkɛ náyʋ. 
JHN.4.20	Samaarɩɩ ñɩma ɖa, ɖɔ-cɔzɔnaa luŋaɣ Ɛsɔ tɛɛ pʋʋ kʋnɛ kʋ-yɔɔ nɛ mɩ Yuda ñɩma mɩtɔŋ se Yeruusalɛm pʋwɛɛ se poluŋ ɛ-tɛɛ. Ña ñamaɣzɩɣ se we?» 
JHN.4.21	Peeɖe Yesu heyi-i se: «Halʋ ña! Tisi se alɩwaatʋ natʋyʋ kɔŋ nɛ paatasɩɣ Caa Ɛsɔ tɛɛ luŋuu pʋʋ kʋnɛ kʋ-yɔɔ yaa Yeruusalɛm. Ɛlɛ́, poluŋuu ɛ-tɛɛ paa le. 
JHN.4.22	Samaarɩɩ ñɩma mɩ! Ɩɩsɩŋ Ɛsɔ weyi ɛ-tɛɛ iluŋuu yɔ. Đa Yuda ñɩma lɛ, ɖɩsɩm weyi ɛ-tɛɛ ɖiluŋuu yɔ: ɖɛ-hɛkʋ taa ñʋʋ yaɖʋ lɩɣna. 
JHN.4.23+JHN.4.24	Ɛlɛ́, alɩwaatʋ natʋyʋ kɔŋ, halɩ tɩtɛm talʋʋ. Tɩ-taa Caa Ɛsɔ haɣ ɛyáa e-Fezuu Kiɖeɖeu. Peeɖe mbá poluŋuu ɛ-tɛɛ nɛ toovenim yɔ, patɩŋɩɣnɩ e-Fezuu Kiɖeɖeu ŋ́gʋ́ kɩ-yɔɔ nɛ poluŋ ɛ-tɛɛ ɛzɩ ɛ-pɩyalʋ wɩlʋʋ-wɛ yɔ. Toovenim lɛ se, mbá poluŋuu Caa Ɛsɔ tɛɛ ḿbʋ́ yɔ, ḿbá ɛñɩnɩɣ. Pʋwɛɛ se patɩŋnɩ e-Fezuu Kiɖeɖeu yɔɔ nɛ poluŋ ɛ-tɛɛ ɛzɩ ɛ-pɩyalʋ wɩlʋʋ-wɛ yɔ.» 
JHN.4.25	Ɛlɛ́, halʋ ɛnʋ eheyi Yesu se: «Manawa se Weyi Ɛsɔ Lɩzaa yɔ ɛkɔŋ, ɛnʋ payaɣ se Krɩstʋ. Ɛkɔŋ lɛ, ɛlɩzɩ-ɖʋ pɩtɩŋa payɩ pʋ-tɔbʋʋ.» 
JHN.4.26	Peeɖe Yesu cosi-i se: «Weyi ma mɔyɔɔdʋʋnɩ-ŋ yɔ, ma lɛ pɩtɛ ɛyʋ.»
JHN.4.27	Yesu tɔmkpɛlɩkɩyaa pɩsaa lɛ, pamaɣnɩ ɛyɔɔdaɣnɩ halʋ ɛnʋ ḿbʋ́ nɛ pɩɖɩɣzɩ-wɛ yem pɩŋŋ. Ɛlɛ́, pa-taa nɔɔyʋ takatɩ nɛ ɛpɔzɩ se: «Ɛbɛ ŋcaɣnɩ-ɩ?» yaa «Pɩlabɩ ɛzɩma nɛ ŋyɔɔdʋʋnɩ-ɩ?»
JHN.4.28	Peeɖe halʋ ɛnʋ eyebi ɛ-lɩm peɣa nɛ ɛpɩsɩ tɛtʋ taa nɛ eheyiɣ ɛyáa se: 
JHN.4.29	«Iwolo ɩna abalʋ weyi eheyi-m mbʋ́ pɩtɩŋa payɩ malaba yɔ. Yaa ɛnʋ lɛ Weyi Ɛsɔ Lɩzaa Yɔ?» 
JHN.4.30	Eheyi-wɛ ḿbʋ́ lɛ, palɩɩ tɛtʋ taa se powoki Yesu cɔlɔ.
JHN.4.31	Alɩwaatʋ ńdʋ́ tɩ-taa Yesu tɔmkpɛlɩkɩyaa tendaɣ-ɩ se: «Wɩlɩyʋ! Kɔɔ ŋtɔɔ tɔɔnaɣ.» 
JHN.4.32	Ɛlɛ́, ecosi-wɛ se: «Mɔntɔkɩ tɔɔnaɣ ŋgá yɔ, ɩtasɩm-kɛ.» 
JHN.4.33	Peeɖe tɔmkpɛlɩkɩyaa ḿbá pɔpɔzaɣ ɖama se: «Yaa nɔɔyʋ woni-i tɔɔnaɣ?» 
JHN.4.34	Ɛlɛ́, Yesu heyi-wɛ se: «Mɔn-tɔɔnaɣ lɛ se mala mbʋ́ weyi etiyi-m yɔ e-liu wɛɛ yɔ nɛ mala tʋmɩyɛ nɖɩ́ ɛɖʋ-m yɔ nɛ mɛntɛm-ɖɩ.» 
JHN.4.35	Ɛtasɩ-wɛ heyuu se: «Mɩ mɩtɔŋ se pɩsɛɣ fenasɩ naanza se pakʋ tɔɔnaɣ, ɛlɛ́, ma meheyiɣ-mɩ se ɩcɔnɩ camɩyɛ, tɔɔnaɣ tɛm pɩʋ hayɩm taa se pakʋm-kɛ. 
JHN.4.36	Halɩ pɛtɛm kʋnɖʋ hɛyʋʋ nɛ ɛkʋŋ tɔɔnaɣ
JHN.4.37	Mbʋ́ pʋyɔɔ yɔ, eduuye nɖɩ́ potuwaa se: ‹Lɛlaa ɖúú nɛ lɛlaa kʋŋ› yɔ, ɖɩkɛ toovenim. 
JHN.4.38	Mentiyi-mɩ nɛ iwolo ɩkʋ hayɩm mbʋ́ pɩ-taa ɩtala tʋmɩyɛ kaʋ yɔ. Ḿbʋ́ lɛlaa labɩ tʋmɩyɛ nɛ mɩ mɩtɔɔ po-soŋaɣ yɔɔ.»
JHN.4.39	Halʋ ɛnʋ, ewobi Samaarɩɩ tɛtʋ ńdʋ́ tɩ-taa nɛ ɛkɛdɩ mbʋ́ pɩtɩŋa payɩ Yesu labɩ-ɩ yɔ lɛ, ɛyáa sakɩyɛ wɛnɩ lidaʋ ɛ́lɛ́ yɔɔ. 
JHN.4.40	Pʋ-yɔɔ Samaarɩɩ ñɩma woba ɛ-cɔlɔ alɩwaatʋ ńdʋ́ lɛ, petendi-i se ɛcaɣ pɔ-cɔlɔ nɛ etisi ɛcaɣ kɩyakɩŋ naalɛ peeɖe. 
JHN.4.41	Ɛ-tɔm maɣmaɣ yɔɔ lɛ, ɛyáa lɛlaa sakɩyɛ tasɩ wɛnaʋ lidaʋ ɛ-yɔɔ. 
JHN.4.42	Peeɖe peheyi halʋ ɛnʋ se: «Lɛɛlɛɛyɔ, pɩtɛkɛ tɔm ndʋ́ ŋheyi-ɖʋ yɔ, ti-ɖeke tɩ-yɔɔ ɖɩwɛnɩ lidaʋ Yesu yɔɔ. Ɛlɛ́, ɛyɔɔdaa nɛ ɖa-maɣmaɣ ɖɩnɩɩ nɛ ɖɩna se toovenim ɛkɛ ɛyáa tɩŋa payɩ ñʋʋ yaɖʋ, pʋ-yɔɔ ɖɩwɛnɩ lidaʋ ɛ-yɔɔ.»
JHN.4.43	Yesu caɣ kɩyakɩŋ naalɛ Samaarɩɩ tɛtʋ ńdʋ́ tɩ-taa peeɖe lɛ, ɛkʋyɩ ɛɖɛɛ Galilee egeetiye taa. 
JHN.4.44	Ŋgʋ́, Yesu kɔyɔɔdaa se: «Patakpaɣ náyʋ se ɛkɛ pʋyʋ ɛ-maɣmaɣ ɛ-tɛ.» 
JHN.4.45	Ɛlɛ́, ɛtalɩ Galilee lɛ, peeɖe ñɩma mʋ-ɩ ɖeu. Mbʋ́ pʋyɔɔ yɔ, paawobi ɖɔɖɔ Yeruusalɛm kazandʋ tɔɔʋ nɛ pana mbʋ́ pɩtɩŋa payɩ ɛɛlaba yɔ.
JHN.4.46	Peeɖe ɛpɩsɩ Kana tɛtʋ taa, Galilee taa ɖenɖe ɛɛlaba nɛ lɩm pɩsɩ sʋlʋm yɔ. Karɩka sɔsɔɔ nakɛyɛ kɛwɛ peeɖe, pɩwɩɣaɣ ka-pɩyalʋ. Ɛɛwɛ Kapɛrnayum tɛtʋ taa. 
JHN.4.47	Karɩka ŋ́gá, kanɩwa se Yesu lɩnɩ Yudee egeetiye taa nɛ ewolo Galilee ñɩnɖɛ taa lɛ, kowolo ɛ-cɔlɔ nɛ ketendi-i se ewolo Kapɛrnayum nɛ ɛla nɛ ka-pɩyalʋ weyi pɩkazɩ-ɩ fezuu ɖalaa yɔ, ɛ-yɔɔ cɛ. 
JHN.4.48	Peeɖe Yesu pɔzɩ-kɛ se: «Yee ɩtana Ɛsɔ hama lakasɩ nɛ kawɩlɩsɩ, ɩɩpɩzɩɣ ɩwɛnɩ lidaʋ mɔ-yɔɔ kaʋ yaa we?» 
JHN.4.49	Ɛlɛ́, kocosi-i se: «Kɩpaɣlʋ! Wolo mɛn-tɛ nɛ pʋcɔ man-pɩɣa sɩ.» 
JHN.4.50	Peeɖe Yesu heyi-kɛ se: «Kpe! Ña-pɩyalʋ yɔɔ cɛba.»
JHN.4.50	Ɛlɛ́, ketisi se Yesu tɔm ńdʋ́ tɩkɛ toovenim nɛ kacaŋ kɛɖɛɛ. 
JHN.4.51	Kekpeŋaɣ lɛ, ka-tʋmlaɖaa katɩ-kɛ nɛ peheyi-kɛ se: «Ña-pɩɣa yɔɔ cɛba!» 
JHN.4.52	Kɔpɔzɩ-wɛ se alɩwaatʋ ndʋ́ʋ́ pɩpazɩ-kɛ labʋ wee wee? Pocosi se: «Đeɖe wɩsɩ taa ñɩ́ɣ́yʋ́ʋ kʋɖʋmʋʋ yɔɔ ka-kɩnamɩyɛ cɛba.» 
JHN.4.53	Peeɖe kɔtɔzaa se alɩwaatʋ ńdʋ́ tɩ-yɔɔ ɖeyi ɖeyi Yesu keheyi-kɛ se: «Ña-pɩyalʋ yɔɔ cɛba.» Pʋ-yɔɔ ka nɛ kɔ-hɔʋ taa ñɩma tɩŋa payɩ pɛwɛnɩ lidaʋ Yesu yɔɔ.
JHN.4.54	Hama lakasɩ naalɛ ñɩnzɩ Yesu labɩ Galilee taa ḿbʋ́. Ɛlɩnaʋ Yudee nɛ ɛpɩsɩ yɔ ɛlabɩ-sɩ.
JHN.5.1	Pʋwayɩ lɛ, Yesu wolo Yeruusalɛm Yuda ñɩma kazandʋ natʋyʋ yɔɔ. 
JHN.5.2	Lɩm kujomuu nakʋyʋ wɛ Yeruusalɛm tɛtʋ kámaɣ́ yɔɔ nɔnɔɔ ŋgá payaɣ se Heŋ Nɔnɔɔ yɔ kɔ-cɔlɔ. Paasiɣ kʋ-cɔlɔ laŋasɩ kagbaanzɩ nɛ pɛɛ. Payaɣ peeɖe nɛ Ebree taa se Betɛsda. 
JHN.5.3	Kʋdɔndɩnaa sakɩyɛ hɛnaɣ laŋasɩ ńzɩ́ sɩ-tɛɛ: yʋlʋmaa nɛ tala tɩnaa nɛ kalɩkalasɩ. [Paɖaŋaa se lɩm eciɣdi. 
JHN.5.4	Mbʋ́ pʋyɔɔ yɔ, Kɩpaɣlʋ tiyiyu nɔɔyʋ lɩɣaɣnɩ ɛsɔdaa wiɖiyi wiɖiyi nɛ etiki kɩ-taa nɛ eciɣdiɣ lɩm nɛ kʋdɔndʋ weyi ɛcalɩɣ tibu pɩ-taa alɩwaatʋ ńdʋ́ yɔ, ɛ-yɔɔ cɛkɩ. Paa ɛ-kʋdɔŋ ɛɛwɛ ɛzɩma.] 
JHN.5.5	Abalʋ nɔɔyʋ kɛwɛ peeɖe. Pɩnzɩ niidozo nɛ lutozo yɔ, pɩwɩɣʋ-ɩ yɔ. 
JHN.5.6	Pɩkɛdaa lɛ, Yesu na-ɩ, ɛhɛnaa nɛ ɛtɩlɩ se ɖooo lɔŋ ɛwɛ peeɖe. Pʋ-yɔɔ ɛpɔzɩ-ɩ se: «Ñe-liu wɛɛ se ñɔ-yɔɔ ɛcɛ naa we?» 
JHN.5.7	Kʋdɔndʋ ɛnʋ ecosi-i se: «Hayɩ Đajaa! Mɛnfɛyɩ nɔɔyʋ se ɛkpaɣ-m nɛ etisi-m lɩm taa alɩwaatʋ ndʋ́ peciɣdiɣ-pʋ yɔ. Mañakɩ pana se mowoki lɛ, nɔɔyʋ ñɛtɛm-m layʋʋ.» 
JHN.5.8	Peeɖe Yesu heyi-i se: «Kʋyɩ ŋkpaɣ ña-ñalʋʋ nɛ ŋɖɔ!» 
JHN.5.9	Ɛtɩyɔɔdɩ ḿbʋ́ lɛ, abalʋ ɛnʋ ɛ-yɔɔ cɛ nɛ ɛkpaɣ ɛ-ñalʋʋ nɛ ɛpazɩ ɖɔm.
JHN.5.9	Ŋgʋ́, pɩɩkɛ kɩyakʋ kɩhɛzʋʋ wiye. 
JHN.5.10	Pʋ-yɔɔ Yuda ñɩma awiya heyi-i se: «Sɔnɔ pɩkɛ kɩyakʋ kɩhɛzʋʋ, ɖa-paɣtʋ taha nʋmɔʋ se ŋsɩɣlɩ ña-ñalʋʋ.» 
JHN.5.11	Abalʋ ɛnʋ ecosi-wɛ se: «Weyi ɛlaba nɛ mɔ-yɔɔ cɛ yɔ, eheyi-m se mankpaɣ ma-ñalʋʋ nɛ mɔnɖɔ.» 
JHN.5.12	Peeɖe pɔpɔzɩ-ɩ se: «Anɩ ñeheyi-ŋ se ŋkpaɣ ña-ñalʋʋ nɛ ŋɖɔ?» 
JHN.5.13	Abalʋ ɛnʋ ecosi-wɛ se ɛtasɩm-ɩ. Toovenim lɛ, ɛtapɩzɩɣ se ɛsɩm-ɩ. Mbʋ́ pʋyɔɔ yɔ, ɛyáa samaɣ kɛwɛ peeɖe nɛ Yesu sʋʋ ka-taa nɛ ɛɖɛɛ.
JHN.5.14	Pʋwayɩ lɛ, Yesu wolo Ɛsɔ ɖɩɣa taa nɛ ɛmaɣnɩ abalʋ weyi ɛ-yɔɔ cɛba ḿbʋ́ yɔ. Peeɖe eheyi-i se: «Welesi ŋnɩɩ, lɛɛlɛɛyɔ, ñɔ-yɔɔ cɛba. Taatasɩ kɩwɛɛkɩm labʋ nɛ nabʋyʋ tasɩ-ŋ labʋ nɛ pɩkɩlɩ ḿbʋ́.» 
JHN.5.15	Peeɖe abalʋ ɛnʋ ewobi eheyi Yuda ñɩma awiya se Yesu labɩna nɛ ɛ-yɔɔ cɛ. 
JHN.5.16	Pʋ-yɔɔ pakʋyɩ ɛ́lɛ́ yɔɔ, mbʋ́ pʋyɔɔ yɔ, kɩyakʋ kɩhɛzʋʋ wiye ɛlabɩ ḿbʋ́. 
JHN.5.17	Peeɖe Yesu heyi-wɛ se: «Man-Caa Ɛsɔ lakɩ tʋmɩyɛ tam, ma ɖɔɖɔ ḿbʋ́.» 
JHN.5.18	Ɛyɔɔdɩ ḿbʋ́ lɛ, Yuda ñɩma awiya tɛzɩɣ ñɩnʋʋ se pakʋ-ɩ. Mbʋ́ pʋyɔɔ yɔ, pɩtasɩɩnɩ se ɛtɔɖɔ kɩyakʋ kɩhɛzʋʋ paɣtʋ yɔɔ, ɛlɛ́, ɛtɔm ɖɔɖɔ se Ɛsɔ lɛ ɛ-Caa nɛ pɩwɩlɩɣ se ɛ nɛ ɩ pɛwɛ kɩmaŋ.
JHN.5.19	Peeɖe Yesu kaɖɩ-wɛ se: «Toovenim lɛ, meheyiɣ-mɩ se ma Ɛsɔ Pɩyalʋ lɛ, maapɩzɩɣ mala nabʋyʋ yem man-tɩ yɔɔ. Mbʋ́ man-Caa Ɛsɔ lakɩ nɛ manaɣ yɔ, pi-ɖeke koŋ malakɩ. Mbʋ́ pɩtɩŋa payɩ man-Caa lakɩ yɔ, ḿbʋ́ ɖɔɖɔ malakɩ. 
JHN.5.20	Mbʋ́ pʋyɔɔ yɔ, Caa Ɛsɔ sɔɔlɩ ɛ-Pɩyalʋ ma nɛ ɛwɩlɩɣ-m mbʋ́ pɩtɩŋa payɩ ɛlakɩ yɔ. Ɛkɔŋ-m wɩlʋʋ tʋma sɔsɔna wena akɩlɩ wena malaba ɛzʋnɔ yɔ nɛ mala nɛ pɩɖɩɣzɩ-mɩ. 
JHN.5.21	Toovenim lɛ, ɛzɩma mbʋ́ efeziɣ sɩɖaa nɛ ɛhaɣ-wɛ wezuu yɔ, ḿbʋ́ ɖɔɖɔ ɛ-Pɩyalʋ ma, mahaɣ mbá me-liu wɛɛ yɔ wezuu. 
JHN.5.22	Đɔɖɔ lɛ, Caa ɛɛhʋʋnɩ nɔɔyʋ. Ɛlɛ́, ɛha ɛ-Pɩyalʋ ma waɖɛ se mahʋʋnɩ ɛyáa tɩŋa payɩ tɔm 
JHN.5.23	nɛ piyele patɩŋa paɖʋ Ɛsɔ Pɩyalʋ hɩɖɛ ɛzɩ paɖʋʋ Caa Ɛsɔ yɔ. Weyi ɛɛɖʋʋ Ɛsɔ Pɩyalʋ hɩɖɛ yɔ, ɛɛɖʋʋ-ɖɩ ɖɔɖɔ Caa Ɛsɔ weyi etiyi-i yɔ.
JHN.5.24	Toovenim lɛ, meheyiɣ-mɩ se weyi ewelesiɣ mɔn-tɔm nɛ ɛwɛnɩ lidaʋ weyi etiyi-m yɔ ɛ-yɔɔ yɔ, ehiɣ wezuu maatɛŋ. Paahʋʋnɩ-ɩ. Ɛtɛm lɩʋ sɩm taa nɛ ehiɣ wezuu maatɛŋ. 
JHN.5.25	Toovenim lɛ, meheyiɣ-mɩ se alɩwaatʋ natʋyʋ kɔŋ, halɩ tɩtɛm talʋʋ. Tɩ-taa sɩɖaa kɔŋ nɩʋ Ɛsɔ Pɩyalʋ nɔɔ nɛ mbá panɩɣ yɔ, pehiɣ wezuu. 
JHN.5.26	Ɛzɩma mbʋ́ wezuu lɩɣnɩ Caa Ɛsɔ cɔlɔ yɔ, ḿbʋ́ ɖɔɖɔ eyebi se kɩlɩɩnɩ ɛ-Pɩyalʋ ma mɔn-cɔlɔ. 
JHN.5.27	Ɛha-m waɖɛ se mahʋʋnɩ ɛyáa tɔm, mbʋ́ pʋyɔɔ yɔ, ma lɛ Ɛyʋ Pɩyalʋ. 
JHN.5.28	Pɩtaaɖɩɣzɩ-mɩ. Alɩwaatʋ natʋyʋ kɔŋ nɛ pɩlaŋ taa ñɩma tɩŋa payɩ nɩɩ mɔ-nɔɔ 
JHN.5.29	nɛ pefe. Mbá palabɩ mbʋ́ pʋwɛ ɖeu yɔ pe-wezuu caɣʋ taa yɔ, pehikiɣ wezuu maatɛŋ nɛ piyele mbá paba labɩ kɩdɛkɛdɩm yɔ, pahʋʋnɩ-wɛ nɛ pakʋ pɔ-tɔm.»
JHN.5.30	Yesu tasɩ yɔɔdʋʋ ɖɔɖɔ se: «Maapɩzɩɣ mala nabʋyʋ yem man-tɩ yɔɔ. Mahʋʋnɩ ɛyáa ɛzɩ Ɛsɔ heyuu-m yɔ. Mɔn-tɔm hʋʋ tʋʋzaa, mbʋ́ pʋyɔɔ yɔ, maacaɣ se mala me-liu ñɩm. Ɛlɛ́, malakɩ mbʋ́ weyi etiyi-m yɔ e-liu wɛɛ yɔ.»
JHN.5.31	Yesu tasɩ yɔɔdʋʋ ɖɔɖɔ se: «Yee men-ɖeke maalɩzaɣnɩ man-tɩ tɩŋa ma-aseɣɖe yɔ, pɩɩwɩlaa se pɩtɛkɛ toovenim. 
JHN.5.32	Ɛlɛ́, nɔɔyʋ lɩzɩɣnɩ ma-aseɣɖe. Manawa se aseɣɖe nɖɩ́ ɛlɩzɩɣ mɔ-yɔɔ yɔ, ɖɩkɛ toovenim. 
JHN.5.33	Itiyi ɛyáa Yohanɛɛsɩ cɔlɔ se powolo pɔpɔzɩ-ɩ mɔn-tɔm nɛ ɛ́lɛ́ lɩzɩ ma-aseɣɖe toovenim. 
JHN.5.34	Ma lɛ, pɩtɛkɛnɩ kɩcɛyʋʋ se ɛyáa ɩlɩzɩ ma-aseɣɖe. Ɛlɛ́, mɔyɔɔdɩ Yohanɛɛsɩ tɔm se pɩya mɩ-ñʋʋ. 
JHN.5.35	Yohanɛɛsɩ lɛ, ɛ́lɛ́ ñaawɛ ɛzɩ kanɖʋ ŋgʋ́ pɔsɔba nɛ kɩ-ñalɩmɩyɛ ñalɩ mɩ-yɔɔ yɔ. Pʋ-yɔɔ mɩ-laŋa hʋlʋmɩnɩ ñalɩmɩyɛ ńɖɩ́ alɩwaatʋ pazɩ.
JHN.5.36	Ma lɛ, malɩzɩɣ aseɣɖe nɖɩ́ ɖɩkɩlɩ Yohanɛɛsɩ ñɩnɖɛ yɔ. Mbʋ́ pʋyɔɔ yɔ, tʋma wena man-Caa ɖʋ-m nɛ malakɩ yɔ, a-maɣmaɣ alɩzɩɣnɩ ma-aseɣɖe se Caa Ɛsɔ tiyini-m. 
JHN.5.37	Man-Caa weyi etiyi-m yɔ, ɛ-tɩ tɩŋa ɛlɩzɩ ma-aseɣɖe ɖɔɖɔ. Ŋgʋ́, wiɖiyi ɩtanɩɩ ɛ-nɔɔ, ɩtana ɛ-ɛsɩndaa ɖɔɖɔ kaʋ. 
JHN.5.38	Ɩɩɖɔkʋʋ ɛ-tɔm camɩyɛ, mbʋ́ pʋyɔɔ yɔ, ɩfɛyɩnɩ lidaʋ weyi ma Caa Ɛsɔ tiyaa yɔ mɔ-yɔɔ.
JHN.5.39	Ɩtazɩɣ tɔm ndʋ́ pama Ɛsɔtɔm Takayaɣ taa yɔ tɩ-taa, mbʋ́ pʋyɔɔ yɔ, ɩmaɣzɩɣ se tɩhaɣ-mɩ wezuu maatɛŋ. Meheyiɣ-mɩ se ńdʋ́ lɩzɩɣnɩ ma-aseɣɖe! 
JHN.5.40	Ŋgʋ́, ɩɩcaɣ se ɩkɔɔ mɔn-cɔlɔ nɛ ihiɣ wezuu ŋ́gʋ́!
JHN.5.41	Pɩtɛkɛ ɛyáa samtʋ mañɩnɩɣ. 
JHN.5.42	Mansɩm-mɩ: Ɛsɔ sɔɔlɩm fɛyɩ mɩ-taa! 
JHN.5.43	Mɔnkɔm man-Caa lone taa, ɛlɛ́, ɩɩcaɣ se ɩmʋ-m. Ŋgʋ́, yee nɔɔyʋ ɛkɔmnɩ ɛ-maɣmaɣ e-ɖoŋ yɔ, ɩmʋʋ-ɩ nesi naalɛ. 
JHN.5.44	Mbá mɩ ɩyɩɣyɩɣ ɖama nɛ ɩɩcaɣ se Ɛsɔ ɖeke koŋ ɛyɩɣyɩnɩ-mɩ yɔ, ɛzɩma ɩpɩzɩɣ ɩwɛnɩ lidaʋ mɔ-yɔɔ?
JHN.5.45	Paa ḿbʋ́ yɔ, ɩtaamaɣzɩ se mowoki man-Caa Ɛsɔ cɔlɔ nɛ mankʋyɩ mɩ-yɔɔ. Ɛlɛ́, Mooyiizi weyi ɩtaɣ-ɩ liu yɔ, ɛnʋ wokina nɛ ɛkʋyɩ mɩ-yɔɔ. 
JHN.5.46	Mɔyɔɔdʋʋ ḿbʋ́, mbʋ́ pʋyɔɔ yɔ, mɔn-tɔm ɛmawa. Toovenim lɛ, yee iitisi ɛ-tɔm yɔ, iitisi ma-ñɩndʋ ɖɔɖɔ. 
JHN.5.47	Ɛlɛ́, yee itetisi tɔm ndʋ́ Mooyiizi mawa yɔ lɛ, ɛzɩma ɩpɩzɩɣ itisi ma-ñɩndʋ yɔ?»
JHN.6.1	Pʋwayɩ lɛ, Yesu tɛzɩ Galilee teŋgu ŋgʋ́ payaɣ-kʋ ɖɔɖɔ se Tiberiyaadɩ teŋgu yɔ. 
JHN.6.2	Ɛtalɩ peeɖe lɛ, ɛyáa samaɣ tɩŋɩɣ ɛ-wayɩ, mbʋ́ pʋyɔɔ yɔ, paana hama lakasɩ nzɩ́ ɛlakaɣ nɛ kʋdɔndɩnaa yɔɔ cɛkɩ yɔ. 
JHN.6.3	Peeɖe ɛ nɛ ɛ-tɔmkpɛlɩkɩyaa pakpa pʋʋ yɔɔ nɛ pacaɣ. 
JHN.6.4	Yuda ñɩma kazandʋ ndʋ́ payaɣ-tʋ se Paska yɔ, tɩwɩzaa. 
JHN.6.5	Pɩkɛdaa lɛ, ɛkʋsɩ ɛ-ɛsɛ nɛ ɛna ɛyáa samaɣ sɔsɔɔ nakɛyɛ wokaɣ ɛ-cɔlɔ. Ɛlɛ́, ɛpɔzɩ Filiipu se: «Le ɖɩpɩzɩɣ ɖɩya tɔɔnaɣ nɛ ɛyáa panɛ patɩŋa payɩ pehiɣ pɔtɔɔ?» 
JHN.6.6	Ɛyɔɔdaɣ ḿbʋ́ faŋŋ se ɛna ndʋ́ Filiipu cosuu yɔ, mbʋ́ pʋyɔɔ yɔ, ɛtɛm sɩm mbʋ́ ɛlakɩ yɔ. 
JHN.6.7	Filiipu cosi-i se: «Paa ɖɩɩyabɩ tɔɔnaɣ kɩyakɩŋ nasɩlɛ tʋmɩyɛ liidiye yɔ, pɩɩtalɩɣ se pehiɣ pazɩ pazɩ.» 
JHN.6.8	Peeɖe ɛ-tɔmkpɛlɩkɩyaa taa lɛlʋ weyi payaɣ se Andree nɛ ɛkɛ Siimɔɔ Pɩyɛ neu yɔ, eheyi-i se: 
JHN.6.9	«Abalɩbɩɣa nakɛyɛ wɛ cɩnɛ, kɛwɛnɩ tindine hɔɔlasɩ kagbaanzɩ nɛ kpakpasɩ naalɛ. Ɛlɛ́, ɛzɩma pɩpɩzɩɣ pɩtalɩ samaɣ kanɛ?» 
JHN.6.10	Peeɖe Yesu tɔm se: «Iheyi ɛyáa ḿbá se pacaɣ.» Ñɩtʋ kɛwɛ lone ńɖɩ́ ɖɩ-taa pɩtɩɩfɛyɩ. Peheyi-wɛ lɛ, pacaɣ ɖɔɖɔ. Mbá paacaɣaɣ yɔ, pa-taa abalaa katalɩ ɛzɩ kutokiŋ kagbaanzɩ yɔ. 
JHN.6.11	Peeɖe ɛkpaɣ tindine nɛ ɛsa Ɛsɔ ɖɩ-yɔɔ nɛ ɛtayɩ-ɖɩ ɛyáa ḿbá. Pʋwayɩ lɛ, ɛla ḿbʋ́ ɖɔɖɔ kpakpasɩ yɔɔ nɛ ɛtayɩ-wɛ nɛ pɔtɔɔ nɛ pe-liu sɩ. 
JHN.6.12	Pɔtɔwaa pahaɣ lɛ, Yesu heyi ɛ-tɔmkpɛlɩkɩyaa se: «Ikpeɣli hɔɔlasɩ nzɩ́ sɩkazaa yɔ, nakɛyɛ ɛtaale.» 
JHN.6.13	Peeɖe pekpeɣli mbʋ́ pɩkazɩ tindine hɔɔlasɩ kagbaanzɩ ńzɩ́ sɩ-taa yɔ nɛ pusu ɖɔkɩŋ hiu nɛ naalɛ.
JHN.6.14	Ɛyáa ḿbá, pana hama lakasɩ nzɩ́ Yesu laba yɔ lɛ, pɔtɔ se: «Toovenim, ɛnɛ lɛ náyʋ weyi paayɔɔdaa se ɛkɔŋ kedeŋa yɔɔ yɔ.» 
JHN.6.15	Ŋgʋ́, Yesu kɛtɛm naʋ se pacaɣ pakpa-ɩ nɛ ɖoŋ nɛ pɛcɛlɩ-ɩ kewiyaɣ. Pʋ-yɔɔ ɛɖaɣnɩ kpaʋ pʋʋ yɔɔ nɛ ɛcaɣ e-ɖeke.
JHN.6.16	Đanaɣ ɖanaa lɛ, Yesu tɔmkpɛlɩkɩyaa tii powolo teŋgu nɔɔ 
JHN.6.17	nɛ pakpa kpɩyʋʋ nakʋyʋ taa se pɛtɛzɩɣ Kapɛrnayum. Alɩwaatʋ ńdʋ́ lɛ, ɖoó kɛtɛm yuu, ɛlɛ́, Yesu taawobidi pɔ-cɔlɔ. 
JHN.6.18	Pɩkɛdaa lɛ, heɣlim sɔsɔm nabʋyʋ makɩ nɛ teŋgu lɩm taŋgatɩɣ. 
JHN.6.19	Pɛɖɛwa ɛzɩ kiloomɛtanaa kagbaanzɩ yaa loɖo yɔ lɛ, panaɣ Yesu ɖɔŋ lɩm yɔɔ nɛ ewoki pɔ-cɔlɔ, ɛlɛ́ sɔɔndʋ kpa-wɛ. 
JHN.6.20	Peeɖe eheyi-wɛ se: «Ma Yesu, sɔɔndʋ ɛtaakpa mɩ!» 
JHN.6.21	Pacaɣaɣ se pakpaɣ-ɩ kpɩyʋʋ taa, ɛlɛ́, patɩŋ patalɩ ɖenɖe powokaɣ yɔ.
JHN.6.22	Tɛʋ fema lɛ, mbá pɛwɛ teŋgu wayɩ yɔ, peɖiɣzina se kpɩyʋʋ kʋɖʋmʋʋ kɛwɛna. Đɔɖɔ lɛ, Yesu tɔmkpɛlɩkɩyaa ɖeke kakpanɩ kɩ-taa nɛ pɛɖɛɛ, ɛtaawɛɛ pɔ-cɔlɔ. 
JHN.6.23	Ɛlɛ́, kpɩyɩŋ lɛɛŋ ñaalɩnɩ Tiberiyaadɩ tɛtʋ taa nɛ ɩtalɩ ɖenɖe Kɩpaɣlʋ kasam Ɛsɔ tindine yɔɔ nɛ pɔtɔɔ-ɖɩ yɔ. 
JHN.6.24	Ɛyáa samaɣ nawa se Yesu nɛ ɛ-tɔmkpɛlɩkɩyaa pɛfɛyɩ peeɖe lɛ, pa-maɣmaɣ pasʋʋ kpɩyɩŋ ɩnʋ nɛ powolo Kapɛrnayum se pañɩnɩ-ɩ.
JHN.6.25	Pɛtɛzɩ teŋgu wayɩ nɛ pana Yesu lɛ, pɔpɔzɩ-ɩ se: «Wɩlɩyʋ! Đooye ŋtalɩ cɩnɛ?» 
JHN.6.26	Ɛ́lɛ́ cosi-wɛ se: «Toovenim lɛ, mankaɖɩɣ-mɩ se pɩtɛkɛ hama lakasɩ nzɩ́ malaba nɛ ɩna yɔ, sɩ-yɔɔ ɩñɩnɩɣ-m. Ɛlɛ́, ɩtɔɔ tindine nɛ ɩhaɣ yɔɔ ɩñɩnɩɣ-m. 
JHN.6.27	Ɩtaala tʋmɩyɛ tɔɔnaɣ ŋgá kɛwɛɛkɩɣ yɔ kɔ-yɔɔ. Ɛlɛ́, ɩla ŋgá kacakɩ tam nɛ kahaɣ wezuu maatɛŋ yɔ kɔ-yɔɔ. Ɛyʋ Pɩyalʋ kɔŋnɩ-mɩ-kɛ haʋ, mbʋ́ pʋyɔɔ yɔ, Caa Ɛsɔ ñɩɣ ɛ-yɔɔ nesi.» 
JHN.6.28	Ɛlɛ́, pɔpɔzɩ-ɩ se: «Ɛzɩma pʋwɛɛ se ɖɩtɩŋ nɛ ɖɩpɩzɩ ɖɩla tʋma wena Ɛsɔ liu wɛɛ yɔ?» 
JHN.6.29	Ecosi-wɛ se: «Tʋmɩyɛ nɖɩ́ Ɛsɔ liu wɛɛ se ɩla yɔ lɛ se ɩwɛnɩ lidaʋ weyi ma etiyaa yɔ mɔ-yɔɔ.» 
JHN.6.30	Ɛlɛ́, pɔpɔzɩ-ɩ se: «Hama lakasɩ nzɩ́ ŋpɩzɩɣ ŋla nɛ ɖɩna nɛ ɖɩwɛnɩ lidaʋ ñɔ-yɔɔ? Ɛbɛ ŋpɩzɩɣ ŋla? 
JHN.6.31	Ɖɔ-cɔzɔnaa tɔɔ tɔɔnaɣ ŋgá kalɩnɩ ɛsɔdaa nɛ payaɣ-kɛ se maanɩ yɔ lakʋ taa. Pʋwɛ ɛzɩ pamaʋ Ɛsɔtɔm Takayaɣ taa yɔ. Pamawa se: ‹Ɛha-wɛ tɔɔnaɣ ŋgá kalɩnɩ ɛsɔdaa yɔ se pɔtɔɔ.› »
JHN.6.32	Peeɖe Yesu cosi-wɛ se: «Toovenim lɛ, mankaɖɩɣ-mɩ se pɩtɛkɛ Mooyiizi hanɩ-mɩ tɔɔnaɣ ŋgá kalɩnɩ ɛsɔdaa yɔ. Ɛlɛ́, man-Caa haɣnɩ-mɩ tɔɔnaɣ ŋgá kalɩnɩ ɛsɔdaa yɔ ka-maɣmaɣ siŋŋ. 
JHN.6.33	Mbʋ́ pʋyɔɔ yɔ, tɔɔnaɣ ŋgá Ɛsɔ haɣ yɔ lɛ ɛyʋ weyi ɛlɩnɩ ɛsɔdaa nɛ ɛhaɣ ɛyáa wezuu yɔ.» 
JHN.6.34	Ɛlɛ́, peheyi-i se: «Wɩlɩyʋ! Wɛɛ ŋhaɣ-ɖʋ tɔɔnaɣ ŋ́gá.» 
JHN.6.35	Peeɖe Yesu kaɖɩ-wɛ se: «Ma lɛ tɔɔnaɣ ŋgá kahaɣ wezuu yɔ. Weyi ɛkɔŋ mɔn-cɔlɔ yɔ, ñɔɔsɩ ɛɛwɩɣ-ɩ wiɖiyi kaʋ, weyi ɛ́lɛ́ wɛɣnɩ lidaʋ mɔ-yɔɔ yɔ, lɔkɔtʋ ɛɛɖɔkʋʋ-ɩ ɖɔɖɔ kaʋ. 
JHN.6.36	Ŋgʋ́, meheyi-mɩ nɛ ɩna-m, ɛlɛ́, ɩfɛyɩnɩ lidaʋ mɔ-yɔɔ. 
JHN.6.37	Ɛyáa mbá patɩŋa man-Caa cɛlɩɣ-m yɔ, pɔkɔŋ mɔn-cɔlɔ, maakiziɣ pa-taa nɔɔyʋ kaʋ. 
JHN.6.38	Mbʋ́ pʋyɔɔ yɔ, malɩnɩ ɛsɔdaa mentii se mala mbʋ́ weyi etiyi-m yɔ e-liu wɛɛ yɔ. Mɔntɔkɔɔ se mala mbʋ́ me-liu wɛɛ yɔ. 
JHN.6.39	Ɩɩnaɣ mbʋ́ weyi etiyi-m yɔ e-liu wɛɛ yɔ. Ḿbʋ́ lɛ se: mantaalesi mbá ɛcɛlɩ-m yɔ pa-taa nɔɔyʋ. Ɛlɛ́, menfezi patɩŋa payɩ kɛtɛzaɣ kɩyakʋ wiye nɛ sɩm taa nɛ pɛwɛɛ wezuu. 
JHN.6.40	Ɩɩnaɣ mbʋ́ man-Caa liu wɛɛ yɔ: weyi ɛnaɣ ɛ-Pɩyalʋ ma nɛ ɛwɛnɩ lidaʋ mɔ-yɔɔ yɔ, ehikiɣ wezuu maatɛŋ. Menfeziɣ-i kɛtɛzaɣ kɩyakʋ wiye nɛ sɩm taa.»
JHN.6.41	Yuda ñɩma midaɣnɩ Yesu pe-liŋ tɛɛ se ɛyɔɔdaa se: «Ma lɛ tɔɔnaɣ ŋgá kalɩnɩ ɛsɔdaa nɛ ketii yɔ.» 
JHN.6.42	Peeɖe pɔpɔzaɣ pa-tɩ se: «Pɩtɛkɛ ɛnʋ lɛ Yozɛɛfʋ pɩyalʋ Yesu? Đɩsɩm ɛ-caa nɛ e-ɖoo, ɛzɩma ɛpɩzɩɣ ɛyɔɔdɩ lɛɛlɛɛyɔ se ɛlɩnɩ ɛsɔdaa nɛ etii» yɔ? 
JHN.6.43	Ɛlɛ́, Yesu heyi-wɛ se: «Iyele miduu ḿbʋ́. 
JHN.6.44	Man-Caa weyi etiyi-m yɔ, yee ɛtɔkɔnɩ nɔɔyʋ mɔn-cɔlɔ yɔ, pʋdʋ ɛɛpɩzɩɣ ɛkɔɔ. Weyi ɛkɔŋ mɔn-cɔlɔ yɔ, menfeziɣ-i kɛtɛzaɣ kɩyakʋ wiye nɛ sɩm taa. 
JHN.6.45	Náyaa ma pa-takayɩsɩ taa se: ‹Ɛsɔ kɔŋ patɩŋa payɩ kpɛlɩkʋʋ.› Yee ḿbʋ́, paa weyi, ɛnɩ Caa tɔm nɛ ɛkpɛlɩkɩ mbʋ́ ɛwɩlɩ-ɩ yɔ yɔ, ɛkɔŋ mɔn-cɔlɔ. 
JHN.6.46	Pʋnɛ pɩwɩlɩɣ se nɔɔyʋ tana Caa. Weyi ma malɩnɩ Ɛsɔ cɔlɔ yɔ, men-ɖeke koŋ mananɩ-ɩ.
JHN.6.47	Toovenim lɛ, mankaɖɩɣ-mɩ se: weyi ɛwɛnɩ lidaʋ mɔ-yɔɔ yɔ, ehiɣ wezuu maatɛŋ. 
JHN.6.48	Ma lɛ tɔɔnaɣ ŋgá kahaɣ wezuu yɔ. 
JHN.6.49	Mɩ-cɔzɔnaa tɔɔ tɔɔnaɣ ŋgá kalɩnɩ ɛsɔdaa yɔ lakʋ taa, ɛlɛ́, pasɩba. 
JHN.6.50	Tɔɔnaɣ ŋgá kaka lɩnɩ ɛsɔdaa yɔ, ŋ́gá yɔ. Weyi ɛtɔɔ-kɛ yɔ, ɛɛsɩkɩ. 
JHN.6.51	Ma lɛ wezuu tɔɔnaɣ ŋgá kalɩnɩ ɛsɔdaa yɔ. Yee nɔɔyʋ ɛtɔɔ-kɛ yɔ, ɛcakɩ wezuu tam. Tɔɔnaɣ ŋgá mɔnkɔŋ haʋ yɔ, ŋ́gá lɛ mon-tomnaɣ. Mahaɣ-kɛ se kedeŋa kpeekpe ɛyáa ehiɣ wezuu.» 
JHN.6.52	Ɛyɔɔdɩ ḿbʋ́ lɛ, Yuda ñɩma pazɩ you pa-taa pe-ɖeke nɛ pɔpɔzʋʋ pa-tɩ se: «Ɛzɩma ɛnɛ ɛtɔŋ se ɛhaɣ-ɖʋ e-tomnaɣ nɛ ɖɩtɔɔ?» 
JHN.6.53	Peeɖe Yesu heyi-wɛ se: «Toovenim lɛ, mankaɖɩɣ-mɩ se: yee ɩtɔtɔɔ Ɛyʋ Pɩyalʋ ma mon-tomnaɣ nɛ ɩñɔɔ man-calɩm yɔ, ɩɩwɛɣ wezuu. 
JHN.6.54	Weyi ɛtɔkɩ mon-tomnaɣ nɛ ɛñɔɔ man-calɩm yɔ, ɛtɛm hiɣu wezuu maatɛŋ. Mɔnkɔŋ-ɩ fezuu kɛtɛzaɣ kɩyakʋ wiye nɛ sɩm taa. 
JHN.6.55	Mbʋ́ pʋyɔɔ yɔ, mon-tomnaɣ lɛ tɔɔnaɣ siŋŋ nɛ man-calɩm lɛ sʋlʋm siŋŋ. 
JHN.6.56	Weyi ɛtɔkɩ mon-tomnaɣ nɛ ɛñɔɔ man-calɩm yɔ, ma nɛ ɩ ɖɩwɛ ɖama taa. 
JHN.6.57	Caa weyi etiyini-m yɔ, ɛwɛnɩ wezuu, ɛ-yɔɔ mɛwɛnɩ wezuu ɖɔɖɔ. Ḿbʋ́ ɖɔɖɔ weyi ɛtɔkɩ-m yɔ, ɛwɛɣnɩ wezuu mɔ-yɔɔ. 
JHN.6.58	Tɔɔnaɣ ŋgá kalɩnɩ ɛsɔdaa yɔ, ŋ́gá lɛ. Kɛfɛyɩ ɛzɩ ŋgá mɩ-cɔzɔnaa tɔwaa yɔ: paba ñasɩba. Weyi ɛtɔkɩ-kɛ yɔ, ɛcakɩ wezuu tam.» 
JHN.6.59	Alɩwaatʋ ndʋ́ Yesu wɩlaɣ ɛyáa Ɛsɔtɔm Kapɛrnayum Yuda ñɩma Ɛsɔ ɖɩsɛyɛ taa yɔ, ɛyɔɔdɩ tɔm tʋnɛ.
JHN.6.60	Yesu tɔmkpɛlɩkɩyaa nɩ ḿbʋ́ lɛ, pa-taa sakɩyɛ yɔɔdɩ se: «Tɔm tʋnɛ, tɩwɛ kaɖɛ. Apɩzɩɣ etisi-tʋ?»
JHN.6.61	Ɛlɛ́, Yesu na ɛ-taa se tɔm ńdʋ́ ɛ-tɔmkpɛlɩkɩyaa midiɣna nɛ ɛpɔzɩ-wɛ se: «Ndʋ́ mɔyɔɔdaa yɔ, ńdʋ́ cɛyɩɣnɩ-mɩ yaa we? 
JHN.6.62	Yee ḿbʋ́ lɛ, ɛzɩma pɩkaɣ labʋ alɩwaatʋ ndʋ́ ɩnaɣ Ɛyʋ Pɩyalʋ kitiɣ ɛkpa ɖenɖe ɛɛwɛɛ yɔ? 
JHN.6.63	Fezuu Kiɖeɖeu haɣnɩ wezuu. Ɛyʋ ɛɛpɩzɩɣ ɛla pʋyʋ. Tɔm ndʋ́ meheyi-mɩ yɔ, tɩ-yɔɔ kɩtɩŋɩɣna nɛ kɩhaɣ wezuu. 
JHN.6.64	Ɛlɛ́, mɩ-taa lɛlaa eetisiɣ.»
JHN.6.64	Yesu yɔɔdaɣ ḿbʋ́, mbʋ́ pʋyɔɔ yɔ, ɛtɛm sɩm mbá paatisiɣ yɔ nɛ weyi ɛkɔŋ ɛ-wayɩ lɩʋ yɔ. 
JHN.6.65	Ɛtasɩ yɔɔdʋʋ se: «Pʋ-yɔɔ meheyi-mɩ se nɔɔyʋ fɛyɩ se ɛkɔŋ mɔn-cɔlɔ nɛ man-Caa taha-ɩ nʋmɔʋ.»
JHN.6.66	Pɩkpaɣnɩ alɩwaatʋ ńdʋ́ lɛ, ɛ-tɔmkpɛlɩkɩyaa sakɩyɛ ha-ɩ siɣ́ye nɛ paatasɩɣ-ɩ tɩŋʋʋ. 
JHN.6.67	Pʋ-yɔɔ ɛpɔzɩ ɛ-tɔmkpɛlɩkɩyaa hiu nɛ naalɛ se: «Nɛ mɩ yɔ, miiyeki-m ɖɔɖɔ yaa we?» 
JHN.6.68	Peeɖe Siimɔɔ Pɩyɛ cosi-i se: «Kɩpaɣlʋ! A-cɔlɔ ɖiwoki? Ñɔ-cɔlɔ tɔm ndʋ́ tɩhaɣ wezuu maatɛŋ yɔ tɩwɛɛ. 
JHN.6.69	Đɩwɛnɩ lidaʋ ñɔ-yɔɔ nɛ ɖɩtɩlɩ se ña lɛ Ɛsɔ Ñɩnʋ.» 
JHN.6.70	Ɛlɛ́ Yesu pɔzɩ-wɛ se: «Pɩtɛkɛ malɩzɩnɩ mi-hiu nɛ naalɛ yaa we? Ŋgʋ́, mɩ-taa lɛlʋ kɛ eleeu!» 
JHN.6.71	Siimɔɔ Iskarɩyɔɔtɩ pɩyalʋ Yudaasɩ tɔm ɛyɔɔdaɣ. Mbʋ́ pʋyɔɔ yɔ, paa ɛɛkɛ ɛ-tɔmkpɛlɩkɩyaa hiu nɛ naalɛ taa lɛlʋ yɔ, ɛnʋ kɔŋnɩ ɛ-wayɩ lɩʋ.
JHN.7.1	Pʋwayɩ lɛ, Yesu kʋyɩ nɛ ɛcɔʋ Galilee egeetiye taa. Ɛtaasɔɔlɩ se ɛcɔɔ Yudee ñɩnɖɛ taa, mbʋ́ pʋyɔɔ yɔ, Yuda ñɩma ñʋndɩnaa ñɩnaɣ se pakʋ-ɩ. 
JHN.7.2	Ŋgʋ́, pa-kazandʋ ndʋ́ tɩ-yɔɔ pesiki kɩɖanɖɩŋ yɔ, tɩɩwɩzɩ talʋʋ. 
JHN.7.3	Peeɖe e-newaa heyi-i se: «Kʋyɩ cɩnɛ nɛ ŋwolo Yudee egeetiye taa nɛ ñɔ-tɔmkpɛlɩkɩyaa na ɖɔɖɔ tʋma wena ŋlakɩ yɔ. 
JHN.7.4	Yee nɔɔyʋ liu ɛwɛɛ se pasɩm-ɩ yɔ, ɛɛmɛsɩɣ mbʋ́ ɛlakɩ yɔ. Pʋ-yɔɔ lɛ, yele nɛ kedeŋa kpeekpe na mbʋ́ ŋlakɩ yɔ.» 
JHN.7.5	Toovenim lɛ, e-newaa maɣmaɣ taawɛnɩ ɖɔɖɔ lidaʋ ɛ-yɔɔ. 
JHN.7.6	Ɛlɛ́, Yesu heyi-wɛ se: «Alɩwaatʋ tatalɩda se mowolo peeɖe. Piyele mɩ lɛ, ɩpɩzɩɣ iwolo paa alɩwaatʋ ńdʋ́. 
JHN.7.7	Kedeŋa ñɩma ɛɛpaɖɩɣ-mɩ, ɛlɛ́, ma papaɖɩɣ. Mbʋ́ pʋyɔɔ yɔ, malɩzɩɣ aseɣɖe se mbʋ́ palakɩ yɔ, pɩfɛyɩ ɖeu. 
JHN.7.8	Mɩ lɛ, iwolo kazandʋ taa, ma maapadɩɣ wobu, mbʋ́ pʋyɔɔ yɔ, ma-alɩwaatʋ tatalɩda.»
JHN.7.9	Ɛtɛm-wɛ heyuu ḿbʋ́ lɛ, ɛcaɣ Galilee egeetiye taa peeɖe. 
JHN.7.10	Pɩkɛdaa lɛ, Yesu newaa kʋyɩ nɛ powolo kazandʋ taa. Pɛɖɛwa lɛ, ɛ-maɣmaɣ ɛkʋyɩ ɖɔɖɔ nɛ ewolo. Ɛlɛ́, eteyele se nɔɔyʋ ɛna-ɩ.
JHN.7.11	Yuda ñɩma ñʋndɩnaa kɛwɛɛ pañɩnɩɣ-ɩ kazandʋ ńdʋ́ tɩ-taa nɛ pɔpɔzʋʋ se: «Le ɛwɛɛ?»
JHN.7.12	Ɛyáa samaɣ yɔɔdaɣ ɛ-tɔm siŋŋ: nabɛyɛ se: «Ɛkɛ ɛyʋ kɩbanʋ.» Lɛlaa se: «Aayɩ, epeɣziɣ ɛyáa.» 
JHN.7.13	Paa ḿbʋ́ yɔ, pɔyɔɔdaɣ mɛsaɣ tɛɛ, mbʋ́ pʋyɔɔ yɔ, peseɣaɣ Yuda ñɩma ñʋndɩnaa.
JHN.7.14	Kazandʋ kɔm tɩsaa miŋ kpem lɛ, Yesu wolo Ɛsɔ ɖɩɣa taa nɛ ɛpazɩ ɛyáa wɩlʋʋ Ɛsɔtɔm. 
JHN.7.15	Peeɖe pɩɖɩɣzɩ Yuda ñɩma nɛ pɔtɔŋ se: «Ɛnɛ, pɛtɛkpɛlɩkɩ-ɩ lɛ, ɛzɩma ɛlaba nɛ ɛtɩlɩ ḿbʋ́?» 
JHN.7.16	Yesu cosi-wɛ se: «Mbʋ́ mawɩlɩɣ ɛyáa yɔ, pɩtalɩɩnɩ mɔn-cɔlɔ, ɛlɛ́, weyi etiyi-m yɔ, ɛ-cɔlɔ pɩlɩnaa. 
JHN.7.17	Weyi ɛcaɣ se ɛla mbʋ́ Ɛsɔ liu wɛɛ yɔ, ɛkɔŋ naʋ se mbʋ́ mawɩlɩɣ yɔ, Ɛsɔ cɔlɔ pɩlɩnaa yaa ma-maɣmaɣ mɔn-cɔlɔ pɩlɩnaa. 
JHN.7.18	Weyi ɛyɔɔdʋʋ ɛ-maɣmaɣ ɛ-tɔm yɔ, ɛcaɣ se pasam-ɩ. Weyi ɛ́lɛ́ caɣ se pasa weyi etiyi-i yɔ, ɛkɛ toovenim tʋ, ɛzaɣ́tʋ natʋyʋ fɛyɩ ɛ-yɔɔ. 
JHN.7.19	Pɩcaɣaɣ Mooyiizi ɖʋ-mɩ paɣtʋ na? Ŋgʋ́, mɩ-taa nɔɔyʋ ɛɛɖɔŋ tɩ-yɔɔ. Pɩlabɩ ɛzɩma nɛ ɩcaɣ se ɩkʋ-m?» 
JHN.7.20	Peeɖe ɛyáa samaɣ cosi-i se: «Eleeu nɔɔyʋ wɛ ña-wayɩ. Añɩnɩɣ se ɛkʋ-ŋ?» 
JHN.7.21	Ecosi-wɛ se: «Hama lakasɩ kʋɖʋmsɩ malaba nɛ pɩɖɩɣzɩ mɩtɩŋa yaa we! 
JHN.7.22	Mooyiizi ɖʋwa se ɩpɛlɩ abalɩbiya. Toovenim lɛ, pɩtɛkɛ ɛnʋ calɩnɩ ḿbʋ́ labʋ, ɛlɛ́, mɩ-cɔzɔnaa mbá pɛɖɛ-ɩ nɔɔ yɔ, pacalɩna. Halɩ itisaa se ɩpɛlɩɣ nɔɔyʋ kɩyakʋ kɩhɛzʋʋ wiye. 
JHN.7.23	Yee ɩpɩzɩɣ se ɩpɛlɩ abalɩbɩɣa nakɛyɛ kɩyakʋ kɩhɛzʋʋ wiye nɛ ɩɖɔ Mooyiizi paɣtʋ yɔɔ lɛ, pɩlabɩ ɛzɩma mɩ-pana kpaɣnɩ-m se malaba nɛ ɛyʋ maɣmaɣ pilim yɔɔ cɛ kɩyakʋ kɩhɛzʋʋ wiye yɔ? 
JHN.7.24	Iyele ɛyáa hʋnaʋ ɛsɛ yɔɔ yem. Ɛlɛ́, ɩhʋʋnɩ-wɛ ɛzɩ pʋmʋnaʋ yɔ.»
JHN.7.25	Yeruusalɛm ñɩma nabɛyɛ pɔzaɣ se: «Pɩtɛkɛ abalʋ ɛnɛ pacaɣ se pakʋ yaa we? 
JHN.7.26	Ɩna, ɛyɔɔdʋʋ ɛyáa ɛsɩndaa keɣlee nɛ paalakɩ-ɩ pʋyʋ! Yaa toovenim ɖa-awiya nawa se ɛnʋ lɛ Weyi Ɛsɔ Lɩzaa Yɔ? 
JHN.7.27	Ŋgʋ́, alɩwaatʋ ndʋ́ Weyi Ɛsɔ Lɩzaa Yɔ ɛkɔŋ yɔ, nɔɔyʋ ɛɛsɩŋ ɖenɖe ɛlɩɣna yɔ. Ɛlɛ́, ɖa ɖasɩm ɖenɖe abalʋ ɛnɛ ɛ́lɛ́ ñalɩnaa yɔ.»
JHN.7.28	Pɔyɔɔdaɣ ḿbʋ́ lɛ, Yesu kɛwɛ Ɛsɔ ɖɩɣa taa nɛ ɛwɩlɩɣ Ɛsɔtɔm nɛ eholuu se: «Ɩsɩm weyi mɛnkɛnaa nɛ ɖenɖe malɩnaa yɔ toovenim naa we? Pɩtɛkɛ ma-maɣmaɣ mɔn-sɔɔlɩm mɔnkɔmnaa. Ɛlɛ́, nɔɔyʋ tiyini-m, ɛnʋ lɛ toovenim tʋ, ɩtasɩm-ɩ. 
JHN.7.29	Ɛlɛ́, ma mansɩm-ɩ, mbʋ́ pʋyɔɔ yɔ, ɛ-cɔlɔ malɩnaa, ɛnʋ tiyini-m.»
JHN.7.30	Yesu yɔɔdɩ ḿbʋ́ lɛ, pañɩnɩɣ se pakpa-ɩ, ɛlɛ́, nɔɔyʋ tapɩzɩ etukuni-i. Mbʋ́ pʋyɔɔ yɔ, ɛ-alɩwaatʋ taatɩtalɩda. 
JHN.7.31	Ŋgʋ́ ɛyáa samaɣ taa lɛ, sakɩyɛ kɛwɛnɩ lidaʋ ɛ-yɔɔ nɛ pɔpɔzʋʋ se: «Weyi Ɛsɔ Lɩzaa Yɔ, ɛkɔŋ lɛ, ɛlakɩ hama lakasɩ nɛ pɩkɩlɩ nzɩ́ abalʋ ɛnɛ ɛlaba yɔ yaa we?»
JHN.7.32	Pɩkɛdaa lɛ, Farɩsɩ ñɩma nɩɩ se ɛyáa samaɣ wɛɛtɩɣ ɖama Yesu tɔm. Peeɖe pa nɛ Yuda ñɩma cɔjɔnaa sɔsaa petiyi Ɛsɔ ɖɩɣa yɔɔ ɖaŋɩyaa nabɛyɛ se powolo pakpa-ɩ. 
JHN.7.33	Ɛlɛ́, Yesu tɔ se: «Ma nɛ mɩ ɖɩtasɩɣ caɣʋ pazɩ. Pʋwayɩ lɛ, manpɩsɩɣ weyi etiyi-m yɔ ɛ-cɔlɔ. 
JHN.7.34	Ɩkɔŋ-m ñɩnʋʋ, ɛlɛ́, ɩɩnaɣ-m. Mbʋ́ pʋyɔɔ yɔ, ɩɩpɩzɩɣ iwolo ɖenɖe mɔnkɔŋ wɛʋ yɔ.» 
JHN.7.35	Ɛlɛ́, Yuda ñɩma pɔzʋʋ ɖama se: «Le ewoki nɛ ɖɩɩpɩzɩɣ se ɖɩna-ɩ? Yaa ewoki Yuda ñɩma mbá pamɩzɩ ɖama Grɛɛkɩ ñɩma ɛjaɖɛ taa yɔ pɛ-tɛ se ɛwɩlɩ-wɛ? 
JHN.7.36	Ɛtɔm se ɖɩkɔŋ-ɩ ñɩnʋʋ, ɛlɛ́, ɖɩɩnaɣ-ɩ, mbʋ́ pʋyɔɔ yɔ, ɖɩɩpɩzɩɣ ɖiwolo ɖenɖe ewoki yɔ, pʋ-tɔbʋʋ se we?»
JHN.7.37	Kɩyakʋ ŋgʋ́ pɛtɛzɩɣ kazandʋ tɔɔʋ yɔ, ŋ́gʋ́ lɛ kɩyakʋ sɔsɔʋ. Ki-wiye Yesu kʋyaa nɛ ɛsɩŋ ɛyáa samaɣ ɛsɩndaa nɛ ɛyɔɔdɩ se: «Yee lɔkɔtʋ ɛ́ɖɔ́kɩ nɔɔyʋ yɔ, ɛkɔɔ mɔn-cɔlɔ nɛ ɛñɔɔ lɩm. 
JHN.7.38	Pʋwɛ ɛzɩ pamaʋ Ɛsɔtɔm Takayaɣ taa yɔ. Pamawa se: ‹Weyi ɛwɛnɩ lidaʋ mɔ-yɔɔ yɔ, lɩm mbʋ́ pɩhaɣ wezuu yɔ pɩlɩɣnɩ ɛ-taa nɛ pikpeŋ ɛzɩ pɔɔ yɔ.› »
JHN.7.39	Fezuu Kiɖeɖeu tɔm Yesu yɔɔdaɣ ḿbʋ́. Ŋ́gʋ́ Ɛsɔ kɔŋ haʋ mbá pɛwɛɣnɩ lidaʋ Yesu yɔɔ yɔ. Ɛlɛ́, alɩwaatʋ ńdʋ́ tɩ-taa lɛ, kɩtatɩɩkɔmda, mbʋ́ pʋyɔɔ yɔ, Ɛsɔ teyebida se ɛ-hɩɖɛ ɛsɛɛ.
JHN.7.40	Ɛyáa samaɣ taa nabɛyɛ nɩ tɔm ndʋ́ ɛyɔɔdɩ ḿbʋ́ yɔ lɛ, pɔtɔ se: «Toovenim, ɛnɛ lɛ náyʋ weyi pɩɩwɛɛ se ɛkɔɔ yɔ!» 
JHN.7.41	Lɛlaa ñɔtɔŋ se: «Ɛnʋ lɛ Weyi Ɛsɔ Lɩzaa Yɔ!» Ɛlɛ́, lɛlaa ñapɩsɩna se: «Weyi Ɛsɔ Lɩzaa Yɔ, ɛpɩzɩɣ ɛlɩɩnɩ Galilee egeetiye taa yaa we? 
JHN.7.42	Pama Ɛsɔtɔm Takayaɣ taa se: ‹Weyi Ɛsɔ Lɩzaa Yɔ, ɛkɛɣ Daaviidi liɖe taa tʋ. Palʋlʋʋ-ɩ Bɛtlɛhɛm tɛtʋ taa ɖenɖe Daaviidi kɛwɛɛ yɔ.› »
JHN.7.43	Ḿbʋ́ tayʋʋ sʋ ɛyáa hɛkʋ taa Yesu yɔɔ. 
JHN.7.44	Pa-taa lɛlaa caɣaɣ se pakpa-ɩ, ɛlɛ́, nɔɔyʋ tapɩzɩ ɛkpa-ɩ.
JHN.7.45	Ɛsɔ ɖɩɣa yɔɔ cɔnɩyaa pɩsɩ cɔjɔnaa sɔsaa nɛ Farɩsɩ ñɩma pɔ-cɔlɔ lɛ, pɔpɔzɩ-wɛ se: «Pɩlabɩ ɛzɩma ɩtakpa Yesu se ɩkɔna?» 
JHN.7.46	Peeɖe pocosi-wɛ se: «Đooo yɔ, nɔɔyʋ tɔyɔɔdɩ kaʋ ɛzɩ abalʋ ɛnʋ yɔ.» 
JHN.7.47	Ɛlɛ́, Farɩsɩ ñɩma pɔzɩ-wɛ se: «Yaa iyebi mɩ-tɩ nɛ ɛcɛtɩ-mɩ ɖɔɖɔ? 
JHN.7.48	Đa-awiya taa nɔɔyʋ yaa ɖa Farɩsɩ ñɩma, ɖa-taa nɔɔyʋ tisi ɛ-tɔm naa we? Đɩtasa. 
JHN.7.49	Samaɣ ŋgá ketisiɣ ɛ-tɔm yɔ, katasɩ Mooyiizi paɣtʋ, Ɛsɔ wɩlɩ-kɛ kpalʋʋ!»
JHN.7.50	Peeɖe Niikodɛm weyi ɛkɛ Farɩsɩ ŋgbɛyɛ taa ñɩma taa lɛlʋ nɛ eewobi Yesu cɔlɔ ɖoó taa yɔ, eheyi-wɛ se: 
JHN.7.51	«Đa-paɣtʋ taa lɛ, pɩtaha nʋmɔʋ se pakʋ nɔɔyʋ tɔm nɛ patanɩɩ ɛ-nɔɔ taa tɔm yaa patana mbʋ́ ɛlaba yɔ.» 
JHN.7.52	Peeɖe pɔpɔzɩ-ɩ se: «Ña ɖɔɖɔ ŋkɛ Galilee tʋ naa we? Yee ŋkalɩ Ɛsɔtɔm Takayaɣ camɩyɛ yɔ, ŋnaɣ se náyʋ nɔɔyʋ fɛyɩ se ɛkɛ Galilee egeetiye taa tʋ.» [ 
JHN.7.53	Pʋwayɩ lɛ, paa weyi ekpe ɛ-tɛ.]
JHN.8.1	Ɛyáa kpema lɛ, Yesu kʋyɩ nɛ ewolo ɛkpa Somiŋ Pʋʋ yɔɔ.
JHN.8.2	Kifem tanaŋ tɛɛ cu lɛ, ɛpɩsɩ Ɛsɔ ɖɩɣa taa nɛ ɛyáa samaɣ tɩŋa wolo ɛ-cɔlɔ nɛ ɛcaɣ nɛ ɛpazɩ-kɛ wɩlʋʋ Ɛsɔtɔm. 
JHN.8.3	Pɩkɛdaa lɛ, Paɣtʋ wɩlɩyaa nɛ Farɩsɩ ñɩma patanɩ halʋ nɔɔyʋ. Ɛlakaɣ acɛyɛ nɛ patam-ɩ. Peeɖe pasɩnzɩ-ɩ ɛyáa hɛkʋ taa 
JHN.8.4	nɛ peheyi Yesu se: «Wɩlɩyʋ! Halʋ ɛnɛ, ɛlakaɣ acɛyɛ nɛ ɖɩtam-ɩ. 
JHN.8.5	Mooyiizi ɖʋ paɣtʋ taa se payaɣ pɩtɛ halaa ḿbá pɛɛ nɛ pasɩ. Ña yɔ, ñɔtɔŋ se we?» 
JHN.8.6	Pɔpɔzɩ-ɩ ḿbʋ́ se pañɩ ɛ-nɔɔ cɔlɔ tɔm nɛ pana ndʋ́ paawana nɛ pakʋyɩ ɛ-yɔɔ yɔ.
JHN.8.6	Ɛlɛ́, Yesu luŋ nɛ ɛmaɣnɩ e-niye tataa. 
JHN.8.7	Pɛ-ɛsɩyɛ sɛnɩ pɔzʋʋ ḿbʋ́ lɛ, ɛkʋyɩ nɛ eheyi-wɛ se: «Mɩ-taa weyi ɛnaɣ se ɛtala kɩwɛɛkɩm nabʋyʋ kaʋ yɔ, ɛcalɩ kpaɣʋ pɩyɛ nɛ ɛyaɣ halʋ ɛnɛ.» 
JHN.8.8	Ɛlɛ́, ɛɖaɣnɩ luŋuu nɛ ɛwɛɛ ɛmaɣ tataa. 
JHN.8.9	Panɩ tɔm ńdʋ́ ḿbʋ́ lɛ, pa-taa sɔsaa calɩ lɔyʋʋ kʋɖʋm kʋɖʋm nɛ pɛɖɛɛ patɩŋa payɩ nɛ piyele halʋ ɛnʋ e-ɖeke koŋ Yesu ɛsɩndaa. 
JHN.8.10	Peeɖe ɛkʋyaa nɛ ɛpɔzɩ-ɩ se: «Đɔ-kɔɔ, pɛwɛ le tɛ? Pa-taa nɔɔyʋ tasɩŋ se ɛkʋ ñɔ-tɔm naa we?» 
JHN.8.11	Halʋ ɛnʋ ecosi-i se: «Kɩpaɣlʋ! Nɔɔyʋ tasɩŋ.» Peeɖe Yesu heyi-i se: «Wolo ŋɖɛɛ, ma ɖɔɖɔ maakʋʋ ñɔ-tɔm. Ɛlɛ́, taatasɩ kɩwɛɛkɩm labʋ.»
JHN.8.12	Yesu tasɩ ɛyáa samaɣ heyuu se: «Ma lɛ ɛyáa kpeekpe ñalɩmɩyɛ. Weyi ɛtɩŋɩɣ ma-wayɩ yɔ, ɛɛɖɔŋ cɩkpɛndʋʋ taa kaʋ. Ɛlɛ́, ehikiɣ ñalɩmɩyɛ nɖɩ́ ɖɩhaɣ wezuu yɔ.» 
JHN.8.13	Peeɖe Farɩsɩ ñɩma heyi-i se: «Ña-tɩ tɩŋa ŋlɩzɩɣnɩ ña-aseɣɖe! Yee ḿbʋ́ ñɔ-tɔm tɛkɛ toovenim.» 
JHN.8.14	Yesu cosi-wɛ se: «Paa malɩzɩɣ man-tɩ tɩŋa ma-aseɣɖe yɔ, mɔyɔɔdʋʋ toovenim. Mbʋ́ pʋyɔɔ yɔ, mansɩm ɖenɖe malɩnaa nɛ ɖenɖe mowoki yɔ. Mɩ lɛ, ɩtasɩ ɖenɖe malɩnaa nɛ ɖenɖe mowoki yɔ. 
JHN.8.15	Ɩhʋʋnɩ ɛyáa tɔm ɛzɩ ɛyáa tɩŋa lakʋʋ yɔ. Ma lɛ, maahʋʋnɩ nɔɔyʋ. 
JHN.8.16	Ɛlɛ́, yee mahʋʋnɩ nɔɔyʋ yɔ, mahʋʋnɩ-ɩ nɛ toovenim. Mbʋ́ pʋyɔɔ yɔ, pɩtɛkɛ men-ɖeke mahʋʋnɩnɩ-ɩ, ɛlɛ́, ma nɛ man-Caa, ɛnʋ tiyini-m. 
JHN.8.17	Paɖʋ mɩ-paɣtʋ taa se: yee ɛyáa naalɛ ɩlɩzɩ aseɣɖe kʋɖʋmɖɩyɛ nabʋyʋ yɔɔ yɔ, pɩkɛɣ toovenim. 
JHN.8.18	Malɩzɩɣ man-tɩ tɩŋa ma-aseɣɖe, man-Caa weyi etiyi-m yɔ, ɛlɩzɩɣ-ɖɩ ɖɔɖɔ.» 
JHN.8.19	Peeɖe pɔpɔzɩ-ɩ se: «Le ña-Caa wɛɛ?» Ecosi-wɛ se: «Yee ɩɩsɩm-m yɔ, ɩɩsɩm ɖɔɖɔ man-Caa. Ɩtasɩm-m, ɩtasɩ ɖɔɖɔ man-Caa.»
JHN.8.20	Yesu yɔɔdaɣ ḿbʋ́ lɛ, ɛɛwɛ Ɛsɔ ɖɩɣa taa haɖɛ aɖakaɣ cɔlɔ nɛ ɛwɩlɩɣ ɛyáa Ɛsɔtɔm. Nɔɔyʋ taakpa-ɩ, mbʋ́ pʋyɔɔ yɔ, ɛ-alɩwaatʋ taatalɩda.
JHN.8.21	Yesu tasɩ ɛyáa samaɣ heyuu se: «Mɛnɖɛɣ, ɩkɔŋ-m ñɩnʋʋ. Ɛlɛ́, ɩkɔŋ sɩbʋ mɩ-kɩwɛɛkɩm taa. Ɩɩpɩzɩɣ iwolo ɖenɖe mowoki yɔ.» 
JHN.8.22	Peeɖe Yuda ñɩma pɔzɩ pa-tɩ se: «Ɛtɔŋʋʋ se ɖɩɩpɩzɩɣ ɖiwolo ɖenɖe ewoki yɔ, ɛkʋʋ ɛ-tɩ yaa we?» 
JHN.8.23	Yesu heyi-wɛ se: «Mɩ-tɛ lɛ kedeŋa yɔɔ cɩnɛ. Ɛlɛ́, ma mɛn-tɛ lɛ ɛsɔdaa. Ɩkɛ kedeŋa yɔɔ cɩnɛ ñɩma, ɛlɛ́, ma mɛntɛkɛ kɔ-yɔɔ ñɩnʋ. 
JHN.8.24	Pʋ-yɔɔ meheyi-mɩ se yee itetisi se: ‹Ma lɛ weyi mɛnkɛnaa yɔ› yɔ, ɩsɩkɩ mɩ-kɩwɛɛkɩm taa.» 
JHN.8.25	Peeɖe pɔpɔzɩ-ɩ se: «Ña lɛ anɩ?» Ecosi-wɛ se: «Se we maacalɩ-mɩ heyuu tɛ? 
JHN.8.26	Mɛwɛnɩ tɔm sakɩyɛ se mɔyɔɔdʋʋ nɛ mahʋʋnɩ-mɩ. Ɛlɛ́, weyi etiyi-m yɔ, ɛyɔɔdʋʋ toovenim. Ndʋ́ eheyi-m yɔ, ti-ɖeke meheyiɣ ɛyáa.»
JHN.8.27	Ɛlɛ́, pataaɖiɣzini se ɛ-Caa tɔm ɛyɔɔdaɣ. 
JHN.8.28	Peeɖe Yesu heyi-wɛ se: «Alɩwaatʋ ndʋ́ ɩkpazɩɣ Ɛyʋ Pɩyalʋ kaamaŋkaɣ yɔɔ yɔ, ɩtɩlɩɣ se: ‹Ma lɛ weyi mɛnkɛnaa yɔ.› Ɩtɩlɩɣ ɖɔɖɔ se maalakɩ pʋyʋ nɛ ma-maɣmaɣ mɔn-sɔɔlɩm: tɔm ndʋ́ man-Caa wɩlɩ-m yɔ, ńdʋ́ mɔyɔɔdʋʋ. 
JHN.8.29	Weyi etiyi-m yɔ, ɛwɛ mɔn-cɔlɔ, eteyebi-m men-ɖeke. Mbʋ́ pʋyɔɔ yɔ, malakɩ mbʋ́ pɩkɛdɩnɩ-ɩ yɔ alɩwaatʋ tɩŋa.» 
JHN.8.30	Yesu yɔɔdaɣ ḿbʋ́ lɛ, ɛyáa sakɩyɛ wɛnɩ lidaʋ ɛ-yɔɔ.
JHN.8.31	Peeɖe Yesu heyi Yuda ñɩma mbá pɛwɛnɩ lidaʋ ɛ-yɔɔ yɔ se: «Yee ɩwɛɛ ɩɖɔŋ mɔn-tɔm yɔɔ yɔ, ɩkɛɣ mɔn-tɔmkpɛlɩkɩyaa siŋŋ. 
JHN.8.32	Pʋbʋ, ɩtɩlɩɣ toovenim nɛ toovenim ḿbʋ́ piyele nɛ ɩwɛɛ mɩ-tɩ yɔɔ.» 
JHN.8.33	Ɛlɛ́, pocosi-i se: «Đɩkɛ Abraham liɖe taa ñɩma. Đɩtɛkɛ nɔɔyʋ yomaa kaʋ lɛ, ɛzɩma ŋheyiɣ-ɖʋ se ɖɩkɔŋ ɖa-tɩ yɔɔ wɛʋ yɔ?» 
JHN.8.34	Peeɖe Yesu heyi-wɛ se: «Toovenim lɛ, mankaɖɩɣ-mɩ se: weyi ɛlakɩ kɩwɛɛkɩm yɔ, ɛkɛ pu-yom. 
JHN.8.35	Yom ɛɛwɛɣ ɖɩɣa ŋgá ka-taa ɛwɛɛ yɔ tam. Ɛlɛ́, abalɩbɩɣa ŋgá palʋlɩ peeɖe yɔ, kaka ñɛwɛɣ ka-taa tam. 
JHN.8.36	Pʋ-yɔɔ lɛ, yee Caa Pɩyalʋ eholi-mɩ yɔ, ɩwɛɣ mɩ-tɩ yɔɔ kpem. 
JHN.8.37	Manawa se ɩkɛ Abraham liɖe taa ñɩma. Ɛlɛ́, ɩcaɣ se ɩkʋ-m, mbʋ́ pʋyɔɔ yɔ, mɔn-tɔm fɛyɩnɩ ɖɩjaɣyɛ mɩ-taa. 
JHN.8.38	Mbʋ́ mana man-Caa cɔlɔ yɔ, pʋ-tɔm mɛnkɛdɩɣ-mɩ. Ḿbʋ́ ɖɔɖɔ mɩ mɩlakɩ mbʋ́ mɩ-caa heyi-mɩ yɔ.» 
JHN.8.39	Peeɖe pocosi-i se: «Đa-caa lɛ Abraham.» Ɛlɛ́, Yesu heyi-wɛ se: «Yee ḿbʋ́ ɩla mbʋ́ Abraham laba yɔ. 
JHN.8.40	Meheyi-mɩ toovenim tɔm ndʋ́ Ɛsɔ heyi-m yɔ, ɛlɛ́, lɛɛlɛɛyɔ ɩcaɣ se ɩkʋ-m. Ŋgʋ́, Abraham ñatala nabʋyʋ ḿbʋ́. 
JHN.8.41	Mbʋ́ mɩ-caa lakɩ yɔ ɩlakɩ.» Peeɖe pocosi-i se: «Đɩtɛkɛ habɩŋ taa piya, Caa kʋɖʋm koŋ ɖɩwɛna, ɛnʋ lɛ Ɛsɔ.»
JHN.8.42	Ɛlɛ́, Yesu heyi-wɛ se: «Yee toovenim Ɛsɔ ɛɛkɛ mɩ-Caa yɔ, ɩɩsɔɔlɩ-m. Mbʋ́ pʋyɔɔ yɔ, ɛ-cɔlɔ malɩnaa nɛ mɔnkɔɔ mɛwɛɛ cɩnɛ. Pɩtɛkɛ mon-ɖoŋ mɔnkɔmnaa, ɛlɛ́, ɛnʋ tiyini-m. 
JHN.8.43	Pɩlabɩ ɛzɩma nɛ ɩɩnɩɣ tɔm ndʋ́ meheyiɣ-mɩ yɔ tɩ-tɔbʋʋ? Pʋwɛ ḿbʋ́, mbʋ́ pʋyɔɔ yɔ, ɩɩpɩzɩɣ iwelesi mɔn-tɔm. 
JHN.8.44	Mɩ-caa lɛ eleeu. Mbʋ́ e-liu wɛɛ yɔ, ḿbʋ́ ɩsɔɔlɩ labʋ. Ɛkɛ ɛyáa kʋyʋ ɖooo kiɖe tɛɛ. Ɛɛɖɔŋ toovenim nʋmɔʋ taa, mbʋ́ pʋyɔɔ yɔ, toovenim ḿbʋ́, pɩfɛyɩ ɛ-taa. Ɛkʋyʋʋ cɛtʋʋ lɛ, ɛyɔɔdʋʋ ɛzɩ ɛ-maɣmaɣ ɛwɛʋ yɔ: ɛkɛ cɛtɩyʋ, ɛ-cɔlɔ cɛtɩm lɩɣna. 
JHN.8.45	Ɛlɛ́, ma mɔyɔɔdʋʋ toovenim yɔɔ iitisiɣ mɔn-tɔm. 
JHN.8.46	Mɩ-taa anɩ pɩzɩɣ ɛwɩlɩ-m se malabɩ kɩwɛɛkɩm? Yee mɔyɔɔdʋʋ toovenim lɛ, pɩlabɩ ɛzɩma iitisiɣ mɔn-tɔm yɔ? 
JHN.8.47	Weyi ɛkɛ Ɛsɔ ñɩnʋ yɔ, ewelesiɣ ɛ-tɔm. Ɛlɛ́, mɩ mɩtɛkɛ ɛ-ñɩma, pʋ-yɔɔ iiwelesiɣ ɛ-tɔm.»
JHN.8.48	Yesu yɔɔdɩ ḿbʋ́ lɛ, Yuda ñɩma pɔzɩ-ɩ se: «Đɩfɛyɩnɩ toovenim se ɖɩyɔɔdɩ se ŋkɛ Samaarɩɩ tʋ nɛ ŋtɛ ŋke aleewaa naa we?» 
JHN.8.49	Ɛlɛ́, ecosi-wɛ se: «Menteke aleewaa, ɛlɛ́, man-Caa manɖʋʋ hɩɖɛ nɛ mɩ mɩwɛɛkɩɣ ma-ñɩnɖɛ! 
JHN.8.50	Ma lɛ, maañɩnɩɣ mon-koboyaɣ. Ɛlɛ́, nɔɔyʋ wɛɛ, ɛnʋ ñɩnɩɣnɩ-kɛ, ɛnʋ hʋʋnɩ tɔm. 
JHN.8.51	Toovenim lɛ, meheyiɣ-mɩ se: weyi ɛɖɔŋ mɔn-tɔm yɔɔ yɔ, ɛɛsɩkɩ kaʋ.» 
JHN.8.52	Peeɖe Yuda ñɩma heyi-i se: «Lɛɛlɛɛyɔ ɖɩnawa se ŋkem aleewaa yɔ! Abraham sɩba, náyaa ñasɩ nɛ ña ñɔtɔŋ se weyi ɛɖɔŋ ñɔ-tɔm yɔɔ yɔ, ɛɛsɩkɩ kaʋ! 
JHN.8.53	Ŋmaɣzɩɣ se ŋkɩlɩ ɖɔ-cɔzɔ Abraham weyi ɛsɩba yɔ yaa we? Náyaa ñasɩba ɖɔɖɔ, ŋmaɣzɩɣ se ña lɛ anɩ kpem?» 
JHN.8.54	Peeɖe Yesu cosi-wɛ se: «Yee ma-maɣmaɣ meyekina se ma-hɩɖɛ ɛsɛɛ yɔ, pɩfɛyɩnɩ waɣzaɣ nakɛyɛ. Ɛlɛ́, man-Caa yekina se ɖɩsɛɛ. Ɛnʋ ɩtɔŋ se ɛnʋ lɛ mɩ-Ɛsɔ. 
JHN.8.55	Ŋgʋ́, ɩtasɩm-ɩ. Ɛlɛ́, ma mansɩm-ɩ. Yee maatɔm se mantasɩm-ɩ yɔ, maakɛ cɛtɩyʋ ɛzɩ mɩ yɔ. Ma lɛ, mansɩm-ɩ nɛ mɔnɖɔŋ ɛ-tɔm yɔɔ. 
JHN.8.56	Mɩ-cɔzɔ Abraham taa labɩ leleŋ siŋŋ se ɛnaɣ kɩyakʋ ŋgʋ́ mɔnkɔŋ yɔ. Ɛna-kʋ ɖɔɖɔ nɛ ɛ-taa hʋlʋmɩ.» 
JHN.8.57	Peeɖe Yuda ñɩma pɔzɩ-ɩ se: «Ŋtatalɩdɩ pɩnzɩ nɩɩnʋwa nɛ ŋtɔŋ se ŋna Abraham yaa we?» 
JHN.8.58	Ecosi-wɛ se: «Toovenim lɛ, meheyiɣ-mɩ se maawɛɛ nɛ pʋcɔ palʋlɩ Abraham.»
JHN.8.59	Pʋ-yɔɔ pakpaɣ pɛɛ se payakɩ-ɩ. Ɛlɛ́, ɛmɛlɩ nɛ ɛlɩɩnɩ Ɛsɔ ɖɩɣa taa nɛ ɛɖɛɛ.
JHN.9.1	Yesu nɛ ɛ-tɔmkpɛlɩkɩyaa pɔɖɔŋaɣ. Pɩkɛdaa lɛ, pana abalʋ nɔɔyʋ, palʋlɩ-ɩ nɛ yʋlʋmtʋ. 
JHN.9.2	Peeɖe pɔpɔzɩ-ɩ se: «Wɩlɩyʋ! Pɩlabɩ ɛzɩma palʋlɩ abalʋ ɛnɛ nɛ yʋlʋmtʋ ḿbʋ́? Ɛ-maɣmaɣ ɛ-kɩwɛɛkɩm yɔɔ yaa mbá palʋlɩ-ɩ yɔ pa-ñɩmbʋ yɔɔ?» 
JHN.9.3	Ɛlɛ́, ecosi-wɛ se: «Pɩtɛkɛ ɛ-kɩwɛɛkɩm yɔɔ yaa mbá palʋlɩ-ɩ yɔ pa-ñɩmbʋ yɔɔ. Ɛyʋlʋmɩ ḿbʋ́ se ɛyáa ɛpɩzɩ pana ɛzɩma mbʋ́ Ɛsɔ tɩŋɩɣnɩ ɛ-yɔɔ nɛ ɛla ɛ-tʋmɩyɛ yɔ. 
JHN.9.4	Pʋwɛɛ se ɖɩla weyi etiyi-m yɔ ɛ-tʋma alɩwaatʋ ndʋ́ tɛʋ fema yɔ. Mbʋ́ pʋyɔɔ yɔ, ɖoó kɔŋ yuu nɛ nɔɔyʋ ɛɛpɩzɩɣ ɛla tʋmɩyɛ. 
JHN.9.5	Alɩwaatʋ ndʋ́ mɛwɛ kedeŋa yɔɔ yɔ, ma lɛ ɛyáa kpeekpe ñalɩmɩyɛ.»
JHN.9.6	Ɛtɛm yɔɔdʋʋ ḿbʋ́ lɛ, ɛtɔ ndaatʋ tataa nɛ enuuti tɛtʋ nɛ ɛtaa yʋlʋm ɛnʋ ɛ-ɛsɛ 
JHN.9.7	nɛ eheyi-i se: «Wolo ŋkɔ lɩm Siloowee kujomuu taa.» Siloowee tɔbʋʋ se Tiyiyu.
JHN.9.7	Ewobi ɛkɔ ḿbʋ́ nɛ ɛpɩsɩ lɛ, ɛ-ɛsɛ kuli.
JHN.9.8	Mbá pɛ-tɛ ñɔtɩnɩ-ɩ yɔ, paawɛ peeɖe. Pa nɛ mbá paana-ɩ ɛsʋlʋmaɣ yɔ, pana-ɩ ḿbʋ́ lɛ, pɔtɔŋ se: «Pɩtɛkɛ abalʋ ɛnɛ ɛɛcaɣna nɛ ɛsʋlʋmʋʋ yaa we?» 
JHN.9.9	Nabɛyɛ se: «Ɛnʋ.» Lɛlaa se: «Pɩlɩ! Pɩtɛkɛ ɛnʋ, ɛlɛ́, ɛlɩ-ɩ kɩlɩʋ.» Peeɖe abalʋ ɛnʋ ɛ-maɣmaɣ ecosi-wɛ se: «Ma lɛ yeli.» 
JHN.9.10	Pɔpɔzɩ-ɩ se: «Ɛzɩma pɩlaba nɛ ñɛ-ɛsɛ kuli yɔ?» 
JHN.9.11	Ecosi-wɛ se: «Abalʋ weyi payaɣ se Yesu yɔ, ɛnʋ labɩna ahɔya pazɩ nɛ ɛtaa mɛ-ɛsɛ yɔɔ nɛ eheyi-m se: ‹Wolo Siloowee nɛ ŋkɔ lɩm.› Peeɖe mowobi mɔnkɔ-pʋ nɛ mɛ-ɛsɛ kuli.» 
JHN.9.12	Ɛlɛ́, pɔpɔzɩ-ɩ se: «Abalʋ ɛnʋ ɛwɛ le?» Ecosi-wɛ se: «Mantatɩlɩ.»
JHN.9.13	Peeɖe pakpaɣ abalʋ weyi pokuli ɛ-ɛsɛ yɔ nɛ powoni Farɩsɩ ñɩma cɔlɔ. 
JHN.9.14	Mbʋ́ pʋyɔɔ yɔ, kɩyakʋ kɩhɛzʋʋ nakʋyʋ wiye Yesu kalabɩ ahɔya nɛ ekulini ɛ-ɛsɛ. 
JHN.9.15	Peeɖe paba ñɔpɔzɩ-ɩ ɖɔɖɔ ɛzɩma mbʋ́ pɩlaba nɛ ɛ-ɛsɛ kuli yɔ. Ɛlɛ́, eheyi-wɛ se: «Ɛta mɛ-ɛsɛ yɔɔ ahɔya pazɩ nɛ mowolo mɔnkɔ lɩm nɛ manpazɩ naʋ.» 
JHN.9.16	Pa-taa nabɛyɛ tɔŋaɣ se: «Abalʋ weyi ɛlabɩ ḿbʋ́ yɔ, ɛɛpɩzɩɣ ɛlɩnɩ Ɛsɔ cɔlɔ, mbʋ́ pʋyɔɔ yɔ, ɛɛɖɔŋ kɩyakʋ kɩhɛzʋʋ paɣtʋ yɔɔ.» Lɛlaa se: «Ɛzɩma kɩwɛɛkɩm laɖʋ pɩzɩɣ ɛla hama lakasɩ ḿbʋ́?» Peeɖe pɩtayɩ pɛ-hɛkʋ taa. 
JHN.9.17	Ɛlɛ́, Farɩsɩ ñɩma tasɩ pɔzʋʋ abalʋ ɛnʋ se: «Nɛ ña yɔ, ŋyɔɔdʋʋ weyi ekuli ñɛ-ɛsɛ yɔ ɛ-tɔm se we?» Ecosi-wɛ se: «Ɛkɛ náyʋ.»
JHN.9.18	Paa ḿbʋ́ yɔ, Yuda ñɩma awiya caɣaɣ se panɩɩ ɛ-ñɩma nɔɔ taa nɛ pʋcɔ petisi se ɛɛyʋlʋmaa nɛ lɛɛlɛɛyɔ ɛnaɣ. Pʋ-yɔɔ paya-wɛ 
JHN.9.19	nɛ pɔpɔzɩ-wɛ se: «Mɩ-pɩyalʋ weyi ɩtɔŋ se ɩlʋlɩ-ɩ nɛ yʋlʋmtʋ yɔ, ɛnʋ yɔ yaa we? Ɛzɩma pɩlaba nɛ lɛɛlɛɛyɔ ɛnaɣ?» 
JHN.9.20	Ɛ-ñɩma cosi-wɛ se: «Đɩsɩm-ɩ se ɛkɛ ɖa-pɩyalʋ, ɖɩlʋlɩ-ɩ nɛ yʋlʋmtʋ. 
JHN.9.21	Ɛlɛ́, ɖɩtana se ɛzɩma pɩlaba nɛ lɛɛlɛɛyɔ ɛ-ɛsɛ kuli. Đɩtasɩ ɖɔɖɔ weyi ekuli ɛ-ɛsɛ yɔ. Ɩpɔzɩ-ɩ, ɛtɛkɛ pɩɣa, ɛ-maɣmaɣ ɛpɩzɩɣ ecosi-mɩ!» 
JHN.9.22	Sɔɔndʋ kpaɣaɣ-wɛ nɛ Yuda ñɩma awiya yɔɔ pɔyɔɔdaɣ ḿbʋ́. Mbʋ́ pʋyɔɔ yɔ, paanɩnɩ ɖama se: «Yee nɔɔyʋ ɛyɔɔdaa se Yesu lɛ Weyi Ɛsɔ Lɩzaa Yɔ yɔ, paɖaŋɩɣ-ɩ se ɛtaatasɩ wobu Ɛsɔ ɖɩsɛyɛ taa.» 
JHN.9.23	Pʋ-yɔɔ abalʋ ɛnʋ ɛ-ñɩma tɔm se: «Ɛtɛkɛ pɩɣa, ɩpɔzɩ-ɩ!»
JHN.9.24	Peeɖe Farɩsɩ ñɩma tasɩ abalʋ ɛnʋ yaʋ nɛ peheyi-i se: «Ɛsɔ ɛsɩndaa ŋwɛɛ, yɔɔdɩ toovenim. Đa lɛ, ɖɩnawa se weyi ekuli ñɛ-ɛsɛ yɔ, ɛkɛ kɩwɛɛkɩm laɖʋ.» 
JHN.9.25	Ɛlɛ́, ecosi-wɛ se: «Mantana se ɛkɛ kɩwɛɛkɩm laɖʋ naa ɛtɛkɛ. Ɛlɛ́, pʋyʋ kʋɖʋm mansɩma: maayʋlʋmaa, ɛlɛ́, lɛɛlɛɛyɔ manaɣ.» 
JHN.9.26	Peeɖe pɔpɔzɩ-ɩ se: «Ɛbɛ ɛlabɩ-ŋ? Ɛzɩma ekuli ñɛ-ɛsɛ?» 
JHN.9.27	Ecosi se: «Mɛntɛm-mɩ heyuu, ɛlɛ́ ɩtanɩɩnɩ-m. Pɩlabɩ ɛzɩma nɛ ɩcaɣ se mantasɩ yɔɔdʋʋ nɛ ɩnɩɩ yɔ? Mɩ ɖɔɖɔ, ɩcaɣ se ɩpɩsɩ ɛ-tɔmkpɛlɩkɩyaa naa we?»
JHN.9.28	Peeɖe patʋ-ɩ nɛ peheyi-i se: «Ñɛkɛnɩnɩ ɛ-tɔmkpɛlɩkɩyʋ! Mooyiizi tɔmkpɛlɩkɩyaa ɖa ɖɛkɛnaa. 
JHN.9.29	Đɩnawa se Ɛsɔ yɔɔdɩnɩ Mooyiizi. Piyele ɛnʋ yɔ, ɖɩtatɩɩsɩm ɖenɖe ɛlɩnaa yɔ!» 
JHN.9.30	Abalʋ ɛnʋ ɛpɩsɩnɩ-wɛ se: «Mbʋ́ pɩɖɩɣzɩɣ-m yɔ lɛ se: ɩɩsɩŋ ɖenɖe ɛlɩnaa yɔ, ɛlɛ́, ekuli mɛ-ɛsɛ! 
JHN.9.31	Đɩnawa se Ɛsɔ ɛɛnɩɣnɩ kɩwɛɛkɩm laɖaa, ɛlɛ́, weyi ɛñaŋ-ɩ nɛ ɛlakɩ mbʋ́ e-liu wɛɛ yɔ, ɛnʋ ɛnɩɣna. 
JHN.9.32	Đooo yɔ, ɖɩtanɩdɩ se nɔɔyʋ kuli weyi palʋlɩ-ɩ nɛ yʋlʋmtʋ yɔ ɛ-ɛsɛ kaʋ. 
JHN.9.33	Yee abalʋ ɛnɛ ɛtaalɩnɩ Ɛsɔ cɔlɔ yɔ, ɛtaapɩzɩ ɛla nabʋyʋ.» 
JHN.9.34	Ɛlɛ́, papɩsɩnɩ-ɩ se: «Đooo ɛzɩ palʋlʋʋ-ŋ yɔ, kɩwɛɛkɩm taa ŋwɛ ñatɩŋa pilim. Ñacaɣnɩ se ŋkpɛlɩkɩ-ɖʋ lɛɣtʋ naa we?» Peeɖe pɔɖɔɔnɩ-ɩ Ɛsɔ ɖɩsɛyɛ taa.
JHN.9.35	Pɔɖɔɔnɩ abalʋ ɛnʋ ḿbʋ́ lɛ, Yesu nɩɩ. Pɩkɛdaa lɛ, ɛkatɩ-ɩ nɛ ɛpɔzɩ-ɩ se: «Ŋwɛnɩ lidaʋ Ɛyʋ Pɩyalʋ yɔɔ yaa we?» 
JHN.9.36	Ecosi-i se: «Kɩpaɣlʋ! Ɛnʋ lɛ anɩ? Heyi-m nɛ mɛwɛnɩ lidaʋ ɛ-yɔɔ.» 
JHN.9.37	Yesu cosi-i se: «Ɛnʋ ɖaɣnɩnɩ-ŋ yɔɔdɩnaʋ nɛ ŋnaɣ-ɩ ḿbʋ́ yɔ.» 
JHN.9.38	Peeɖe ɛtɔm se: «Kɩpaɣlʋ! Mɛwɛnɩ lidaʋ ñɔ-yɔɔ.» Ɛlɛ́, eluŋ Yesu tɛɛ nɛ ɛɖʋ-ɩ hɩɖɛ.
JHN.9.39	Peeɖe Yesu tɔm se: «Mɔnkɔm kedeŋa yɔɔ cɩnɛ se mahʋʋnɩ ɛyáa nɛ mbá paanaɣ yɔ, pana nɛ mbá paba naɣ yɔ, payʋlʋmɩ.» 
JHN.9.40	Farɩsɩ ñɩma nabɛyɛ kɛwɛ peeɖe. Panɩ ḿbʋ́ lɛ, pɔpɔzɩ-ɩ se: «Đa ɖɔɖɔ ɖɩkɛ yʋlʋmaa naa we?» 
JHN.9.41	Peeɖe ecosi-wɛ se: «Yee ɩɩkɛ yʋlʋmaa yɔ, mɩ-kɩwɛɛkɩm taawɛɛ mɩ-yɔɔ. Ɛlɛ́, ɖenɖe ɩtɔŋ se ɩnaɣ yɔ, mɩ-kɩwɛɛkɩm wɛɣ mɩ-yɔɔ ḿbʋ́.»
JHN.10.1	Pɩkɛdaa lɛ, Yesu yɔɔdɩ se: «Toovenim lɛ, meheyiɣ-mɩ se: yee nɔɔyʋ ɛtatɩŋnɩ heŋ kaɖaɣ nɔnɔɔ nɛ ɛsʋʋ nɛ ɛmanɩ koloŋa yɔ, ɛkɛ mɩ́lʋ́ nɛ ɛtɛ ɛkɛ ɛzaɣ́ʋ. 
JHN.10.2	Ɛlɛ́, weyi ɛtɩŋɩɣnɩ nɔnɔɔ yɔ, ɛnʋ lɛ heŋ ɖiyiyu. 
JHN.10.3	Kaɖaɣ yɔɔ ɖaŋɩyʋ tʋlʋʋ-ɩ nɔnɔɔ nɛ ɛ́yáa paa e-heu weyi ɛ-hɩɖɛ nɛ ɛ́lɛ́ nɩɩ ɛ-nɔɔ nɛ ɛlɩɩnɩ kaɖaɣ taa. 
JHN.10.4	Ɩlɩɣ ɩtɩŋa payɩ lɛ, ɛɖɛɛ-ɩ nɔɔ nɛ ɛ́lɛ́ tɩŋɩɣ ɛ-wayɩ, mbʋ́ pʋyɔɔ yɔ, ɩsɩm ɛ-nɔɔ. 
JHN.10.5	Ɩɩtɩŋɩɣ weyi ɩtasɩm-ɩ yɔ kaʋ, ɛlɛ́, iseɣ-i kiseu, mbʋ́ pʋyɔɔ yɔ, ɩtasɩ ɛ-nɔɔ.»
JHN.10.6	Yesu tuu-wɛ eduuye ńɖɩ́, ɛlɛ́, patanɩɩ ndʋ́ ɛcaɣaɣ-wɛ heyuu yɔ.
JHN.10.7	Yesu tasɩ yɔɔdʋʋ se: «Toovenim lɛ, mankaɖɩɣ-mɩ se ma lɛ heŋ kaɖaɣ nɔnɔɔ. 
JHN.10.8	Mbá patɩŋa payɩ palayɩ-m kɔm yɔ, pɛkɛ mɩ́láa nɛ azaɣ́a. Heŋ tanɩɩnɩ-wɛ. 
JHN.10.9	Ma lɛ nɔnɔɔ. Weyi ɛtɩŋɩɣnɩ mɔ-yɔɔ nɛ ɛsʋʋ yɔ, pɩyakɩ ɛ-ñʋʋ. Ɛpɩzɩɣ ɛsʋʋ nɛ ɛlɩɩ nɛ ehiɣ tɔɔnaɣ. 
JHN.10.10	Mɩlʋʋ nɛ kʋʋ nɛ wɛɛkʋʋ pe-ɖeke pɔ-yɔɔ mɩ́lʋ́ kɔŋ. Ma lɛ, mɔnkɔm se ɛyáa ihiɣ wezuu nɛ wezuu ŋ́gʋ́ kʋtɔyɩnɩ-wɛ.
JHN.10.11	Ma lɛ ninɖiɣyu kɩbanʋ. Ninɖiɣyu kɩbanʋ tisiɣ nɛ ɛsɩ e-heŋ yɔɔ. 
JHN.10.12	Weyi ɛ́lɛ́ tɛkɛ ninɖiɣyu nɛ ɛtatɩɣyɩ heŋ nɛ ɛlakɩ tʋmɩyɛ liidiye ɖeke yɔɔ yɔ, yee ɛna kpemtɔɔyaɣ woki heŋ wayɩ yɔ, eseɣ eyebi-i nɛ kowolo kakpa lɛɛŋ nɛ kamɩzɩ lɛɛŋ nɛ ñɩtʋ. 
JHN.10.13	Eseɣ, mbʋ́ pʋyɔɔ yɔ, liidiye yɔɔ ɖeke ɛlakɩ tʋmɩyɛ, ɛ-paa fɛyɩnɩ heŋ. 
JHN.10.14+JHN.10.15	Ma lɛ Ninɖiɣyu kɩbanʋ. Ɛzɩma mbʋ́ Caa sɩm-m nɛ mansɩm-ɩ yɔ, ḿbʋ́ ɖɔɖɔ mansɩm me-heŋ nɛ ɛ́lɛ́ sɩm-m. Ɩ-yɔɔ mansɩkɩ. 
JHN.10.16	Mɛwɛnɩ ɖɔɖɔ heŋ lɛɛŋ, ɩfɛyɩ kaɖaɣ kanɛ ka-taa. Pʋwɛɛ se menɖiyi-i ɖɔɖɔ. Ɩkɔŋ nɩʋ mɔ-nɔɔ nɛ ɩkpɛndɩ ɩnɛ ɩ-yɔɔ nɛ ɩpɩsɩ tikaɣ kʋɖʋmaɣ nɛ ninɖiɣyu kʋɖʋm ɖiyi-i. 
JHN.10.17	Caa sɔɔlɩ-m, mbʋ́ pʋyɔɔ yɔ, mentisiɣ se mansɩ nɛ piyele manɖaɣnɩ hiɣu wezuu. 
JHN.10.18	Nɔɔyʋ ɛɛpɩzɩɣ ɛlɩzɩ me-wezuu. Ɛlɛ́, ma-maɣmaɣ mentisiɣna nɛ mansɩ. Manpɩzɩɣ mansɩ nɛ manpɩzɩ manɖaɣnɩ wezuu hiɣu. Ḿbʋ́ man-Caa ɖʋ-m se mala.»
JHN.10.19	Tɔm ńdʋ́ tɩ-yɔɔ lɛ, Yuda ñɩma hɛkʋ taa ɖaɣnɩ tayʋʋ. 
JHN.10.20	Pa-taa sakɩyɛ tɔŋaɣ se: «Ekem aleewaa! Ɛsʋ kpaaŋ! Ɛbɛ yɔɔ ɩnɩɣnɩ-ɩ?» 
JHN.10.21	Lɛlaa se: «Eekem aleewaa yɔ, ɛtaayɔɔdɩ ḿbʋ́. Eleeu pɩzɩɣ ekuli yʋlʋmaa ɛsɛ naa we?»
JHN.10.22	Nakʋyʋ wiye pɔtɔkaɣ Ɛsɔ Đɩɣa Đaɣnʋʋ Kazandʋ Yeruusalɛm. Pɩɩkɛ niŋkaɣ alɩwaatʋ. 
JHN.10.23	Pɩkɛdaa lɛ, Yesu cɔʋ ka-taa Salomɔɔ Hɔɔlʋʋ taa. 
JHN.10.24	Peeɖe Yuda ñɩma cɔ-ɩ pata nɛ pɔpɔzɩ-ɩ se: «Ŋyeki-ɖʋ se ɖɩwɛɛ pʋtʋʋ taa ḿbʋ́ nɛ pɩsɩɩnɩ ɖooye? Yee ña lɛ Weyi Ɛsɔ Lɩzaa Yɔ yɔ, ŋheyi-ɖʋ ḿbʋ́ kpayɩ.» 
JHN.10.25	Yesu cosi-wɛ se: «Mɛntɛm-mɩ heyuu ḿbʋ́, ɛlɛ́, iitisiɣ. Tʋma wena malakɩ man-Caa ɖoŋ taa yɔ, ana lɩzɩɣnɩ ma-aseɣɖe. 
JHN.10.26	Mɩ miitisiɣ, mbʋ́ pʋyɔɔ yɔ, ɩfɛyɩ me-heŋ taa. 
JHN.10.27	Me-heŋ nɩɣ mɔ-nɔɔ. Ma mansɩm-ɩ nɛ ɛ́lɛ́ ñatɩŋɩɣ-m. 
JHN.10.28	Mahaɣ-ɩ wezuu maatɛŋ, ɩɩtɛŋɛlɩɣ kaʋ. Nɔɔyʋ ɛɛkaɣ-ɩ lɛɣʋ me-nesi taa. 
JHN.10.29	Man-Caa cɛlɩnɩ-m-ɩ, ɛkɩlɩ pɩtɩŋa payɩ, nɔɔyʋ ɛɛpɩzɩɣ ɛlɛɣ nabʋyʋ e-nesi taa. 
JHN.10.30	Ma nɛ man-Caa ɖɩkɛ kʋɖʋm.»
JHN.10.31	Peeɖe Yuda ñɩma ɖaɣnɩ kpaɣʋ pɛɛ se payakɩ-ɩ. 
JHN.10.32	Pʋ-yɔɔ eheyi-wɛ se: «Malabɩ Caa tʋma kɩbana sakɩyɛ mɩ-ɛsɩndaa. A-taa nɖɩ́ yɔɔ ɩcaɣ se ɩyaɣ-m pɛɛ nɛ mansɩ yɔ?» 
JHN.10.33	Paba cosi-i se: «Pɩtɛkɛ tʋmɩyɛ kɩbanɖɛ naɖɩyɛ yɔɔ ɖɩcaɣ se ɖɩkʋ-ŋ nɛ pɛɛ. Ɛlɛ́, ɖɩkʋʋ-ŋ se ŋwɛɛkɩ Ɛsɔ hɩɖɛ: ŋkɛ ɛyʋ yem nɛ ŋyaɣ ña-tɩ se Ɛsɔ.» 
JHN.10.34	Peeɖe Yesu heyi-wɛ se: «Paɖʋ mɩ-paɣtʋ taa se: ‹Ɛsɔ tɔm se ɩkɛ ɛsɔnaa.› 
JHN.10.35	Đɩnawa se paapɩzɩɣ pahɩzɩ tɔm ndʋ́ pama Ɛsɔtɔm Takayaɣ taa yɔ. Ŋgʋ́, tɩ-taa Ɛsɔ ya mbá ɛyɔɔdaɣnɩ-wɛ yɔ se ɛsɔnaa. 
JHN.10.36	Yee ḿbʋ́ lɛ, pɩlabɩ ɛzɩma mɔntɔ se: ma lɛ Ɛsɔ Pɩyalʋ nɛ ɩtɔŋ se mɛwɛɛkɩɣ ɛ-hɩɖɛ yɔ? Ŋgʋ́, ma ɛlɩzaa nɛ etiyi kedeŋa yɔɔ. 
JHN.10.37	Yee maalakɩ man-Caa tʋma yɔ, ɩtaawɛnɩ lidaʋ mɔ-yɔɔ! 
JHN.10.38	Ɛlɛ́, paa malakɩ-yɛ nɛ ɩfɛyɩnɩ lidaʋ mɔ-yɔɔ yɔ, itisi tʋma wena malakɩ yɔ a-yɔɔ. Peeɖe ɩnaɣ nɛ ɩtɩlɩ kpaagbaa se ma nɛ Caa ɖɩwɛ ɖama taa.» 
JHN.10.39	Ɛyɔɔdɩ ḿbʋ́ lɛ, paɖaɣnɩɣ ñɩnʋʋ se pakpa-ɩ, ɛlɛ́, ɛtʋlɩ, petehiɣ-i.
JHN.10.40	Peeɖe Yesu ɖaɣnɩ tɛzʋʋ Yɔɔrdaŋ pɔɔ wayɩ ɖenɖe Yohanɛɛsɩ kalabɩ ɛyáa lɩm sɔʋ sɔnzɩ yɔ nɛ ɛcaɣ peeɖe. 
JHN.10.41	Ɛyáa sakɩyɛ wokaɣ ɛ-cɔlɔ nɛ pɔtɔŋ se: «Yohanɛɛsɩ tala hama lakasɩ nasɩyɩ. Ɛlɛ́, tɔm ndʋ́ tɩtɩŋa ɛyɔɔdɩ abalʋ ɛnɛ ɛ-yɔɔ yɔ, tɩkɛ toovenim.» 
JHN.10.42	Pʋ-yɔɔ ɛyáa sakɩyɛ wɛnɩ lidaʋ Yesu yɔɔ.
JHN.11.1	Abalʋ nɔɔyʋ kɛwɛɛ nɛ payaɣ-ɩ se Lazaarɩ, pɩwɩɣaɣ-ɩ. Ɛ nɛ ɛ-kɔɔnaa Maarɩɩ nɛ Maarta paawɛ tɛtʋ cikpetu ndʋ́ payaɣ se Betaanii yɔ tɩ-taa. 
JHN.11.2	Maarɩɩ ɛnʋ ɛɛpɩyɩnɩ Kɩpaɣlʋ naŋgbanzɩ yɔɔ tɩlaaɖɩ nɛ ɛhɛzɩnɩ ɛ-ñɔsɩ. E-neu Lazaarɩ pɩwɩɣaɣ. 
JHN.11.3	Pʋ-yɔɔ halaa ḿbá pa-naalɛ petiyaa se peheyi Yesu se: «Kɩpaɣlʋ! Pɩwɩɣ weyi ŋsɔɔlɩ-ɩ yɔ.» 
JHN.11.4	Powobi peheyi-i ḿbʋ́ lɛ, ɛtɔ se: «Lazaarɩ ɛɛsɩkɩ. Ɛlɛ́, pɩwɩɣ-ɩ ḿbʋ́ se Ɛsɔ hɩɖɛ ɛsɛɛ nɛ piyele ɛ-Pɩyalʋ ñɩnɖɛ sɛɛ ɖɔɖɔ.»
JHN.11.5	Yesu kɔsɔɔlɩ Maarta nɛ e-neu, nɛ Lazaarɩ. 
JHN.11.6	Paa ḿbʋ́ yɔ, ɛnɩwa se pɩwɩɣ Lazaarɩ lɛ, ɛtasɩ caɣʋ kɩyakɩŋ naalɛ ɖenɖe ɛɛwɛɛ yɔ. 
JHN.11.7	Pɩkɛdaa lɛ, eheyi ɛ-tɔmkpɛlɩkɩyaa se: «Đɩpɩsɩ Yudee egeetiye taa.» 
JHN.11.8	Paba cosi-i se: «Wɩlɩyʋ! Pɩtalabɩdɩ pʋyʋ yɔ, ɖɩ-taa ñɩma ñɩnaɣ se pakʋ-ŋ nɛ pɛɛ nɛ ŋcaɣ se ŋpɩsɩ peeɖe ɖɔɖɔ yaa we?» 
JHN.11.9	Yesu cosi-wɛ se: «Tɛʋ feŋ lɛ, wɩsɩ lɩɣ yaa sɩɩlɩɣ? Yee nɔɔyʋ ɛɖɔŋ wɩsɩ taa yɔ, piituuluu-i, mbʋ́ pʋyɔɔ yɔ, ɛnaɣ ñalɩmɩyɛ kedeŋa yɔɔ. 
JHN.11.10	Ɛlɛ́, yee nɔɔyʋ ɛɖɔŋ ɖoó taa yɔ, putuuluu-i, mbʋ́ pʋyɔɔ yɔ, ɛfɛyɩnɩ ñalɩmɩyɛ.» 
JHN.11.11	Ɛyɔɔdɩ ḿbʋ́ lɛ, ɛtasɩ se: «Đɛ-ɛgbaɣdʋ Lazaarɩ ɖou, ɛlɛ́, mowoki menfezi-i.» 
JHN.11.12	Peeɖe ɛ-tɔmkpɛlɩkɩyaa tɔm se: «Kɩpaɣlʋ! Yee eɖou yɔ, ɛ-yɔɔ cɛkɩ.» 
JHN.11.13	Ŋgʋ́, Lazaarɩ sɩm tɔm Yesu yɔɔdaɣ, ɛlɛ́, ɛ-tɔmkpɛlɩkɩyaa ñamaɣzɩɣ se ɖom tɩtɩŋa tɔm ɛyɔɔdʋʋ. 
JHN.11.14	Pʋ-yɔɔ ɛkaɖɩ kpayɩ se: «Lazaarɩ sɩba. 
JHN.11.15	Mɩ-yɔɔ lɛ, man-taa hʋlʋmaa se mantaawɛɛ peeɖe alɩwaatʋ ńdʋ́. Pɩlabɩ ḿbʋ́ se ɩwɛnɩ lidaʋ mɔ-yɔɔ. Lɛɛlɛɛyɔ, ɖiwolo ɛ-cɔlɔ.» 
JHN.11.16	Peeɖe Tomaa weyi payaɣ ɖɔɖɔ se Đom yɔ, eheyi tɔmkpɛlɩkɩyaa lɛlaa se: «Đa ɖɔɖɔ, ɖa nɛ Wɩlɩyʋ ɖiwolo nɛ paa sɩm yɔ ɖa nɛ ɩ ɖɩsɩ!»
JHN.11.17	Yesu talɩ Betaanii lɛ, ɛmaɣnɩ pɛtɛm Lazaarɩ pim nɛ pɩtɛ labʋ kɩyakɩŋ naanza. 
JHN.11.18	Betaanii ñɔtɩnɩ Yeruusalɛm. Pɩtatalɩ kiloomɛtanaa naadozo. 
JHN.11.19	Yuda ñɩma sakɩyɛ kowobi Maarta nɛ Maarɩɩ pɛ-tɛ se pɛsɛɛ-wɛ leɣa.
JHN.11.20	Ɛlɛ́, Maarta kanɩwa se Yesu woki nɛ ɛkʋyɩ ɛkatɩ-ɩ nɛ piyele Maarɩɩ caɣ ɖɩɣa. 
JHN.11.21	Peeɖe eheyi Yesu se: «Kɩpaɣlʋ! Ŋŋwɛ cɩnɛ yɔ, me-neu taasɩ. 
JHN.11.22	Ɛlɛ́, manawa se: lɛɛlɛɛyɔ, paa ŋpɔzɩ Ɛsɔ ɛbɛ yɔ, ɛhaɣ-ŋ-pʋ.» 
JHN.11.23	Yesu heyi-i se: «Ñe-neu feŋ.» 
JHN.11.24	Maarta cosi se: «Toovenim, manawa se ɛkɔŋ fem alɩwaatʋ ndʋ́ sɩɖaa feŋ kɛtɛzaɣ kɩyakʋ wiye yɔ.» 
JHN.11.25	Yesu heyi-i se: «Mefeziɣni sɩɖaa nɛ mahaɣ-wɛ wezuu. Weyi ɛwɛnɩ lidaʋ mɔ-yɔɔ yɔ, paa ɛsɩba yɔ, ɛwɛɣ wezuu. 
JHN.11.26	Weyi ɛ́lɛ́ wɛnɩ ɛ-ɛsɛ nɛ ɛwɛnɩ lidaʋ mɔ-yɔɔ yɔ, ɛɛsɩkɩ kaʋ. Ŋtisi ḿbʋ́ yaa we?» 
JHN.11.27	Maarta cosi-i se: «Ɛɛɛ, Kɩpaɣlʋ! Mentisaa se ña lɛ Weyi Ɛsɔ Lɩzaa Yɔ. Ña lɛ ɛ-Pɩyalʋ, ña ɛɛɖʋwa se ŋkɔŋ kedeŋa yɔɔ.»
JHN.11.28	Maarta tɛm yɔɔdʋʋ ḿbʋ́ lɛ, ɛpɩsɩ nɛ ɛ́yáa e-neu Maarɩɩ nɛ eheyiɣ-i mɛsaɣ tɛɛ se: «Wɩlɩyʋ kɔma, ɛyaɣ-ŋ se ŋwolo.» 
JHN.11.29	Maarɩɩ tɩnɩ ḿbʋ́ lɛ, ɛkʋyɩ kpaka se ɛkatɩ-ɩ. 
JHN.11.30	Ŋgʋ́, Yesu taatɩtalɩda tɛtʋ taa, ɛlɛ́, ɛɛwɛ ɖenɖe Maarta kakatɩ-ɩ yɔ ḿbʋ́. 
JHN.11.31	Yuda ñɩma mbá paawobi Maarɩɩ tɛ se pɛsɛɛ-ɩ leɣa yɔ, pana ɛtɩkʋyɩ ḿbʋ́ nɛ ɛlɩɩ lɛ, patɩŋ ɛ-wayɩ. Pamaɣzaɣ se ewoki pɩlaʋ yɔɔ se ewili. 
JHN.11.32	Ɛtalɩ ɖenɖe Yesu kɛwɛɛ yɔ lɛ, ɛna-ɩ. Peeɖe eluŋ ɛ-tɛɛ nɛ eheyi-i se: «Kɩpaɣlʋ! Yee ŋŋwɛ cɩnɛ yɔ, me-neu taasɩ.» 
JHN.11.33	Ɛlɛ́, Yesu na se Maarɩɩ wiliɣ nɛ Yuda ñɩma mbá patɩŋaɣ ɛ-wayɩ yɔ, pewiliɣ ɖɔɖɔ. Peeɖe pɩlabɩ-ɩ yem yaaa nɛ ɛ-laŋɩyɛ wɛɛkɩ siŋŋ 
JHN.11.34	nɛ ɛpɔzɩ-wɛ se: «Le ipim-i?» Pocosi-i se: «Kɩpaɣlʋ! Kɔɔ nɛ ŋna.» 
JHN.11.35	Peeɖe Yesu wilaa. 
JHN.11.36	Pʋ-yɔɔ Yuda ñɩma tɔm se: «Ɩna ɛzɩma mbʋ́ ɛɛsɔɔlɩ-ɩ kpem yɔ!» 
JHN.11.37	Ɛlɛ́, pa-taa lɛlaa se: «Ɛnʋ weyi ekuli yʋlʋm ɛsɛ yɔ, ɛtaapɩzɩɣ se ɛla ɖɔɖɔ nɛ Lazaarɩ ɛtaasɩ naa we?»
JHN.11.38	Ɛlɛ́, Yesu laŋɩyɛ tasɩ wɛɛkʋʋ siŋŋ nɛ ɛkʋyɩ ewolo pɩlaʋ cɔlɔ. Ɛwaɣ taa kɩɩwɛɛ, paɖɩɣ kʋ-nɔɔ pɩyɛ. 
JHN.11.39	Peeɖe ɛtɔm se: «Ɩtʋlɩ pɩyɛ.» Ɛlɛ́, sɩɖʋ ɛnʋ ɛ-kɔɔ Maarta heyi-i se: «Kɩpaɣlʋ! Paa pɩɩla ɛzɩma ɛpazɩ sɔŋ lɩʋ: pɩlabɩ kɩyakɩŋ naanza yɔ ɛzɩ pepim-i yɔ.» 
JHN.11.40	Yesu pɔzɩ-ɩ se: «Menteheyi-ŋ se yee ŋwɛnɩ lidaʋ mɔ-yɔɔ yɔ ŋnaɣ Ɛsɔ koboyaɣ naa we?» 
JHN.11.41	Peeɖe patʋlɩ pɩyɛ. Ɛlɛ́, Yesu kpazɩ ɛ-ɛsɛ ɛsɔdaa nɛ ɛtɔ se: «Caa! Mansaŋ-ŋ ɛzɩma mbʋ́ ŋnɩnɩ-m yɔ pʋ-yɔɔ. 
JHN.11.42	Ma lɛ, manawa se ŋnɩɣnɩ-m tam. Ɛlɛ́, ɛyáa samaɣ ŋgá kɔcɔ-m kata yɔ, kɔ-yɔɔ mɔyɔɔdʋʋ ḿbʋ́ se papɩzɩ petisi se ñetiyini-m.» 
JHN.11.43	Ɛtɛm Ɛsɔ sam ḿbʋ́ lɛ, eholi ɖoŋ se: «Lazaarɩ! Lɩɩ peeɖe!» 
JHN.11.44	Kpaagbaa ḿbʋ́ lɛ, ɛ́lɛ́ fe nɛ ɛlɩɩ. Paahɔkɩ ɛ-naŋgbanzɩ nɛ e-nesi nɛ pɩsaʋ hɔɔlasɩ nɛ pohuuzi ɛ-ɛsɩndaa pɩsaʋ. Peeɖe Yesu heyi-wɛ se: «Ɩyɛɖɩ-ɩ nɛ iyebi-i ɛɖɛɛ.»
JHN.11.45	Yuda ñɩma mbá paawobi Maarɩɩ cɔlɔ yɔ, pana mbʋ́ Yesu laba yɔ. Pʋ-yɔɔ pa-taa sakɩyɛ wɛnɩ lidaʋ ɛ-yɔɔ. 
JHN.11.46	Ɛlɛ́, pa-taa lɛlaa ñaakʋyaa powolo pana Farɩsɩ ñɩma nɛ peheyi-wɛ mbʋ́ ɛlaba yɔ. 
JHN.11.47	Ḿbʋ́ yebina nɛ paba nɛ Yuda ñɩma cɔjɔnaa sɔsaa pekpeɣli tɔm hʋyaa sɔsaa nɛ pɔpɔzɩ-wɛ se: «Ɛbɛ pʋwɛɛ se ɖɩla? Abalʋ ɛnɛ, ɛlakɩ hama lakasɩ sakɩyɛ! 
JHN.11.48	Yee ɖiyebi-i nɛ ɛlakɩ ḿbʋ́ yɔ, ɛyáa tɩŋa wɛɣnɩ lidaʋ ɛ-yɔɔ nɛ Room ñɩma kɔɔ pɔyɔkɩ ɖɛ-Ɛsɔ ɖɩɣa nɛ pɛkpɛndɩnɩ ɖɛ-ɛjaɖɛ!»
JHN.11.49	Payaɣ pa-taa lɛlʋ se Kayifu, ɛɛkɛ cɔjɔnaa ñʋʋdʋ pɩnaɣ ŋ́gá ka-taa. Ɛ́lɛ́ heyini-wɛ se: «Ɩɩnɩɣ natʋyʋ taa kpem! 
JHN.11.50	Ɩtanɩɩ se pɩkɩlɩ-mɩ wee wee se ɛyʋ kʋɖʋm ɛsɩ nɛ ɛjaɖɛ kpeekpe ɛtaala asayʋʋ yaa we?» 
JHN.11.51	Ŋgʋ́, pɩtɛkɛ ɛ-maɣmaɣ e-liu wɛna nɛ ɛyɔɔdɩ tɔm tʋnɛ. Ɛlɛ́, ɛɛkɛ cɔjɔnaa ñʋʋdʋ pɩnaɣ ŋ́gá ka-taa yɔɔ eheyi ɛyáa tɔm ndʋ́ tɩlɩnɩ Ɛsɔ cɔlɔ yɔ se pʋwɛɛ se Yesu ɛsɩ Yuda ñɩma yɔɔ. 
JHN.11.52	Ɛlɛ́, pɩtɛkɛ pe-ɖeke pɔ-yɔɔ ɛsɩkɩ. Pɩɩwɛɛ se ɛsɩ ḿbʋ́ nɛ ɛkpɛndɩ Ɛsɔ piya mbá pamɩzɩ ɖama paa le yɔ nɛ papɩsɩ ɛyʋ kʋɖʋm.
JHN.11.53	Pɩkpaɣʋnɩ kɩyakʋ ŋ́gʋ́ yɔ, Yuda ñɩma sɔsaa ɖʋwa se pakʋʋ Yesu. 
JHN.11.54	Pʋ-yɔɔ ɛtatasɩɣ cɔʋ Yuda ñɩma hɛkʋ taa keɣlee. Ɛlɛ́, ɛ nɛ ɛ-tɔmkpɛlɩkɩyaa pakʋyɩ powolo egeetiye nɖɩ́ ɖɩñɔtɩnɩ lakʋ yɔ ɖɩ-taa, tɛtʋ ndʋ́ payaɣ se Efrayim yɔ, tɩ-taa nɛ pacaɣ peeɖe. 
JHN.11.55	Izrɛɛlɩ ñɩma Paska Kazandʋ kawɩzɩ talʋʋ. Pʋ-yɔɔ ɛjaɖɛ taa ɛyáa sakɩyɛ woba Yeruusalɛm se pala cɩɖɩcɩɖɩ wɛtʋ sɔnzɩ nɛ pʋcɔ tɩtalɩ. 
JHN.11.56	Pañɩnaɣ Yesu Ɛsɔ ɖɩɣa taa nɛ pɔpɔzʋʋ ɖama se: «Ɩmaɣzɩɣ se we? Ɛkɔŋ kazandʋ naa ɛɛkɔŋ?» 
JHN.11.57	Alɩwaatʋ ńdʋ́ʋ́ cɔjɔnaa sɔsaa nɛ Farɩsɩ ñɩma paha nɔɔ se: yee nɔɔyʋ ɛna ɖenɖe Yesu wɛɛ yɔ yɔ, eheyi nɛ powolo pakpa-ɩ.
JHN.12.1	Pɩsɛɣ kɩyakɩŋ loɖo se pɔtɔɔ Paska Kazandʋ. Ɛlɛ́, Yesu wolo Betaanii ɖenɖe Lazaarɩ weyi efezi-i nɛ sɩɖaa taa yɔ, ɛwɛɛ yɔ. 
JHN.12.2	Peeɖe palabɩ-ɩ tɔɔnaɣ nɛ Maarta wona. Lazaarɩ kɛwɛ mbá pa nɛ Yesu paacaɣ ɖɩtɔɔyɛ yɔ pa-taa. 
JHN.12.3	Pɩkɛdaa lɛ, Maarɩɩ kpaɣ tɩlaaɖɩ ŋgʋ́ palabɩnɩ naarɩ nɛ petesidi kɩ-taa pʋyʋ yɔ ɛzɩ litri hɔɔlʋʋ yɔ nɛ ɛpɩyɩ Yesu naŋgbanzɩ yɔɔ. Ɛtɛma lɛ, ɛmɛlɩ sɩ-yɔɔ nɛ ɛ-ñɔsɩ nɛ sɔzɩŋ ñɛyɩnɩ ɖɩɣa. Tɩlaaɖɩ ŋ́gʋ́, kɩwɛ liidiye pɩtɩɩfɛyɩ. 
JHN.12.4	Peeɖe Yesu tɔmkpɛlɩkɩyaa taa lɛlʋ weyi payaɣ se Yudaasɩ Iskarɩyɔɔtɩ nɛ ɛkɔŋ-ɩ ɖʋzʋʋ koyindinaa nesi taa yɔ, ɛtɔm se: 
JHN.12.5	«Tɩlaaɖɩ ŋ́gʋ́, kɩtalɩ kɩyakɩŋ nasidozo tʋmɩyɛ liidiye! Pɩlabɩ ɛzɩma pɛtɛpɛdɩ-kʋ se patayɩ kʋñɔndɩnaa?» 
JHN.12.6	Pɩtɛkɛ kʋñɔndɩnaa yɔɔ ɛmaɣzaɣ nɛ ɛyɔɔdɩ ḿbʋ́. Ɛlɛ́, ɛkɛ mɩ́lʋ́ yɔɔ ɛyɔɔdaɣ ḿbʋ́: ɛnʋ ɖɔkaɣnɩ liidiye huyuu nɛ ɛmɩlɩɣ mbʋ́ paɖʋwaɣ kɩ-taa yɔ. 
JHN.12.7	Ɛlɛ́, Yesu heyi-i se: «Yele halʋ ɛnʋ ɖiɣ ɖiɣ! Ɛɛsɩ tɩlaaɖɩ ŋ́gʋ́ nɛ ɛɖaŋnɩ kɩyakʋ ŋgʋ́ pepiŋ-m yɔ. 
JHN.12.8	Mɩ nɛ kʋñɔndɩnaa ɩwɛnɩ tam. Ɛlɛ́, ma maawɛɣ mɩ-cɔlɔ ḿbʋ́.»
JHN.12.9	Yuda ñɩma sakɩyɛ kanɩwa se Yesu wɛ Betaanii. Pʋ-yɔɔ pakʋyaa powolo. Pɩtɛkɛ e-ɖeke ɛ-yɔɔ paawoba. Pacaɣaɣ se pana ɖɔɖɔ Lazaarɩ weyi ɛsɩba nɛ efezi-i yɔ. 
JHN.12.10	Ŋgʋ́, cɔjɔnaa sɔsaa lakaɣ lɩmaɣza se pakʋ Lazaarɩ ɖɔɖɔ. 
JHN.12.11	Mbʋ́ pʋyɔɔ yɔ, ɛ-yɔɔ Yuda ñɩma sakɩyɛ seɣaɣ pɔ-cɔlɔ nɛ pɛwɛɣnɩ lidaʋ Yesu yɔɔ.
JHN.12.12	Tɛʋ fema lɛ, ɛyáa samaɣ sɔsɔɔ ŋgá kowobi Paska Kazandʋ tɔɔʋ yɔ, kanɩɩ se Yesu woki Yeruusalɛm. 
JHN.12.13	Ɛlɛ́, pakpaɣ paatʋ nɛ pakatɩɣ-ɩ nɛ pokou se: «Ozaana! Ɛsɔ ɛ́wazɩ weyi ɛkɔŋ Kɩpaɣlʋ lone taa yɔ ɛ-yɔɔ! Ɛsɔ ɛ́wazɩ Izrɛɛlɩ ñɩma wiyaʋ sɔsɔ yɔɔ!»
JHN.12.14	Peeɖe Yesu na kpaŋaɣ piye naɖɩyɛ nɛ ɛkpa ɛcaɣ ɖɩ-yɔɔ. Pʋwɛ ɛzɩ pamaʋ Ɛsɔtɔm Takayaɣ taa yɔ. Pamawa se:
JHN.12.15	«Siiyɔɔ ñɩma mɩ!
JHN.12.15	Sɔɔndʋ ɛtaakpa-mɩ!
JHN.12.15	Ɩcɔnɩ ɩna, mi-wiyaʋ sɔsɔ caɣ kpaŋaɣ piye nɛ ɛkɔŋ.»
JHN.12.16	Ɛ-tɔmkpɛlɩkɩyaa taatɩnɩda mbʋ́ pɩlakaɣ ḿbʋ́ yɔ pʋ-tɔbʋʋ. Ɛlɛ́, alɩwaatʋ ndʋ́ Ɛsɔ yeba nɛ Yesu hɩɖɛ sɛɛ yɔ, pɔtɔzaa se ɛ-tɔm paama ḿbʋ́. Samaɣ laba ɛzɩ pamaʋ Ɛsɔtɔm Takayaɣ taa yɔ.
JHN.12.17	Mbá pa nɛ Yesu paawɛ alɩwaatʋ ndʋ́ ɛya Lazaarɩ nɛ pɩlaʋ taa nɛ efezi-i nɛ ɛlɩɩ yɔ, pɛkɛdaɣ ɛyáa mbʋ́ panawa yɔ. 
JHN.12.18	Pʋ-yɔɔ ɛyáa samaɣ kʋyaa se pakatɩɣ-ɩ, mbʋ́ pʋyɔɔ yɔ, panɩwa se ɛlabɩ hama lakasɩ ńzɩ́. 
JHN.12.19	Ḿbʋ́ yebina nɛ Farɩsɩ ñɩma yɔɔdʋʋnɩ ɖama se: «Ɩnaɣ, ɩlakɩ yem: ɛyáa tɩŋa tɩŋɩɣ-ɩ!»
JHN.12.20	Grɛɛkɩ ñɩma nabɛyɛ kowobi Yeruusalɛm kazandʋ alɩwaatʋ taa ɖɔɖɔ se poluŋ Ɛsɔ tɛɛ. 
JHN.12.21	Pɩkɛdaa lɛ, powolo Filiipu weyi ɛ-tɛ wɛ Bɛtsayɩda Galilee egeetiye taa yɔ ɛ-cɔlɔ nɛ peheyi-i se: «Đajaa! Đɩcaɣ ɖɩna Yesu.»
JHN.12.22	Peeɖe ɛ́lɛ́ woba eheyi Andree nɛ ɛ nɛ ɩ powolo Yesu cɔlɔ pa-naalɛ nɛ peheyi-i ḿbʋ́. 
JHN.12.23	Yesu cosi-wɛ se: «Lɛɛlɛɛyɔ, alɩwaatʋ talaa se Ɛyʋ Pɩyalʋ hɩɖɛ ɛsɛɛ. 
JHN.12.24	Toovenim lɛ, mankaɖɩɣ-mɩ se: yee potoɖuu mɩɖɛ piye nɛ ɖɩsɩ yɔ, ɖɩwɛɣ ɖi-ɖeke ḿbʋ́. Ɛlɛ́, yee poɖu-ɖɩ nɛ ɖɩsɩ yɔ, ɖɩlʋlʋʋ pee sakɩyɛ. 
JHN.12.25	Weyi ɛsɔɔlɩ e-wezuu yɔ, ɛtɛŋnɩ-kʋ lesuu. Weyi ɛ́lɛ́ takpaɣ ɛ-ñɩŋgʋ nɛ ɛ́yáa pʋyʋ kedeŋa yɔɔ cɩnɛ yɔ, eelesiɣ-kʋ, ehikiɣ wezuu maatɛŋ. 
JHN.12.26	Yee nɔɔyʋ liu ɛwɛɛ se ɛlabɩ-m tʋmɩyɛ yɔ, ɛtɩŋ-m. Ḿbʋ́ man-tʋmlaɖʋ kɔŋ wɛʋ ɖenɖe mɛwɛɣ yɔ. Yee nɔɔyʋ ɛlakɩ-m tʋmɩyɛ yɔ, man-Caa ɖʋʋ-ɩ hɩɖɛ.»
JHN.12.27	Yesu tɛm yɔɔdʋʋ ḿbʋ́ lɛ, ɛtɔ se: «Lɛɛlɛɛyɔ, ma-laŋɩyɛ wɛɛkaa. Ɛlɛ́, se we mɔyɔɔdʋʋ? Mɔyɔɔdʋʋ se: Caa! Taayele nɛ mansʋʋ kʋñɔŋ alɩwaatʋ tʋnɛ tɩ-taa yaa we? Ŋgʋ́, pɩ-maɣmaɣ pʋ-yɔɔ kpem mɔnkɔma. 
JHN.12.28	Caa! Yele nɛ ña-hɩɖɛ sɛɛ!» Peeɖe pʋyɔɔdɩnɩ ɛsɔdaa se: «Mɛntɛm yebu nɛ ɖɩsɛɛ, ɛlɛ́, meyeki nɛ ɖɩtasɩ sɛʋ!» 
JHN.12.29	Ɛyáa samaɣ ŋgá kaawɛ peeɖe yɔ, kanɩ ḿbʋ́ lɛ, kɔtɔ se: «Tɛʋ nazɩna!» Lɛlaa se: «Ɛsɔ tiyiyu nɔɔyʋ yɔɔdɩnɩnɩ-ɩ!» 
JHN.12.30	Pʋ-yɔɔ Yesu kaɖɩ-wɛ se: «Pʋyɔɔdʋʋ ḿbʋ́ yɔ, pɩtɛkɛ mɔ-yɔɔ yɔɔ pʋyɔɔdʋʋ, ɛlɛ́, mɩ-yɔɔ yɔɔ pʋyɔɔdʋʋ. 
JHN.12.31	Lɛɛlɛɛyɔ, alɩwaatʋ talaa se pahʋʋnɩ kedeŋa ñɩma. Lɛɛlɛɛyɔ, pʋwɛɛ se pɔɖɔɔnɩ kedeŋa wiyaʋ. 
JHN.12.32	Ma lɛ, alɩwaatʋ ndʋ́ pakpazɩɣ-m ɖaʋ yɔɔ yɔ, meyeki nɛ ɛyáa tɩŋa kɔɔ mɔn-cɔlɔ.» 
JHN.12.33	Ɛyɔɔdɩ ḿbʋ́ se ɛwɩlɩ-wɛ sɩm mbʋ́ ɛkɔŋ sɩbʋ yɔ. 
JHN.12.34	Peeɖe ɛyáa samaɣ cosi-i se: «Đɩkalɩ ɖa-paɣtʋ takayaɣ taa se Weyi Ɛsɔ Lɩzaa yɔ, ɛwɛɣ wezuu tam lɛ, ɛzɩma ñɔtɔŋ se pʋwɛɛ se pakpazɩ Ɛyʋ Pɩyalʋ ɖaʋ yɔɔ yɔ? Ɛ́lɛ́ lɛ anɩ?» 
JHN.12.35	Yesu heyi-wɛ se: «Ñalɩmɩyɛ wɛ mɩ-hɛkʋ taa ḿbʋ́, ɛlɛ́, alɩwaatʋ pazɩ ɖɩwɛɣ. Ɩɖɔ alɩwaatʋ ndʋ́ ñalɩmɩyɛ wɛ mɩ-cɔlɔ yɔ nɛ cɩkpɛndʋʋ ɛtaatudi-mɩ. Mbʋ́ pʋyɔɔ yɔ, weyi ɛɖɔŋ cɩkpɛndʋʋ taa yɔ, ɛɛsɩŋ ɖenɖe ewoki yɔ. 
JHN.12.36	Pʋ-yɔɔ lɛ, ɩwɛnɩ lidaʋ ñalɩmɩyɛ yɔɔ alɩwaatʋ ndʋ́ ɖɩwɛ mɩ-cɔlɔ yɔ nɛ ɩpɩsɩ ɖɩ-taa ñɩma.» Yesu tɛm yɔɔdʋʋ ḿbʋ́ lɛ, ɛɖɛɛ poliŋ nɛ ɛmɛlɩ.
JHN.12.37	Ɛɛlaba hama lakasɩ ndɩ ndɩ Yuda ñɩma ɛsɩndaa, paa ḿbʋ́ yɔ, pɛfɛyɩnɩ lidaʋ ɛ-yɔɔ. 
JHN.12.38	Pɩlabɩ ḿbʋ́ se tɔm ndʋ́ náyʋ Ezaayii ma ɖooo lɔŋ yɔ, tɩla. Ńdʋ́ lɛ se:
JHN.12.38	«Kɩpaɣlʋ! Atisi tɔm ndʋ́ ɖɩyɔɔdaa yɔ?
JHN.12.38	Anɩ Kɩpaɣlʋ wɩlɩ e-ɖoŋ weyi ɛɛwɛ mɛsaɣ tɛɛ yɔ?»
JHN.12.39	Patapɩzɩɣ se petisi, mbʋ́ pʋyɔɔ yɔ, Ezaayii mawa ɖɔɖɔ se:
JHN.12.40	«Ɛsɔ yʋlɩsɩ pɛ-ɛsɛ se pataana nɛ
JHN.12.40	ehuuzi pa-lɩmaɣza yɔɔ se pataanɩɩ pʋ-tɔbʋʋ.
JHN.12.40	Ɛlaba ḿbʋ́ se,
JHN.12.40	pɛ-ɛsɛ ɛtaatasɩ naʋ,
JHN.12.40	pataatasɩ natʋyʋ taa nɩʋ,
JHN.12.40	paapɩzɩɣ papɩsɩnɩ Ɛsɔ yɔɔ,
JHN.12.40	nɛ ɛla nɛ pɔ-yɔɔ cɛ.»
JHN.12.41	Ezaayii kana Kɩpaɣlʋ koboyaɣ yɔɔ ɛma ɛ-tɔm ḿbʋ́.
JHN.12.42	Paa ḿbʋ́ yɔ, Yuda ñɩma awiya maɣmaɣ taa sakɩyɛ kɛwɛnɩ lidaʋ Yesu yɔɔ. Ɛlɛ́, Farɩsɩ ñɩma yɔɔ lɛ, pataasusuu-tʋ. Pɩtɛkɛ ḿbʋ́, paɖaŋɩɣ-wɛ se pataatasɩ wobu Ɛsɔ ɖɩsɛyɛ taa. 
JHN.12.43	Paasɔɔlaa se ɛyáa ɛyɩɣyɩ-wɛ nɛ pɩkɩlɩ Ɛsɔ yɩɣyʋʋ-wɛ yɔ.
JHN.12.44	Pɩkɛdaa lɛ, Yesu holi se: «Weyi ɛwɛnɩ lidaʋ mɔ-yɔɔ yɔ, pɩtɛkɛ men-ɖeke mɔ-yɔɔ ɛwɛnɩ-kʋ, ɛwɛnɩ-kʋ weyi etiyi-m yɔ ɛ-yɔɔ. 
JHN.12.45	Weyi ɛnaɣ-m yɔ, ɛnaɣ weyi etiyi-m yɔ. 
JHN.12.46	Ma lɛ, mɔnkɔm kedeŋa yɔɔ ɛzɩ ñalɩmɩyɛ yɔ se nɔɔyʋ ɛwɛnɩ lidaʋ mɔ-yɔɔ lɛ, ɛtaawɛɛ cɩkpɛndʋʋ taa. 
JHN.12.47	Yee nɔɔyʋ ɛnɩ mɔn-tɔm nɛ ɛɛɖɔŋ tɩ-yɔɔ yɔ, pɩtɛkɛ mankʋʋnɩ ɛ-tɔm. Mbʋ́ pʋyɔɔ yɔ, mɔntɔkɔɔ kedeŋa yɔɔ se mankʋ ɛyáa tɔm, ɛlɛ́, mɔnkɔm se maya pa-ñʋʋ. 
JHN.12.48	Weyi ɛlɔʋ-m nɛ ekizi mɔn-tɔm yɔ, ɛnaɣ mbʋ́ pʋkʋʋ ɛ-tɔm yɔ: tɔm ndʋ́ mawɩlaa yɔ, ńdʋ́ kʋʋnɩ ɛ-tɔm kɛtɛzaɣ kɩyakʋ wiye. 
JHN.12.49	Mbʋ́ pʋyɔɔ yɔ, pɩtɛkɛ mon-ɖoŋ ɖeke mɔyɔɔdɩnaa. Ɛlɛ́, Caa weyi etiyi-m yɔ, ɛ-maɣmaɣ ɛɖʋnɩ tɔm ndʋ́ pʋwɛɛ se mɔyɔɔdɩ nɛ mawɩlɩ yɔ. 
JHN.12.50	Manawa se tɔm ndʋ́ ɛɖʋwa se meheyi ɛyáa yɔ, tɩhaɣ wezuu maatɛŋ. Pʋ-yɔɔ lɛ, tɔm ndʋ́ man-Caa heyi-m yɔ, ńdʋ́ mɔyɔɔdʋʋ.»
JHN.13.1	Kifeŋaɣ se pɔtɔɔ Paska Kazandʋ. Ɛlɛ́, Yesu na se ɛ-alɩwaatʋ talaa se ɛkʋyɩ kedeŋa kanɛ kɔ-yɔɔ nɛ ewolo ɛ-Caa cɔlɔ. Ɛɛsɔɔlɩ ɛ-ñɩma mbá pɛwɛ kɔ-yɔɔ yɔ kámaɣ́ fɛyɩ.
JHN.13.2	Đanaɣ ɖanaa lɛ, ɛ nɛ ɛ-tɔmkpɛlɩkɩyaa pɔtɔkɩ tɔɔnaɣ. Naze lɛ, Satanɩ tɛm ɖʋʋ Siimɔɔ Iskarɩyɔɔtɩ pɩyalʋ Yudaasɩ taa se ɛkpa-ɩ nɛ ɛ́ɖʋzɩ koyindinaa nesi taa. 
JHN.13.3	Yesu kɛtɛm naʋ se Caa Ɛsɔ cɔlɔ ɛlɩnaa nɛ ɛ-cɔlɔ ɛkɔŋ pɩsʋʋ. Ɛnawa ɖɔɖɔ se ɛɖʋzɩ e-nesi taa pɩtɩŋa payɩ. 
JHN.13.4	Pʋ-yɔɔ ɛkʋyɩ tɔɔnaɣ ɖɩtɔɔyɛ nɛ ɛhɔzɩ e-toko sɔsɔʋ nɛ ɛkpaɣ pɔpɔʋ ɛtɔɔlɩ 
JHN.13.5	nɛ ɛɖʋ lɩm ñanaɣ sɔsɔɔ nakɛyɛ taa nɛ ɛpazɩ ɛ-tɔmkpɛlɩkɩyaa naŋgbanzɩ kɔʋ nɛ ɛhɛzɩɣnɩ pɔpɔʋ ŋgʋ́ ɛtɔɔlaa yɔ. 
JHN.13.6	Ɛtalɩ Siimɔɔ Pɩyɛ lɛ, ɛ́lɛ́ pɔzɩ-ɩ se: «Kɩpaɣlʋ! Ña pʋwɛɛ se ŋkɔ ma-naŋgbanzɩ lɩm naa we?» 
JHN.13.7	Ecosi-i se: «Mbʋ́ malakɩ lɛɛlɛɛyɔ yɔ, ŋŋnɩɣ pʋ-tɔbʋʋ. Ɛlɛ́, pʋwayɩ lɛ, ŋkɔŋ nɩʋ.» 
JHN.13.8	Pɩyɛ heyi-i se: «Pɩtatɩɩwɛʋ kpem se ŋkɔ-m ma-naŋgbanzɩ lɩm!» Yesu cosi-i se: «Yee mɔntɔkɔ-ŋ-sɩ ḿbʋ́ yɔ, ma nɛ ŋ ɖɩɩpɩzɩɣ ɖɩkpɛndɩ pʋyʋ.» 
JHN.13.9	Siimɔɔ Pɩyɛ heyi-i se: «Kɩpaɣlʋ! Yee ḿbʋ́ taakɔ ma-naŋgbanzɩ ɖeke. Ɛlɛ́, kɔ-m ɖɔɖɔ me-nesi nɛ ma-ñʋʋ!» 
JHN.13.10	Yesu heyi-i se: «Weyi ɛtɛm lɩm sɔʋ yɔ, ɛɛtasɩɣ ñɩnʋʋ se ɛsɔ-pʋ. Ɛlɛ́, ɛ-naŋgbanzɩ ɖeke ɛkɔʋ, mbʋ́ pʋyɔɔ yɔ, ɛ-yɔɔ wɛ cɩɖɩcɩɖɩ. Mɩ mɔn-tɔmkpɛlɩkɩyaa lɛ, ɩwɛ cɩɖɩcɩɖɩ, ɛlɛ́, pɩtɛkɛ mɩtɩŋa.» 
JHN.13.11	Yesu kɛtɛm sɩm weyi ɛkɔŋ-ɩ ɖʋzʋʋ koyindinaa nesi taa yɔ, pʋ-yɔɔ ɛtɔm se: «Pɩtɛkɛ mɩtɩŋa ɩwɛnɩ cɩɖɩcɩɖɩ.»
JHN.13.12	Ɛtɛm ɛ-tɔmkpɛlɩkɩyaa naŋgbanzɩ kɔʋ lɛ, esuu e-toko nɛ ɛpɩsɩ ɛcaɣ tɔɔnaɣ ɖɩtɔɔyɛ nɛ ɛpɔzɩ-wɛ se: «Ɩnɩ mbʋ́ malabɩ-mɩ yɔ pʋ-tɔbʋʋ naa we? 
JHN.13.13	Ɩyaɣ-m se: ‹Wɩlɩyʋ› nɛ ‹Kɩpaɣlʋ.› Ɩwɛnɩ toovenim, mbʋ́ pʋyɔɔ yɔ, mɛnkɛ ḿbʋ́. 
JHN.13.14	Yee weyi ma mɛnkɛ mɩ-Kɩpaɣlʋ nɛ mɩ-Wɩlɩyʋ yɔ, mɔnkɔ mɩ-naŋgbanzɩ lɩm yɔ, pʋwɛɛ se mɩ ɖɔɖɔ, ɩkɔ ɖama naŋgbanzɩ. 
JHN.13.15	Mawɩlɩ-mɩ mbʋ́ pʋwɛɛ se ɩla yɔ se ɩpɩzɩ ɩla ɛzɩ malabʋ-mɩ yɔ. 
JHN.13.16	Toovenim lɛ, mankaɖɩɣ-mɩ se: tʋmlaɖʋ nɔɔyʋ takɩlɩ ɛ-caa, tiyiyu nɔɔyʋ takɩlɩ weyi etiyi-i yɔ. 
JHN.13.17	Lɛɛlɛɛyɔ, ɩsɩm mbʋ́ pʋwɛɛ se ɩla yɔ. Yee ɩñɩtaa ɩlabɩ-pʋ yɔ, ihikiɣ mɩ-tɩ!
JHN.13.18	Pɩtɛkɛ mɩtɩŋa mɔyɔɔdʋʋ, mansɩm mbá malɩzaa yɔ. Ɛlɛ́, pʋwɛɛ se tɔm ndʋ́ pama Ɛsɔtɔm Takayaɣ taa yɔ, tɩla. Ńdʋ́ lɛ se: ‹Weyi ma nɛ ɩ ɖɩtɔkaɣ yɔ, ɛpɩsaa ɛkʋyʋʋ mɔ-yɔɔ.› 
JHN.13.19	Meheyiɣ-mɩ tɔm ńdʋ́ lɛɛlɛɛyɔ nɛ pʋcɔ tɩla. Ḿbʋ́ yekina nɛ itisi alɩwaatʋ ndʋ́ tɩlakɩ yɔ se: ‹Ma lɛ weyi mɛnkɛnaa yɔ.› 
JHN.13.20	Toovenim lɛ, mankaɖɩɣ-mɩ se: weyi ɛmʋʋ weyi mentiyi-i yɔ, ɛmʋʋ-m. Weyi ɛ́lɛ́ mʋ́ʋ-m yɔ, ɛmʋʋ weyi etiyi-m yɔ.»
JHN.13.21	Yesu tɛm yɔɔdʋʋ ḿbʋ́ lɛ, ɛ-laŋɩyɛ wɛɛkɩ nɛ ɛtɔ se: «Toovenim lɛ, mankaɖɩɣ-mɩ se: mɩ-taa nɔɔyʋ kɔŋ-m kpaʋ nɛ ɛ́ɖʋzɩ koyindinaa nesi taa.» 
JHN.13.22	Peeɖe papazɩ ɖama ɛsɛ taa cɔnaʋ nɛ pɔpɔzʋʋ ɖama se: «Ɛzɩ anɩ ɛtɔŋ?» 
JHN.13.23	Alɩwaatʋ ńdʋ́ lɛ, pa-taa weyi Yesu kɩlɩ sɔɔlʋʋ yɔ, ɛɛwɛlɩ hʋyʋʋ yɔɔ
JHN.13.24	Ɛlɛ́, Siimɔɔ Pɩyɛ hadɩ-ɩ nesi nɛ eheyi-i se: «Pɔzɩ-ɩ se anɩ ɛtɔŋ?» 
JHN.13.25	Peeɖe ɛ́lɛ́ tɛzɩ ɛ-tɩ wɛlʋʋ nɛ Yesu yɔɔ nɛ ɛpɔzɩ-ɩ se: «Kɩpaɣlʋ! Anɩ ŋtɔŋ?» 
JHN.13.26	Yesu cosi-i se: «Ɛnʋ lɛ weyi malɩzɩɣ tindine hɔɔlaɣ melii num nɛ mɛncɛlɩ-ɩ yɔ.» Peeɖe ɛkpaɣ tindine hɔɔlaɣ elii num nɛ ɛcɛlɩ Siimɔɔ Iskarɩyɔɔtɩ pɩyalʋ Yudaasɩ. 
JHN.13.27	Ɛtɩmʋ-kɛ lɛ, eke Satanɩ. Peeɖe Yesu heyi-i se: «La mbʋ́ pʋwɛɛ se ŋla yɔ lɔŋ!»
JHN.13.28	Mbá paawɛ tɔɔnaɣ ɖɩtɔɔyɛ peeɖe yɔ, pa-taa nɔɔyʋ tana mbʋ́ pʋ-yɔɔ eheyaɣ Yudaasɩ ḿbʋ́ yɔ. 
JHN.13.29	Yudaasɩ ɖɔkaɣnɩ pe-liidiye huyuu. Pʋ-yɔɔ pa-taa nabɛyɛ maɣzaɣ se Yesu heyaɣ-ɩ se ewolo ɛya kazandʋ wondu ndʋ́ pʋpɔzʋʋ-wɛ yɔ. Lɛlaa ñamaɣzaɣ se yaa eheyaɣ-ɩ se ɛlɩzɩ nabʋyʋ nɛ ɛha kʋñɔndɩnaa. 
JHN.13.30	Yudaasɩ mʋ tindine hɔɔlaɣ ḿbʋ́ lɛ, ɛtɩkʋyɩ ɛlɩɩ. Alɩwaatʋ ńdʋ́ lɛ, ɖoó koyuwa.
JHN.13.31	Yudaasɩ lɩwa lɛ, Yesu yɔɔdɩ se: «Lɛɛlɛɛyɔ Ɛyʋ Pɩyalʋ hɩɖɛ sɛwa nɛ pɩtɩŋnɩ ɛ-yɔɔ nɛ Ɛsɔ ñɩnɖɛ sɛɛ. 
JHN.13.32	Yee pɩtɩŋnɩ ɛ-yɔɔ nɛ Ɛsɔ hɩɖɛ sɛɛ yɔ, ɛ́lɛ́ ñeyeki nɛ pɩtɩŋnɩ ɛ-maɣmaɣ ɛ-yɔɔ nɛ ɛnʋ ñɩnɖɛ ñɛsɛɛ. Pɩkazɩ alɩwaatʋ pazɩ, ɛlakɩ ḿbʋ́. 
JHN.13.33	Men-piya! Ma nɛ mɩ ɖɩtasɩɣ caɣʋ pazɩ yem nɛ pʋcɔ mɛnɖɛɛ. Ɩkɔŋ-m ñɩnʋʋ, ɛlɛ́, lɛɛlɛɛyɔ meheyiɣ-mɩ tɔm ndʋ́ meheyi Yuda ñɩma sɔsaa yɔ. Ńdʋ́ lɛ se: ɩɩpɩzɩɣ iwolo ɖenɖe mowoki yɔ. 
JHN.13.34	Manɖʋʋ-mɩ paɣtʋ kɩfatʋ. Ńdʋ́ lɛ se: ɩsɔɔlɩ ɖama. Ɩsɔɔlɩ ɖama ɛzɩ mɔnsɔɔlʋʋ-mɩ yɔ. 
JHN.13.35	Yee ɩsɔɔlɩ ɖama yɔ, pʋbʋ ɛyáa tɩŋa naɣ se ɩkɛ mɔn-tɔmkpɛlɩkɩyaa.»
JHN.13.36	Yesu yɔɔdɩ ḿbʋ́ lɛ, Siimɔɔ Pɩyɛ pɔzɩ-ɩ se: «Kɩpaɣlʋ! Le ŋwoki?» Ecosi-i se: «Lɛɛlɛɛyɔ, ŋŋpɩzɩɣ ŋtɩŋ-m ɖenɖe mowoki yɔ. Ɛlɛ́, pʋwayɩ ŋkɔŋ-m tɩŋʋʋ.» 
JHN.13.37	Peeɖe Pɩyɛ pɔzɩ-ɩ se: «Kɩpaɣlʋ! Pɩlabɩ ɛzɩma nɛ maapɩzɩɣ mantɩŋ-ŋ lɛɛlɛɛyɔ? Paa sɩm yɔ, mansɩkɩ ñɔ-yɔɔ!» 
JHN.13.38	Yesu pɔzɩ-ɩ se: «Paa sɩm, ŋsɩkɩ mɔ-yɔɔ yaa? Toovenim lɛ, mankaɖɩɣ-ŋ se: pʋcɔ kalɩmɔʋ koo lɛ, ŋkpɛzɩɣ tam naadozo se ŋtasɩm-m.»
JHN.14.1	Pʋwayɩ lɛ, Yesu tasɩ ɛ-tɔmkpɛlɩkɩyaa heyuu se: «Mɩ-laŋa ɛtaawɛɛkɩ, ɩwɛnɩ lidaʋ Ɛsɔ yɔɔ, ɩwɛnɩ-kʋ ɖɔɖɔ mɔ-yɔɔ. 
JHN.14.2	Đɩjaɣyɛ sakɩyɛ wɛ man-Caa ɖɩɣa taa. Mowoki mɔñɔɔzɩ-mɩ naɖɩyɛ. Pɩtaakɛ toovenim yɔ, mantaaheyi-mɩ ḿbʋ́. 
JHN.14.3	Mɛntɛŋ-mɩ-ɖɩ ñɔɔzʋʋ lɛ, manpɩsɩ mɔnkɔɔ mankpaɣ-mɩ nɛ ma nɛ mɩ ɖiwolo ɖenɖe mɛwɛɛ yɔ nɛ mɩ ɖɔɖɔ ɩwɛɛ peeɖe. 
JHN.14.4	Ɩsɩm nʋmɔʋ ŋgʋ́ kuwoki ɖenɖe mowoki yɔ.» 
JHN.14.5	Peeɖe Tomaa cosi-i se: «Kɩpaɣlʋ! Đɩtasɩ ɖenɖe ŋwoki yɔ. Ɛzɩma ɖɩpɩzɩɣ ɖɩtɩlɩ peeɖe nʋmɔʋ yɔ?» 
JHN.14.6	Ɛlɛ́, Yesu heyi-i se: «Ma lɛ nʋmɔʋ nɛ toovenim nɛ wezuu. Nɔɔyʋ fɛyɩ se ewoki Caa cɔlɔ nɛ ɛtatɩŋnɩ mɔ-yɔɔ. 
JHN.14.7	Yee ɩsɩm-m yɔ, ɩsɩŋ ɖɔɖɔ man-Caa. Pɩkpaɣʋnɩ lɛɛlɛɛyɔ yɔ, ɩna-ɩ nɛ ɩsɩm-ɩ.» 
JHN.14.8	Peeɖe Filiipu heyi-i se: «Kɩpaɣlʋ! Yee ŋwɩlɩ-ɖʋ Caa yɔ, pʋɖɔ-ɖʋ.» 
JHN.14.9	Yesu cosi-i se: «Filiipu! Đooo ma nɛ mɩ ɖɩwɛʋ yɔ, ŋtasɩm-m yaa we? Weyi ɛna-m yɔ, ɛna Caa. Pɩlabɩ ɛzɩma nɛ ŋtɔŋ se mawɩlɩ-mɩ Caa yɔ? 
JHN.14.10	Ŋtetisi se ma nɛ Caa ɖɩwɛ ɖama taa yaa we? Tɔm ndʋ́ meheyiɣ-mɩ yɔ, tɩtalɩɩnɩ mɔn-cɔlɔ. Ɛlɛ́, Caa wɛ mɔn-cɔlɔ, ɛnʋ lakɩnɩ ɛ-tʋmɩyɛ. 
JHN.14.11	Itisi se ma nɛ Caa ɖɩwɛ ɖama taa. Yee iitisiɣ ḿbʋ́ yɔ, tʋma wena malakɩ yɔ a-yɔɔ lɛ, itisi-tʋ. 
JHN.14.12	Toovenim lɛ, mankaɖɩɣ-mɩ se: weyi ɛtaɣ-m liu yɔ, ɛlakɩ ɖɔɖɔ tʋma wena malakɩ yɔ. Halɩ ɛlakɩ nɛ pɩkɩlɩ ḿbʋ́, mbʋ́ pʋyɔɔ yɔ, mowoki mɛwɛɛ man-Caa cɔlɔ. 
JHN.14.13	Mbʋ́ pɩtɩŋa payɩ ɩpɔzʋʋ-ɩ nɛ mɔ-nɔɔ yɔ, malakɩ-pʋ se pɩtɩŋnɩ mɔ-yɔɔ nɛ man-Caa hɩɖɛ sɛɛ. 
JHN.14.14	Mantasɩɣ-mɩ heyuu se: yee ɩpɔzɩ-m pʋyʋ nɛ mɔ-nɔɔ yɔ, malakɩ-mɩ-pʋ.»
JHN.14.15	Pʋwayɩ lɛ, Yesu tasɩ yɔɔdʋʋ se: «Yee ɩsɔɔlɩ-m yɔ, ɩɖɔŋ man-paɣtʋ yɔɔ. 
JHN.14.16	Ma lɛ, mankaɣ tenduu Caa se ɛtasɩ-mɩ tiyinaʋ Sɩnɩyʋ nɔɔyʋ nɛ ɛwɛɛ mɩ-cɔlɔ tam: 
JHN.14.17	ɛnʋ lɛ toovenim Fezuu. Mbá paañaŋ Ɛsɔ yɔ, paapɩzɩɣ pamʋ-ɩ, mbʋ́ pʋyɔɔ yɔ, paapɩzɩɣ pana-ɩ yaa pasɩm-ɩ. Ɛlɛ́ mɩ yɔ, mɩsɩŋ-ɩ, mbʋ́ pʋyɔɔ yɔ, ɛwɛɣ mɩ-cɔlɔ nɛ mɩ nɛ ɩ ɩwɛɛ ɖama taa.
JHN.14.18	Maayeki-mɩ mi-ɖeke ɛzɩ solisi yɔ, mankaɣ pɩsʋʋ mɩ-cɔlɔ. 
JHN.14.19	Pɩkazɩ pazɩ, mbá paañaŋ Ɛsɔ yɔ, paatasɩɣ-m naʋ. Ɛlɛ́ mɩ yɔ, ɩkɔŋ-m naʋ, mbʋ́ pʋyɔɔ yɔ, mɛwɛ wezuu nɛ mɩ ɖɔɖɔ ɩkaɣ wɛʋ wezuu. 
JHN.14.20	Puwiye ńɖɩ́ ɩtɩlɩɣ se ma nɛ man-Caa ɖɩwɛ ɖama taa nɛ ma nɛ mɩ ɖɩwɛɛ ɖama taa ɖɔɖɔ.
JHN.14.21	Weyi ɛɖɔkʋʋ man-paɣtʋ nɛ ɛɖɔ tɩ-yɔɔ yɔ, ɛnʋ sɔɔlɩnɩ-m. Man-Caa sɔɔlʋʋ weyi ɛsɔɔlɩ-m yɔ. Ma ɖɔɖɔ mɔnsɔɔlʋʋ-ɩ nɛ malɩzɩ man-tɩ mawɩlɩ-ɩ.» 
JHN.14.22	Yudaasɩ kɛwɛ peeɖe, ɛlɛ́, pɩtɛkɛ Iskarɩyɔɔtɩ pɩyalʋ. Ɛ́lɛ́ pɔzɩnɩ-ɩ se: «Kɩpaɣlʋ! Ɖa pʋwɛɛ se ŋlɩzɩ ña-tɩ nɛ ŋwɩlɩ, pɩtɛkɛ kedeŋa ñɩma. Se we nɛ ŋlakɩ ḿbʋ́?» 
JHN.14.23	Yesu cosi-i se: «Weyi ɛsɔɔlɩ-m yɔ, ɛɖɔŋ mɔn-tɔm yɔɔ. Man-Caa sɔɔlʋʋ-ɩ nɛ ma nɛ ɩ ɖiwolo ɖɩwɛɛ pʋdʋ tɛ. 
JHN.14.24	Weyi ɛtɔsɔɔlɩ-m yɔ, ɛɛɖɔŋ mɔn-tɔm yɔɔ. Ndʋ́ meheyiɣ-mɩ ɛzʋnɔ yɔ, tɩtalɩnɩ mɔn-cɔlɔ, ɛlɛ́, man-Caa cɔlɔ tɩlɩnaa. Ɛnʋ tiyini-m. 
JHN.14.25	Ma nɛ mɩ ɖɩwɛ alɩwaatʋ tʋnɛ yɔɔ meheyiɣ-mɩ-tʋ. 
JHN.14.26	Sɩnɩyʋ ɛnʋ lɛ Fezuu Kiɖeɖeu. Ŋ́gʋ́ Caa kɔŋ-mɩ tiyinaʋ nɛ mɔ-nɔɔ. Kɩkɔŋ-mɩ wɩlʋʋ pɩtɩŋa nɛ kɩtɔzɩ-mɩ mbʋ́ pɩtɩŋa payɩ meheyi-mɩ yɔ.
JHN.14.27	Meyeki nɛ ɩwɛɛ laŋhɛzɩyɛ taa, mɛhɛzɩɣnɩ mɩ-laŋa. Maahɛzɩɣ-yɛ ɛzɩ kedeŋa ñɩma hɛzʋʋ yɔ. Mɩ-laŋa ɛtaawɛɛkɩ, sɔɔndʋ ɛtaakpa-mɩ. 
JHN.14.28	Meheyi-mɩ nɛ ɩnɩɩ se mowoki nɛ menkiti mɔnkɔɔ mɩ-cɔlɔ. Yee ɩɩsɔɔlɩ-m yɔ, mɩ-taa kahʋlʋmɩ alɩwaatʋ ndʋ́ ɩnɩwa se mowoki Caa cɔlɔ yɔ. Mbʋ́ pʋyɔɔ yɔ, ɛkɩlɩ-m. 
JHN.14.29	Meheyiɣ-mɩ tɔm ńdʋ́ lɛɛlɛɛyɔ nɛ pʋcɔ tɩtalɩ. Meheyiɣ-mɩ-tʋ se yee tɩtalaa lɛ, itisi-tʋ. 
JHN.14.30	Maatasɩɣ-mɩ yɔɔdɩnaʋ nɛ pʋɖɔɔ, mbʋ́ pʋyɔɔ yɔ, kedeŋa wiyaʋ ɛzaɣ́ʋ alɩwaatʋ talaa. Ɛfɛyɩnɩ ɖoŋ nɩɩyɩ mɔ-yɔɔ. 
JHN.14.31	Ɛlɛ́, malakɩ ɛzɩ Caa heyuu-m yɔ se kedeŋa ñɩma ɩtɩlɩ se mɔnsɔɔlɩ-ɩ. Ɩkʋyɩ cɩnɛ nɛ ɖɩɖɛɛ!»
JHN.15.1	Yesu tasɩ yɔɔdʋʋ se: «Ma lɛ tɩʋ ŋgʋ́ popuu ki-pee sʋlʋm yɔ kɩ-maɣmaɣ nɛ man-Caa lɛ kʋ-tʋ. 
JHN.15.2	Ɛsɛtɩɣ pilinzi nzɩ́ sɩwɛ mɔ-yɔɔ nɛ sɩɩlʋlʋʋ yɔ nɛ piyele ɛñɔɔzɩ nzɩ́ sɩlʋlʋʋ yɔ camɩyɛ nɛ sɩtɛzɩ lʋlʋʋ. 
JHN.15.3	Tɔm ndʋ́ mawɩlɩ-mɩ yɔ, tɩtɛm-mɩ ñɔɔzʋʋ nɛ ɩwɛɛ cɩɖɩcɩɖɩ. 
JHN.15.4	Pʋwɛɛ se ma nɛ mɩ ɖɩkpɛndɩ ɖama ḿbʋ́ nɛ ɖɩwɛɛ tam. Yee piliŋa ɛwɛɛ nɛ kɛfɛyɩ tɩʋ yɔɔ yɔ, kaapɩzɩɣ kalʋlɩ. Ḿbʋ́ ɖɔɖɔ pʋwɛnɩ-mɩ, yee ɩtɛkpɛndɩ mɔ-yɔɔ ḿbʋ́ tam yɔ, ɩɩpɩzɩɣ ɩwɛnɩ wazaɣ.
JHN.15.5	Ma lɛ tɩʋ ŋgʋ́ popuu ki-pee sʋlʋm yɔ nɛ mɩ lɛ pilinzi. Weyi ma nɛ ɩ ɖɩkpɛndɩ ɖama tam yɔ, ɛwɛɣ wazaɣ siŋŋ. Mbʋ́ pʋyɔɔ yɔ, pɩtɛkɛ mɔ-yɔɔ yɔ, ɩɩpɩzɩɣ ɩla pʋyʋ. 
JHN.15.6	Weyi ɛtɛkpɛndɩ mɔ-yɔɔ tam yɔ, pɔlɔ-ɩ nɛ awayɩ ɛzɩ piliŋa yɔ nɛ ɛwɩlɩ. Pilinzi nzɩ́ sɩwɩlaa yɔ, pɔtɔzʋʋ-sɩ nɛ paɖʋ miŋ taa nɛ sɩñaɣ. 
JHN.15.7	Yee ɩkpɛndɩ mɔ-yɔɔ tam nɛ ɩɖɔŋ mɔn-tɔm yɔɔ yɔ, paa ɛbɛ mi-liu ɛwɛɛ nɛ ɩpɔzɩ yɔ, pahaɣ-mɩ-pʋ. 
JHN.15.8	Alɩwaatʋ ndʋ́ ɩwɛɣ wazaɣ siŋŋ nɛ ɩwɩlɩɣ se ɩkɛ mɔn-tɔmkpɛlɩkɩyaa yɔ, man-Caa hɩɖɛ sɛɣ. 
JHN.15.9	Mɔnsɔɔlɩ-mɩ ɛzɩ Caa sɔɔlʋʋ-m yɔ. Pʋ-yɔɔ lɛ, iyele nɛ mɔnsɔɔlɩ-mɩ tam. 
JHN.15.10	Yee ɩɖɔŋ man-paɣtʋ yɔɔ yɔ, mɔnsɔɔlʋʋ-mɩ tam ɛzɩ mɔnɖɔm man-Caa ñɩndʋ yɔɔ nɛ ɛ́lɛ́ sɔɔlɩ-m tam yɔ.
JHN.15.11	Meheyi-mɩ ḿbʋ́ se mɩ-taa ɛhʋlʋmɩ ɛzɩ ma yɔ nɛ mɩ-taa tɛzɩ hʋlʋmʋʋ. 
JHN.15.12	Paɣtʋ ndʋ́ manɖʋʋ-mɩ yɔ lɛ se: ɩsɔɔlɩ ɖama ɛzɩ mɔnsɔɔlʋʋ-mɩ yɔ. 
JHN.15.13	Weyi etisiɣ nɛ ɛsɩ ɛ-ɛgbaɣdɩnaa yɔɔ yɔ, ɛsɔɔlɩ-wɛ siŋŋ. Sɔɔlɩm nabʋyʋ fɛyɩ nɛ pɩkɩlɩ ḿbʋ́. 
JHN.15.14	Yee ɩlakɩ mbʋ́ manɖʋʋ-mɩ yɔ yɔ, ɩkɛɣ mɛ-ɛgbaɣdɩnaa. 
JHN.15.15	Maatasɩɣ-mɩ yaʋ se man-tʋmlaɖaa, mbʋ́ pʋyɔɔ yɔ, tʋmlaɖʋ tasɩ mbʋ́ ɛ-caa lakɩ yɔ. Mayaɣ-mɩ se mɛ-ɛgbaɣdɩnaa, mbʋ́ pʋyɔɔ yɔ, mɛnkpɛlɩkɩ-mɩ mbʋ́ pɩtɩŋa payɩ man-Caa wɩlɩ-m yɔ. 
JHN.15.16	Pɩtɛkɛ mɩlɩzɩnɩ-m, ɛlɛ́, ma malɩzɩnɩ-mɩ nɛ mentiyi-mɩ se iwolo ɩla tʋmɩyɛ nɛ ɩwɛnɩ wazaɣ nɛ kɛwɛɛ ḿbʋ́. Peeɖe man-Caa haɣ-mɩ mbʋ́ pɩtɩŋa payɩ ɩpɔzʋʋ-ɩ nɛ mɔ-nɔɔ yɔ. 
JHN.15.17	Pʋ-yɔɔ lɛ, mbʋ́ manɖʋʋ-mɩ yɔ lɛ se: ɩsɔɔlɩ ɖama.»
JHN.15.18	Yesu tasɩ yɔɔdʋʋ se: «Yee kedeŋa ñɩma ɛpaɖɩɣ-mɩ yɔ, ɩtɩlɩ se papaɖɩ-m nɛ pʋcɔ pɩtalɩɣnɩ-mɩ. 
JHN.15.19	Yee ɩɩkɛ pa-taa ñɩma yɔ, paasɔɔlɩ-mɩ se ɩkɛ pa-ñɩma. Ɛlɛ́, malɩzɩ-mɩ pa-taa nɛ mɩ nɛ wɛ ɩɩyaɣ ɖama pʋyʋ, pʋ-yɔɔ papaɖɩɣ-mɩ ḿbʋ́. 
JHN.15.20	Ɩtɔzɩ tɔm ndʋ́ meheyi-mɩ yɔ tɩ-yɔɔ. Ńdʋ́ lɛ se: ‹Tʋmlaɖʋ nɔɔyʋ fɛyɩ se ɛkɩlɩɣ ɛ-caa.› Yee ɛyáa ɩwɛ ma-wayɩ kaŋ kaŋ yɔ, pɔkɔŋ mɩ-wayɩ wɛʋ ɖɔɖɔ ḿbʋ́. Yee pɔɖɔm mɔn-tɔm yɔɔ yɔ, pɔkɔŋ ɖɔm ɖɔɖɔ mɩ-ñɩndʋ yɔɔ. 
JHN.15.21	Ɛlɛ́, mɔ-yɔɔ pɔkɔŋ-mɩ labʋ pɩtɩŋa payɩ ḿbʋ́. Mbʋ́ pʋyɔɔ yɔ, patasɩ weyi etiyi-m yɔ. 
JHN.15.22	Yee mantaakɔɔ nɛ mɔyɔɔdɩnɩ-wɛ yɔ, pataakʋ pɔ-tɔm se palakɩ kɩwɛɛkɩm. Ɛlɛ́, lɛɛlɛɛyɔ, pɛfɛyɩnɩ natʋyʋ se paaɖezini pa-tɩ pa-kɩwɛɛkɩm yɔɔ.
JHN.15.23	Weyi ɛpaɖɩɣ-m yɔ, ɛpaɖɩɣ ɖɔɖɔ man-Caa. 
JHN.15.24	Yee mantaala tʋma wena nɔɔyʋ tala pɛ-hɛkʋ taa kaʋ yɔ yɔ, pataakʋ pɔ-tɔm. Ŋgʋ́, lɛɛlɛɛyɔ pana man-tʋma, ɛlɛ́, papaɖɩɣ ma nɛ man-Caa. 
JHN.15.25	Pɩlakɩ ḿbʋ́ se tɔm ndʋ́ pama pa-paɣtʋ takayaɣ taa yɔ, tɩla. Ńdʋ́ lɛ se: ‹Papaɖɩ-m ɖulum yem.›
JHN.15.26	Sɩnɩyʋ kaɣ kɔm: ɛnʋ lɛ toovenim Fezuu ŋgʋ́ kɩlɩɣnɩ Caa cɔlɔ yɔ. Caa cɛlɩɣnɩ-m-kʋ nɛ mentiyini-mɩ, ŋ́gʋ́ kɔŋnɩ lɩzʋʋ ma-aseɣɖe. 
JHN.15.27	Mɩ ɖɔɖɔ lɛ, ɩkɔŋ lɩzʋʋ ma-aseɣɖe, mbʋ́ pʋyɔɔ yɔ, ma nɛ mɩ ɖɩɩwɛna ɖooo ɛzɩ manpazʋʋ man-tʋmɩyɛ labʋ yɔ.
JHN.16.1	Meheyiɣ-mɩ ḿbʋ́ se ɩtaatɔlɩ lidaʋ nʋmɔʋ taa. 
JHN.16.2	Pɔkɔŋ-mɩ ɖaŋʋʋ se ɩtaatasɩ wobu Ɛsɔ ɖɩsɛyɛ naɖɩyɛ taa. Halɩ alɩwaatʋ natʋyʋ kɔŋ nɛ mbá pakʋʋ-mɩ yɔ, pamaɣzɩ se Ɛsɔ tʋmɩyɛ palakɩ ḿbʋ́. 
JHN.16.3	Pɔkɔŋ labʋ ḿbʋ́, mbʋ́ pʋyɔɔ yɔ, patasɩ Caa yaa ma. 
JHN.16.4	Ɛlɛ́, meheyi-mɩ ḿbʋ́ se yee pɔkɔm palakɩ ḿbʋ́ lɛ, ɩtɔzɩ se maatɛm-mɩ-tʋ heyuu.
JHN.16.4	Mantaaheyi-mɩ tɔm ńdʋ́ ɖooo ɛzɩ manpazʋʋ man-tʋmɩyɛ labʋ yɔ, mbʋ́ pʋyɔɔ yɔ, ma nɛ mɩ ɖɩɩwɛna.» 
JHN.16.5	Yesu tasɩ yɔɔdʋʋ se: «Lɛɛlɛɛyɔ, mowoki weyi etiyi-m yɔ ɛ-cɔlɔ nɛ mɩ-taa nɔɔyʋ ɛɛpɔzʋʋ-m se: ‹Le ŋwoki?› 
JHN.16.6	Meheyi-mɩ ḿbʋ́ yɔɔ mɩ-laŋa wɛɛkaa pɩtɩɩfɛyɩ. 
JHN.16.7	Paa ḿbʋ́ yɔ, meheyiɣ-mɩ toovenim se: yee mɛnɖɛwa yɔ, pɩkɩlɩɣ-mɩ sɛʋ. Mbʋ́ pʋyɔɔ yɔ, mɛntɛɖɛɛ yɔ, Sɩnɩyʋ ɛɛkɔŋ mɩ-cɔlɔ. Ɛlɛ́, yee mɛnɖɛwa yɔ, mentiyiɣni-mɩ-ɩ. 
JHN.16.8	Alɩwaatʋ ndʋ́ ɛkɔŋ yɔ, ɛwɩlɩɣ kedeŋa ñɩma mbʋ́ pɩkɛ kɩwɛɛkɩm yɔ nɛ mbʋ́ pʋtʋʋzaa yɔ nɛ ɛzɩma mbʋ́ Ɛsɔ hʋʋ tɔm yɔ. 
JHN.16.9	Ɛwɩlɩɣ-wɛ mbʋ́ pɩkɛ kɩwɛɛkɩm yɔ, ḿbʋ́ lɛ se pɛfɛyɩnɩ lidaʋ mɔ-yɔɔ. 
JHN.16.10	Ɛwɩlɩɣ-wɛ mbʋ́ pʋtʋʋzaa yɔ, ḿbʋ́ lɛ se mowoki Caa cɔlɔ nɛ ɩɩtasɩɣ-m naʋ. 
JHN.16.11	Ɛwɩlɩɣ-wɛ ɛzɩma mbʋ́ Ɛsɔ hʋʋ tɔm yɔ, ḿbʋ́ lɛ se ɛtɛm hʋnaʋ kedeŋa wiyaʋ.
JHN.16.12	Mantasɩ wɛnaʋ tɔm sakɩyɛ se meheyiɣ-mɩ, ɛlɛ́, ɩɩpɩzɩɣ ɩnɩɩ tɩ-tɔbʋʋ lɛɛlɛɛyɔ. 
JHN.16.13	Toovenim Fezuu ŋ́gʋ́, kʋkɔŋ lɛ, kɩwɩlɩ-mɩ toovenim nʋmɔʋ tɩŋa. Pɩtɛkɛ ki-ɖoŋ ɖeke kʋyɔɔdʋʋna. Ɛlɛ́, ndʋ́ tɩtɩŋa payɩ kɩnɩɣ yɔ, kɩkɛdɩɣ-mɩ nɛ kiheyi-mɩ mbʋ́ pʋkɔŋ labʋ yɔ. 
JHN.16.14	Kʋkɔŋ yebu nɛ ma-hɩɖɛ sɛɛ, mbʋ́ pʋyɔɔ yɔ, tɔm ndʋ́ mɔyɔɔdaa yɔ, ńdʋ́ kʋkɔŋ-mɩ heyuu. 
JHN.16.15	Mbʋ́ pɩtɩŋa payɩ Caa wɛna yɔ, pɩkɛ ma-ñɩm. Pʋ-yɔɔ mɔntɔm se tɔm ndʋ́ mɔyɔɔdaa yɔ, ńdʋ́ Fezuu Kiɖeɖeu kɔŋ-mɩ heyuu.»
JHN.16.16	Yesu tasɩ yɔɔdʋʋ se: «Pɩkazɩ pazɩ, ɩɩtasɩɣ-m naʋ nɛ pɩtasɩ labʋ pazɩ lɛ, ɩtasɩ-m naʋ.»
JHN.16.17	Peeɖe ɛ-tɔmkpɛlɩkɩyaa taa lɛlaa pɔzaɣ ɖama se: «Tɔm ndʋ́ ɛyɔɔdɩ ḿbʋ́ yɔ, tɩ-tɔbʋʋ se we? Nɛ ndʋ́ ɛtasɩ yɔɔdʋʋ se ewoki Caa cɔlɔ yɔ, tʋtʋ tɔbʋʋ se we? 
JHN.16.18	Alɩwaatʋ pazɩ ndʋ́ ɛyɔɔdʋʋ tɩ-tɔm yɔ, tɩ-tɔbʋʋ se we? Đɩɩsɩŋ ndʋ́ ɛcaɣ yɔɔdʋʋ yɔ.»
JHN.16.19	Yesu kanawa se pacaɣ-ɩ tɔm pɔzʋʋ. Pʋ-yɔɔ ɛpɔzɩ-wɛ se: «Mɔyɔɔdaa se: ‹Pɩkazɩ pazɩ ɩɩtasɩɣ-m naʋ nɛ pɩtasɩ labʋ pazɩ lɛ, ɩtasɩ-m naʋ› yɔɔ ɩwɛɛ ɩpɔzʋʋ ɖama tɔm naa we? 
JHN.16.20	Toovenim lɛ, mankaɖɩɣ-mɩ se: ɩkɔŋ wiluu nɛ ɩtɩmɩ. Ɛlɛ́, kedeŋa ñɩma laŋa hʋlʋmʋʋ. Mɩ-laŋa kɔŋ wɛɛkʋʋ, ɛlɛ́, mɩ-laŋwɛɛkɩyɛ ńɖɩ́, ɖɩkɔŋ pɩsʋʋ laŋhʋlʋmɩyɛ.
JHN.16.21	Alɩwaatʋ ndʋ́ halʋ lʋlʋʋ yɔ, ɛ-laŋɩyɛ wɛɛkɩɣ. Mbʋ́ pʋyɔɔ yɔ, pɩtalaa se ɛtɔɔ kʋñɔŋ. Ɛlɛ́, ɛtɛŋ lʋlʋʋ lɛ, ɛsɔɔ ɛ-kʋñɔŋ yɔɔ, mbʋ́ pʋyɔɔ yɔ, ɛ-taa hʋlʋmaa se ɛlʋlɩ pɩɣa. 
JHN.16.22	Mɩ ɖɔɖɔ lɛ, mɩ-laŋa wɛɛkɩ lɛɛlɛɛyɔ. Ɛlɛ́, mankaɣ-mɩ tasʋʋ naʋ nɛ ahʋlʋmɩ, nɔɔyʋ ɛɛpɩzɩɣ ɛwɛɛkɩ-yɛ ɖɔɖɔ kaʋ.
JHN.16.23	Puwiye ńɖɩ́ lɛ, ɩɩtasɩɣ-m pɔzʋʋ natʋyʋ. Toovenim lɛ, meheyiɣ-mɩ se: mbʋ́ pɩtɩŋa payɩ ɩsʋlʋmʋʋ Caa nɛ mɔ-nɔɔ yɔ, ɛhaɣ-mɩ-pʋ. 
JHN.16.24	Halɩ nɛ sɔnɔ ɩtatɩɩsʋlʋmɩda nabʋyʋ nɛ mɔ-nɔɔ. Pʋ-yɔɔ lɛ, ɩsʋlʋmɩ-ɩ, ɛhaɣ-mɩ nɛ mɩ-laŋa tɛzɩ hʋlʋmʋʋ.»
JHN.16.25	Yesu tasɩ ɛ-tɔmkpɛlɩkɩyaa heyuu se: «Meheyi-mɩ tɔm ńdʋ́ tɩtɩŋa nɛ aduwa taa. Alɩwaatʋ natʋyʋ kaɣ kɔm nɛ maatasɩɣ-mɩ yɔɔdɩnaʋ ḿbʋ́. Ɛlɛ́, meheyiɣ-mɩ Caa tɔm kpayɩ. 
JHN.16.26	Pɩtalɩ puwiye ńɖɩ́ lɛ, ɩpɔzɩ Caa nɛ mɔ-nɔɔ. Ɛlɛ́, maaheyiɣ-mɩ se mankaɣ-ɩ tenduu mɩ-yɔɔ. 
JHN.16.27	Mbʋ́ pʋyɔɔ yɔ, ɛ-maɣmaɣ ɛsɔɔlɩ-mɩ se ɩsɔɔlɩ-m nɛ ɩwɛnɩ lidaʋ se ɛ-cɔlɔ malɩnaa. 
JHN.16.28	Caa cɔlɔ malɩnaa nɛ mɔnkɔɔ kedeŋa yɔɔ. Lɛɛlɛɛyɔ, mankʋyʋʋ kɔ-yɔɔ nɛ manpɩsɩ ɛ-cɔlɔ.» 
JHN.16.29	Peeɖe ɛ-tɔmkpɛlɩkɩyaa heyi-i se: «Lɛɛlɛɛyɔ ŋyɔɔdʋʋ kpayɩ, ŋŋtasɩɣ yɔɔdʋʋnɩ aduwa taa. 
JHN.16.30	Lɛɛlɛɛyɔ ɖɩnawa se ŋsɩm pɩtɩŋa payɩ, pɩtacazɩ pɔzʋʋ se pɔpɔzɩ-ŋ natʋyʋ. Pʋ-yɔɔ ɖɩwɛnɩ lidaʋ se Ɛsɔ cɔlɔ ŋlɩnaa.» 
JHN.16.31	Peeɖe Yesu pɔzɩ-wɛ se: «Ɩtɔŋ se lɛɛlɛɛyɔ ɩwɛnɩ lidaʋ mɔ-yɔɔ yaa? 
JHN.16.32	Tɔ! Alɩwaatʋ natʋyʋ kɔŋ, halɩ tɩtɛm talʋʋ. Tɩ-taa ɩmɩzɩɣ ɖama nɛ paa weyi ekpe ɛ-tɛ nɛ iyele men-ɖeke. Paa ḿbʋ́ yɔ, piiyeki men-ɖeke koŋ, Caa wɛɣ mɔn-cɔlɔ. 
JHN.16.33	Meheyi-mɩ tɔm ńdʋ́ tɩtɩŋa payɩ se ɩwɛɛ laŋhɛzɩyɛ taa ma nɛ mɩ ɖɛ-kpɛndʋʋ taa. Ɩkɔŋ nɩʋ siziŋ kedeŋa yɔɔ cɩnɛ. Ɛlɛ́, ɩɖɔkɩ mɩ-tɩ kpam! Mbʋ́ pʋyɔɔ yɔ, mɛntɛm kɔ-yɔɔ ɖoŋ tɩŋa wabʋ!»
JHN.17.1	Yesu tɛm yɔɔdɩnaʋ ɛ-tɔmkpɛlɩkɩyaa lɛ, ɛkpazɩ ɛsɛ ɛsɔdaa nɛ ɛtɔ se: «Caa! Alɩwaatʋ talaa. Yele nɛ ña-Pɩyalʋ ma, ma-hɩɖɛ sɛɛ nɛ meyele ɖɔɖɔ ña-ñɩnɖɛ sɛɛ. 
JHN.17.2	Mbʋ́ pʋyɔɔ yɔ, ŋha-m waɖɛ ɛyáa tɩŋa yɔɔ se maha mbá patɩŋa payɩ ŋɖʋzɩ me-nesi taa yɔ wezuu maatɛŋ. 
JHN.17.3	Ŋgʋ́, wezuu maatɛŋ lɛ se patɩlɩ weyi ña ñe-ɖeke koŋ lɛ Ɛsɔ siŋŋ yɔ nɛ ma Yesu Krɩstʋ weyi ŋtiyaa yɔ. 
JHN.17.4	Meyeba nɛ ña-hɩɖɛ sɛɛ tataa cɩnɛ nɛ mɛntɛzɩ labʋ tʋmɩyɛ nɖɩ́ ŋɖʋ-m yɔ. 
JHN.17.5	Pʋ-yɔɔ lɛ, Caa! Lɛɛlɛɛyɔ, mɔnpɔzʋʋ-ŋ se ŋyele nɛ ma-hɩɖɛ sɛɛ ñɔ-cɔlɔ ɛzɩ ɖɩɩsɛʋ nɛ pʋcɔ ŋla kedeŋa yɔ.
JHN.17.6	Meyeba nɛ ɛyáa mbá ŋlɩzɩ kedeŋa kanɛ kɔ-yɔɔ nɛ ŋɖʋzɩ me-nesi taa yɔ, pasɩm-ŋ. Ñaatɩnɩ-wɛ nɛ ŋɖʋzɩ-wɛ me-nesi taa nɛ pɔɖɔŋ ñɔ-tɔm yɔɔ. 
JHN.17.7	Lɛɛlɛɛyɔ, panawa se mbʋ́ pɩtɩŋa payɩ ŋɖʋzɩ me-nesi taa yɔ, ñɔ-cɔlɔ pɩlɩnaa. 
JHN.17.8	Mbʋ́ pʋyɔɔ yɔ, meheyi-wɛ tɔm ndʋ́ ŋheyi-m yɔ nɛ petisi-tʋ. Pana toovenim se ñɔ-cɔlɔ malɩnaa nɛ petisi se ñetiyini-m.
JHN.17.9	Mentendiɣ-ŋ pɔ-yɔɔ. Maatendiɣ-ŋ kedeŋa ñɩma yɔɔ, ɛlɛ́, mbá ŋɖʋzɩ me-nesi taa yɔ, pɔ-yɔɔ mentendiɣ-ŋ. Mbʋ́ pʋyɔɔ yɔ, ñatɩnɩ-wɛ. 
JHN.17.10	Mbʋ́ pɩtɩŋa payɩ mɛwɛna yɔ, ñatɩnɩ-pʋ nɛ mbʋ́ pɩtɩŋa payɩ ña ñɛwɛna yɔ, mantɩnɩ-pʋ. Ḿbá yekina nɛ ma-hɩɖɛ sɛɛ. 
JHN.17.11	Maatasɩɣ wɛʋ kedeŋa yɔɔ, ɛlɛ́, ḿbá ñɛwɛ kɔ-yɔɔ. Ma lɛ, mɔnkɔŋ ñɔ-cɔlɔ.
JHN.17.11	Ɛsɔ Caabiyuu! Ño-ɖoŋ taa lɛ, ɖɔkɩ-wɛ nɛ pala nɔɔ kʋɖʋmaɣ ɛzɩ ma nɛ ŋ ɖɩlabʋ yɔ. 
JHN.17.12	Alɩwaatʋ ndʋ́ ma nɛ wɛ ɖɩɩwɛɛ yɔ, ño-ɖoŋ taa mɔncɔŋaɣnɩ mbá ŋɖʋzɩ me-nesi taa yɔ pɔ-yɔɔ: mohuuzi pɔ-yɔɔ nɛ pa-taa nɔɔyʋ tele nɛ pɩtasɩnɩ weyi pɩɩwɛɛ se ele nɛ tɔm ndʋ́ pama Ɛsɔtɔm Takayaɣ taa yɔ, tɩla yɔ. 
JHN.17.13	Ɛlɛ́, lɛɛlɛɛyɔ mɔnkɔŋ ñɔ-cɔlɔ. Mɛwɛ kedeŋa yɔɔ yɔɔ mɔyɔɔdʋʋ ḿbʋ́ se pa-taa ɛtɛzɩ hʋlʋmʋʋ ɛzɩ ma yɔ. 
JHN.17.14	Mawɩlɩ-wɛ ñɔ-tɔm nɛ kedeŋa ñɩma paɖɩɣ-wɛ, mbʋ́ pʋyɔɔ yɔ, pa nɛ wɛ patakaa lɩmaɣza ɛzɩ ma nɛ kedeŋa ñɩma ḿbá ɖɩwɛʋ nɛ ɖɩtakaa lɩmaɣza yɔ. 
JHN.17.15	Maatendiɣ-ŋ se ŋkʋsɩ-wɛ kedeŋa yɔɔ, ɛlɛ́, mentendiɣ-ŋ se ŋcɔnɩ pɔ-yɔɔ nɛ Satanɩ ɛtaalabɩ-wɛ pʋyʋ. 
JHN.17.16	Pa nɛ kedeŋa ñɩma patakaa lɩmaɣza ɛzɩ ma nɛ wɛ ɖɩwɛʋ nɛ ɖɩtakaa lɩmaɣza yɔ. 
JHN.17.17	Yele se pɩtɩŋnɩ toovenim yɔɔ nɛ pɛkɛ ña-ñɩma pilim. Ñɔ-tɔm lɛ toovenim. 
JHN.17.18	Mentiyi-wɛ kedeŋa yɔɔ ñɩma hɛkʋ taa ɛzɩ ŋtiyuu-m kɔ-yɔɔ ñɩma hɛkʋ taa yɔ. 
JHN.17.19	Pɔ-yɔɔ lɛ, mɛncɛlɩɣ-ŋ ma maɣmaɣ man-tɩ se pɩtɩŋnɩ toovenim yɔɔ nɛ ḿbá ɖɔɖɔ pɛkɛ ña-ñɩma.
JHN.17.20	Pɩtɛkɛ mɔn-tɔmkpɛlɩkɩyaa yɔɔ ɖeke mentendiɣ-ŋ. Ɛlɛ́, mentendiɣ-ŋ ɖɔɖɔ mbá pɩtɩŋɩɣnɩ tɔmkpɛlɩkɩyaa ḿbá pɔ-tɔm susuu yɔɔ nɛ pɛwɛnɩ lidaʋ mɔ-yɔɔ yɔ pɔ-yɔɔ. 
JHN.17.21	Mentendiɣ-ŋ se ŋyele nɛ patɩŋa payɩ pala nɔɔ kʋɖʋmaɣ. Caa! Yele ɖa nɛ wɛ ɖɩwɛɛ ɖama taa ɛzɩ ma nɛ ŋ ɖɩwɛʋ ɖama taa yɔ. Ḿbʋ́ wɩlɩɣnɩ kedeŋa ñɩma se ñetiyini-m. 
JHN.17.22	Maha-wɛ koboyaɣ ŋgá ŋha-m yɔ se pala nɔɔ kʋɖʋmaɣ ɛzɩ ma nɛ ŋ ɖɩlabʋ yɔ. 
JHN.17.23	Ḿbʋ́ ma nɛ wɛ ɖɩwɛɣ ɖama taa nɛ ma nɛ ŋ ɖɩwɛɛ ɖama taa. Mentendiɣ-ŋ se ŋyele nɛ pala nɔɔ kʋɖʋmaɣ siŋŋ nɛ kedeŋa ñɩma tɩlɩ se ñetiyini-m. Đɔɖɔ lɛ, ŋsɔɔlɩ-wɛ ɛzɩ ŋsɔɔlʋʋ-m yɔ.
JHN.17.24	Caa! Ñaɖʋzɩnɩ-wɛ me-nesi taa. Me-liu wɛɛ se pɛwɛɛ ɖenɖe mɔnkɔŋ wɛʋ yɔ nɛ pana mon-koboyaɣ. Ñahanɩ-m-kɛ, mbʋ́ pʋyɔɔ yɔ, ŋŋsɔɔlɩ-m nɛ pʋcɔ ŋla kedeŋa. 
JHN.17.25	Caa kʋtʋʋzʋ! Keɖeŋa ñɩma tasɩm-ŋ. Ɛlɛ́, ma mansɩm-ŋ nɛ mbá ŋɖʋzɩ me-nesi taa yɔ, patɩlɩ se ñetiyini-m. 
JHN.17.26	Meyeba nɛ pasɩm-ŋ, mɛwɛɣ pʋ-yɔɔ tam. Peeɖe pɔsɔɔlʋʋ ɖama ɛzɩ ŋsɔɔlʋʋ-m yɔ nɛ ma nɛ wɛ ɖɩwɛɛ ɖama taa.»
JHN.18.1	Yesu tɛm ɛ-tɔmkpɛlɩkɩyaa yɔɔ Ɛsɔ tenduu ḿbʋ́ lɛ, ɛ nɛ wɛ powolo pɛtɛzɩ lɔmʋʋ ŋgʋ́ payaɣ se Sedrɔɔ yɔ nɛ pasʋʋ kaɖaɣ ŋgá kɛwɛ peeɖe yɔ ka-taa. 
JHN.18.2	Yudaasɩ weyi ɛkɔŋ ɖʋzʋʋ Yesu koyindinaa nesi taa yɔ, ɛsɩm ɖɔɖɔ peeɖe. Mbʋ́ pʋyɔɔ yɔ, Yesu nɛ ɛ-tɔmkpɛlɩkɩyaa powokaɣ peeɖe tam. 
JHN.18.3	Pɩkɛdaa lɛ, Yudaasɩ kpɛndɩnɩ sɔɔjanaa tikaɣ nɛ Ɛsɔ ɖɩɣa yɔɔ ɖaŋɩyaa nɛ ewolo. Paaɖɔkɩ you wondu nɛ kanɖʋnaa nɛ miŋ nɛ koolonzi. Cɔjɔnaa sɔsaa nɛ Farɩsɩ ñɩma paatiyini-wɛ. 
JHN.18.4	Yesu tɛm naʋ mbʋ́ pɩtɩŋa payɩ pʋkɔŋ-ɩ labʋ yɔ. Ɛlɛ́, ewobini pɔ-yɔɔ nɛ ɛpɔzɩ-wɛ se: «Anɩ ɩñɩnɩɣ?» 
JHN.18.5	Pocosi-i se: «Nazarɛɛtɩ tʋ Yesu.» Ɛlɛ́ eheyi-wɛ se: «Ma yɔ.» Pɩlakaɣ ḿbʋ́ lɛ, Yudaasɩ ɛnʋ, ɛɛwɛ pɔ-cɔlɔ peeɖe. 
JHN.18.6	Yesu heyi-wɛ ḿbʋ́ lɛ, pekitini wayɩ wayɩ nɛ pɔtɔlɩ tataa. 
JHN.18.7	Peeɖe ɛtasɩ-wɛ pɔzʋʋ se: «Anɩ ɩñɩnɩɣ yee?» Pocosi se: «Nazarɛɛtɩ tʋ Yesu.» 
JHN.18.8	Yesu cosi-wɛ se: «Mɛntɛm-mɩ heyuu se ma yɔ. Yee toovenim se ma ɩñɩnɩɣ yɔ, iyele lɛlaa nɛ pɛɖɛɛ.» 
JHN.18.9	Ɛyɔɔdɩ ḿbʋ́ se tɔm ndʋ́ ɛɛyɔɔdaa yɔ, tɩla. Ńdʋ́ lɛ se: «Caa, mentelesi ɛyáa mbá ŋɖʋzɩ me-nesi taa yɔ pa-taa nɔɔyʋ.»
JHN.18.10	Siimɔɔ Pɩyɛ kɔɖɔkɩ sɩɣa kɩɖaɣlaɣ nakɛyɛ. Pɩlakaɣ ḿbʋ́ lɛ, ɛkpɛɛ-kɛ nɛ ɛsɛtɩ cɔjɔnaa ñʋʋdʋ tʋmlaɖʋ weyi payaɣ se Malcuusi yɔ ɛ-nɩwaŋ nɩŋgbaŋʋʋ. 
JHN.18.11	Peeɖe Yesu heyi-i se: «Pɩsɩnɩ ña-sɩɣa ko-huyuu taa. Ŋmaɣzɩɣ se maatɔkɩ kʋñɔŋ ŋgʋ́ Caa ɖʋwa se mɔntɔɔ yɔ yaa we?»
JHN.18.12	Pʋwayɩ lɛ, sɔɔjanaa mbá nɛ pa-ñʋʋdʋ nɛ Ɛsɔ ɖɩɣa yɔɔ ɖaŋɩyaa pakpa Yesu nɛ pɔhɔkɩ-ɩ nimee.
JHN.18.13	Pɔhɔkɩ-ɩ lɛ, pacalɩ-ɩ wonaʋ cɔjɔnaa ñʋʋdʋ kɩbɩnʋ Ana tɛ. Kayifu kakpaɣ Ana pɛlɛ, ɛnʋ kɛkɛnɩnɩ cɔjɔnaa ñʋʋdʋ pɩnaɣ ŋ́gá. 
JHN.18.14	Ɛnʋ ɖɔɖɔ katasɩnɩ Yuda ñɩma ñʋndɩnaa lɔŋ. Eeheyi-wɛ se: «Pɩkɩlɩ wee wee se ɛyʋ kʋɖʋm ɛsɩ nɛ pɩya ɛjaɖɛ kpeekpe ñʋʋ.»
JHN.18.15	Pɛɖɛɣaɣnɩ Yesu cɔjɔnaa ñʋʋdʋ tɛ lɛ, Siimɔɔ Pɩyɛ nɛ tɔmkpɛlɩkɩyʋ nɔɔyʋ patɩŋɩɣ pa-wayɩ. Cɔjɔnaa ñʋʋdʋ kasɩm tɔmkpɛlɩkɩyʋ ɛnʋ. Patalaa lɛ, tɔmkpɛlɩkɩyʋ ɛnʋ nɛ Yesu pasʋʋ taɣ yɔɔ. 
JHN.18.16	Ɛlɛ́, Pɩyɛ sɩŋ nɔnɔɔ taa. Peeɖe tɔmkpɛlɩkɩyʋ ɛnʋ ɛlɩwa ɛyɔɔdɩnɩ halʋ weyi ɛɖaŋ nɔnɔɔ yɔ nɛ ɛ́lɛ́ tʋlɩ nɛ Pɩyɛ sʋʋ. 
JHN.18.17	Peeɖe halʋ ɛnʋ ɛpɔzɩ Pɩyɛ se: «Ña ɖɔɖɔ ŋtɛkɛ abalʋ ɛnʋ ɛ-tɔmkpɛlɩkɩyaa taa lɛlʋ naa we?» Pɩyɛ cosi-i se: «Aayɩ, mɛntɛkɛ abalʋ ɛnʋ ɛ-tɔmkpɛlɩkɩyʋ.»
JHN.18.18	Niŋkaɣ kɛwɛ alɩwaatʋ ńdʋ́ nɛ tʋmlaɖaa nɛ Ɛsɔ ɖɩɣa yɔɔ ɖaŋɩyaa paɖʋ miŋ nɛ pasɩŋ pohoyuu. Peeɖe Pɩyɛ woba ɛsɩŋ ɖɔɖɔ pɔ-cɔlɔ nɛ ɛ nɛ wɛ pohoyuu.
JHN.18.19	Powoni Yesu cɔjɔnaa ñʋʋdʋ kɩbɩnʋ tɛ lɛ, ɛ́lɛ́ pɔzɩ-ɩ tɔm ɛ-tɔmkpɛlɩkɩyaa nɛ tɔm ndʋ́ ɛwɩlaɣ yɔ pɔ-yɔɔ. 
JHN.18.20	Ɛlɛ́, Yesu cosi-i se: «Mɔyɔɔdɩnɩ ɛyáa tɩŋa keɣlee nɛ manpam-wɛ wɩlʋʋ Ɛsɔ ɖɩsɛyɛ nɛ ɛ-ɖɩɣa pa-taa ɖenɖe Yuda ñɩma tɩŋa kpeɣliɣ yɔ. Mɔntɔyɔɔdɩ natʋyʋ mɛsaɣ tɛɛ kaʋ. 
JHN.18.21	Pɩlabɩ ɛzɩma nɛ ŋpɔzʋʋ-m ḿbʋ́? Pɔzɩ mbá mɔyɔɔdɩnɩ-wɛ yɔ nɛ peheyi-ŋ ndʋ́ meheyi-wɛ yɔ: pasɩm mbʋ́ pʋ-tɔm meheyi-wɛ yɔ.» 
JHN.18.22	Yesu yɔɔdaɣ ḿbʋ́ lɛ, Ɛsɔ ɖɩɣa yɔɔ ɖaŋɩyaa mbá paawɛ ɛ-cɔlɔ yɔ, pa-taa lɛlʋ cɛbɩ-ɩ kadaŋa nɛ ɛpɔzɩ-ɩ se: «Ḿbʋ́ ŋyɔɔdʋʋnɩ cɔjɔnaa ñʋʋdʋ naa we?» 
JHN.18.23	Peeɖe Yesu pɔzɩ-ɩ se: «Yee mɔntɔyɔɔdɩ camɩyɛ yɔ, wɩlɩ-m mbʋ́ mayʋsɩnaa yɔ. Ɛlɛ́, yee mɔyɔɔdɩ camɩyɛ lɛ, pɩlabɩ ɛzɩma ŋmakɩ-m yɔ?»
JHN.18.24	Peeɖe Ana kpaɣ Yesu nɛ ɛ-hɔkʋtʋ ḿbʋ́ nɛ etiyini-i cɔjɔnaa ñʋʋdʋ Kayifu tɛ.
JHN.18.25	Alɩwaatʋ ńdʋ́ lɛ, Siimɔɔ Pɩyɛ ñaawɛɛ ehoyuu miŋ. Peeɖe pɔpɔzɩ-ɩ se: «Ña ɖɔɖɔ, ŋtɛkɛ ɛ-tɔmkpɛlɩkɩyaa taa lɛlʋ naa we?» Pɩyɛ kpɛzɩ se: «Aayɩ, mɛntɛkɛ abalʋ ɛnʋ ɛ-tɔmkpɛlɩkɩyʋ.» 
JHN.18.26	Cɔjɔnaa ñʋʋdʋ tʋmlaɖaa taa nɔɔyʋ kɛwɛ peeɖe. Ɛkɛ abalʋ weyi Pɩyɛ sɛtɩ ɛ-nɩŋgbaaŋ yɔ ɛ-ñɩnʋ. Ɛnʋ pɔzɩnɩ Pɩyɛ se: «Mantana ña nɛ ɩ kaɖaɣ taa yaa we?» 
JHN.18.27	Ɛlɛ́, Pɩyɛ tasɩ kpɛzʋʋ. Kpaagbaa ḿbʋ́ lɛ, kalɩmɔʋ nakʋyʋ koo.
JHN.18.28	Kifema tanaŋ tɛɛ cu lɛ, pakpaɣ Yesu nɛ Kayifu tɛ nɛ powoni-i Room wiyaʋ Pilaatɩ ɖɩɣa taa. Ɛlɛ́, Yuda ñɩma tasʋʋ ka-taa se pɩtaakɔɔ pipisi-wɛ nɛ peyele Paska Kazandʋ tɔɔʋ. 
JHN.18.29	Pʋ-yɔɔ Pilaatɩ lɩ pɔ-cɔlɔ tɩŋ tɛɛ nɛ ɛpɔzɩ-wɛ se: «Ɛbɛ abalʋ ɛnɛ ɛwɛkaa?» 
JHN.18.30	Pocosi-i se: «Yee ɛtaakɛ kɩdɛkɛdɩm laɖʋ yɔ, ɖɩtaakɔnɩ-ɩ ñɔ-cɔlɔ.» 
JHN.18.31	Peeɖe Pilaatɩ heyi-wɛ se: «Yee ḿbʋ́ ɩkpaɣ-ɩ mɩ-maɣmaɣ nɛ ɩhʋʋnɩ-ɩ ɛzɩ paɖʋʋ mɩ-paɣtʋ taa yɔ.» Papɩsɩnɩ-ɩ se: «Pɩtaha-ɖʋ nʋmɔʋ se ɖɩkʋ nɔɔyʋ.»
JHN.18.32	Pɔyɔɔdɩ ḿbʋ́ nɛ tɔm ndʋ́ Yesu kɔyɔɔdaa nɛ ɛwɩlɩnɩ ɛzɩma mbʋ́ ɛkɔŋ sɩbʋ yɔ, tɩla. 
JHN.18.33	Ɛlɛ́, Pilaatɩ pɩsɩ ɛsʋʋ nɛ ɛ́yáa Yesu nɛ ɛpɔzɩ-ɩ se: «Ña lɛ Yuda ñɩma wiyaʋ sɔsɔ naa we?» 
JHN.18.34	Peeɖe ɛ́lɛ́ pɔzɩ-ɩ se: «Ña-maɣmaɣ ŋmaɣzɩnɩ mɔn-tɔm nɛ ŋyɔɔdʋʋ yaa nabɛyɛ heyini-ŋ-tʋ?» 
JHN.18.35	Pilaatɩ pɔzɩ-ɩ se: «Mɛnkɛ Yuda tʋ naa we? Ñɛ-ɛjaɖɛ taa ñɩma nɛ pɔ-cɔjɔnaa sɔsaa pakpanɩ-ŋ nɛ pɔkɔnɩ mɔn-cɔlɔ! Ɛbɛ ŋlaba nɛ pakpa-ŋ?» 
JHN.18.36	Yesu pɩsɩnɩ-ɩ se: «Pɩtɛkɛ kedeŋa kanɛ kɔ-yɔɔ kewiyaɣ mɔntɔwaa. Yee ŋ́gá maatɔwaa yɔ, man-tʋmlaɖaa kalʋbɩ mɔ-yɔɔ se pataaɖʋzɩ-m Yuda ñɩma ñʋndɩnaa nesi taa. Ŋgʋ́, lɛɛlɛɛyɔ kɛtɛkɛ kedeŋa kanɛ kɔ-yɔɔ ñɩŋga.» 
JHN.18.37	Pilaatɩ tasɩ-ɩ pɔzʋʋ se: «Yee ḿbʋ́ ŋkɛ wiyaʋ sɔsɔ na?» Ecosi-i se: «Ñɔyɔɔdʋʋnɩ ḿbʋ́. Ma lɛ, mɔnkɔm kedeŋa yɔɔ nɛ palʋlɩ-m se malɩzɩ aseɣɖe toovenim yɔɔ. Weyi ɛsɔɔlɩ toovenim yɔ, ewelesiɣni-m.» 
JHN.18.38	Peeɖe Pilaatɩ pɔzɩ-ɩ se: «Ɛbɛ ŋtɩɩyaɣ kpem se toovenim?»
JHN.18.38	Pilaatɩ tɛm Yesu pɔzʋʋ ḿbʋ́ lɛ, ɛtasɩ lɩʋ Yuda ñɩma cɔlɔ nɛ ɛkaɖɩ-wɛ se: «Ma lɛ, maanaɣ mbʋ́ pʋ-yɔɔ pʋpɔzʋʋ se pakʋ abalʋ ɛnɛ ɛ-tɔm yɔ. 
JHN.18.39	Ɛlɛ́, mɩ-sɔnzɩ taa lɛ, paɖʋwa se paa Paska Kazandʋ ńdʋ́ lɛ, malɩzɩ salaka tʋ nɔɔyʋ. Pʋ-yɔɔ lɛ, mi-liu wɛɛ se malɩzɩ Yuda ñɩma wiyaʋ sɔsɔ naa we?» 
JHN.18.40	Peeɖe pocosi patɩŋa kɔtɔ kɔtɔ se: «Aayɩ! Lɩzɩ-ɖʋ Baraabaasɩ.» Ŋgʋ́, Baraabaasɩ kɛkɛ ɛzaɣ́ʋ.
JHN.19.1	Pɔyɔɔdɩ ḿbʋ́ lɛ, Pilaatɩ ha nɔɔ nɛ pakpa Yesu nɛ polu-i agbazɛɛ 
JHN.19.2	nɛ sɔɔjanaa lʋʋ awiya hulaɣ nɛ sɔɔ nɛ papam-ɩ. Pakpaɣ ɖɔɖɔ awiitoko kɩsɛmʋʋ nakʋyʋ waaa nɛ posuu-i. 
JHN.19.3	Pʋwayɩ lɛ, powoki ɛ-ɛsɩndaa nɛ pɔtɔŋ se: «Yuda ñɩma wiyaʋ sɔsɔ! Sɛɛ ɖeu!» Nɛ pɛcɛkɩ-ɩ kadanzɩ.
JHN.19.4	Pɩkɛdaa lɛ, Pilaatɩ ɖaɣnɩ lɩʋ nɛ eheyi ɛyáa samaɣ se: «Iwelesi nɛ ɩnɩɩ, malɩzɩɣ-ɩ mɩ-cɔlɔ awayɩ nɛ pʋcɔ ɩtɩlɩ se maanaɣ kɩdɛkɛdɩm mbʋ́ ɛlaba nɛ pʋpɔzʋʋ se pakʋ ɛ-tɔm yɔ.» 
JHN.19.5	Yesu lɩwa lɛ, ɛpam sɔɔ hulaɣ nɛ esuu awiitoko kɩsɛmʋʋ waaa. Peeɖe Pilaatɩ heyi ɛyáa samaɣ se: «Ɛnʋ yɔ!»
JHN.19.6	Cɔjɔnaa sɔsaa nɛ Ɛsɔ ɖɩɣa yɔɔ ɖaŋɩyaa pana-ɩ lɛ, pamakɩ kobusi se: «Kam-ɩ kaamaŋkaɣ yɔɔ! Kam-ɩ kaamaŋkaɣ yɔɔ!» Ɛlɛ́, Pilaatɩ heyi-wɛ se: «Ɩkpaɣ-ɩ mɩ-maɣmaɣ nɛ iwoni-i ɩkam-ɩ. Mbʋ́ pʋyɔɔ yɔ, ma mantana mbʋ́ ɛwɛɛkaa nɛ pʋpɔzʋʋ se pakam-ɩ yɔ.» 
JHN.19.7	Pocosi-i se: «Đɩwɛnɩ paɣtʋ natʋyʋ, tɩ-yɔɔ lɛ, pʋwɛɛ se abalʋ ɛnʋ ɛsɩ. Mbʋ́ pʋyɔɔ yɔ, ɛkaɖɩ kpayɩ se ɛnʋ lɛ Ɛsɔ Pɩyalʋ.»
JHN.19.8	Pilaatɩ nɩ ḿbʋ́ lɛ, sɔɔndʋ tɛzɩ-ɩ kpaʋ 
JHN.19.9	nɛ ɛpɩsɩ ɛsʋʋ nɛ ɛpɔzɩ Yesu se: «Ñɛ-tɛ le?» Ɛlɛ́, Yesu tocosi-i natʋyʋ. 
JHN.19.10	Peeɖe eheyi-i se: «Ŋŋcaɣ-m cosuu? Ŋtana se manpɩzɩɣ maha nɔɔ nɛ peyebi-ŋ yaa pakam-ŋ kaamaŋkaɣ yɔɔ yaa we?» 
JHN.19.11	Yesu pɩsɩnɩ-ɩ se: «Ŋfɛyɩnɩ ɖoŋ nɩɩyɩ mɔ-yɔɔ nɛ pɩtasɩnɩ weyi Ɛsɔ ha-ŋ nɛ ɛsɔdaa yɔ. Ḿbʋ́ yebina nɛ weyi ɛkpa-m nɛ ɛkɔnɩ ñɔ-cɔlɔ yɔ, ɛ-kɩwɛɛkɩm kɩlɩ ña-ñɩmbʋ.»
JHN.19.12	Pɩkpaɣʋ nɛ alɩwaatʋ ńdʋ́ yɔ, Pilaatɩ ñɩnaɣ se eyele Yesu. Ɛlɛ́, Yuda ñɩma pazɩ kubusi mabʋ se: «Yee ŋyebi abalʋ ɛnʋ yɔ, ŋtɛkɛ Room wiyaʋ sɔsɔ ɛgbaɣdʋ! Weyi ɛtɔŋ se ɛnʋ lɛ wiyaʋ sɔsɔ yɔ, ɛkɛ Room wiyaʋ sɔsɔ koyindu!» 
JHN.19.13	Pilaatɩ nɩ ḿbʋ́ lɛ, ɛlɩzɩ Yesu nɛ awayɩ nɛ piyele ɛcaɣ tɔm ɖɩhʋyɛ ɖenɖe payaɣ se Pɛɛ Đɩpɔyɛ yɔ. Payaɣ-ɖɩ nɛ Ebree taa se Gabata. 
JHN.19.14	Kɩyakʋ ŋgʋ́ kɩɖɛɣaɣ se kife nɛ pɔtɔɔ Paska Kazandʋ yɔ, kɩ-wɩsɩ siɣu pɩlakaɣ ḿbʋ́. Alɩwaatʋ ńdʋ́ʋ́ Pilaatɩ heyi Yuda ñɩma se: «Ɩɩnaɣ mi-wiyaʋ sɔsɔ!» 
JHN.19.15	Ɛlɛ́, pasʋʋ kubusi mabʋ yɔɔ se: «Kʋ-ɩ! Kʋ-ɩ! Kam-ɩ kaamaŋkaɣ yɔɔ!» Pilaatɩ pɔzɩ-wɛ se: «Pʋwɛɛ se manka mi-wiyaʋ sɔsɔ kaamaŋkaɣ yɔɔ yaa we?» Cɔjɔnaa sɔsaa cosi-i se: «Đɩfɛyɩnɩ wiyaʋ sɔsɔ nɔɔyʋ nɛ pɩtasɩnɩ Room wiyaʋ sɔsɔ.» 
JHN.19.16	Peeɖe Pilaatɩ ɖʋzɩ Yesu pe-nesi taa se powoni-i paka kaamaŋkaɣ yɔɔ.
JHN.19.16	Pʋ-yɔɔ pakpaɣ Yesu 
JHN.19.17	nɛ palɩzɩ-ɩ nɛ tɛtʋ wayɩ nɛ pasʋʋ ɛ-maɣmaɣ kaamaŋkaɣ. Powokaɣnɩ-ɩ se pakam-ɩ ɖenɖe payaɣ se Ñʋmbɔɔyaɣ lone yɔ. Payaɣ peeɖe nɛ Ebree taa se Goligota. 
JHN.19.18	Patanɩ-ɩ lɛ, sɔɔjanaa kam-ɩ kaamaŋkaɣ yɔɔ. Paakam ɖɔɖɔ ɛyáa naalɛ nabɛyɛ, paa weyi nɛ ɛ-kaamaŋkaɣ: lɛlʋ ɛ-nɩmɩyɛ yɔɔ nɛ lɛlʋ ɛ-nɩwaŋ yɔɔ nɛ Yesu wɛɛ pɛ-hɛkʋ taa.
JHN.19.19	Pɛtɛm Yesu kam lɛ, Pilaatɩ ha nɔɔ se pama kpata nakʋyʋ yɔɔ se: «Nazarɛɛtɩ tʋ Yesu weyi ɛkɛ Yuda ñɩma wiyaʋ sɔsɔ» yɔ nɛ paka kaamaŋkaɣ yɔɔ ɛ-ñʋʋ taa. 
JHN.19.20	Yuda ñɩma sakɩyɛ kalɩ tɔm ńdʋ́. Mbʋ́ pʋyɔɔ yɔ, ɖenɖe pakam Yesu yɔ, pɩɩñɔtɩnɩ Yeruusalɛm tɛtʋ. Đɔɖɔ lɛ, paama-tʋ nɛ Ebree, Laatɛɛ nɛ Grɛɛkɩ kʋnʋmɩŋ taa. 
JHN.19.21	Peeɖe cɔjɔnaa sɔsaa heyi Pilaatɩ se: «Pɩfɛyɩ se ŋyele tɔm ndʋ́ pama kpata yɔɔ se: ‹Yuda ñɩma wiyaʋ sɔsɔ› yɔ ḿbʋ́. Ɛlɛ́, pʋwɛɛ se ŋlɛɣzɩ se: ‹Abalʋ ɛnɛ, ɛtɔm se ɛnʋ lɛ Yuda ñɩma wiyaʋ sɔsɔ.› » 
JHN.19.22	Pilaatɩ cosi-wɛ se: «Tɔm ndʋ́ mamawa yɔ, ńdʋ́ wɛɣnɩ kpata yɔɔ ḿbʋ́.»
JHN.19.23	Sɔɔjanaa tɛm Yesu kam lɛ, pakpaɣ e-wondu nɛ patayɩ tam naanza taa nɛ paa weyi ɛkpaɣ hɔɔlʋʋ. Pakpaɣ ɖɔɖɔ e-toko ŋgʋ́ kitiki-i camɩyɛ yɔ. Pɛtɛñɛyɩ-kʋ, ɛlɛ́, palʋ-kʋ kʋlʋʋ waaa. 
JHN.19.24	Paaheyi ɖama se: «Đɩtaacɩyɩ-kʋ, ɛlɛ́, ɖɩɖʋ miika nɛ ɖɩna weyi ɛkpakɩɣ-kʋ yɔ.»
JHN.19.24	Ḿbʋ́ tɔm ndʋ́ pama Ɛsɔtɔm Takayaɣ taa yɔ, tɩlaba. Ńdʋ́ lɛ se:
JHN.19.24	«Patayɩ ɖama mon-wondu nɛ
JHN.19.24	paɖʋ miika mon-toko yɔɔ
JHN.19.24	se pana se akpakɩɣ-kʋ.»
JHN.19.24	Ḿbʋ́ ɖɔɖɔ sɔɔjanaa laba yɔ.
JHN.19.25	Yesu ɖoo nɛ e-ɖoo neu halʋ ñɩnʋ nɛ Kloopaasɩ halʋ Maarɩɩ nɛ Magdala Maarɩɩ paasɩŋ ɛ-kaamaŋkaɣ cɔlɔ. 
JHN.19.26	Pɩkɛdaa lɛ, Yesu na e-ɖoo, ɛ-tɔmkpɛlɩkɩyʋ weyi ɛkɩlɩ sɔɔlʋʋ yɔ, ɛsɩŋ ɛ-cɔlɔ. Peeɖe eheyi e-ɖoo se: «Mon-ɖoo! Kpaɣ-ɩ ɛzɩ ña-pɩyalʋ yɔ.» 
JHN.19.27	Ɛlɛ́, eheyi tɔmkpɛlɩkɩyʋ ɛnʋ se: «Ña ñakpaɣ-ɩ ɛzɩ ño-ɖoo yɔ.» Pɩkpaɣ alɩwaatʋ ńdʋ́ lɛ, tɔmkpɛlɩkɩyʋ ɛnʋ, ewoni Yesu ɖoo nɛ ɛwɛɛ ɛ-tɛ.
JHN.19.28	Yesu nawa se mbʋ́ pɩtɩŋa payɩ pɩɩwɛɛ se pɩla yɔ, pɩlaba lɛ, ɛtɔ se lɔkɔtʋ ɖɛ-m. Ɛyɔɔdɩ ḿbʋ́ se pɩla ɛzɩ pamaʋ Ɛsɔtɔm Takayaɣ taa yɔ. 
JHN.19.29	Pɛʋ nakʋyʋ kɛwɛ peeɖe, kɩ-taa nɛ sʋlʋm kɩñɩŋɩm nabʋyʋ ɖo. Ɛyɔɔdɩ ḿbʋ́ lɛ, sɔɔjanaa kpaɣ kʋca pelii pɩ-taa nɛ patʋʋ tɩʋ ŋgʋ́ payaɣ se Iizoopu yɔ kɩ-ɖaʋ nɔɔ taa nɛ powoni ɛ-nɔɔ cɔlɔ se ɛmʋzɩ.
JHN.19.30	Ɛmʋzaa lɛ, ɛtɔ se: «Pɩtɩŋa payɩ pɩlaba!» Ɛlɛ́, ɛsɔ ñʋʋ nɛ ɛhɛɛ.
JHN.19.31	Yuda ñɩma ñʋndɩnaa taacaɣ se mbá pakam-wɛ yɔ, pɛwɛɛ kaamaŋkasɩ yɔɔ ḿbʋ́ nɛ kife kɩyakʋ kɩhɛzʋʋ. Mbʋ́ pʋyɔɔ yɔ, kɩyakʋ kɩhɛzʋʋ ŋ́gʋ́, kɩkɛ kɩyakʋ sɔsɔʋ. Pʋ-yɔɔ powobi Pilaatɩ tɛ se ɛha-wɛ nɔɔ nɛ pɛpɛlɩ pa-naŋgbanzɩ nɛ pasɩ lɔŋ nɛ petisi-wɛ. 
JHN.19.32	Peeɖe ɛha-wɛ-kɛ nɛ sɔɔjanaa wolo pɛpɛlɩ mbá pakam pa nɛ Yesu yɔ, pa-naalɛ pa-naŋgbanzɩ. 
JHN.19.33	Patalɩ Yesu lɛ, pamaɣnɩ ɛtɛm sɩbʋ. Pʋ-yɔɔ pɛtɛpɛlɩ ɛ-ñɩnzɩ. 
JHN.19.34	Ɛlɛ́, pa-taa lɛlʋ pɩsɩnɩ kɩgbɛzɛŋ nɛ ɛsɔ ɛ-hʋyʋʋ taa nɛ pʋtʋlɩ nɛ lɩm nɛ calɩm pekpe. 
JHN.19.35	Weyi ɛkɛdɩɣ-mɩ tɔm tʋnɛ yɔ, ɛna mbʋ́ pɩlaba yɔ nɛ ɛ-ɛsɛ, toovenim ɛyɔɔdʋʋ. Ɛnʋ lɛ, ɛnawa se ɛyɔɔdʋʋ toovenim. Ɛyɔɔdʋʋ ḿbʋ́ se mɩ ɖɔɖɔ itisi-tʋ. 
JHN.19.36	Pɩlabɩ ḿbʋ́ se tɔm ndʋ́ pama Ɛsɔtɔm Takayaɣ taa yɔ, tɩla. Ńdʋ́ lɛ se: «Paakaɣ pɛlʋʋ ɛ-mɔɔyɛ naɖɩyɛ kaʋ.» 
JHN.19.37	Pama ka-taa ɖɔɖɔ se: «Pɔkɔŋ cɔnaʋ weyi patʋlɩ ɛ-hʋyʋʋ taa yɔ.»
JHN.19.38	Pʋwayɩ lɛ, Ariimatee tʋ weyi payaɣ se Yozɛɛfʋ yɔ, ewolo Pilaatɩ cɔlɔ nɛ etendi-i se yee etisiɣ yɔ, ɛkpaɣ Yesu nɛ ewoni epi. Yozɛɛfʋ ɛnʋ, ɛkɛ Yesu tɔmkpɛlɩkɩyʋ mɛsaɣ tɛɛ. Mbʋ́ pʋyɔɔ yɔ, eseɣaɣ Yuda ñɩma ñʋndɩnaa. Ewoba lɛ, Pilaatɩ tisi. Peeɖe ewobi ɛkpaɣ Yesu. 
JHN.19.39	Abalʋ weyi payaɣ se Niikodɛm nɛ eewobi ɖoó naayɛ taa nɛ ɛna Yesu yɔ, eewobi ɖɔɖɔ peeɖe. Esidi tɩlaaɖɩ ŋgʋ́ payaɣ se alowɛɛ yɔ nɛ ŋgʋ́ payaɣ kʋkʋ se miiri yɔ ɛzɩ kiiloonaa niidozo yɔ nɛ ɛkpɛndɩna.
JHN.19.40	Pa-naalɛ pakpaɣnɩ Yesu nɛ pɔhɔkɩ-ɩ pɩsaŋ taa nɛ pamɩzɩ tɩlaaɖɩnaa ndɩ ndɩ ɛzɩ Yuda ñɩma lakʋʋ sɩɖaa nɛ pʋcɔ pepiŋ-wɛ yɔ. 
JHN.19.41	Kaɖaɣ nakɛyɛ kɛwɛ ɖenɖe pakam Yesu yɔ. Pɩlaʋ kɩfalʋʋ nakʋyʋ kɛwɛ ka-taa peeɖe, petepimdi nɔɔyʋ kɩ-taa. 
JHN.19.42	Kɩ-taa pepim Yesu, mbʋ́ pʋyɔɔ yɔ, pɔñɔɔzaɣ pa-tɩ se pʋcɔ kife pa-kɩyakʋ kɩhɛzʋʋ. Đɔɖɔ lɛ, kɩɩñɔtɩnɩ peeɖe kpam.
JHN.20.1	Kujuka wiye tanaŋ tɛɛ cu Magdala Maarɩɩ kʋyaa nɛ ewolo Yesu pɩlaʋ cɔlɔ nɛ pʋcɔ kalɩmaŋ koo. Ewoba lɛ, ɛmaɣnɩ patʋlɩ pɩyɛ kʋ-nɔɔ nɛ pasɩɩ-ɖɩ kɩjaʋ. 
JHN.20.2	Peeɖe esewa nɛ ewolo Siimɔɔ Pɩyɛ nɛ tɔmkpɛlɩkɩyʋ weyi Yesu kɩlɩ sɔɔlʋʋ yɔ pɔ-cɔlɔ nɛ eheyi-wɛ se: «Palɩzɩ Kɩpaɣlʋ ɛ-pɩlaʋ taa nɛ ɖɩɩnaɣ ɖenɖe pasɩ-ɩ yɔ.» 
JHN.20.3	Eheyi-wɛ ḿbʋ́ lɛ, paba kʋyɩ se powoki pɩlaʋ cɔlɔ. 
JHN.20.4	Pɛɖɛɣaɣ lɛ, pakpaɣ seya nɛ tɔmkpɛlɩkɩyʋ ɛnʋ ɛlɛyɩ Pɩyɛ talʋʋ. 
JHN.20.5	Ɛtalaa lɛ, eluŋ nɛ ɛcɔnɩ pɩlaʋ taa nɛ ɛna pɩsaŋ weyi paahuuzi Yesu yɔɔ yɔ tataa. Ɛlɛ́, ɛtasʋʋ kɩ-taa. 
JHN.20.6	Siimɔɔ Pɩyɛ ñatalɩ wayɩ wayɩ lɛ, ɛ́lɛ́ sʋʋ pɩlaʋ taa nɛ ɛmaɣnɩ pɩsaŋ weyi paahuuzi Yesu yɔɔ yɔ tataa. 
JHN.20.7	Ɛna ɖɔɖɔ pɩsaʋ ŋgʋ́ paahɔkɩ ɛ-ñʋʋ yɔ. Pekpiyi-kʋ nɛ pasɩɩnɩ nɖeke. 
JHN.20.8	Peeɖe tɔmkpɛlɩkɩyʋ lɛlʋ weyi ɛcalɩ talʋʋ yɔ, ɛsʋ kɩ-taa ɖɔɖɔ nɛ ɛna ḿbʋ́ nɛ etisi. 
JHN.20.9	Ɛlɛ́, pataanɩdɩ tɔm ndʋ́ pama Ɛsɔtɔm Takayaɣ taa se pʋwɛɛ se Yesu ɛsɩ nɛ efe yɔ tɩ-tɔbʋʋ. 
JHN.20.10	Pʋwayɩ lɛ, tɔmkpɛlɩkɩyaa mbá pa-naalɛ papɩsɩ pɛ-tɛ.
JHN.20.11	Magdala Maarɩɩ ñaasɩŋ pɩlaʋ cɔlɔ nɛ ewiliɣ. Pɩkɛdaa lɛ, eluŋ nɛ wiluu se ɛcɔŋnɩ kɩ-taa. 
JHN.20.12	Ɛcɔnaa lɛ, ɛna Ɛsɔ tiyiyaa naalɛ nabɛyɛ, posu wondu kʋhʋlʋmʋtʋ nɛ pacaɣ ɖenɖe paahɛzɩ Yesu yɔ: lɛlʋ ɛ-ñʋʋ ɖeɖe nɛ lɛlʋ ɛ-naŋgbanzɩ ɖeɖe. 
JHN.20.13	Peeɖe pɔpɔzɩ-ɩ se: «Đɔ-kɔɔ! Pɩlabɩ ɛzɩma nɛ ŋwiliɣ ḿbʋ́?» Ecosi-wɛ se: «Palɩzɩ man-Kɩpaɣlʋ nɛ maanaɣ ɖenɖe pasɩ-ɩ yɔ.» 
JHN.20.14	Ɛyɔɔdɩ ḿbʋ́ lɛ, ekisi ɛ-wayɩ nɛ ɛna Yesu sɩŋaa. Ɛlɛ́, eteɖiɣzini se ɛnʋ. 
JHN.20.15	Peeɖe ɛ́lɛ́ pɔzɩ-ɩ se: «Đɔ-kɔɔ! Pɩlabɩ ɛzɩma nɛ ŋwiliɣ ḿbʋ́? Anɩ ŋñɩnɩɣ?» Ɛmaɣzaɣ se kaɖaɣ yɔɔ cɔnɩyʋ pɔzʋʋnɩ-ɩ ḿbʋ́. Pʋ-yɔɔ eheyi-i se: «Đajaa! Yee ñalɩzɩnɩ-ɩ yɔ, ŋheyi-m ɖenɖe ŋsɩ-ɩ yɔ nɛ mowolo mankpaɣ-ɩ.» 
JHN.20.16	Peeɖe Yesu ya-ɩ se: «Maarɩɩ!» Ɛlɛ́, ekisini ɛ-yɔɔ nɛ ɛsɛɛnɩ Ebree taa se: «Rabuunii!» Pʋ-tɔbʋʋ se Wɩlɩyʋ. 
JHN.20.17	Yesu heyi-i se: «Taalaɣzɩ-m, mbʋ́ pʋyɔɔ yɔ, mantakpadɩ man-Caa cɔlɔ. Ɛlɛ́, wolo ŋheyi mɛ-ɛgbaɣdɩnaa se mankpaɣ weyi ɛkɛ man-Caa nɛ ɛtɛ ɛkɛ mɛ-Ɛsɔ yɔ ɛ-cɔlɔ. Ɛnʋ ɖɔɖɔ lɛ mɩ-Caa nɛ mɩ-Ɛsɔ.»
JHN.20.18	Peeɖe Magdala Maarɩɩ ɛnʋ ewoba nɛ eheyi Yesu tɔmkpɛlɩkɩyaa se ɛna Kɩpaɣlʋ nɛ ɛkɛdɩ-wɛ ɖɔɖɔ ndʋ́ ɛ́lɛ́ keheyi-i yɔ.
JHN.20.19	Kujuka ŋ́gá ka-ɖanaɣ Yesu tɔmkpɛlɩkɩyaa woba pekpeɣli kuduyuu nakʋyʋ tɛɛ. Paakaɖɩ pɔ-yɔɔ, mbʋ́ pʋyɔɔ yɔ, peseɣaɣ Yuda ñɩma ñʋndɩnaa. Pɩkɛdaa lɛ, Yesu lɩɩ pɛ-hɛkʋ taa yem nɛ ɛsɩŋ nɛ eheyi-wɛ se: «Ɩwɛɛ laŋhɛzɩyɛ taa!»
JHN.20.20	Ɛyɔɔdɩ ḿbʋ́ lɛ, ɛwɩlɩ-wɛ e-nesi nɛ ɛ-hʋyʋʋ. Pana ḿbʋ́ lɛ, pa-taa hʋlʋmɩ siŋŋ se pana Kɩpaɣlʋ. 
JHN.20.21	Peeɖe Yesu tasɩ yɔɔdʋʋ se: «Ɩwɛɛ laŋhɛzɩyɛ taa! Mentiyiɣ-mɩ ɖɔɖɔ ɛzɩ man-Caa tiyuu-m yɔ.»
JHN.20.22	Ɛtɛm yɔɔdʋʋ ḿbʋ́ lɛ, efezi pɔ-yɔɔ fʋʋʋ nɛ ɛtɔ se: «Ɩmʋ maha-mɩ Fezuu Kiɖeɖeu! 
JHN.20.23	Mbá ikpeɣiɣ-wɛ pa-kɩwɛɛkɩm yɔ, Ɛsɔ kpeɣiɣ-wɛ ɖɔɖɔ. Mbá iikpeɣiɣ paba yɔ, eekpeɣiɣ-wɛ ɖɔɖɔ.»
JHN.20.24	Yesu woba ɛ-tɔmkpɛlɩkɩyaa hɛkʋ taa ḿbʋ́ lɛ, Tomaa weyi ɛkɛ ɛ-tɔmkpɛlɩkɩyaa hiu nɛ naalɛ taa lɛlʋ nɛ payaɣ-ɩ se Đom yɔ, ɛtaawɛɛ. 
JHN.20.25	Pʋ-yɔɔ tɔmkpɛlɩkɩyaa lɛlaa heyi-i se: «Đɩna Kɩpaɣlʋ.» Ɛlɛ́, Tomaa heyi-wɛ se: «Yee mantana ñɩma pɔŋ e-nesi taa nɛ mɛlɛkɩ me-niye ɩ-taa nɛ mɛlɛkɩ ɖɔɖɔ me-nesi ɛ-hʋyʋʋ taa yɔ, maatisiɣ kaʋ.»
JHN.20.26	Kɩyakʋ sɩŋaa lɛ, Yesu tɔmkpɛlɩkɩyaa ɖaɣnɩ kpeɣluu kuduyuu ŋ́gʋ́ kɩ-tɛɛ. Puwiye ńɖɩ́ lɛ, Tomaa kɛwɛ pɔ-cɔlɔ. Paaɖɩɣ nɔnɔsɩ nɛ pakaɖɩ. Ɛlɛ́, Yesu ɖaɣnɩ lɩʋ pɛ-hɛkʋ taa yem nɛ ɛsɩŋ nɛ eheyi-wɛ se: «Ɩwɛɛ laŋhɛzɩyɛ taa!» 
JHN.20.27	Pʋwayɩ lɛ, eheyi Tomaa se: «Cɔnɩ me-nesi taa, lɛkɩ ñe-niye, posi ñe-nesi nɛ ŋlɛkɩ ma-hʋyʋʋ taa. Yele ñɔ-hɔyɛ ɖoŋ nɛ ŋwɛnɩ lidaʋ mɔ-yɔɔ.» 
JHN.20.28	Peeɖe Tomaa cosi-i se: «Man-Kɩpaɣlʋ! Mɛ-Ɛsɔ!» 
JHN.20.29	Ɛlɛ́, Yesu pɔzɩ-ɩ se: «Ŋna-m yɔɔ ŋwɛnɩ lidaʋ mɔ-yɔɔ? Mbá patana-m nɛ pɛwɛnɩ lidaʋ mɔ-yɔɔ yɔ, pehiɣ pa-tɩ!»
JHN.20.30	Yesu kalabɩ hama lakasɩ lɛɛsɩ sakɩyɛ ɛ-tɔmkpɛlɩkɩyaa ɛsɩndaa, ɛlɛ́, patama sɩ-tɔm takayaɣ kanɛ ka-taa. 
JHN.20.31	Piyele ndʋ́ tʋtʋ wɛ ka-taa yɔ, pama-tʋ se ɩwɛnɩ lidaʋ se Yesu lɛ Ɛsɔ Pɩyalʋ nɛ ɛtɛ ɛkɛ Weyi Ɛsɔ Lɩzaa Yɔ nɛ piyele pɩtɩŋnɩ ɛ-yɔɔ nɛ ihiɣ wezuu.
JHN.21.1	Pɩlabɩ kɩyakɩŋ cabɩ lɛ, Yesu tasɩ ɛ-tɩ wɩlʋʋ ɛ-tɔmkpɛlɩkɩyaa Tiberiyaadɩ teŋgu nɔɔ. Ɩna ɛzɩma ɛwɩlɩ-wɛ ɛ-tɩ yɔ: 
JHN.21.2	Siimɔɔ Pɩyɛ nɛ Tomaa weyi payaɣ se Đom yɔ nɛ Nataanayɛɛlɩ weyi ɛwɛ Kana Galilee egeetiye taa yɔ nɛ Zebedee pɩyalaa nɛ Yesu tɔmkpɛlɩkɩyaa lɛlaa naalɛ, paawɛ ɖoli kʋɖʋm. 
JHN.21.3	Pɩkɛdaa lɛ, Siimɔɔ Pɩyɛ heyi-wɛ se: «Mowoki mankpa kpakpasɩ.» Ɛlɛ́, peheyi-i se: «Đa nɛ ŋ ɖiwolo.» Peeɖe pakʋyɩnɩ ɖoó pakpa kpɩyʋʋ taa nɛ powolo, ɛlɛ́, patakpa pʋyʋ. 
JHN.21.4	Pɩwɩzɩ ñandʋʋ lɛ, Yesu lɩɩ teŋgu nɔɔ. Ɛlɛ́, tɔmkpɛlɩkɩyaa teɖiɣzini se ɛnʋ. 
JHN.21.5	Pɩkɛdaa lɛ, ɛpɔzɩ-wɛ se: «Men-piya! Ɩkpa kpakpasɩ naa we?» Pocosi-i se: «Aayɩ.» 
JHN.21.6	Ɛlɛ́, eheyi-wɛ se: «Ɩlɔ piyuu nɛ kpɩyʋʋ nɩwaŋ yɔɔ, ɩkpaɣ.» Peeɖe pɔlɔ-kʋ nɛ pakpa kpakpasɩ nɛ pusu kɩ-taa ɖo, halɩ paapɩzɩɣ se palɩzɩ-kʋ. 
JHN.21.7	Peeɖe tɔmkpɛlɩkɩyʋ weyi Yesu kɩlɩ sɔɔlʋʋ yɔ, eheyi Pɩyɛ se: «Naze Kɩpaɣlʋ!»
JHN.21.7	Siimɔɔ Pɩyɛ nɩwa se Kɩpaɣlʋ, ŋgʋ́, ɛɛhɔzɩ e-toko nɛ ɛsɩɩ. Pʋ-yɔɔ ɛkpaɣ-kʋ esuu nɛ ɛfalɩ lɩm taa se ewoki ɛ-cɔlɔ. 
JHN.21.8	Pataakɩlɩ posinaʋ kidiiliŋ, pɩɩsɛɣ-wɛ ɛzɩ mɛtanaa mɩnʋʋ ḿbʋ́ yɔ. Lɛlaa talɩnɩ kpɩyʋʋ, pɔhɔŋaɣ piyuu, kɩ-taa su kpakpasɩ ɖo. 
JHN.21.9	Petibini kpɩyʋʋ taa lɛ, pamaɣnɩ miŋ nɩɩyɩ, ɛ-yɔɔ nɛ kpakpasɩ nɛ tindine. 
JHN.21.10	Ɛlɛ́, Yesu heyi-wɛ se: «Ɩkɔnɩ kpakpasɩ nzɩ́ ɩkpawa yɔ sɩ-taa nasɩyɩ.» 
JHN.21.11	Ɛlɛ́, Siimɔɔ Pɩyɛ kpa kpɩyʋʋ taa nɛ ɛhɔ piyuu nɛ ɛpɛɖɩ tataa, kɩ-taa nɛ kpakpasɩ sɔsɔsɩ ɖo: sɩɩwɛ mɩnʋʋ nɛ nɩɩnʋwa nɛ naadozo. Sɩɩɖɔ piyuu taa siŋŋ, ɛlɛ́, kɩtacɩyɩ. 
JHN.21.12	Peeɖe Yesu ya-wɛ se: «Ɩkɔɔ ɩtɔɔ.» Ɛlɛ́, pa-taa nɔɔyʋ tacazɩ-ɩ pɔzʋʋ se: «Ña anɩ?» Mbʋ́ pʋyɔɔ yɔ, paatɛm naʋ se ɛnʋ lɛ Kɩpaɣlʋ. 
JHN.21.13	Ɛya-wɛ lɛ, ɛkpaɣ tindine ńɖɩ́ nɛ kpakpasɩ ńzɩ́ nɛ ɛcɛlɩ-wɛ. 
JHN.21.14	Đooo Yesu fem nɛ ɛlɩɩnɩ sɩɖaa taa yɔ, tam naadozo ñɩmbʋ ɛwɩlɩ ɛ-tɩ ɛ-tɔmkpɛlɩkɩyaa ɛzʋnɔ yɔ.
JHN.21.15	Pɛtɛm tɔɔʋ lɛ, Yesu pɔzɩ Siimɔɔ Pɩyɛ se: «Yohanɛɛsɩ pɩyalʋ Siimɔɔ! Ŋsɔɔlɩ-m nɛ pɩkɩlɩ tɔmkpɛlɩkɩyaa lɛlaa sɔɔlʋʋ-m yɔ yaa we?» Ɛ́lɛ́ cosi-i se: «Ɛɛɛ, Kɩpaɣlʋ! Ŋnawa se mɔnsɔɔlɩ-ŋ.» Yesu heyi-i se: «Yee ḿbʋ́ cɔnɩ me-heɣsi
JHN.21.16	Ɛlɛ́, ɛtasɩ-ɩ pɔzʋʋ se: «Yohanɛɛsɩ pɩyalʋ Siimɔɔ! Ŋsɔɔlɩ-m yaa we?» Pɩyɛ cosi-i se: «Ɛɛɛ, Kɩpaɣlʋ! Ŋnawa se mɔnsɔɔlɩ-ŋ.» Ɛlɛ́, eheyi-i se: «Yee ḿbʋ́ cɔnɩ me-heŋ yɔɔ camɩyɛ.» 
JHN.21.17	Yesu tasɩ-ɩ pɔzʋʋ tozo ɖeɖe se: «Yohanɛɛsɩ pɩyalʋ Siimɔɔ! Ŋsɔɔlɩ-m yaa we?» Ɛtasɩ Pɩyɛ pɔzʋʋ tozo ɖeɖe ḿbʋ́ lɛ, ɛ́lɛ́ laŋɩyɛ wɛɛkɩ nɛ ecosi-i se: «Kɩpaɣlʋ! Ŋsɩm pɩtɩŋa payɩ. Ŋna ḿbʋ́ se mɔnsɔɔlɩ-ŋ!» Peeɖe Yesu heyi-i se: «Yee ḿbʋ́ cɔnɩ me-heŋ yɔɔ camɩyɛ.» 
JHN.21.18	Toovenim lɛ, meheyiɣ-ŋ se: «Ŋŋkɛ evebu lɛ, ŋñɔɔzaɣ ña-tɩ nɛ ŋwoki ɖenɖe ñe-liu wɛɛ yɔ. Ɛlɛ́, ŋkɔŋ ŋkpadɩyɩ lɛ, ŋposuu ñe-nesi nɛ nɔɔyʋ tɔɔlɩ-ŋ tambaɖɛ nɛ ewoni-ŋ ɖenɖe ñe-liu fɛyɩ yɔ.» 
JHN.21.19	Tɔm tʋnɛ Yesu wɩlɩnɩ ɛzɩma mbʋ́ Pɩyɛ kɔŋ sɩbʋ nɛ Ɛsɔ hɩɖɛ sɛɛ yɔ. Ɛtɛm yɔɔdʋʋ ḿbʋ́ lɛ, eheyi Pɩyɛ se: «Tɩŋ ma-wayɩ.»
JHN.21.20	Yesu yɔɔdɩ ḿbʋ́ lɛ, Pɩyɛ kisi ɛ-wayɩ nɛ ɛna tɔmkpɛlɩkɩyʋ weyi Yesu kɩlɩ sɔɔlʋʋ yɔ, ewokaɣ pɔ-cɔlɔ. Ɛnʋ kɛwɛlɩnɩ ɛ-tɩ nɛ Yesu yɔɔ alɩwaatʋ ndʋ́ pɔtɔkaɣ tɔɔnaɣ yɔ nɛ ɛpɔzɩ-ɩ se: «Kɩpaɣlʋ! Akɔŋ-ŋ ɖʋzʋʋ koyindinaa nesi taa?» 
JHN.21.21	Pɩyɛ na-ɩ ḿbʋ́ lɛ, ɛpɔzɩ Yesu se: «Kɩpaɣlʋ! Nɛ ɛnɛ yɔ, ɛ́lɛ́ tɛŋnɩ we?» 
JHN.21.22	Ɛlɛ́, Yesu pɩsɩnɩ-ɩ se: «Yee me-liu ɛwɛɛ se ɛcaɣ wezuu nɛ pɩsɩɩnɩ alɩwaatʋ ndʋ́ manpɩsɩɣ mɔnkɔɔ yɔ lɛ, pɩna-ŋ nɛ we? Ña lɛ, tɩŋ-m!» 
JHN.21.23	Pʋ-yɔɔ tɔm ńdʋ́ tɩyɛlɛ haɖaa ḿbá pa-taa se tɔmkpɛlɩkɩyʋ ɛnʋ ɛɛsɩkɩ. Ŋgʋ́, Yesu taaheyi Pɩyɛ se: «Tɔmkpɛlɩkɩyʋ ɛnʋ ɛɛkaɣ sɩbʋ.» Ɛlɛ́, ɛɛpɔzɩ-ɩ se: «Yee me-liu ɛwɛɛ se ɛcaɣ wezuu nɛ pɩsɩɩnɩ alɩwaatʋ ndʋ́ manpɩsɩɣ mɔnkɔɔ yɔ lɛ, pɩna-ŋ nɛ we?»
JHN.21.24	Tɔmkpɛlɩkɩyʋ ɛnʋ, ɛ-maɣmaɣ ɛlɩzɩnɩ aseɣɖe nɛ ɛma tɔm ndʋ́ tɩlabɩ ḿbʋ́ yɔ. Đa lɛ, ɖɩnawa se ɛ-aseɣɖe kɛ toovenim.
JHN.21.25	Mbʋ́ Yesu tasɩ labʋ yɔ, pʋɖɔ sakɩyɛ. Ɛlɛ́, yee paatɔm se pamaɣ pʋ-tɔm piye piye yɔ, takayɩsɩ nzɩ́ sɩ-taa pamaɣ-tʋ yɔ, sɩtaamaɣ kedeŋa kpeekpe yɔɔ.
ACT.1.1	Man-taabalʋ Tewofiili, man-takayaɣ kajalaɣ ñɩŋga
ACT.1.2	nɛ pʋkɔɔ pɩsɩɩnɩ kɩyakʋ ŋgʋ́ Ɛsɔ kpazɩ-ɩ ɛsɔdaa yɔ. Ɛɛlɩzɩ ɛyáa nabɛyɛ se pɛkɛ e-tiyiyaa, nɛ pʋcɔ Ɛsɔ kpazɩ-ɩ ɛsɔdaa lɛ, ɛtɩŋnɩ Fezuu Kiɖeɖeu ɖoŋ yɔɔ nɛ ɛɖʋ-wɛ paɣtʋ.
ACT.1.3	Yesu sɩbʋ wayɩ yɔ, ɛwɩlɩ ɛ-tɩ mbá ɛɛlɩzɩ-wɛ se pɛkɛ e-tiyiyaa yɔ. Ɛwɩlɩ-wɛ nɛ wɛtʋ ndɩ ndɩ se ɛwɛ wezuu. Ɛɛwɩlɩ-wɛ ɛ-tɩ kɩyakɩŋ nɩɩnaza, nɛ kɩyakɩŋ ɩnʋ ɩ-taa, ɛkɛdɩ-wɛ Ɛsɔ kewiyaɣ tɔm. 
ACT.1.4	Nakʋyʋ wiye Yesu nɛ e-tiyiyaa pɔtɔkaɣ tɔɔnaɣ. Pɩkɛdaa lɛ, ɛpaɣ-wɛ se: «Ɩtaakʋyɩ Yeruusalɛm nɛ iwolo ɖoli. Ɛlɛ́, ɩɖaŋ mbʋ́ Caa ɖʋwa se ɛhaɣ-mɩ yɔ. Kʋjɔʋ ŋ́gʋ́ kʋ-tɔm maaheyi-mɩ. 
ACT.1.5	Mɔntɔzʋʋ-mɩ se Yohanɛɛsɩ labɩ ɛyáa lɩm sɔʋ sɔnzɩ. Ɛlɛ́, pɩkazɩ kɩyakɩŋ pazɩ lɛ, Caa Ɛsɔ ñɔkɔŋ-mɩ labʋ sɔnzɩ nɛ e-Fezuu Kiɖeɖeu ɖoŋ.»
ACT.1.6	Pekpeɣli ḿbʋ́ lɛ, pɔpɔzɩ-ɩ se: «Kɩpaɣlʋ! Alɩwaatʋ tʋnɛ ŋsɩŋnɩ ɖa Izrɛɛlɩ ñɩma se ɖihiɣ ɖa-tɩ yɔɔ caɣʋ naa we?» 
ACT.1.7	Ecosi-wɛ se: «Pɩtɛkɛ mɩ pʋmʋnaa se ɩtɩlɩ alɩwaatʋ ndʋ́ tɩ-yɔɔ ɖeyi ɖeyi malakɩ ḿbʋ́ yɔ. Caa Ɛsɔ ɖʋnɩ-tʋ nɛ ɛ-maɣmaɣ e-ɖoŋ. 
ACT.1.8	Ɛlɛ́, alɩwaatʋ ndʋ́ Fezuu Kiɖeɖeu tiki mɩ-yɔɔ yɔ, ihikiɣ ɖoŋ nɛ ɩkɛ ma-aseɣɖe tɩnaa Yeruusalɛm tɛtʋ taa nɛ Yudee nɛ Samaarɩɩ pa-ageeta taa nɛ kedeŋa kpeekpe yɔɔ.»
ACT.1.9	Yesu tɛm yɔɔdʋʋ ḿbʋ́ lɛ, pɩkpazɩ-ɩ ɛsɔdaa yem nɛ pɔcɔŋnɩ-ɩ ḿbʋ́ nɛ ɛsɔmɩnʋʋ nakʋyʋ wolo kuhuuzi ɛ-yɔɔ nɛ patatasɩ-ɩ naʋ. 
ACT.1.10	Pɔcɔŋaɣnɩ-ɩ ḿbʋ́ lɛ, ɛyáa naalɛ nabɛyɛ tɩlɩʋ pɔ-cɔlɔ yem, posu wondu kʋhʋlʋmtʋ 
ACT.1.11	nɛ pɔpɔzʋʋ-wɛ se: «Galilee ñɩma mɩ! Pɩlabɩ ɛzɩma nɛ ɩwɛɛ ɩcɔŋnɩ ɛsɔdaa ḿbʋ́? Yesu ɛnʋ, ɛzɩma mbʋ́ pɩlɩzɩ-ɩ mɩ-hɛkʋ taa nɛ pɩkpazɩ-ɩ ɛsɔdaa nɛ ɩna yɔ, ḿbʋ́ ɖɔɖɔ ɛkɔŋ pɩsʋʋ ɛkɔɔ mɩ-hɛkʋ taa.»
ACT.1.12	Pʋwayɩ lɛ, Yesu tiyiyaa kʋyɩ ɖenɖe paawɛɛ yɔ nɛ papɩsɩ Yeruusalɛm. Somiŋ Pʋʋ yɔɔ paawɛɛ. Kɩtaawɛɛ poliŋ nɛ Yeruusalɛm, pɩɩwɛ ɛzɩ kiloomɛta kʋɖʋmʋʋ yɔ. 
ACT.1.13	Patalaa lɛ, pakpa ɛsɔdaa kuduyuu ŋgʋ́ kɩ-taa paakpeɣlaɣ yɔ kɩ-taa. Mbá pekpeɣlaɣ kɩ-taa yɔ, ḿbá yɔ: Pɩyɛ nɛ Yohanɛɛsɩ nɛ Yakubu nɛ Andree nɛ Filiipu nɛ Tomaa nɛ Bartelemii nɛ Maatiyee nɛ Alfee pɩyalʋ Yakubu nɛ Siimɔɔ weyi payaɣ se Yɔɔ Kandɩyʋ yɔ nɛ Yakubu pɩyalʋ Yuudi 
ACT.1.14	nɛ Yesu ɖoo Maarɩɩ nɛ halaa nabɛyɛ nɛ Yesu newaa abalaa ñɩma patɩŋa payɩ paalabɩ nɔɔ kʋɖʋmaɣ nɛ pekpeɣliɣ tam nɛ pɛsɛɣ Ɛsɔ.
ACT.1.15	Nakʋyʋ wiye taabalaa kpeɣlaa ɛzɩ patɩɩkpeɣluu yɔ, paatalɩ ɛzɩ mɩnʋʋ nɛ nɩɩlɛ yɔ. Pɩkɛdaa lɛ, Pɩyɛ kʋyɩ ɛsɩŋ pɛ-hɛkʋ taa nɛ eheyi-wɛ se: 
ACT.1.16	«Taabalaa! Pɩɩwɛɛ se Yudaasɩ weyi ɛwɩlɩ koyindinaa nɛ pakpa Yesu yɔ ɛ-tɔm ndʋ́ Fezuu Kiɖeɖeu tɩŋnɩ Daaviidi yɔɔ nɛ ɛyɔɔdɩ yɔ, tɩla. 
ACT.1.17	Ŋgʋ́, Yudaasɩ ɛnʋ ɛkɛ ɖa-taa lɛlʋ, ɖa nɛ ɩ ɖɩlakaɣnɩ tʋmɩyɛ. 
ACT.1.18	Pɛhɛyɩ-ɩ liidiye ɛ-ɛzaɣ́tʋ lakasɩ yɔɔ lɛ, ɛkpaɣ-ɖɩ ɛya tɛtʋ. Pʋwayɩ lɛ, ewolo esiɣ ɛ-ñʋʋ yɔɔ tɛtʋ ńdʋ́ tɩ-yɔɔ nɛ e-lotu ya kpiii nɛ tɩmɩzɩ kpɛdɛɛɛ. 
ACT.1.19	Yeruusalɛm ñɩma tɩŋa nɩ tɔm ńdʋ́ lɛ, payaa tɛtʋ ńdʋ́ nɛ pɛ-tɛ taa se: ‹Akɩlɩdama.› Pʋ-tɔbʋʋ se calɩm tɛtʋ.
ACT.1.20	Ŋgʋ́, ɛ-tɔm pama Keɣsi Takayaɣ taa se:
ACT.1.20	‹Ɛ-ɖɩɣa ɛpɩsɩ njɛyɛ nɛ
ACT.1.20	nɔɔyʋ ɛtaatasɩ sʋʋ ka-taa.›
ACT.1.20	Patasɩ maʋ ɖɔɖɔ se:
ACT.1.20	‹Nɔɔyʋ ɛlɛɣzɩ e-lone taa nɛ
ACT.1.20	ɛla ɛ-tʋmɩyɛ.›
ACT.1.21	Yee ḿbʋ́ ɛyáa nabɛyɛ tɩŋaɣ-ɖʋ paa le, alɩwaatʋ ndʋ́ ɖa nɛ Kɩpaɣlʋ Yesu ɖɩɩwɛɛ yɔ. 
ACT.1.22	Paawɛ ɖɔ-cɔlɔ kpaɣ kɩyakʋ ŋgʋ́ Yohanɛɛsɩ labɩ-ɩ lɩm sɔʋ sɔnzɩ yɔ nɛ puwolo pɩsɩɩnɩ puwiye nɖɩ́ Ɛsɔ lɩzɩ-ɩ ɖɛ-hɛkʋ taa nɛ ɛkpazɩ-ɩ ɛsɔdaa yɔ. Pʋ-yɔɔ lɛ, pʋwɛɛ se pa-taa nɔɔyʋ ɛsɔzɩnɩ ɖɔ-yɔɔ nɛ ɖa nɛ ɩ ɖɩlɩzɩ Yesu sɩm nɛ e-fem pa-aseɣɖe.»
ACT.1.23	Peeɖe paya ɛyáa ḿbá pa-taa naalɛ: Yozɛɛfʋ weyi payaɣ se Barnaabaasɩ nɛ pakʋm-ɩ hɩɖɛ se Yustuusi yɔ nɛ Maatɩyaasɩ. 
ACT.1.24	Ɛlɛ́, pɛkpɛndɩ pɛsɛɛ Ɛsɔ se: «Kɩpaɣlʋ! Ñanaɣnɩ ɛyáa tɩŋa hɔ taa. Pʋ-yɔɔ lɛ, wɩlɩ-ɖʋ ɛyáa panɛ pa-naalɛ pa-taa weyi ŋlɩzaa 
ACT.1.25	se ɛkɛ tiyiyu nɛ ɛlɛɣzɩ Yudaasɩ lone taa nɛ ɛla tʋmɩyɛ nɖɩ́ ɛ́lɛ́ yeba nɛ ɛɖɛɛ e-ɖeɖe yɔ.»
ACT.1.26	Peeɖe paɖʋ miika nɛ pɩcaɣ Maatɩyaasɩ yɔɔ nɛ ɛsɔzɩ Yesu tiyiyaa hiu nɛ kʋɖʋm ḿbá pɔ-yɔɔ.
ACT.2.1	Pɩtalɩ Yuda ñɩma Kʋmtʋ Kazandʋ wiye lɛ, taabalaa tɩŋa payɩ kpeɣli ɖama ɖɩɣa nakɛyɛ taa. 
ACT.2.2	Kpaagbaa ḿbʋ́ lɛ, kɔkɔɖɛ naɖɩyɛ lɩɩnɩ ɛsɔdaa ɛzɩ heɣlim sɔsɔm makʋʋ yɔ nɛ ɖisu ɖɩɣa ŋgá ka-taa paawɛɛ yɔ katɩŋa. 
ACT.2.3	Peeɖe pʋyʋ nɔɔyʋ lɩ pɔ-yɔɔ ɛzɩ miŋ nzʋlʋmɛɛ yɔ nɛ pɩmɩzɩ ɖama nɛ pɩcaɣ paa weyi ɛ-yɔɔ.
ACT.2.4	Ɛlɛ́, Fezuu Kiɖeɖeu tii kɩwɛɛ patɩŋa pɔ-yɔɔ nɛ papazɩ yɔɔdʋʋ kʋnʋmɩŋ ndɩ ndɩ weyi kɩha-wɛ ɖoŋ se pɔyɔɔdɩ yɔ.
ACT.2.5	Yuda ñɩma mbá palakɩ mbʋ́ Ɛsɔ liu wɛɛ yɔ, paalɩ ajɛya kpeekpe taa nɛ powolo kazandʋ ńdʋ́ ti-ɖeɖe Yeruusalɛm. 
ACT.2.6	Panɩ kɔkɔɖɛ ńɖɩ́ ḿbʋ́ lɛ, pacaŋ powolo. Patalaa lɛ, paanaɣ se pɔyɔɔdɩ se we, mbʋ́ pʋyɔɔ yɔ, paa weyi ɛnɩɣaɣ tɔm ndʋ́ taabalaa yɔɔdaɣ yɔ nɛ ɛ-tɛ taa. 
ACT.2.7	Peeɖe pɩɖɩɣzɩ-wɛ yem ɖɩɣ ɖɩɣ nɛ pɔtɔŋ se: «Ɛzɩ ɛyáa panɛ pɛtɛkɛ Galilee ñɩma patɩŋa na? 
ACT.2.8	Pɩlabɩ ɛzɩma nɛ paa ɖa-taa weyi lɛ, ɛnɩɣ ndʋ́ pɔyɔɔdʋʋ yɔ nɛ ɛ-tɛ taa? 
ACT.2.9	Ŋgʋ́, ɖa-taa cɩnɛ ɖɩnaɣ mbá palɩnɩ Partɩ nɛ Meedii nɛ Elam nɛ Mezoopotamii nɛ Yudee nɛ Kapaadoosi nɛ Pɔntɩ nɛ Aazii egeetiye taa 
ACT.2.10	nɛ Frijii nɛ Pamfilii nɛ Ejiptɩ nɛ Liibii hɔɔlʋʋ ŋgʋ́ kʋwɛ Siirɛɛnɩ yɔ nɛ Room. 
ACT.2.11	Yuda ñɩma maɣmaɣ nɛ mbá papɩsɩ Yuda ñɩma nɛ palakɩ pɔ-sɔnzɩ yɔ nɛ Krɛɛtɩ ñɩma nɛ Araabii ñɩma patɩŋa payɩ paawɛɛ ɖɔɖɔ. Ɛlɛ́, ɛ́yáa ḿbá, pɛkɛdɩɣ Ɛsɔ tʋma sɔsɔna tɔm nɛ ɖatɩŋa ɖɩnɩɣ ɖa-kʋnʋmɩŋ ndɩ ndɩ taa!»
ACT.2.12	Peeɖe pɩɖɩɣzɩ patɩŋa yem ɖɩɣ ɖɩɣ, paanaɣ se pɔyɔɔdɩ se we nɛ pɔpɔzʋʋ ɖama se: «Tɔm tʋnɛ, tɩ-tɔbʋʋ se we?» 
ACT.2.13	Ɛlɛ́, lɛlaa woŋuu-wɛ nɛ pɔtɔŋ se: «Sʋlʋm kʋʋ-wɛ kpem!»
ACT.2.14	Alɩwaatʋ ńdʋ́ʋ́ Pɩyɛ nɛ tiyiyaa lɛlaa hiu nɛ kʋɖʋm pakʋyaa pasɩŋ nɛ ɛyɔɔdɩnɩ ɛyáa samaɣ se: «Yuda ñɩma nɛ mbá mɩ mɩtɩŋa payɩ ɩwɛ Yeruusalɛm cɩnɛ yɔ! Ɩma nɩŋgbaaŋ ɖeu nɛ ɩnɩɩ tɔm ndʋ́ meheyiɣ-mɩ yɔ. 
ACT.2.15	Ɛyáa panɛ, pɩtɛkɛ sʋlʋm kʋʋnɩ-wɛ ɛzɩ ɩyɔɔdʋʋ yɔ, mbʋ́ pʋyɔɔ yɔ, pɩkɩlɩ tanaŋ. 
ACT.2.16	Tɔm ndʋ́ náyʋ Yowɛɛlɩ kɔyɔɔdaa yɔ, ńdʋ́ lakɩnɩ lɛɛlɛɛyɔ yɔ. Ńdʋ́ lɛ se:
ACT.2.17	‹Ɛsɔ yɔɔdaa se mɔnkɔŋ yebu nɛ
ACT.2.17	men-Fezuu Kiɖeɖeu tii paa weyi ɛ-yɔɔ kɛtɛzaɣ alɩwaatʋ taa.
ACT.2.17	Mɩ-pɩyalaa nɛ mɩ-pɛlaa pɔkɔŋ kɛʋ náyaa nɛ pɔyɔɔdɩ tɔm ma-hɩɖɛ taa.
ACT.2.17	Malakɩ nɛ mi-evebiya na wondu kɩfatʋ,
ACT.2.17	nɛ mɩ-akpadɩyaa lɛ, paba kɔŋ ɖozuu ɖozee.
ACT.2.18	Toovenim lɛ, mɔnkɔŋ yebu kɩyakɩŋ ɩnʋ ɩ-taa nɛ,
ACT.2.18	men-Fezuu Kiɖeɖeu tii man-tʋmlaɖaa halaa ñɩma nɛ abalaa ñɩma pɔ-yɔɔ,
ACT.2.18	nɛ pɛkɛ náyaa nɛ pɔyɔɔdɩ tɔm ma-hɩɖɛ taa.
ACT.2.19	Mɔnkɔŋ wɩlʋʋ kawɩlɩsɩ nasɩyɩ
ACT.2.19	ɛsɔdaa nɛ
ACT.2.19	mala hama lakasɩ tataa.
ACT.2.19	Calɩm kɔŋ kpɛdʋʋ nɛ
ACT.2.19	miŋ mʋ nɛ ñɔsɩ ñɛyɩ.
ACT.2.20	Wɩsɩ kɔŋ pɩsʋʋ cɩkpɛndʋʋ nɛ
ACT.2.20	fenaɣ ñɛsɛɛ ɛzɩ calɩm yɔ
ACT.2.20	nɛ pʋcɔ ma Kɩpaɣlʋ man-kɩyakʋ
ACT.2.20	sɔsɔʋ ŋgʋ́ kɩfɛyɩ ɖaɣʋ yɔ, kɩtalɩ.
ACT.2.21	Alɩwaatʋ ńdʋ́ lɛ, weyi etendiɣ-m yɔ,
ACT.2.21	ehikiɣ ñʋʋ yabʋ.› »
ACT.2.22	Peeɖe Pɩyɛ tasɩ-wɛ heyuu se: «Izrɛɛlɩ ñɩma mɩ! Iwelesi nɛ ɩnɩɩ ndʋ́ meheyiɣ-mɩ yɔ: mɩ-maɣmaɣ ɩtɛm sɩm ḿbʋ́ se Nazarɛɛtɩ tʋ Yesu lɛ weyi Ɛsɔ wɩlɩ-mɩ e-ɖoŋ yɔ. Mbʋ́ pʋyɔɔ yɔ, ɛtɩŋnɩ ɛ-yɔɔ nɛ ɛla hama lakasɩ ndɩ ndɩ nɛ ɛwɩlɩ kawɩlɩsɩ mɩ-hɛkʋ taa. 
ACT.2.23	Ɛnʋ paɖʋzɩ mi-nesi taa ɛzɩ Ɛsɔ kamaɣzʋʋ nɛ ɛɖʋ ɖooo lɔŋ yɔ nɛ ɩtɩŋnɩ mbá paaɖɔŋ paɣtʋ yɔɔ nɛ pakam-ɩ kaamaŋkaɣ yɔɔ yɔ pɔ-yɔɔ nɛ ɩkʋ-ɩ nɛ ɛsɩ. 
ACT.2.24	Ɛlɛ́, Ɛsɔ fezi-i nɛ ɛlɩzɩ-ɩ nɛ sɩm nesi taa. Mbʋ́ pʋyɔɔ yɔ, pɩtaapɩzɩɣ se pʋɖɔkɩ-ɩ tam. 
ACT.2.25	Daaviidi yɔɔdɩ Yesu tɔm se:
ACT.2.25	‹Mɔncɔŋaɣnɩ Kɩpaɣlʋ tam.
ACT.2.25	Toovenim, ɛwɛɣ mɔn-cɔlɔ lɛ,
ACT.2.25	maatɔlʋʋ.
ACT.2.26	Pʋ-yɔɔ man-taa hʋlʋmaa nɛ
ACT.2.26	mɔ-nɔɔ taa tɔm wɛɛ leleŋ nɛ halɩ
ACT.2.26	nɛ paa man-pɩlaʋ taa yɔ,
ACT.2.26	mantaɣ man-tɩ liu.
ACT.2.27	Mbʋ́ pʋyɔɔ yɔ, ña Kɩpaɣlʋ ŋŋyeki-m
ACT.2.27	sɩɖaa taa nɛ mɛntɛŋɛlɩ.
ACT.2.27	Ŋŋyeki ma ña-ñɩnʋ
ACT.2.27	nɛ manɖazɩ.
ACT.2.28	Ŋwɩlɩ-m
ACT.2.28	wezuu nʋmɔʋ,
ACT.2.28	ŋkɔŋ yebu nɛ man-taa wɛɛ leleŋ. Mbʋ́ pʋyɔɔ yɔ, ŋwɛ mɔn-cɔlɔ tam.› »
ACT.2.29	Pɩyɛ tasɩ-wɛ heyuu ɖɔɖɔ se: «Man-taabalaa! Iyele mayasɩ-mɩ ɖɔ-cɔzɔ Daaviidi tɔm taa kpayɩ nɛ ɩnɩɩ: ɛsɩba nɛ pepim-i nɛ ɛ-pɩlaʋ wɛɛ halɩ nɛ sɔnɔ nɛ ɖɩnaɣ-kʋ. 
ACT.2.30	Ɛɛkɛ náyʋ nɛ ɛna se Ɛsɔ ɖuwaa se ɛ-sayɩnaa taa nɔɔyʋ kɔŋnɩ tɔɔʋ e-kewiyaɣ. 
ACT.2.31	Ɛɛnawa se Krɩstʋ kaɣ fem nɛ ɛlɩɩnɩ sɩɖaa taa. Pʋ-yɔɔ ɛyɔɔdaa se:
ACT.2.31	‹Ɛsɔ ɛɛkaɣ-ɩ yebu nɛ ɛtɛŋɛlɩ
ACT.2.31	sɩɖaa taa,
ACT.2.31	e-tomnaɣ ɛɛkaɣ ɖazʋʋ
ACT.2.31	pɩlaʋ taa.›
ACT.2.32	Yesu weyi mɔyɔɔdʋʋ ɛ-tɔm ɛzʋnɔ yɔ, Ɛsɔ fezi-i nɛ ɖa ɖana-ɩ nɛ ɖɛ-ɛsɛ ɖatɩŋa. 
ACT.2.33	Caa Ɛsɔ kpazɩ-ɩ ɛ-cɔlɔ lone kɩbanɖɛ taa nɛ ɛcɛlɩ-ɩ e-Fezuu Kiɖeɖeu ŋgʋ́ ɛɖʋwa se ɛhaɣ ɛyáa yɔ: etisi-kʋ ɖɔ-yɔɔ. Ḿbʋ́ ɩnaɣ nɛ ɩnɩɣ lɛɛlɛɛyɔ. 
ACT.2.34	Daaviidi lɛ, ɛ-maɣmaɣ ɛtakpa ɛsɔdaa. Ɛlɛ́, ɛyɔɔdaa se:
ACT.2.34	‹Kɩpaɣlʋ Ɛsɔ heyi man-Kɩpaɣlʋ se:
ACT.2.34	caɣ mɔn-cɔlɔ lone kɩbanɖɛ taa
ACT.2.35	nɛ pʋkɔɔ pɩsɩɩnɩ alɩwaatʋ ndʋ́ mankpa ño-koyindinaa nɛ moluzi-wɛ ñɛ-tɛɛ yɔ.›
ACT.2.36	Pʋ-yɔɔ lɛ, pʋwɛɛ se Izrɛɛlɩ ñɩma mɩ mɩtɩŋa, ɩnɩɩ ɖeu se: Yesu weyi ɩkam-ɩ kaamaŋkaɣ yɔɔ yɔ, ɛnʋ lɛ Weyi Ɛsɔ Lɩzaa nɛ ɛkɛ Kɩpaɣlʋ yɔ!»
ACT.2.37	Panɩ tɔm ńdʋ́ lɛ, pitili-wɛ yem yɔɔɔ. Peeɖe pɔpɔzɩ Pɩyɛ nɛ tiyiyaa lɛlaa se: «Taabalaa! Ɛbɛ pʋwɛɛ se ɖɩla yɔ?» 
ACT.2.38	Ɛ́lɛ́ cosi-wɛ se: «Ɩlɛɣzɩ wɛtʋ nɛ pala paa mɩ-taa weyi lɩm sɔʋ sɔnzɩ Yesu Krɩstʋ hɩɖɛ taa nɛ pekpeɣ-mɩ mɩ-kɩwɛɛkɩm. Peeɖe Ɛsɔ haɣ-mɩ e-Fezuu Kiɖeɖeu. 
ACT.2.39	Mbʋ́ pʋyɔɔ yɔ, mɩ nɛ mi-piya nɛ mbá patɩŋa pɛwɛ poliŋ yɔ: mɩtɩŋa payɩ mbá Kɩpaɣlʋ Ɛsɔ kɔŋ yaʋ yɔ, ɛɖʋwa se ɛlakɩ kʋjɔʋ ŋ́gʋ́.»
ACT.2.40	Pɩyɛ tasɩ-wɛ tɔm ndɩ ndɩ heyuu se ɛwɩlɩnɩ-wɛ se pɩkɛ toovenim nɛ pɩlabɩ-wɛ hʋnʋm. Eheyi-wɛ se palɩzɩ pa-tɩ kɩdɛkɛdɩŋ ɩnʋ ɩ-hɛkʋ taa nɛ Ɛsɔ ya pa-ñʋʋ.
ACT.2.41	Peeɖe ɛyáa sakɩyɛ tisi Pɩyɛ tɔm nɛ palabɩ-wɛ lɩm sɔʋ sɔnzɩ. Mbá pɔsɔzɩ taabalaa yɔɔ puwiye ńɖɩ́ yɔ, patalɩ ɛzɩ kutokiŋ naadozo yɔ.
ACT.2.42	Ɛyáa ḿbá, pɛ-ɛsɩyɛ sɛnɩ tiyiyaa tɔm welesuu nɛ pa nɛ wɛ panɩɣnɩ ɖama nɛ palakɩ tindine tayʋʋ sɔnzɩ nɛ pɛsɛɣ Ɛsɔ. 
ACT.2.43	Paa pa-taa weyi ɛñaŋaɣ Ɛsɔ nɛ tiyiyaa ñalakɩ hama lakasɩ sakɩyɛ nɛ pawɩlɩɣ kawɩlɩsɩ sakɩyɛ. 
ACT.2.44	Mbá patɩŋa paawɛnɩ lidaʋ Yesu yɔɔ yɔ, paalabɩ nɔɔ kʋɖʋmaɣ nɛ patayɩɣ ɖama mbʋ́ mbʋ́ pɛwɛna yɔ. 
ACT.2.45	Pɛpɛdaɣ mbʋ́ paawɛna yɔ nɛ patɩŋa patayɩɣ ɖama pi-liidiye nɛ paa weyi ehikiɣ mbʋ́ pʋpɔzʋʋ nɛ ɛwazɩnɩ ɛ-kʋñɔŋ yɔ. 
ACT.2.46	Panɩɣaɣnɩ ɖama kɩyakɩŋ tɩŋa nɛ papaŋ ɖama kpeɣluu Ɛsɔ ɖɩɣa taa. Pɔcɔwaɣ ɖama tɛ nɛ pɔtɔkɩ nɛ palakɩ tindine tayʋʋ sɔnzɩ nɛ laŋhʋlʋmɩyɛ yem fɛɛɛ. 
ACT.2.47	Pasaŋaɣ Ɛsɔ nɛ ɛyáa tɩŋa laŋa hɛɣnɩ-wɛ. Mbá Kɩpaɣlʋ yabɩ pa-ñʋʋ yɔ, pɔsɔzaɣ pɔ-yɔɔ kɩyakɩŋ tɩŋa.
ACT.3.1	Nakʋyʋ wiye Pɩyɛ nɛ Yohanɛɛsɩ powokaɣ Ɛsɔ ɖɩɣa taa Ɛsɔ sɛʋ ɖanaɣ ñɩɣtʋ naadozo yɔɔ ɛzɩ patɩɩsɛɣʋ yɔ. 
ACT.3.2	Nabɛyɛ wokaɣnɩ abalʋ nɔɔyʋ paa ɖooye nɛ pacaɣzɩɣ Ɛsɔ ɖɩɣa nɔnɔɔ ŋgá payaɣ se Nɔnɔɔ Đeu Ñɩŋga yɔ ka-taa se ɛsʋlʋmɩ mbá pasʋʋ yɔ liidiye. Ɛkɛ kalɩkalaɣ, paalʋlɩ-ɩ ḿbʋ́. 
ACT.3.3	Kalɩkalaɣ ŋ́gá kana Pɩyɛ nɛ Yohanɛɛsɩ pasʋwaɣ Ɛsɔ ɖɩɣa taa lɛ, kasʋlʋmɩ-wɛ se paha-kɛ pʋyʋ. 
ACT.3.4	Peeɖe Paba cɔnɩ-kɛ pɩŋŋ nɛ Pɩyɛ heyi-kɛ se: «Cɔnɩ-ɖʋ.» 
ACT.3.5	Kaka ñɔcɔnɩ-wɛ pɩŋŋ nɛ kaɖaŋ se paaha-kɛ pʋyʋ. 
ACT.3.6	Ɛlɛ́, Pɩyɛ heyi-kɛ se: «Mɛnfɛyɩnɩ liidiye yaa sika, ɛlɛ́, mahaɣ-ŋ mbʋ́ mɛwɛna yɔ: Nazarɛɛtɩ tʋ Yesu Krɩstʋ ɖoŋ taa lɛ, kʋyɩ ŋɖɔ!»
ACT.3.7	Ɛyɔɔdɩ ḿbʋ́ lɛ, esezi ɛ́ɖɔ́kɩ-kɛ nɛ ɛ-nɩwaŋ nɛ ɛkʋsɩ-kɛ. Kpaagbaa ḿbʋ́ lɛ, ka-naataŋ nɛ ka-naajʋwa pa-taa kpa ɖoŋ. 
ACT.3.8	Peeɖe kama ka-naŋgbanzɩ yɔɔ cim nɛ kapazɩ ɖɔm nɛ ka nɛ wɛ pɛkpɛndɩ pasʋʋ Ɛsɔ ɖɩɣa taa. Kɔɖɔŋaɣ nɛ kamaɣ nɛ kasaŋ Ɛsɔ. 
ACT.3.9	Samaɣ tɩŋa na ɛzɩma mbʋ́ kɔɖɔŋaɣ nɛ kasaŋ Ɛsɔ yɔ. 
ACT.3.10	Pɩkɛdaa lɛ, peɖiɣzini se abalʋ ɛnʋ ɛcakaɣnɩ Ɛsɔ ɖɩɣa Nɔnɔɔ Đeu Ñɩŋga taa nɛ ɛsʋlʋmʋʋ. Peeɖe pɩlabɩ patɩŋa piti nɛ pɩpazɩ pɩɖɩɣzɩ-wɛ se ɛkʋyaa nɛ ɛɖɔŋ.
ACT.3.11	Abalʋ ɛnʋ, ɛwɛ Pɩyɛ nɛ Yohanɛɛsɩ pɔ-cɔlɔ ḿbʋ́ lɛ, samaɣ tɩŋa kpɛzɩ kowolo pɔ-cɔlɔ hɔɔlʋʋ ŋgʋ́ payaɣ se Salomɔɔ Hɔɔlʋʋ yɔ kɩ-taa, pɩɩɖɩɣzɩ-kɛ siŋŋ. 
ACT.3.12	Pɩyɛ na ḿbʋ́ lɛ, ɛpɔzɩ-kɛ se: «Izrɛɛlɩ ñɩma mɩ! Pɩlabɩ ɛzɩma pɩɖɩɣzɩɣ-mɩ nɛ abalʋ ɛnɛ ɛ-yɔɔ cɛbʋ tɔm ḿbʋ́? Ɛbɛ yɔɔ ɩcɔnɩ-ɖʋ ɛzɩ ɖa-maɣmaɣ ɖo-ɖoŋ ɖɩlabɩnaa, yaa ɖɩlakɩ mbʋ́ Ɛsɔ liu wɛɛ yɔ yɔɔ ɖɩlaba nɛ abalʋ ɛnɛ ɛkʋyɩ ɛɖɔŋ? 
ACT.3.13	Đɔ-cɔzɔnaa Abraham nɛ Izaakɩ nɛ Yakɔɔbʋ pɛ-Ɛsɔ ɖʋnɩ ɛ-tʋmlaɖʋ Yesu hɩɖɛ. Mɩ lɛ, ɩkpa-ɩ mɩ-maɣmaɣ nɛ ɩɖʋzɩ ñʋndɩnaa nesi taa. Wiyaʋ Pilaatɩ tɔm se eyeki-i, ɛlɛ́, ikizi. 
ACT.3.14	Ikizi Ɛsɔ Ɛyʋ Kʋtʋʋzʋ ɛnʋ nɛ ɩpɔzɩ Pilaatɩ se ɛlɩzɩ-mɩ ɛyáa kʋyʋ. 
ACT.3.15	Ḿbʋ́ ɩlaba nɛ iyele pakʋ Ɛyʋ Kʋtʋʋzʋ ɛnʋ, ŋgʋ́ ɛnʋ haɣnɩ wezuu. Ɛlɛ́, Ɛsɔ fezi-i nɛ ɖɩna-ɩ nɛ ɖɛ-ɛsɛ. 
ACT.3.16	Yesu ɛnʋ, e-ɖoŋ nɛ ɛ-yɔɔ lidaʋ wɛnaʋ peyebina nɛ abalʋ weyi ɩsɩm-ɩ nɛ ɩnaɣ-ɩ yɔ, ɛkpa ɖoŋ. Lidaʋ ŋgʋ́ ɛwɛnɩ Yesu yɔɔ yɔ kiyebina nɛ ɛ-yɔɔ cɛ camɩyɛ ɛzɩ mɩtɩŋa ɩnaɣʋ-ɩ ɛzʋnɔ yɔ.
ACT.3.17	Taabalaa mɩ! Manawa se mɩ nɛ mɩ-awiya ɩtaasɩ mbʋ́ ɩlakaɣ yɔ yɔɔ ɩlabɩ Yesu ḿbʋ́. 
ACT.3.18	Tɔm ndʋ́ Ɛsɔ keheyi náyaa tɩŋa ɖooo lɔŋ yɔ, ńdʋ́ labɩnɩ ɛzʋnɔ yɔ. Ńdʋ́ lɛ se pʋwɛɛ se Weyi Ɛsɔ Lɩzaa Yɔ ɛtɔɔ kʋñɔŋ. 
ACT.3.19	Pʋ-yɔɔ lɛ, ɩlɛɣzɩ wɛtʋ nɛ ɩpɩsɩnɩ Ɛsɔ yɔɔ nɛ ekpeɣ-mɩ mɩ-kɩwɛɛkɩm. 
ACT.3.20	Peeɖe Kɩpaɣlʋ yeki nɛ ɩhɛzɩ alɩwaatʋ natʋyʋ nɛ etiyini-mɩ weyi ɛɛlɩzɩ ɖooo lɔŋ nɛ ɛsɩɩ-mɩ yɔ. Ɛnʋ lɛ Krɩstʋ Yesu. 
ACT.3.21	Pɩkpaɣʋnɩ lɛɛlɛɛyɔ yɔ, pʋwɛɛ se ɛcaɣ ɛsɔdaa nɛ pʋkɔɔ pɩsɩɩnɩ alɩwaatʋ ndʋ́ Ɛsɔ ɖaɣnɩ labʋ mbʋ́ pɩtɩŋa payɩ eeheyi ɛ-náyaa ɖooo lɔŋ nɛ pɔyɔɔdɩ yɔ. 
ACT.3.22	Pʋwɛ ɛzɩ Mooyiizi yɔɔdʋʋ yɔ. Ɛyɔɔdaa se: ‹Mɩ-Kɩpaɣlʋ Ɛsɔ kɔŋ-mɩ tiyinaʋ náyʋ nɔɔyʋ ɛzɩ ma yɔ, ɛkɛɣ mɩ-tɛ tʋ. Ɩkɔŋ welesuu ndʋ́ tɩtɩŋa eheyiɣ-mɩ yɔ. 
ACT.3.23	Ɛlɛ́, yee nɔɔyʋ etewelesini náyʋ ɛnʋ yɔ, palɩzɩɣ-ɩ Ɛsɔ ñɩma taa nɛ pakʋ-ɩ.› 
ACT.3.24	Náyaa mbá pɔyɔɔdɩ kpaɣ ɖooo náyʋ Samʋyɛɛlɩ alɩwaatʋ yɔ, patɩŋa payɩ pɔyɔɔdɩ kʋɖʋm kʋɖʋm kɩyakɩŋ ɩnʋ ɩ-tɔm ɖɔɖɔ. 
ACT.3.25	Mbʋ́ Ɛsɔ ɖʋwa se ɛtɩŋɩɣnɩ náyaa yɔɔ nɛ ɛla yɔ, mɩtɩnɩ-pʋ. Mbʋ́ ɛɖʋwa se ɛlakɩ mɩ-cɔzɔnaa alɩwaatʋ ndʋ́ ɛha-wɛ nɔɔ yɔ, mɩtɩnɩ-pʋ ɖɔɖɔ. Mbʋ́ pʋyɔɔ yɔ, eeheyi Abraham se: ‹Matɩŋɩɣnɩ ñe-liɖe taa ñɩma yɔɔ nɛ mawazɩ kedeŋa yɔɔ ɛyáa kpeekpe yɔɔ.› 
ACT.3.26	Ḿbʋ́ Ɛsɔ calɩ ɛ-tʋmlaɖʋ Yesu tiyuu mɩ-cɔlɔ se ɛkɔɔ ɛlɩzɩ-mɩ mɩ-kɩwɛɛkɩm taa nɛ pɩwɩlɩ se ɛwazɩ mɩtɩŋa payɩ mɩ-yɔɔ.»
ACT.4.1	Pɩyɛ nɛ Yohanɛɛsɩ pɔyɔɔdaɣnɩ ɛyáa samaɣ ḿbʋ́ lɛ, cɔjɔnaa nɛ Ɛsɔ ɖɩɣa yɔɔ ɖaŋɩyaa ñʋndɩnaa nɛ Saduki ŋgbɛyɛ taa ñɩma powolo pɔ-cɔlɔ. 
ACT.4.2	Patalaa lɛ, panɩɩ pawɩlɩɣ ɛyáa samaɣ nɛ peheyiɣ-kɛ se Yesu sɩba nɛ efe, ḿbʋ́ wɩlɩɣnɩ se sɩɖaa pɩzɩɣ pefe. Pʋ-yɔɔ pa-pana kpanɩ-wɛ siŋŋ 
ACT.4.3	nɛ pakpa-wɛ paɖʋ salaka nɛ tɛʋ kɔɔ kife. Mbʋ́ pʋyɔɔ yɔ, wɩsɩ kɛtɛm ɖʋʋ. 
ACT.4.4	Paa ḿbʋ́ yɔ, mbá panɩ tɔm ńdʋ́ yɔ, pa-taa sakɩyɛ tisi-tʋ nɛ pɔsɔzɩ lɛlaa yɔɔ nɛ pɛtɛzɩ ɖɔʋ. Abalaa katalɩ ɛzɩ kutokiŋ kagbaanzɩ yɔ.
ACT.4.5	Kifema lɛ, Yuda ñɩma awiya nɛ pɛ-tɛ sɔsaa nɛ paɣtʋ wɩlɩyaa pekpeɣli Yeruusalɛm. 
ACT.4.6	Cɔjɔnaa ñʋʋdʋ Ana nɛ ɛ-hɔʋ taa ñɩma tɩŋa payɩ nɛ Kayifu nɛ Yohanɛɛsɩ nɛ Alɛksandrɩ paawɛ peeɖe ɖɔɖɔ. 
ACT.4.7	Peeɖe palɩzɩ Yesu tiyiyaa ḿbá pɛ-hɛkʋ taa nɛ pɔpɔzɩ-wɛ se: «A-ɖoŋ taa yaa a-hɩɖɛ taa ɩlaba nɛ abalʋ ɛnʋ ɛ-yɔɔ cɛ?» 
ACT.4.8	Fezuu Kiɖeɖeu kɛwɛ Pɩyɛ yɔɔ, peeɖe ɛyɔɔdaa se: «Ɛjaɖɛ taa awiya nɛ sɔsaa mɩ! 
ACT.4.9	Đɩlabɩ abalʋ ɛnɛ camɩyɛ nɛ ɛ-yɔɔ cɛ. Yee sɔnɔ pɔpɔzʋʋ-ɖʋ pʋ-tɔm yɔ, 
ACT.4.10	pʋwɛɛ se mɩ nɛ Izrɛɛlɩ ñɩma, mɩtɩŋa payɩ ɩtɩlɩ se: Nazarɛɛtɩ tʋ Yesu Krɩstʋ weyi ɩkam-ɩ kaamaŋkaɣ yɔɔ nɛ ɛsɩ nɛ Ɛsɔ fezi-i nɛ ɛlɩɩnɩ sɩɖaa taa yɔ, e-ɖoŋ taa ɛyʋ ɛnɛ ɛ-yɔɔ cɛba nɛ ɩnaɣ-ɩ mɩ-hɛkʋ taa nɛ ɛ-alaafɩya. 
ACT.4.11	Yesu ɛnʋ, ɛ-tɔm pama Ɛsɔtɔm Takayaɣ taa se:
ACT.4.11	‹Pɩyɛ nɖɩ́ kuduyiŋ mayaa mɩ ɩkpaɣaɣ ɩlɔ yɔ,
ACT.4.11	ńɖɩ́ pɩsɩnɩ ɖɩkɩlɩ wazaɣ atɩŋa payɩ lɛɛlɛɛyɔ.›
ACT.4.11	Pɩyɛ ńɖɩ́ lɛ Yesu.
ACT.4.12	Ñʋʋ yaɖʋ nɔɔyʋ fɛyɩ nɛ pɩtasɩnɩ-ɩ. Mbʋ́ pʋyɔɔ yɔ, Ɛsɔ talɩzɩ nɔɔyʋ kedeŋa yɔɔ cɩnɛ se pɩtɩŋnɩ ɛ́lɛ́ yɔɔ nɛ pɩpɩzɩ pɩya ɖa-ñʋʋ.»
ACT.4.13	Tɔm hʋyaa na ɛzɩma mbʋ́ Pɩyɛ nɛ Yohanɛɛsɩ pɔyɔɔdaɣnɩ abalɩtʋ ḿbʋ́ yɔ lɛ, pɩɖɩɣzɩ-wɛ ɖɩɣ ɖɩɣ. Mbʋ́ pʋyɔɔ yɔ, panawa se pɛkɛ ɛyáa yem, pɛ-ɛsɛ tokuli. Ɛlɛ́, paasɩm-wɛ se pa nɛ Yesu paawɛna. 
ACT.4.14	Ŋgʋ́, panaɣaɣ ɖɔɖɔ weyi ɛ-yɔɔ cɛba yɔ, ɛsɩŋ pɔ-cɔlɔ peeɖe nɛ paanaɣ pɔyɔɔdɩ se we. 
ACT.4.15	Peeɖe pɔɖɔɔnɩ Pɩyɛ nɛ Yohanɛɛsɩ tɔm ɖɩhʋyɛ se palɩɩnɩ awayɩ. Piyebi pe-ɖeke lɛ, papazɩ ɖama yɔɔdɩnaʋ 
ACT.4.16	nɛ pɔpɔzʋʋ ɖama se: «Ɛbɛ ɖɩlakɩ ɛyáa panɛ? Mbʋ́ pʋyɔɔ yɔ, Yeruusalɛm ñɩma tɩŋa na keɣlee se ḿbá labɩnɩ hama lakasɩ ńzɩ́. Ŋgʋ́, ɖɩɩpɩzɩɣ ɖɩkpɛzɩ-tʋ. 
ACT.4.17	Ɛlɛ́, pʋcɔ nɛ ɛyáa panɛ pɔ-tɔm ńdʋ́ tɩtaatɛzɩ cɔʋ ɛjaɖɛ taa lɛ, pʋwɛɛ se ɖikizini-wɛ-tʋ nɛ ɖɩñazɩ-wɛ se pataatasɩ Yesu hɩɖɛ yaʋ nɔɔyʋ cɔlɔ.» 
ACT.4.18	Peeɖe paya-wɛ nɛ paka pa-ñʋŋ taa se pataatasɩ wɩlʋʋ nɛ Yesu nɔɔ yaa pataatasɩ yaʋ ɛ-hɩɖɛ kaʋ. 
ACT.4.19	Ɛlɛ́, paba pɩsɩnɩ-wɛ se: «Mɩ-maɣmaɣ ɩmaɣzɩ nɛ ɩna se: pʋwɛ ɖeu ḿbʋ́ Ɛsɔ ɛsɩndaa se pañam-mɩ nɛ piyele Ɛsɔ yaa we? 
ACT.4.20	Đa lɛ, ɖɩɩpɩzɩɣ ɖiyele yɔɔdʋʋ tɔm ndʋ́ ɖɩna tɩ-yɔɔ nɛ ɖɩnɩɩ-tʋ yɔ.»
ACT.4.21	Peeɖe tɔm hʋyaa ḿbá patasɩ-wɛ ñazʋʋ nɛ peyebi-wɛ pɛɖɛɛ. Pataana kawanaɣ ŋgá paahɔmnɩ pa-nɩŋgbaŋʋʋ yɔ. Mbʋ́ pʋyɔɔ yɔ, ɛyáa kpeekpe saŋaɣ Ɛsɔ mbʋ́ pɩlaba yɔ pʋ-yɔɔ. 
ACT.4.22	Toovenim lɛ, abalʋ weyi palabɩ hama lakasɩ nɛ ɛ-yɔɔ cɛ ḿbʋ́ yɔ, ɛ-pɩnzɩ kɛɖɛ nɩɩnaza yɔɔ.
ACT.4.23	Peyebi Pɩyɛ nɛ Yohanɛɛsɩ lɛ, powolo pɛ-ɛgbaɣdɩnaa cɔlɔ nɛ pɛkɛdɩ-wɛ tɔm ndʋ́ tɩtɩŋa cɔjɔnaa sɔsaa nɛ ɛjaɖɛ taa sɔsaa peheyi-wɛ yɔ. 
ACT.4.24	Paba nɩ ḿbʋ́ lɛ, pa nɛ wɛ pɛkpɛndɩ patɩŋa nɛ pɛsɛɛ Ɛsɔ se: «Caabiyuu! Ñalabɩnɩ ɛsɔdaa nɛ tɛtʋ nɛ lɩm nɛ mbʋ́ pɩtɩŋa payɩ pʋwɛ kedeŋa yɔɔ cɩnɛ yɔ. 
ACT.4.25	Ñatɩŋnɩnɩ ñe-Fezuu Kiɖeɖeu yɔɔ nɛ ŋyele ɖɔ-cɔzɔ Daaviidi weyi ɛkɛ ña-tʋmlaɖʋ yɔ, ɛyɔɔdɩ se:
ACT.4.25	‹Pɩlabɩ ɛzɩma ajɛya taa ñɩma peendiɣ ḿbʋ́?
ACT.4.25	Pɩlabɩ ɛzɩma a-taa ñɩma taŋ nɔsɩ nzɩ́ sɩɩwazɩɣ pʋyʋ yɔ?
ACT.4.26	Kedeŋa yɔɔ awiya tɩŋa ñɔɔzɩ a-tɩ se aɖɛɣ you.
ACT.4.26	Mbá pɛwɛnɩ ɖoŋ ɛjaɖɛ yɔɔ yɔ, patam nɔɔ
ACT.4.26	Kɩpaɣlʋ yɔɔ
ACT.4.26	nɛ Weyi Ɛlɩzaa Yɔ ɛ-yɔɔ.›
ACT.4.27	Kɩpaɣlʋ! Pɩkɛ toovenim, mbʋ́ pʋyɔɔ yɔ, wiyaʋ Eroodi nɛ wiyaʋ Pɔɔnsɩ Pilaatɩ nɛ Izrɛɛlɩ ñɩma nɛ mbá pɛtɛkɛ Izrɛɛlɩ ñɩma yɔ, patam nɔɔ ña-tʋmlaɖʋ kɩbanʋ Yesu weyi ŋlɩzaa yɔ ɛ-yɔɔ tɛtʋ tʋnɛ tɩ-taa. 
ACT.4.28	Ḿbʋ́ palabɩ mbʋ́ ŋmaɣzaa nɛ ŋɖʋ ɖooo lɔŋ nɛ ño-ɖoŋ yɔ. 
ACT.4.29	Kɩpaɣlʋ! Lɛɛlɛɛyɔ, cɔnɩ ŋna panazʋʋ ña-tʋmlaɖaa. Ha-wɛ ɖoŋ nɛ posusi ñɔ-tɔm kaalɛyɩtʋ. 
ACT.4.30	Wɩlɩ ño-ɖoŋ nɛ ŋla hama lakasɩ nɛ ŋwɩlɩ kawɩlɩsɩ nɛ kʋdɔndɩnaa yɔɔ cɛ. La ḿbʋ́ nɛ ña-tʋmlaɖʋ Yesu nɔɔ.»
ACT.4.31	Pɛtɛm Ɛsɔ sɛʋ lɛ, lone nɖɩ́ ɖɩ-taa paakpeɣlaa yɔ, ɖɩñamsɩ. Peeɖe Fezuu Kiɖeɖeu tibi kɩwɛɛ patɩŋa pɔ-yɔɔ nɛ papazɩ Ɛsɔtɔm susuu kaalɛyɩtʋ.
ACT.4.32	Ɛyáa samaɣ ŋgá kaawɛnɩ lidaʋ yɔ, kaalabɩ nɔɔ kʋɖʋmaɣ nɛ kɛwɛnɩ lɩmaɣza kʋɖʋmɛɛ. Ka-taa nɔɔyʋ taamaɣzɩɣ ɛ-ñɩm yɔɔ se e-ɖeke ɛtɩnɩ-pʋ. Ɛlɛ́, mbʋ́ paa weyi ɛwɛna yɔ, pɩɩkɛ patɩŋa pa-ñɩm. 
ACT.4.33	Ɛsɔ kaha Yesu tiyiyaa ɖoŋ siŋŋ nɛ palɩzɩɣnɩ Kɩpaɣlʋ Yesu sɩm nɛ e-fem pa-aseɣɖe nɛ Ɛsɔ ɛnʋ ɛwazɩɣ samaɣ ŋ́gá katɩŋa kɔ-yɔɔ pɩtɩɩfɛyɩ. 
ACT.4.34	Ka-taa nɔɔyʋ taatɛɖɩɣ pʋyʋ: mbá patɩŋa paawɛnɩ hayɩm yaa kuduyiŋ yɔ, pɛpɛdaɣ nɛ powokini pi-liidiye 
ACT.4.35	pɛcɛlɩɣ tiyiyaa nɛ paba maɣzɩɣnɩ mbʋ́ pɩtɛɖɩɣ paa weyi yɔ nɛ patayɩɣ.
ACT.4.36	Ḿbʋ́ ɖɔɖɔ Leevi liɖe taa tʋ nɔɔyʋ kɛwɛ Ciiprɩ ɛjaɖɛ taa, payaɣ-ɩ se Yozɛɛfʋ. Tiyiyaa kakʋm-ɩ hɩɖɛ se Barnaabaasɩ. Pʋ-tɔbʋʋ se weyi ɛsazɩɣ lɛlaa yɔ. 
ACT.4.37	Abalʋ ɛnʋ, ɛpɛdɩ ɛ-hayɩm nɛ ewoni pi-liidiye nɛ ɛcɛlɩ tiyiyaa ḿbá.
ACT.5.1	Abalʋ nɔɔyʋ nɛ ɛ-halʋ paawɛɛ. Payaɣ-ɩ se Anaanɩyaasɩ nɛ payaɣ ɛ-halʋ se Safɩɩra. Paba ñaayɔɔdaa nɛ pɛpɛdɩ pɛ-tɛtʋ natʋyʋ ɖɔɖɔ. 
ACT.5.2	Ɛlɛ́, panɩɩnɩ ɖama nɛ patayɩ ti-liidiye taa nɛ abalʋ kpaɣ hɔɔlʋʋ nɛ ewoni ɛcɛlɩ Yesu tiyiyaa se ɖɩtɩŋa lɛ. 
ACT.5.3	Peeɖe Pɩyɛ pɔzɩ-ɩ se: «Anaanɩyaasɩ! Pɩlabɩ ɛzɩma nɛ ŋyele nɛ Satanɩ peɣzi-ŋ nɛ halɩ ŋcɛtɩnɩ Fezuu Kiɖeɖeu taa nɛ ŋsɩɩ ña-tɩ tɛtʋ ndʋ́ ŋpɛdaa yɔ ti-liidiye hɔɔlʋʋ lɛɛkʋ? 
ACT.5.4	Pʋcɔ ŋpɛdɩ-tʋ lɛ, tɩɩkɛ ña-ñɩm, pɩtɛkɛ ñatɩnɩ ti-liidiye ɖɔɖɔ yaa we? Ɛbɛ laba nɛ ŋla lɩmaɣza kɩdɛkɛdɛɛ anɛ ḿbʋ́? Tɩlɩ se pɩtɛkɛ ɛyáa ɖeke ŋcɛtaa. Ɛlɛ́, ŋcɛtɩ Ɛsɔ ɖɔɖɔ.»
ACT.5.5	Anaanɩyaasɩ nɩ ḿbʋ́ lɛ, ɛtɔlɩ nɛ ɛsɩ. Peeɖe sɔɔndʋ kpa mbá panɩ tɔm ńdʋ́ yɔ patɩŋa siŋŋ. 
ACT.5.6	Ɛlɛ́, evebiya wolo pakpaɣ sɩɖʋ ɛnʋ nɛ paɖʋ-ɩ pɩsaʋ taa nɛ powoni-i pepi.
ACT.5.7	Pɩlabɩ ɛzɩ ñɩɣtʋ naadozo yɔ lɛ, Anaanɩyaasɩ ɛnʋ ɛ-halʋ talɩ. Ɛlɛ́, ɛtaanɩɩ mbʋ́ pɩlaba yɔ. 
ACT.5.8	Peeɖe Pɩyɛ pɔzɩ-ɩ se: «Heyi-m nɛ mana se liidiye nɖɩ́ ɩpɛdɩ mɩ-tɛtʋ yɔ, ɖɩtɩŋa yɔ yaa we?» Ɛlɛ́, ecosi se: «Ɛɛɛ, ɖɩtɩŋa lɛ.» 
ACT.5.9	Pɩyɛ ɖaɣnɩ-ɩ pɔzʋʋ se: «Pɩlabɩ ɛzɩma nɛ ña nɛ ña-walʋ ɩla nɔɔ kʋɖʋmaɣ nɛ ɩtakɩ Kɩpaɣlʋ Fezuu ḿbʋ́? Cɔnɩ ŋna! Mbá pepim ña-walʋ yɔ, pɛtɛm talʋʋ nɔnɔɔ taa, pakpakɩɣ-ŋ ɖɔɖɔ nɛ powoni pepi.»
ACT.5.10	Kpaagbaa ḿbʋ́ lɛ, halʋ ɛnʋ ɛtɔlɩ Pɩyɛ naŋgbanzɩ tɛɛ nɛ ɛsɩ. Evebiya sʋwa lɛ, pamaɣnɩ ɛtɛm sɩbʋ nɛ pakpaɣ-ɩ powoni pepi ɛ-walʋ cɔlɔ. 
ACT.5.11	Pʋ-yɔɔ sɔɔndʋ kpa Krɩstʋ ŋgbɛyɛ taa ñɩma tɩŋa nɛ mbá patɩŋa payɩ panɩ tɔm ńdʋ́ yɔ siŋŋ.
ACT.5.12	Ɛsɔ tɩŋaɣnɩ Yesu tiyiyaa yɔɔ nɛ ɛlakɩ hama lakasɩ sakɩyɛ nɛ ɛwɩlɩɣ ɛyáa kawɩlɩsɩ. Mbá pɛwɛnɩ lidaʋ yɔ, patɩŋa payɩ panɩɣaɣnɩ ɖama nɛ pekpeɣliɣ Ɛsɔ ɖɩɣa taa ɖenɖe payaɣ se Salomɔɔ Hɔɔlʋʋ yɔ. 
ACT.5.13	Ɛlɛ́, nɔɔyʋ yem takatɩɣ se ɛsɔzɩ pɔ-yɔɔ. Ŋgʋ́, ɛyáa ñayɩɣyaɣ-wɛ siŋŋ. 
ACT.5.14	Ɛyáa sakɩyɛ: halaa nɛ abalaa mbá paawɛnɩ lidaʋ Kɩpaɣlʋ yɔɔ yɔ, ḿbá sɔzaɣnɩ pɔ-yɔɔ nɛ pɛtɛzɩɣ ɖɔʋ. 
ACT.5.15	Đɔɖɔ lɛ, ɛyáa kpakaɣ kʋdɔndɩnaa nɛ palɩɣnɩ pɛhɛzɩɣ-wɛ ñalɩŋ yɔɔ habɛɛ nɔsɩ se Pɩyɛ ɛkɔm ɛɖɛɣ lɛ, paa ɛ-kɩlɛmʋʋ maɣmaɣ yɔ, kiihuuzi pa-taa nabɛyɛ yɔɔ. 
ACT.5.16	Ɛyáa sakɩyɛ lɩɣaɣnɩ ɖɔɖɔ hɔɔlɩŋ weyi ɩñɔtɩnɩ Yeruusalɛm yɔ ɩ-taa nɛ powokini kʋdɔndɩnaa nɛ mbá aleewaa pɩsaɣ-wɛ kpɛndɛlɩsɩ yɔ nɛ patɩŋa payɩ pɔ-yɔɔ cɛkɩ.
ACT.5.17	Pɩlakaɣ ḿbʋ́ lɛ, Saduki ŋgbɛyɛ taa ñɩma tɩŋa payɩ wɛ cɔjɔnaa ñʋʋdʋ cɔlɔ. Panɩ ḿbʋ́ lɛ, pala ɛsɩsɛmɩyɛ nɛ paɖʋ se pakpaɣ Yesu tiyiyaa. 
ACT.5.18	Peeɖe pakpa-wɛ powoni paɖʋ-wɛ salaka sɔsɔʋ taa. 
ACT.5.19	Đoo yuwa lɛ, Kɩpaɣlʋ Ɛsɔ tiyiyu nɔɔyʋ wolo ɛtʋlɩ salaka kuduyuu nɔnɔsɩ nɛ ɛlɩzɩ-wɛ nɛ eheyi-wɛ se: 
ACT.5.20	«Iwolo Ɛsɔ ɖɩɣa taa nɛ ɩkɛdɩ ɛyáa samaɣ wezuu caɣʋ kɩfam tɔm tɩŋa.» 
ACT.5.21	Eheyi-wɛ ḿbʋ́ lɛ, petisi nɛ pakʋyɩ tanaŋ wɩsɩ nɛ powolo Ɛsɔ ɖɩɣa taa nɛ papazɩ ɛyáa wɩlʋʋ.
ACT.5.21	Ŋgʋ́, cɔjɔnaa ñʋʋdʋ nɛ ɛ-cɔlɔ ñɩma paakpeɣli ɖama nɛ payaa tɔm hʋyaa sɔsaa nɛ ɛjaɖɛ taa sɔsaa tɩŋa kediɣzaɣ. Peeɖe pakʋsɩ sɔɔjanaa se powolo palɩzɩ tiyiyaa ḿbá nɛ pɔkɔna. 
ACT.5.22	Paba woba patʋlɩ salaka nɔnɔsɩ lɛ, paanaɣ-wɛ. Peeɖe papɩsaa peheyi-wɛ se: 
ACT.5.23	«Đɩtalaa lɛ, ɖɩmaɣnɩ paɖɩɣ salaka nɔnɔsɩ kpam nɛ ɖaŋɩyaa ñasɩŋ sɩ-yɔɔ nɛ paɖaŋ. Đɩtʋlɩ-sɩ nɛ ɖɩsʋʋ lɛ, ɖɩɩnaɣ nɔɔyʋ.»
ACT.5.24	Ɛsɔ ɖɩɣa nɔnɔɔ yɔɔ ɖaŋɩyaa ñʋʋdʋ nɛ cɔjɔnaa sɔsaa panɩ tɔm ńdʋ́ ḿbʋ́ lɛ, paanaɣ se pɔyɔɔdɩ se we nɛ pɛwɛɛ pamaɣzɩɣ mbʋ́ pʋkɔŋ labʋ yɔ pʋ-yɔɔ. 
ACT.5.25	Peeɖe nɔɔyʋ tɩkɔm yem nɛ eheyi-wɛ se: «Ɩnaɣ! Mbá ɩɖʋ-wɛ salaka yɔ, pɛwɛ Ɛsɔ ɖɩɣa taa nɛ pawɩlɩɣ ɛyáa tɔm.» 
ACT.5.26	Ɛ́lɛ́ heyi-wɛ ḿbʋ́ lɛ, ɖaŋɩyaa ñʋʋdʋ nɛ ɛ-wayɩ ñɩma powolo pakpa-wɛ nɛ powona. Ɛlɛ́, pototukuni pa-taa nɔɔyʋ yɔɔ, mbʋ́ pʋyɔɔ yɔ, peseɣaɣ se ɛyáa samaɣ kayaɣ-wɛ pɛɛ.
ACT.5.27	Patanɩ-wɛ tɔm hʋyaa sɔsaa cɔlɔ lɛ, cɔjɔnaa ñʋʋdʋ pazɩ-wɛ tɔm pɔzʋʋ 
ACT.5.28	se: «Đikizini-mɩ kpem se ɩtaatasɩ wɩlʋʋ nɛ abalʋ ɛnʋ ɛ-nɔɔ lɛ, ɛbɛ ɩlaba yɔ? Iyeba nɛ ɩtɛzɩɣ mɩ-tɔm wɩlʋʋ Yeruusalɛm tɛtʋ tɩŋa payɩ nɛ ɩcaɣ se ɩkpaɣ ɛ-sɩm nɛ ɩsʋʋ-ɖʋ!» 
ACT.5.29	Peeɖe Pɩyɛ nɛ ɛ-taabalaa tiyiyaa lɛlaa pocosaa se: «Pʋwɛɛ se ɖɩña Ɛsɔ nɛ pɩkɩlɩ ɛyáa. 
ACT.5.30	Đɔ-cɔzɔnaa Ɛsɔ fezi Yesu weyi ɩkam kaamaŋkaɣ yɔɔ nɛ ɛsɩ yɔ. 
ACT.5.31	Efezi-i lɛ, ɛkpazɩ-ɩ nɛ ɛcaɣzɩ lone kɩbanɖɛ taa ɛ-cɔlɔ nɛ ɛpɩsɩ-ɩ Wiyaʋ Sɔsɔ weyi ɛkɛ Ñʋʋ Yaɖʋ yɔ se ɛwɩlɩ Izrɛɛlɩ ñɩma nʋmɔʋ nɛ pɛlɛɣzɩ wɛtʋ nɛ Ɛsɔ kpeɣ-wɛ pa-kɩwɛɛkɩm. 
ACT.5.32	Đɩkɛ tɔm ńdʋ́ tɩ-aseɣɖe tɩnaa. Pɩtasɩɩnɩ ɖe-ɖeke, ɛlɛ́, Fezuu Kiɖeɖeu ŋgʋ́ Ɛsɔ ha mbá pañaŋ-ɩ yɔ, kɩkɛ tɩ-aseɣɖe tʋ ɖɔɖɔ.»
ACT.5.33	Tɔm hʋyaa nɩ ḿbʋ́ lɛ, pamʋ miŋ nɛ pacaɣ se pakʋ-wɛ. 
ACT.5.34	Ɛlɛ́, Farɩsɩ ŋgbɛyɛ taa tʋ nɔɔyʋ kɛwɛ pɛ-hɛkʋ taa, payaɣ-ɩ se Gamaalɩyɛɛlɩ. Ɛkɛ paɣtʋ wɩlɩyʋ. Ɛyáa tɩŋa ñaŋ-ɩ. Ɛnʋ kʋyɩnɩ ɛsɩŋ pɛ-hɛkʋ taa nɛ ɛyɔɔdɩ se palɩzɩ-wɛ nɛ awayɩ nɛ pʋcɔ. 
ACT.5.35	Palɩzɩ-wɛ lɛ, eheyi ɛyáa mbá paakpeɣli peeɖe yɔ se: «Izrɛɛlɩ ñɩma mɩ! Ɩkpa mɩ-tɩ nɛ mbʋ́ ɩcaɣ se ɩla ɛyáa panɛ yɔ. 
ACT.5.36	Pɩtalabɩdɩ pʋyʋ yɔ, Teedaasɩ wɩlaɣ ɛ-tɩ. Abalʋ ɛnʋ, ɛkpazaɣ ɛ-tɩ nɛ ɛyáa tɩŋɩɣ ɛ-wayɩ, paatalɩ ɛzɩ nasɩnaza yɔ. Ɛlɛ́, pakʋ-ɩ nɛ piyele ɛ-ɛyáa mɩzɩ ɖama patɩŋa payɩ nɛ pɩsɩɩ tɩnaɣ yem ḿbʋ́. 
ACT.5.37	Ɛ́lɛ́ wayɩ lɛ, Galilee tʋ weyi payaɣ se Yudaasɩ yɔ, ɛhɔ ɛyáa samaɣ nakɛyɛ kɩkalʋʋ alɩwaatʋ taa nɛ katɩŋɩɣ ɛ-wayɩ. Pakʋ ɛ́lɛ́ ɖɔɖɔ nɛ piyele ɛyáa ḿbá pamɩzɩ ɖama patɩŋa. 
ACT.5.38	Pʋ-yɔɔ lɛ, meheyiɣ-mɩ lɛɛlɛɛyɔ se: iyele ɛyáa panɛ ɖiɣ ɖiɣ nɛ pɔ-tɔm. Mbʋ́ palakɩ yɔ, yee ɛyáa cɔlɔ pɩlɩnaa yɔ, pʋkɔŋ sɩʋ tɩnaɣ. 
ACT.5.39	Ɛlɛ́, yee Ɛsɔ cɔlɔ pɩlɩnaa yɔ, ɩɩpɩzɩɣ ɩɖɩɣ-wɛ nʋmɔʋ. Ɩkpa mɩ-tɩ ɖeu nɛ pɩtaakɔɔ puyozi mɩ nɛ Ɛsɔ!»
ACT.5.39	Ɛyɔɔdɩ ḿbʋ́ lɛ, tɔm hʋyaa tisi ɛ-tɔm. 
ACT.5.40	Peeɖe paya tiyiyaa ḿbá nɛ polu-wɛ agbazɛɛ nɛ paka pa-ñʋŋ taa se pataatasɩ Yesu hɩɖɛ yaʋ. Pʋwayɩ lɛ, peyebi-wɛ se pɛɖɛɛ. 
ACT.5.41	Ɛlɛ́, tiyiyaa ḿbá pakʋyɩ pɔ-cɔlɔ nɛ palɩɩnɩ laŋhʋlʋmɩyɛ. Mbʋ́ pʋyɔɔ yɔ, Ɛsɔ nawa se pamʋnaa se pɔtɔɔ kʋñɔŋ Yesu yɔɔ. 
ACT.5.42	Pʋwayɩ lɛ, pʋñɔɔzɩ nɛ pɩkɩlɩ. Mbʋ́ pʋyɔɔ yɔ, tiyiyaa ḿbá pawɩlaɣ nɛ posusuu Laŋhɛzɩyɛ Tɔm se Yesu lɛ Weyi Ɛsɔ Lɩzaa Yɔ. Ɛsɔ ɖɩɣa nɛ ɖɩsɩ pa-taa palakaɣ ḿbʋ́ kɩyakɩŋ tɩŋa.
ACT.6.1	Alɩwaatʋ ńdʋ́ tɩ-taa lɛ, Yesu wayɩ tɩŋɩyaa kɛwɛɛ pɛtɛzɩɣ ɖɔʋ nɛ pa-taa Yuda ñɩma mbá pɔyɔɔdʋʋ Grɛɛkɩ yɔ, pemidiɣni mbá paba ñɔyɔɔdʋʋ Ebree yɔ pe-liŋ tɛɛ. Mbʋ́ pʋyɔɔ yɔ, paatasɩɣ tayɩnaʋ pe-lelaa tɔɔnaɣ paa evemiye nɖɩ́. 
ACT.6.2	Peeɖe Yesu tiyiyaa ḿbá pe-hiu nɛ naalɛ pekpeɣli Yesu wayɩ tɩŋɩyaa tɩŋa payɩ nɛ peheyi-wɛ se: «Pɩtamʋnɩ se ɖiyele Ɛsɔtɔm susuu nɛ ɖɩnɩɣnɩ tɔɔnaɣ tɔm. 
ACT.6.3	Pʋ-yɔɔ lɛ, taabalaa! Ɩcɔna nɛ ɩlɩzɩ mɩ-taa abalaa kɩbama lɔŋsɩnɖaa lʋbɛ mbá Fezuu Kiɖeɖeu wɛ pɔ-yɔɔ yɔ nɛ ɖɩɖʋ-wɛ tʋmɩyɛ ńɖɩ́. 
ACT.6.4	Đa ɖɛwɛɣ Ɛsɔ sɛʋ yɔɔ nɛ ɖisusuu ɛ-tɔm.»
ACT.6.5	Peeɖe tɔm ńdʋ́ tɩlabɩ patɩŋa leleŋ nɛ palɩzɩ pa-taa abalaa lʋbɛ ɛzɩ peheyuu-wɛ yɔ. Ḿbá yɔ: Etiyɛɛnɩ, abalʋ ɛnʋ, ɛwɛnɩ lidaʋ Ɛsɔ yɔɔ siŋŋ nɛ ɛ́lɛ́ Fezuu Kiɖeɖeu wɛɛ ɛ-yɔɔ nɛ Filiipu nɛ Prokɔɔrɩ nɛ Nikaanɔɔrɩ nɛ Tiimɔɔ nɛ Parmenaasɩ nɛ Antɩyɔɔsɩ tʋ Niikolaa weyi ɛsɛɣaɣ Ɛsɔ ɛzɩ Yuda ñɩma nɛ pʋcɔ ɛpɩsɩ Yesu wayɩ tɩŋɩyʋ yɔ. 
ACT.6.6	Pɛtɛm-wɛ lɩzʋʋ ḿbʋ́ lɛ, powoni-wɛ tiyiyaa ḿbá pɔ-cɔlɔ nɛ paba sɛɛ pɔ-yɔɔ Ɛsɔ nɛ patɩnɩ pɔ-yɔɔ nesi.
ACT.6.7	Ɛsɔtɔm tɛzaɣ cɔʋ paa le nɛ Yesu wayɩ tɩŋɩyaa ñɛtɛzɩɣ ɖɔʋ Yeruusalɛm nɛ halɩ pɩkpɛndɩnɩ cɔjɔnaa sakɩyɛ nɛ pɛwɛnɩ ɖɔɖɔ lidaʋ Yesu yɔɔ.
ACT.6.8	Ɛsɔ kawazɩ Etiyɛɛnɩ yɔɔ nɛ ɛha-ɩ ɖoŋ nɛ ɛwɩlɩɣnɩ kawɩlɩsɩ nɛ ɛlakɩ hama lakasɩ sɔsɔsɩ ɛyáa hɛkʋ taa. 
ACT.6.9	Peeɖe nabɛyɛ kʋyɩ ɛ-yɔɔ. Ḿbá yɔ: Yuda ñɩma Ɛsɔ ɖɩsɛyɛ nɖɩ́ payaɣ se Puholimwaa ñɩnɖɛ yɔ ɖɩ-taa ñɩma. Pa-taa lɛ: Yuda ñɩma mbá palɩnɩ Siirɛɛnɩ nɛ Alɛksandrii nɛ lɛlaa mbá paba ñalɩnɩ Siliisii nɛ Aazii egeetiye taa yɔ. Pa nɛ Etiyɛɛnɩ pɔhɔŋaɣnɩ ɖama tɔm. 
ACT.6.10	Ɛlɛ́, patapɩzɩɣ se palabɩ-ɩ pʋyʋ, mbʋ́ pʋyɔɔ yɔ, ɛyɔɔdaɣnɩ lɔŋsɩnɖɛ nɖɩ́ Fezuu Kiɖeɖeu ha-ɩ yɔ. 
ACT.6.11	Peeɖe pɛtɛɣ ɛyáa se pɛcɛtɩnɩ ɛ-taa se: «Đɩnɩ ɛyɔɔdaɣ ɛzaɣ́tʋ tɔm Mooyiizi nɛ Ɛsɔ pɔ-yɔɔ!» 
ACT.6.12	Ɛlɛ́, pasazɩ ɛyáa samaɣ nɛ pɩkpɛndɩnɩ ɛjaɖɛ taa sɔsaa nɛ paɣtʋ wɩlɩyaa se pakʋyɩ ɛ-yɔɔ. Pʋwayɩ lɛ, pakpa-ɩ nɛ ɖoŋ nɛ powoni tɔm hʋyaa sɔsaa cɔlɔ. 
ACT.6.13	Paakpɛndɩnɩ ɛyáa mbá pɛtɛɣ-wɛ se pɛcɛtɩnɩ ɛ-taa yɔ nɛ paba lɩzɩ aseɣɖe se: «Abalʋ ɛnɛ, ɛwɛɛ ɛyɔɔdʋʋ ɛzaɣ́tʋ tɔm ɖɛ-Ɛsɔ ɖɩɣa nɛ Mooyiizi paɣtʋ pɔ-yɔɔ! 
ACT.6.14	Đɩnɩ ɛyɔɔdaa se Nazarɛɛtɩ tʋ Yesu kɔŋ yɔkʋʋ ɖɩɣa ŋ́gá nɛ piyele ɛlɛɣzɩ sɔnzɩ nzɩ́ Mooyiizi ɖʋ-ɖʋ yɔ.»
ACT.6.15	Mbá patɩŋa paawɛ tɔm ɖɩhʋyɛ peeɖe yɔ, paakpɛzɩ ɛsɛ nɛ pɔcɔŋnɩ Etiyɛɛnɩ, nɛ pana ɛ-ɛsɩndaa. Ɛ-ɛsɩndaa kɛwɛ ɛzɩ Ɛsɔ tiyiyu nɔɔyʋ ɛsɩndaa yɔ.
ACT.7.1	Pɔyɔɔdɩ ḿbʋ́ lɛ, cɔjɔnaa ñʋʋdʋ pɔzɩ Etiyɛɛnɩ se: «Toovenim ḿbʋ́ pɩlaba?» 
ACT.7.2	Ɛ́lɛ́ cosi-i se: «Man-caanaa nɛ man-taabalaa mɩ! Ɩma nɩŋgbaaŋ nɛ ɩnɩɩ. Ɛsɔ koboyaɣ tʋ kalɩzɩ ɛ-tɩ nɛ ɛwɩlɩ ɖɔ-cɔzɔ Abraham alɩwaatʋ ndʋ́ ɛɛwɛ Mezoopotamii yɔ nɛ pʋcɔ ɛ́lɛ́ kʋyɩ ewolo Haraɣ. 
ACT.7.3	Eeheyi-i se: ‹Kʋyɩ ñɛ-ɛjaɖɛ taa nɛ ŋyele ña-ñɩma nɛ ŋwolo ɛjaɖɛ nɖɩ́ mawɩlɩɣ-ŋ yɔ ɖɩ-taa.› 
ACT.7.4	Peeɖe Abraham kʋyɩ Babilooni ñɩma ɛjaɖɛ taa nɛ ewolo ɛcaɣ Haraɣ. Ɛ-caa sɩm wayɩ Ɛsɔ kʋsɩ-ɩ Haraɣ peeɖe nɛ ɛkɔnɩ-ɩ ɖɛ-tɛ Izrɛɛlɩ cɩnɛ. 
ACT.7.5	Ɛtaaha-ɩ paa tɛtʋ hɔɔlaɣ maɣmaɣ se esobi. Ɛlɛ́, ɛɖʋwa se ɛhaɣ-ɩ ɛjaɖɛ ɖɩnɛ ɖɩtɩŋa payɩ nɛ ɛ-sɩm wayɩ lɛ, ɛ-sayɩnaa tɩɣyɩ-ɖɩ. Ŋgʋ́, alɩwaatʋ ńdʋ́ tɩ-taa lɛ, Abraham taawɛnɩ pɩɣa. 
ACT.7.6	Tɔm ndʋ́ Ɛsɔ keheyi-i yɔ, ńdʋ́ lɛ se: ‹Ña-sayɩnaa kɔŋ caɣʋ ɛjaɖɛ naɖɩyɛ taa, papɩsɩɣ-wɛ yomaa nɛ panazɩ-wɛ pɩnzɩ nasɩnaza. 
ACT.7.7	Ɛlɛ́, mɔnkɔŋ hɔm mbá papɩsɩɣ ña-sayɩnaa ḿbá yomaa yɔ pa-nɩŋgbaaŋ. Pʋwayɩ lɛ, ña-sayɩnaa ḿbá, pakʋyʋʋ ɛjaɖɛ ńɖɩ́ ɖɩ-taa nɛ papɩsɩ cɩnɛ nɛ poluŋ mɛn-tɛɛ.› 
ACT.7.8	Ɛsɔ kaha Abraham nɔɔ. Pɛlʋʋ sɔnzɩ wɩlɩɣnɩ se ɛha-ɩ-kɛ. Ḿbʋ́ labɩna nɛ ɛlʋlɩ ɛ-pɩyalʋ Izaakɩ lɛ, ɛpɛlɩ-ɩ kɩyakʋ lutozo ñɩŋgʋ wiye, Izaakɩ ñɛpɛlɩ ɛ́lɛ́ pɩyalʋ Yakɔɔbʋ ḿbʋ́ ɖɔɖɔ nɛ Yakɔɔbʋ ñɛpɛlɩ ɛ-pɩyalaa hiu nɛ naalɛ mbá pɛkɛ Izrɛɛlɩ ñɩma cɔzɔnaa yɔ.
ACT.7.9	Cɔzɔnaa ḿbá palabɩnɩ ɛsɩsɛmɩyɛ pa-taa lɛlʋ weyi payaɣ se Yozɛɛfʋ yɔ ɛ-yɔɔ nɛ pɛpɛdɩ-ɩ nɛ nabɛyɛ nɛ paba woni-i Ejiptɩ nɛ papɩsɩ-ɩ yom. Ɛlɛ́, Ɛsɔ taalɔ-ɩ kaʋ. 
ACT.7.10	Ɛlɩzaɣ-ɩ ɛ-kʋñɔmɩŋ tɩŋa taa. Patanɩ-ɩ wiyaʋ sɔsɔ Faraɔɔ ɛsɩndaa lɛ, Ɛsɔ kʋɖʋm ɛnʋ eyele nɛ ɛ́lɛ́ laŋɩyɛ hɛɛnɩ ɛ-lɔŋsɩnɖɛ. Peeɖe ɛ́lɛ́ cɛlɩ-ɩ kewiyaɣ se ɛcɔnɩ Ejiptɩ ɛjaɖɛ yɔɔ nɛ pɩkpɛndɩnɩ ɛ-ɖɩɣa tɩŋa. 
ACT.7.11	Alɩwaatʋ ńdʋ́ tɩ-taa ñɔɔsɩ nasɩyɩ lɩ Ejiptɩ nɛ Kanaanɩ pa-ajɛya hɔɔlɩŋ tɩŋa. Sɩlɩwa lɛ, ɖɔ-cɔzɔnaa wɛɛ kʋñɔŋ sɔsɔʋ nakʋyʋ taa nɛ paanaɣ pʋyʋ se pɔtɔɔ. 
ACT.7.12	Pɩkɛdaa lɛ, pa-caa Yakɔɔbʋ nɩɩ se tɔɔnaɣ wɛ Ejiptɩ. Pʋ-yɔɔ ɛkʋsɩ-wɛ nɛ etiyi-wɛ. 
ACT.7.13	Etiyi-wɛ nabʋlɛ ɖeɖe lɛ, Yozɛɛfʋ yele se ɛ-ɖalaa ɛsɩm-ɩ. Peeɖe wiyaʋ sɔsɔ Faraɔɔ ɛnʋ, ɛtɩlɩ Yozɛɛfʋ ñɩma. 
ACT.7.14	Ḿbʋ́ hanɩ Yozɛɛfʋ waɖɛ nɛ etiyi se powolo pɔkɔnɩ ɛ-caa Yakɔɔbʋ nɛ ɛ-hɔʋ taa ñɩma tɩŋa. Paakpɛndɩ ɛyáa nɩɩnʋwa nɛ nɩɩlɛ nɛ kagbaanzɩ. 
ACT.7.15	Pʋ-yɔɔ Yakɔɔbʋ woba Ejiptɩ ɛcaɣ nɛ pʋkɔɔ pɩsɩɩnɩ ɛ-sɩm. Peeɖe ɖɔɖɔ ɖɔ-cɔzɔnaa sɩba. 
ACT.7.16	Pasɩba lɛ, pepim-wɛ. Pʋwayɩ pakʋyaɣ peeɖe lɛ, pokuli pɔ-mɔɔ nɛ powoni Siicem nɛ pepi pɩlaʋ ŋgʋ́ Abraham kayabɩ Aamɔɔrɩ pɩyalaa cɔlɔ yɔ kɩ-taa.
ACT.7.17	Tɔm ndʋ́ Ɛsɔ kaɖʋwa nɛ eheyi Abraham yɔ, tɩ-alɩwaatʋ wɩzaa. Ɖa-ñɩma mbá paawɛ Ejiptɩ yɔ, pɛtɛzɩɣ ɖɔʋ kʋɖɔʋ. 
ACT.7.18	Tɩ-taa ɖɔɖɔ awiya sakɩyɛ kɔtɔɔ kewiyaɣ nɛ pɩɖɛɛ. Pʋwayɩ lɛ, wiyaʋ sɔsɔ lɛlʋ ñakpa kpelaɣ yɔɔ Ejiptɩ. Ɛlɛ́, ɛtaatɩlɩ Yozɛɛfʋ. 
ACT.7.19	Ɛnʋ kɛcɛtɩnɩ ɖɛ-tɛ ñɩma nɛ ɛnazɩ ɖɔ-cɔzɔnaa nɛ halɩ ɛcɛyɩ-wɛ se pɔlɔ pe-piya cikpesi nɛ sɩsɩ. 
ACT.7.20	Alɩwaatʋ ńdʋ́ tɩ-taa ɖɔɖɔ palʋlɩ pɩɣa ŋgá payaɣ se Mooyiizi yɔ, kaaɖe Ɛsɔ ɛsɩndaa pɩŋŋ. Ka-ñɩma kɔɖɔkɩ-kɛ fenasɩ naadozo nɛ pʋcɔ pɔlɔ-kɛ. 
ACT.7.21	Pɔlɔ-kɛ lɛ, wiyaʋ sɔsɔ pɛlɛ hii-kɛ nɛ ɛɖɔkɩ-kɛ ɛzɩ ɛ-maɣmaɣ ɛ-pɩyalʋ yɔ. 
ACT.7.22	Ḿbʋ́ hanɩ Mooyiizi waɖɛ nɛ ɛkpɛlɩkɩ mbʋ́ Ejiptɩ ñɩma sɩma yɔ pɩtɩŋa payɩ nɛ ɛyɔɔdʋʋ tɔm nɛ ɛlakɩ tʋma nɛ abalɩtʋ.
ACT.7.23	Ɛkɔm ɛwɛnɩ pɩnzɩ nɩɩnaza lɛ, ɛɖʋ ɛ-taa se ewoki ɛna ɛ-tɛ Izrɛɛlɩ ñɩma. 
ACT.7.24	Ewokaɣ lɛ, ɛna Ejiptɩ tʋ nɔɔyʋ makaɣ Izrɛɛlɩ tʋ nɔɔyʋ. Peeɖe ɛtɩnɩ weyi pamakaɣ-ɩ yɔ ɛ-yɔɔ nɛ ɛma Ejiptɩ tʋ nɛ ɛ́lɛ́ sɩ. 
ACT.7.25	Mooyiizi kɛwɛ yem se ɛ-tɛ Izrɛɛlɩ ñɩma ɖiɣzinaa se ɛ-yɔɔ pɩtɩŋɩɣna nɛ Ɛsɔ lɩzɩ-wɛ yomiye taa. Naze lɛ, paba tanɩɩ pɩ-taa ḿbʋ́. 
ACT.7.26	Kifema lɛ, Mooyiizi tasɩ katʋʋ Izrɛɛlɩ ñɩma naalɛ nabɛyɛ, poyowaɣ. Peeɖe ewobi se eloluu-wɛ, ɛlɛ́ ɛpɔzɩ-wɛ se: ‹Man-taabalaa! Ɩkɛ ɛyáa kʋɖʋmaa lɛ, ɛbɛ laba nɛ ɩmakɩ ɖama ḿbʋ́?› 
ACT.7.27	Ɛlɛ́, weyi ɛnazaɣ lɛlʋ yɔ, ɛpɩsɩ etuzi Mooyiizi nɛ ɛpɔzɩ-ɩ se: ‹Asɩ-ŋ wiyaʋ se ŋhʋʋ ɖɔ-tɔm? 
ACT.7.28	Ŋcaɣ se ŋkʋ-m ɛzɩ ɖeɖe ŋkʋʋ Ejiptɩ tʋ yɔ yaa we?› 
ACT.7.29	Ɛyɔɔdɩ ḿbʋ́ lɛ, Mooyiizi se nɛ ewolo ɛcaɣ Maadiyaɣ ɛjaɖɛ taa. Peeɖe ɛkɔm ɛwɛnɩ abalɩbiya naalɛ.
ACT.7.30	Ɛcaɣ peeɖe pɩnzɩ nɩɩnaza lɛ, nakʋyʋ wiye ewolo lakʋ taa Sinayii pʋʋ cɔlɔ nɛ Ɛsɔ tiyiyu nɔɔyʋ lɩzɩ ɛ-tɩ nɛ hɔɖaɣ miŋ taa nɛ ɛwɩlɩ-ɩ. 
ACT.7.31	Ɛna ḿbʋ́ lɛ, pɩlabɩ-ɩ piti. Ɛlɛ́, etuzi ɛ-tɩ pʋ-cɔlɔ se ɛcɔna. Peeɖe ɛnɩɣ Kɩpaɣlʋ yɔɔdʋʋnɩ-ɩ se: 
ACT.7.32	‹Ma lɛ ñɔ-cɔzɔnaa Ɛsɔ. Ma lɛ Abraham nɛ Izaakɩ nɛ Yakɔɔbʋ pɛ-Ɛsɔ.› Mooyiizi nɩ ḿbʋ́ lɛ, sɔɔndʋ kpa-ɩ pɩŋŋ nɛ eseliɣ, halɩ ɛtacazɩ cɔnaʋ. 
ACT.7.33	Ɛlɛ́, Kɩpaɣlʋ heyi-i se: ‹Đenɖe ŋsɩŋ ḿbʋ́ yɔ, pɩkɛ tɛtʋ kaɖɛ ñɩndʋ. Hɔzɩ ña-naataŋgbala. 
ACT.7.34	Mana mɛ-ɛyáa mbá pɛwɛ Ejiptɩ yɔ pa-kʋñɔŋ nɛ manɩɩ pa-atɩma nɛ mentii se moholi-wɛ. Pʋ-yɔɔ lɛ, kɔɔ mentiyi-ŋ Ejiptɩ peeɖe.›
ACT.7.35	Ḿbʋ́ Ɛsɔ tiyi Mooyiizi. Ŋgʋ́, Izrɛɛlɩ ñɩma kekizi-i nɛ pɔpɔzɩ-ɩ se: ‹Asɩ-ŋ wiyaʋ se ŋhʋʋ ɖɔ-tɔm?› Ɛlɛ́, Ɛsɔ tiyi-i se ewolo ɛkɛ pe-wiyaʋ nɛ ɛlɩzɩ-wɛ yomiye taa. Ɛsɔ tiyiyu weyi ɛɛlɩzɩ ɛ-tɩ nɛ hɔɖaɣ miŋ taa nɛ ɛwɩlɩ-ɩ yɔ, e-ɖoŋ yɔɔ ɛtɩŋnaa. 
ACT.7.36	Mooyiizi ɛnʋ ɛlabɩnɩ Ɛsɔ hama lakasɩ nɛ ɛwɩlɩ kawɩlɩsɩ Ejiptɩ ɛjaɖɛ taa nɛ ɛlɩzɩ Izrɛɛlɩ ñɩma yomiye taa. Ɛɛlabɩ-sɩ Teŋgu Kɩsɛmʋʋ nɛ lakʋ pa-taa pɩnzɩ nɩɩnaza nzɩ́ pɔɖɔma yɔ. 
ACT.7.37	Ɛnʋ ɖɔɖɔ heyini Izrɛɛlɩ ñɩma se: ‹Ɛsɔ kɔŋ-mɩ tiyinaʋ náyʋ nɔɔyʋ ɛzɩ ma yɔ, ɛkɛɣ mɩ-ñɩma taa nɔɔyʋ.› 
ACT.7.38	Ɛnʋ kɛwɛnɩ Izrɛɛlɩ ñɩma mbá paakpeɣli lakʋ taa yɔ pɔ-cɔlɔ: ɛ nɛ ɖɔ-cɔzɔnaa nɛ Ɛsɔ tiyiyu weyi ɛyɔɔdaɣnɩ-ɩ nɛ Sinayii pʋʋ yɔɔ yɔ paawɛna. Ɛnʋ mʋnɩ wezuu tɔm nɛ ɛcɛlɩ-ɖʋ.
ACT.7.39	Ɛlɛ́, ɖɔ-cɔzɔnaa taacaɣ se pañam-ɩ. Pekizaɣ ɛ-tɔm nɛ pañɩnɩɣ se papɩsɩ Ejiptɩ ɛjaɖɛ taa. 
ACT.7.40	Pʋ-yɔɔ peheyi Aarɔɔnɩ se: ‹Ma-ɖʋ sɩʋ kpelisi nɛ sɩɖɛɛ-ɖʋ nɔɔ. Mbʋ́ pʋyɔɔ yɔ, ɖɩtana mbʋ́ pɩtɛmnɩ ɖo-Mooyiizi weyi ɛlɩzɩ-ɖʋ Ejiptɩ ɛjaɖɛ taa yɔ.› 
ACT.7.41	Peeɖe pama neɣye nɛ palaa ɖɩ-yɔɔ nɛ pa-taa hʋlʋmɩnɩ mbʋ́ pa-maɣmaɣ pamanɩ pe-nesi yɔ. 
ACT.7.42	Ɛlɛ́, Ɛsɔ ha-wɛ siɣ́ye. Eyebi-wɛ nɛ poluŋuu wɩsɩ nɛ fenaɣ nɛ tɩɩnzɩ pɛ-tɛɛ ɛzɩ náyaa maʋ pa-takayɩsɩ taa yɔ. Pamawa se:
ACT.7.42	‹Izrɛɛlɩ ñɩma mɩ!
ACT.7.42	Ma ɩla
ACT.7.42	kpɩna nɛ kɩlaŋ lɛɛŋ ḿbʋ́,
ACT.7.42	lakʋ taa pɩnzɩ nɩɩnaza yaa we?
ACT.7.43	Pɩtɛkɛ ma. Ɛlɛ́, ɩsɩɣlɩ ɛgɔlɩmɩyɛ Moolɔkɩ sɩʋ kɩɖanɖʋʋ.
ACT.7.43	Ɩsɩɣlɩ ɛgɔlɩmɩyɛ Refaɣ sɩʋ kpelaɣ.
ACT.7.43	Sɩʋ kpelisi ńzɩ́ ɩɩlaba
ACT.7.43	nɛ iluŋuu sɩ-tɛɛ!
ACT.7.43	Pʋ-yɔɔ mɛnkɛzɩɣ-mɩ tɛtʋ,
ACT.7.43	nɛ ɖooo Babilooni ɛjaɖɛ wayɩ!› »
ACT.7.44	Etiyɛɛnɩ tasɩ yɔɔdʋʋ ɖɔɖɔ se: «Đɔ-cɔzɔnaa kesiɣ kɩɖanɖʋʋ lakʋ taa nɛ kɩwɩlɩɣ se pa nɛ Ɛsɔ pɛwɛna. Pesiɣ-kʋ ɛzɩ ɛ́lɛ́ keheyuu Mooyiizi yɔ: eeheyi-i se esiɣ-kʋ ɛzɩ ŋgʋ́ ɛwɩlɩ-ɩ yɔ. 
ACT.7.45	Đɔ-cɔzɔnaa ḿbá, paayebi kɩɖanɖʋʋ ŋ́gʋ́ nɛ pa-wayɩ ñɩma. Paakpɛndɩnɩ-kʋ alɩwaatʋ ndʋ́ Yozuwee ketaɣ-wɛ nɛ pɛlɛɣ ɛjaɖɛ nɖɩ́ ɖɩwɛ pɛ-ɛsɩndaa nɛ Ɛsɔ ɖɔɔnɩ ɖɩ-taa ñɩma yɔ. Kʋwɛ ḿbʋ́ nɛ pɩtalɩ wiyaʋ sɔsɔ Daaviidi alɩwaatʋ. 
ACT.7.46	Yakɔɔbʋ Ɛsɔ kalabɩ-ɩ lootiye nɛ etendi-i se ɛ́lɛ́ ɛha-ɩ waɖɛ nɛ ɛma-ɩ ɖɩɣa. 
ACT.7.47	Ɛlɛ́, ɛ-pɩyalʋ Salomɔɔ manɩ Ɛsɔ ɖɩɣa.
ACT.7.48	Ŋgʋ́, Ɛsɔ Caabiyuu ɛɛsʋʋ kuduyiŋ weyi ɛyáa manɩ pa-maɣmaɣ pe-nesi yɔ ɩ-tɛɛ. Pʋwɛ ɛzɩ tɔm ndʋ́ náyʋ kɔyɔɔdaa yɔ. Ńdʋ́ lɛ se:
ACT.7.49	‹Kɩpaɣlʋ yɔɔdaa se ɛsɔdaa lɛ men-kewiyaɣ kpelaɣ nɛ
ACT.7.49	tɛtʋ lɛ kpeɖe nɖɩ́ mantɩnɩɣ ma-naŋgbanzɩ ɖɩ-yɔɔ yɔ.
ACT.7.49	Đɩɣa ŋgá ɖɔɖɔ ɩmaɣ-m yɔ?
ACT.7.49	Le manpɩzɩɣ mancaɣ nɛ mɛhɛzɩ?
ACT.7.50	Pɩtɛkɛ ma-maɣmaɣ malabɩnɩ pɩtɩŋa payɩ yaa we?› »
ACT.7.51	Etiyɛɛnɩ tɛm yɔɔdʋʋ ḿbʋ́ lɛ, ɛtɔ se: «Laŋkpɩzɩyɛ tɩnaa mbá mɩ mɩ-laŋa nɛ mɩ-nɩŋgbaaŋ pɛwɛ ɖoŋ yɔ! Ɩwɛɛ ikiziɣ Fezuu Kiɖeɖeu tɔm ɛzɩ mɩ-cɔzɔnaa yɔ! 
ACT.7.52	Náyʋ weyi ɛ-wayɩ mɩ-cɔzɔnaa keyebi wɛʋ kaŋ kaŋ? Halɩ pakʋ mbá patɩŋa payɩ paayɔɔdaa se pɔkɔŋ lʋlʋʋ Weyi Ɛtʋʋzaa yɔ. Lɛɛlɛɛyɔ, ɛnʋ ɩɖʋzɩ koyindinaa nesi taa nɛ pakʋ-ɩ. 
ACT.7.53	Mbá mɩ Ɛsɔ tɩŋnɩ e-tiyiyaa yɔɔ nɛ ɛcɛlɩ-mɩ ɛ-paɣtʋ yɔ, ɩtɔɖɔ tɩ-yɔɔ!»
ACT.7.54	Mbá patɩŋa paawɛ tɔm ɖɩhʋyɛ peeɖe yɔ, panɩ Etiyɛɛnɩ tɔm ńdʋ́ ḿbʋ́ lɛ, pa-pana kpa pɩŋŋ nɛ pɔtɔkɩ po-ndoma yem. 
ACT.7.55	Ɛlɛ́, Fezuu Kiɖeɖeu kɛwɛ Etiyɛɛnɩ yɔɔ. Pɔtɔkaɣ po-ndoma ḿbʋ́ lɛ, ɛcɔnɩ ɛsɔdaa nɛ ɛna Ɛsɔ e-koboyaɣ taa, Yesu ñasɩŋ ɛ-cɔlɔ lone kɩbanɖɛ taa. 
ACT.7.56	Peeɖe eheyi-wɛ se: «Iwelesi nɛ ɩnɩɩ: ɛsɔdaa tʋlaa nɛ manaɣ Ɛyʋ Pɩyalʋ sɩŋ Ɛsɔ cɔlɔ lone kɩbanɖɛ taa.»
ACT.7.57	Ɛyɔɔdɩ ḿbʋ́ lɛ, papazɩ kou nɛ paɖɩɣ pa-nɩŋgbaaŋ! Peeɖe pakʋyɩ patɩŋa pekpibi-i 
ACT.7.58	nɛ pɔhɔm-ɩ nɛ palɩnɩ tɛtʋ wayɩ nɛ payakɩ-ɩ pɛɛ se ɛsɩ. Aseɣɖe tɩnaa kɔhɔzɩ po-tokonaa nɛ pasɩɩ evebu weyi payaɣ se Sɔɔlɩ yɔ ɛ-cɔlɔ se ɛcɔnɩ tɩ-yɔɔ. 
ACT.7.59	Payakaɣ-ɩ pɛɛ ḿbʋ́ lɛ, etendi Kɩpaɣlʋ se: «Kɩpaɣlʋ Yesu! Mʋ man-kalɩzaɣ!» 
ACT.7.60	Peeɖe eluŋ ɛ-nɩmbɔla yɔɔ nɛ ɛma kubuka ɖoŋ se: «Kɩpaɣlʋ! Taakpaɣ pa-kɩwɛɛkɩm nɛ ŋlabɩnɩ tʋmɩyɛ!» Ɛtɛm yɔɔdʋʋ ḿbʋ́ lɛ, ɛhɛɛ.
ACT.8.1	Ɛlɛ́, Etiyɛɛnɩ sɩm ḿbʋ́, pɩkɛdɩnɩ Sɔɔlɩ.
ACT.8.1	Puwiye ńɖɩ́, Yeruusalɛm Krɩstʋ ŋgbɛyɛ sʋ kʋñɔŋ sɔsɔʋ taa. Lidaʋ tayaa tɩŋa se nɛ pɛɖɛɛnɩ Yudee nɛ Samarɩɩ ageeta taa. Yesu tiyiyaa ɖeke pɩɩkazaa. 
ACT.8.2	Lidaʋ tayaa kpaɣ Etiyɛɛnɩ powona pebi nɛ pewii-i sakɩyɛ. 
ACT.8.3	Sɔɔlɩ ñakaɣ pana se eɖezi Krɩstʋ ŋgbɛyɛ: ɛsʋwaɣ ɖɩsɩ taa nɛ ɛkpaɣ halaa nɛ abalaa nɛ ɛɖʋʋ-wɛ salaka.
ACT.8.4	Mbá paamɩzɩ ɖama yɔ, pɔcɔwaɣ ɛjaɖɛ taa nɛ posusuu Laŋhɛzɩyɛ Tɔm. 
ACT.8.5	Filiipu ñaawobi Samaarɩɩ tɛtʋ sɔsɔtʋ taa nɛ eheyiɣ ɛyáa Weyi Ɛsɔ Lɩzaa Yɔ ɛ-tɔm. 
ACT.8.6	Ɛyɔɔdaɣ ḿbʋ́ lɛ, ɛlakɩ hama lakasɩ nɛ ɛyáa samaɣ tɩŋa payɩ naɣ-sɩ nɛ pewelesiɣni-i siŋŋ. 
ACT.8.7	Mbʋ́ pʋyɔɔ yɔ, aleewaa makaɣ kubusi ɖoŋ nɛ peseɣ kʋdɔndɩnaa sakɩyɛ wayɩ nɛ kalɩkalasɩ sakɩyɛ nɛ taladɩnaa sakɩyɛ pɔ-yɔɔ cɛkɩ. 
ACT.8.8	Pʋ-yɔɔ tɛtʋ ńdʋ́ tɩ-taa ñɩma laŋa hʋlʋmaa siŋŋ.
ACT.8.9	Abalʋ nɔɔyʋ kɛwɛ tɛtʋ ńdʋ́ tɩ-taa ɖooo lɔŋ, payaɣ-ɩ se Siimɔɔ. Ɛlakaɣ hama lakasɩ nɛ pɩɖɩɣzɩɣ Samaarɩɩ ñɩma nɛ ɛmaɣzɩɣ se ɛkɛ sɔsɔ nɔɔyʋ siŋŋ. 
ACT.8.10	Ɛyáa tɩŋa payɩ, kpaɣ piya nɛ puwolo pɩsɩɩnɩ sɔsaa, pewelesaɣnɩ-ɩ nɛ pɔtɔŋ se: «Ɛnɛ lɛ Ɛsɔ ɖoŋ weyi payaɣ se: ‹Đoŋ sɔsɔŋ› yɔ.» 
ACT.8.11	Pʋ-yɔɔ pɛtɛzaɣ-ɩ welesinaʋ, mbʋ́ pʋyɔɔ yɔ, ɛwɛɛ ɛlakɩ hama lakasɩ nɛ pɩɖɩɣzɩɣ-wɛ nɛ sɩ. 
ACT.8.12	Ɛlɛ́, Filiipu kɔm esusi Ɛsɔ Kewiyaɣ nɛ Yesu Krɩstʋ pa-Laŋhɛzɩyɛ tɔm lɛ, halaa nɛ abalaa petisi-tʋ nɛ palabɩ-wɛ lɩm sɔʋ sɔnzɩ. 
ACT.8.13	Halɩ Siimɔɔ maɣmaɣ ñetisi nɛ palabɩ-ɩ-sɩ ɖɔɖɔ. Ɛɛwɛɛ ɛtɩŋɩɣ Filiipu nɛ pɩlakɩ-ɩ piti nɛ hama lakasɩ sɔsɔsɩ nzɩ́ ɛ́lɛ́ lakaɣnɩ Ɛsɔ ɖoŋ yɔ nɛ kawɩlɩsɩ nzɩ́ ɛwɩlaɣnɩ ɖoŋ ɛnʋ nɛ ɛnaɣ yɔ.
ACT.8.14	Yesu tiyiyaa mbá paawɛ Yeruusalɛm yɔ, panɩwa se Samaarɩɩ ñɩma tisi Ɛsɔtɔm lɛ, pakʋsɩ Pɩyɛ nɛ Yohanɛɛsɩ nɛ petiyi-wɛ pɔ-cɔlɔ. 
ACT.8.15	Paba talaa lɛ, petendi Ɛsɔ Samaarɩɩ ñɩma ḿbá pɔ-yɔɔ se ɛha-wɛ e-Fezuu Kiɖeɖeu. 
ACT.8.16	Mbʋ́ pʋyɔɔ yɔ, Fezuu Kiɖeɖeu tetibidi pa-taa nɔɔyʋ yɔɔ. Ɛlɛ́, lɩm sɔʋ sɔnzɩ ɖeke paalabɩ-wɛ Kɩpaɣlʋ Yesu hɩɖɛ taa. 
ACT.8.17	Peeɖe Pɩyɛ nɛ Yohanɛɛsɩ patɩnɩ pɔ-yɔɔ nesi nɛ petendi Ɛsɔ nɛ ɛ́lɛ́ ha-wɛ e-Fezuu Kiɖeɖeu.
ACT.8.18	Patɩnɩ ɛyáa yɔɔ nesi nɛ Ɛsɔ ha-wɛ e-Fezuu Kiɖeɖeu ḿbʋ́ lɛ, Siimɔɔ na. Peeɖe ɛlɩzɩ liidiye se ɛcɛlɩɣ Pɩyɛ nɛ Yohanɛɛsɩ 
ACT.8.19	nɛ etendi-wɛ se: «Ɩha-m ɖoŋ ɛnʋ ɖɔɖɔ nɛ yee mantɩnɩ nɔɔyʋ yɔɔ nesi lɛ, Ɛsɔ ha-ɩ e-Fezuu Kiɖeɖeu.» 
ACT.8.20	Ɛlɛ́, Pɩyɛ pɩsɩnɩ-ɩ se: «Ña nɛ ñe-liidiye ɩla asayʋʋ! Mbʋ́ pʋyɔɔ yɔ, ŋmaɣzɩɣ se papɩzɩɣ paya Ɛsɔ kʋjɔʋ nɛ liidiye. 
ACT.8.21	Ŋfɛyɩnɩ natʋyʋ yaa waɖɛ naɖɩyɛ tɔm tʋnɛ tɩ-taa, ŋtatʋʋzɩ Ɛsɔ ɛsɩndaa. 
ACT.8.22	Pʋ-yɔɔ lɛ, yele ña-lɩmaɣza kɩdɛkɛdɛɛ nɛ ŋtendi Kɩpaɣlʋ nɛ pʋwɛɛ yɔ, eekpeɣ-ŋ ña-lɩmaɣza ana. 
ACT.8.23	Mbʋ́ pʋyɔɔ yɔ, manawa se kañatʋ kadadaɣyaɣ suni ña-taa ɖo nɛ kɩwɛɛkɩm pɩsɩ-ŋ pu-yom.» 
ACT.8.24	Peeɖe Siimɔɔ heyi Pɩyɛ nɛ Yohanɛɛsɩ se: «Mɩ-maɣmaɣ itendi Kɩpaɣlʋ mɔ-yɔɔ nɛ ndʋ́ ɩyɔɔdaa yɔ, tɩ-taa natʋyʋ ɛtaatalɩ-m.»
ACT.8.25	Pɛtɛma lɛ, palɩzɩ Kɩpaɣlʋ aseɣɖe nɛ posusi ɛ-tɔm nɛ pakʋyɩ pɔɖɔŋnɩ susuu Laŋhɛzɩyɛ Tɔm Samaarɩɩ tɛtʋ cikpetu sakɩyɛ taa nɛ papɩsɩ Yeruusalɛm.
ACT.8.26	Nakʋyʋ wiye Ɛsɔ tiyiyu nɔɔyʋ heyi Filiipu se: «Kʋyɩ ŋkpaɣ hadɛ kiŋ habɩyɛ nɖɩ́ ɖɩlɩɣnɩ Yeruusalɛm nɛ ɖitiki Gaazaa yɔ.» Habɩyɛ ńɖɩ́, nɔɔyʋ fɛyɩ ɖɩ-yɔɔ. 
ACT.8.27	Peeɖe ɛ́lɛ́ tɩkʋyaa ɛkpaɣ nʋmɔʋ. Ɛɖɛɣaɣ lɛ, ɛkatɩ Etiyoopii abalʋ nɔɔyʋ, ɛkɛ eleɣye. Ɛnʋ lɛ karɩka sɔsɔɔ ŋgá kɔcɔŋnɩ Etiyoopii abiɖe Kandaasɩ ñɩm yɔɔ yɔ. Eewobi Yeruusalɛm se eluŋ Ɛsɔ tɛɛ 
ACT.8.28	nɛ ɛpɩsɩɣ kpem. Ɛɛcaɣ lɔɔɖɩyɛ nɖɩ́ kpaŋnaŋ hɔŋ yɔ ɖɩ-taa nɛ ɛkalɩɣ náyʋ Ezaayii takayaɣ taa. 
ACT.8.29	Peeɖe Fezuu Kiɖeɖeu heyi Filiipu se: «Tuzi ña-tɩ nɛ ŋñɔtɩnɩ abalʋ ɛnʋ.» 
ACT.8.30	Ɛ́lɛ́ ñese ɛñɔtɩnɩ-ɩ nɛ ɛnɩɣ ɛkalɩɣ náyʋ Ezaayii takayaɣ taa. Peeɖe ɛpɔzɩ-ɩ se: «Ŋnɩɣ ndʋ́ ŋkalɩɣ yɔ tɩ-tɔbʋʋ naa we?» 
ACT.8.31	Ɛ́lɛ́ cosi-i se: «Yee nɔɔyʋ ɛtalɩzɩ-m tɩ-tɔbʋʋ lɛ, malakɩ ɛzɩma nɛ manɩɩ?» Peeɖe ɛya Filiipu nɛ ɛ́lɛ́ kpa ɛcaɣ ɛ-cɔlɔ lɔɔɖɩyɛ taa nɛ pɛɖɛɣ. 
ACT.8.32	Tɔm ndʋ́ Etiyoopii tʋ ɛnʋ ɛkalaɣ náyʋ Ezaayii takayaɣ taa yɔ, ńdʋ́ lɛ se:
ACT.8.32	«Pakpa-ɩ nɛ powoni-i ɛzɩ alikizaŋnaa kpaʋ heu se
ACT.8.32	powokini kʋʋ yɔ.
ACT.8.32	Ɛwɛ ɖɔɖɔ ɛzɩ heɣa ŋgá kaawiliɣ
ACT.8.32	alɩwaatʋ ndʋ́ pɛsɛtɩɣ kɛ-kpɛm yɔ.
ACT.8.32	Etokuli ɛ-nɔɔ.
ACT.8.33	Pɛpɛŋ-ɩ tɛtɛ nɛ pakʋ ɛ-tɔm.
ACT.8.33	Atɩɩcazɩɣ ɛ-sayɩnaa tɔm yɔɔdʋʋ?
ACT.8.33	Nɔɔyʋ ɛɛyɔɔdʋʋ.
ACT.8.33	Mbʋ́ pʋyɔɔ yɔ, palɩzɩ e-wezuu kedeŋa yɔɔ.»
ACT.8.34	Etiyoopii tʋ ɛnʋ ɛtɛm kalʋʋ lɛ, ɛpɔzɩ Filiipu se: «Mentendi-ŋ, heyi-m weyi ɛ-tɔm náyʋ yɔɔdʋʋ ḿbʋ́ yɔ. Ɛ-maɣmaɣ ɛ-tɔm naa nɔɔyʋ ñɩndʋ ɛyɔɔdʋʋ?»
ACT.8.35	Peeɖe Filiipu tɩŋnɩ tɔm ndʋ́ ɛkalaɣ yɔ tɩ-yɔɔ nɛ esusi-i Yesu Laŋhɛzɩyɛ Tɔm. 
ACT.8.36	Pɔɖɔŋaɣ ḿbʋ́ lɛ, patalɩ ɖoli nɔɔyʋ nɛ pamaɣnɩ lɩm nɛ kaɖɩka ŋ́gá kɔpɔzɩ-ɩ se: «Lɩm yɔ! Ɛbɛ ɖɩkɩ-m nʋmɔʋ se pataalabɩ-m lɩm sɔʋ sɔnzɩ?» [ 
ACT.8.37	Filiipu cosi-i se: «Yee ŋtisi tɔm ńdʋ́ nɛ ña-laŋɩyɛ tɩŋa pilim yɔ, papɩzɩɣ palabɩ-ŋ-sɩ.» Ɛlɛ́, abalʋ ɛnʋ ecosi-i se: «Mentisaa se Yesu Krɩstʋ lɛ Ɛsɔ Pɩyalʋ.»]
ACT.8.38	Kpaagbaa ḿbʋ́ lɛ, ɛha nɔɔ se pasɩzɩ lɔɔɖɩyɛ. Peeɖe pa-naalɛ petibi lɩm taa nɛ Filiipu labɩ-ɩ lɩm sɔʋ sɔnzɩ. 
ACT.8.39	Palɩnɩ lɩm taa lɛ, Kɩpaɣlʋ Fezuu kpaɣ Filiipu yem nɛ kaɖɩka ŋ́gá katatasɩ-ɩ naʋ. Ɛlɛ́, kɛtɛzɩ ɖɛʋ nɛ laŋhʋlʋmɩyɛ 
ACT.8.40	nɛ Filiipu ñatɩnaʋ ɛ-tɩ yem Azɔɔtɩ tɛtʋ taa. Peeɖe ɛpazɩ susuu Laŋhɛzɩyɛ Tɔm nɛ pɩkpɛndɩnɩ tɛtʋ ndʋ́ tɩtɩŋa payɩ ɛtɩŋaɣnɩ tɩ-taa yɔ tɩ-taa nɛ ɛkɔɔ ɛtalɩ Sezaaree.
ACT.9.1	Sɔɔlɩ ñataanaɣ Kɩpaɣlʋ wayɩ tɩŋɩyaa nɛ ɛsɩyɛ nɛ ɛcaɣ se ɛkʋ-wɛ. Pʋ-yɔɔ ewobi cɔjɔnaa ñʋʋdʋ cɔlɔ 
ACT.9.2	se ɛ́lɛ́ ɛha-ɩ takayaɣ ŋgá kahaɣ-ɩ waɖɛ se ewolo Damaasɩ Yuda ñɩma Ɛsɔ ɖɩsɛyɛ ndɩ ndɩ taa nɛ yee ɛna halaa yaa abalaa nabɛyɛ patɩŋɩɣ Kɩpaɣlʋ nʋmɔʋ yɔ, ɛkpa-wɛ ɛhɔkɩ-wɛ nɛ ewoni Yeruusalɛm.
ACT.9.3	Ɛkpaɣ nʋmɔʋ nɛ ɛñɔtɩnɩ Damaasɩ lɛ, ñalɩmɩyɛ naɖɩyɛ tɩlɩʋnɩ ɛsɔdaa yem nɛ ɖitii ɛ-yɔɔ. 
ACT.9.4	Peeɖe etibi ɛfalɩ tataa nɛ ɛnɩɣ pʋyɔɔdʋʋnɩ-ɩ se: «Sɔɔlɩ! Sɔɔlɩ! Pɩlabɩ ɛzɩma nɛ ŋwɛɛ ma-wayɩ kaŋ kaŋ ḿbʋ́?» 
ACT.9.5	Ɛlɛ́, Sɔɔlɩ pɔzɩ se: «Kɩpaɣlʋ! Ña anɩ?» Pucosi-i se: «Ma Yesu weyi ŋwɛ ɛ-wayɩ kaŋ kaŋ yɔ. 
ACT.9.6	Kʋyɩ ŋwolo tɛtʋ taa nɛ peheyi-ŋ mbʋ́ pʋwɛɛ se ŋla yɔ.»
ACT.9.7	Mbá ɛ nɛ wɛ pɔɖɔŋaɣ yɔ, pasɩŋ pe-ɖeɖe yem, paanaɣ pɔyɔɔdɩ se we: panɩɣ pʋyɔɔdʋʋ, ɛlɛ́, paanaɣ weyi ɛyɔɔdʋʋ yɔ. 
ACT.9.8	Sɔɔlɩ kʋyɩ tataa peeɖe nɛ ɛcɔŋna lɛ, ɛɛnaɣ. Peeɖe pɔ́ɖɔ́kɩ e-nesi taa nɛ pɔhɔm-ɩ nɛ powoni Damaasɩ. 
ACT.9.9	Ɛlabɩ kɩyakɩŋ naadozo, ɛtana, ɛtɔtɔɔ, ɛtɔñɔɔ.
ACT.9.10	Krɩstʋ wayɩ tɩŋɩyʋ nɔɔyʋ kɛwɛ Damaasɩ peeɖe, payaɣ-ɩ se Anaanɩyaasɩ. Pɩkɛdaa lɛ, Kɩpaɣlʋ lɩzɩ ɛ-tɩ nɛ ɛwɩlɩ-ɩ ɖoziye taa nɛ ɛ́yáa-ɩ se: «Anaanɩyaasɩ!» Ɛlɛ́, ɛsɛɛ se: «Kɩpaɣlʋ! Ma yɔ.» 
ACT.9.11	Peeɖe Kɩpaɣlʋ heyi-i se: «Kʋyɩ kpaka nɛ ŋkpaɣ nʋmɔʋ ŋgʋ́ payaɣ se Kʋtʋʋzʋʋ yɔ nɛ ŋwolo Yudaasɩ ɖɩɣa taa nɛ ŋpɔzɩ Taarsɩ tʋ weyi payaɣ se Sɔɔlɩ yɔ ɛ-yɔɔ, ɛɖɔŋ sɛʋ Ɛsɔ. 
ACT.9.12	Ɛsɛɣaɣ ḿbʋ́ lɛ, pɩwɩlɩ-ɩ ɖoziye taa abalʋ nɔɔyʋ, payaɣ-ɩ se Anaanɩyaasɩ, ɛsʋwa ɛtɩnɩ ɛ-yɔɔ nesi se ɛ-ɛsɛ ekuli.» 
ACT.9.13	Anaanɩyaasɩ cosi-i se: «Kɩpaɣlʋ! Ɛyáa sakɩyɛ heyi-m abalʋ ɛnʋ ɛ-tɔm nɛ pɛkɛdɩ-m ɛzaɣ́tʋ ndʋ́ ɛlabɩ ña-ñɩma mbá pɛwɛ Yeruusalɛm yɔ. 
ACT.9.14	Ɛkɔm cɩnɛ yɔ, cɔjɔnaa sɔsaa hanɩ-ɩ waɖɛ se ɛkɔɔ ɛkpa mbá patɩŋa payɩ poluŋuu ñɛ-tɛɛ yɔ nɛ ɛhɔkɩ-wɛ.» 
ACT.9.15	Ɛlɛ́, Kɩpaɣlʋ heyi-i se: «Kʋyɩ ŋwolo, mbʋ́ pʋyɔɔ yɔ, malɩzɩnɩ-ɩ se pɩtɩŋnɩ ɛ-yɔɔ nɛ ajɛya lɛɛna taa ñɩma nɛ pa-awiya sɔsɔna nɛ Izrɛɛlɩ ñɩma pasɩm-m. 
ACT.9.16	Ma-maɣmaɣ mɔnkɔŋ-ɩ wɩlʋʋ ɛzɩma mbʋ́ pʋwɛɛ se ɛtɔɔ kʋñɔŋ mɔ-yɔɔ yɔ.»
ACT.9.17	Peeɖe Anaanɩyaasɩ kpaɣ nʋmɔʋ nɛ ɛkɔɔ ɛtalɩ Yudaasɩ tɛ. Ɛsʋ ɖɩɣa lɛ, ɛmaɣnɩ Sɔɔlɩ ɛnʋ nɛ ɛtɩnɩ ɛ-yɔɔ nesi nɛ eheyi-i se: «Man-taabalʋ Sɔɔlɩ! Kɩpaɣlʋ Yesu weyi ɛlɩzɩ ɛ-tɩ nɛ ɛwɩlɩ-ŋ alɩwaatʋ ndʋ́ ŋkɔŋaɣ yɔ, etiyini-m se mɔnkɔɔ mala nɛ ñɛ-ɛsɛ kuli nɛ Fezuu Kiɖeɖeu tii ñɔ-yɔɔ.» 
ACT.9.18	Kpaagbaa ḿbʋ́ lɛ, nabʋyʋ lɩɩnɩ Sɔɔlɩ ɛsɛ taa ɛzɩ kpakpayaɣ pɔɔya yɔ nɛ pʋtɔlɩ. Peeɖe ɛpazɩ naʋ nɛ ɛkʋyɩ nɛ palabɩ-ɩ lɩm sɔʋ sɔnzɩ. 
ACT.9.19	Pʋwayɩ lɛ, ɛtɔɔ tɔɔnaɣ nɛ ɛkpa ɖoŋ.
ACT.9.19	Sɔɔlɩ kacaɣ Krɩstʋ wayɩ tɩŋɩyaa mbá pɛwɛ Damaasɩ yɔ pɔ-cɔlɔ kɩyakɩŋ cabɩ. 
ACT.9.20	Pʋwayɩ ɛtɩpazɩ susuu Yuda ñɩma Ɛsɔ ɖɩsɛyɛ ndɩ ndɩ taa se Yesu lɛ Ɛsɔ Pɩyalʋ. 
ACT.9.21	Pɩɩɖɩɣzɩ mbá patɩŋa panɩ ɛ-tɔm ńdʋ́ yɔ nɛ pɔpɔzʋʋ pa-tɩ se: «Pɩtɛkɛ abalʋ ɛnɛ ɛɛwɛnɩ mbá poluŋuu Yesu tɛɛ yɔ pa-wayɩ kaŋ kaŋ Yeruusalɛm yaa we? Pɩtɛkɛ ɛnʋ kɔmnɩ cɩnɛ faŋŋ se ɛkpa-wɛ nɛ ɛhɔkɩ-wɛ nɛ ewoni cɔjɔnaa sɔsaa cɔlɔ yaa we?»
ACT.9.22	Paa ḿbʋ́ yɔ, Sɔɔlɩ tɛzaɣ kpaʋ ɖoŋ ɛ-tɔm susuu taa: ɛwɩlaɣ Yuda ñɩma mbá paawɛ Damaasɩ yɔ se Yesu lɛ Weyi Ɛsɔ Lɩzaa Yɔ nɛ paba ɛɛtasɩɣ naʋ ndʋ́ paacosi-i yɔ.
ACT.9.23	Pɩlabɩ kɩyakɩŋ cabɩ lɛ, Yuda ñɩma la lɩmaɣza se pakʋ Sɔɔlɩ ɛnʋ. 
ACT.9.24	Peeɖe papazɩ ɖaŋʋʋ tɛtʋ nɔnɔsɩ taa wɩsɩ nɛ ɖoó se ɛlɩɣ lɛ, pakpa-ɩ pakʋ-ɩ. Ŋgʋ́, Sɔɔlɩ ñaatɛm nɩʋ se patam ɛ-yɔɔ nɔɔ. 
ACT.9.25	Pʋ-yɔɔ Krɩstʋ wayɩ tɩŋɩyaa kpaɣ-ɩ nɛ ɖoó nɛ paɖʋ ɖɔkʋ taa nɛ powoni-i petisi tɛtʋ kámaɣ́ koloŋa wayɩ.
ACT.9.26	Petisi Sɔɔlɩ ḿbʋ́ lɛ, ewolo Yeruusalɛm nɛ ɛcaɣ se ɛsɔzɩ Krɩstʋ wayɩ tɩŋɩyaa lɛlaa yɔɔ, ɛlɛ́, paba sɔɔndʋʋ-ɩ patɩŋa. Mbʋ́ pʋyɔɔ yɔ, pataatisi se toovenim ɛnʋ ɖɔɖɔ ɛpɩsɩ Krɩstʋ wayɩ tɩŋɩyʋ. 
ACT.9.27	Peeɖe Barnaabaasɩ kpaɣ-ɩ nɛ ɛ nɛ ɩ powolo Yesu tiyiyaa cɔlɔ nɛ ɛkɛdɩ-wɛ ɛzɩma mbʋ́ Kɩpaɣlʋ kalɩzɩ ɛ-tɩ nɛ ɛwɩlɩ Sɔɔlɩ nʋmɔʋ taa nɛ ɛyɔɔdɩnɩ-ɩ yɔ. Ɛkɛdɩ-wɛ ɖɔɖɔ ɛzɩma mbʋ́ eesusi tɔm nɛ Yesu nɔɔ kaalɛyɩtʋ Damaasɩ yɔ. 
ACT.9.28	Pɩkpaɣnɩ alɩwaatʋ ńdʋ́ lɛ, Sɔɔlɩ wɛɛ pɔ-cɔlɔ nɛ esusuu tɔm nɛ Kɩpaɣlʋ nɔɔ kaalɛyɩtʋ Yeruusalɛm. 
ACT.9.29	Ɛyɔɔdaɣnɩ ɖɔɖɔ Yuda ñɩma mbá pɔyɔɔdʋʋ Grɛɛkɩ yɔ nɛ ɛ nɛ wɛ pɔhɔŋnɩ ɖama tɔm nɛ paba ñɩnɩɣ se pakʋ-ɩ. 
ACT.9.30	Taabalaa lɛlaa nɩ ḿbʋ́ lɛ, pakpaɣ-ɩ nɛ powoni Sezaaree tɛtʋ taa nɛ ɛɖɛɛ Taarsɩ.
ACT.9.31	Krɩstʋ ŋgbɛyɛ taa ñɩma kɛwɛ laŋhɛzɩyɛ taa Yudee nɛ Galilee nɛ Samaarɩɩ pa-ageeta hɔɔlɩŋ tɩŋa taa. Pɛtɛzaɣ pɩʋ nɛ pañaŋ Kɩpaɣlʋ nɛ Fezuu Kiɖeɖeu sɩŋnɩ-wɛ nɛ pɛtɛzɩɣ ɖɔʋ.
ACT.9.32	Alɩwaatʋ ńdʋ́ lɛ, Pɩyɛ cɔwaɣ paa le nɛ esusuu Ɛsɔtɔm. Nakʋyʋ wiye lɛ, ɛkʋyɩ ewolo tɛtʋ ndʋ́ payaɣ se Liidaa yɔ tɩ-taa Ɛsɔ ñɩma cɔlɔ. 
ACT.9.33	Ɛtalaa lɛ, ɛmaɣnɩ abalʋ weyi payaɣ se Enee yɔ, pɩlabɩ pɩnzɩ lutozo yɔ ɛ́lɛ́ wɛʋ ñalʋʋ yɔɔ yɔ, mbʋ́ pʋyɔɔ yɔ, ɛkɛ kalɩkalaɣ. 
ACT.9.34	Ɛlɛ́, eheyi-i se: «Enee! Yesu Krɩstʋ yeki nɛ ña-kʋdɔŋ cɛ, kʋyɩ ŋkpiyi ña-ñalʋʋ.»
ACT.9.34	Kpaagbaa ḿbʋ́ lɛ, Enee kʋyɩ. 
ACT.9.35	Liidaa ñɩma nɛ Sarɔɔ ñɩma ḿbá, patɩŋa pana Enee ḿbʋ́ lɛ, pɛlɛɣzɩ wɛtʋ nɛ papɩsɩ Kɩpaɣlʋ ñɩma.
ACT.9.36	Halʋ nɔɔyʋ kɛwɛ Yopee tɛtʋ taa, payaɣ-ɩ se Tabɩɩta. Pɛɖɛzɩɣ hɩɖɛ ńɖɩ́ nɛ Grɛɛkɩ ñɩma kʋnʋŋ taa se: «Dɔɔrkaasɩ.» Pʋ-tɔbʋʋ se nɛnzɛm. Ɛɛkɛ Krɩstʋ wayɩ tɩŋɩyʋ nɛ ɛlakɩ camɩyɛ pɩtɩɩfɛyɩ nɛ ɛsɩŋnɩ kʋñɔndɩnaa. 
ACT.9.37	Pɩyɛ wɛ Liidaa ḿbʋ́ lɛ, halʋ ɛnʋ ɛhɛnɩ kʋdɔŋ nɛ ɛsɩ. Ɛsɩba lɛ, pɔsɔ-ɩ lɩm nɛ pɔñɔɔzɩ-ɩ nɛ powoni pɛhɛzɩ ɛsɔdaa kuduyuu nakʋyʋ taa. 
ACT.9.38	Liidaa taawɛɛ poliŋ nɛ Yopee. Krɩstʋ wayɩ tɩŋɩyaa nɩwa se Pɩyɛ wɛ peeɖe lɛ, pakʋsɩ pa-taa ɛyáa naalɛ nɛ petiyi-wɛ ɛ-cɔlɔ se peheyi-i se: «Đitendi-ŋ, kɔɔ ɖɛ-tɛ kpɩɩɩ.» 
ACT.9.39	Powobi peheyi-i lɛ, ɛkʋyɩ kpaka nɛ ɛ nɛ wɛ pakpaɣ nʋmɔʋ. Patalaa lɛ, pakpanɩ-ɩ ɛsɔdaa kuduyuu ŋ́gʋ́ kɩ-taa nɛ lelaa tɩŋa wolo pɔ-cɔlɔ nɛ wiluu nɛ pawɩlɩɣ-ɩ tokonaa sɔsaa nɛ lɛlaa mbá Dɔɔrkaasɩ kɛñɛyɩ alɩwaatʋ ndʋ́ ɛɛwɛnɩ ɛ-ɛsɛ yɔ patɩŋa. 
ACT.9.40	Ɛlɛ́, Pɩyɛ ɖɔɔnɩ ɛyáa tɩŋa nɛ palɩɩnɩ awayɩ nɛ pɩsɛɣ e-ɖeke nɛ eluŋ ɛ-nɩmbɔla yɔɔ nɛ etendi Ɛsɔ. Pʋwayɩ lɛ, etuzi ɛ-tɩ sɩɖʋ ɛnʋ ɛ-cɔlɔ nɛ ɛyɔɔdɩ se: «Tabɩɩta! Kʋyɩ!» Peeɖe ɛ́lɛ́ kuli ɛ-ɛsɛ. Ɛna Pɩyɛ lɛ, ɛkʋyɩ ɛcaɣ. 
ACT.9.41	Ɛlɛ́, Pɩyɛ sezi ɛ́ɖɔ́kɩ e-nesi taa nɛ ɛkʋsɩ-ɩ. Ɛkʋsɩ-ɩ lɛ, ɛ́yáa Ɛsɔ ñɩma lɛlaa nɛ lelaa nɛ ɛwɩlɩ-wɛ-ɩ, ɛ nɛ ɛ-ɛsɛ. 
ACT.9.42	Peeɖe tɔm ńdʋ́ tɩcɔ Yopee tɛtʋ tɩŋa taa payɩ nɛ ɛyáa sakɩyɛ wɛnɩ lidaʋ Kɩpaɣlʋ yɔɔ. 
ACT.9.43	Pʋwayɩ lɛ, Pɩyɛ caɣ Yopee peeɖe kɩyakɩŋ cabɩ naataŋgbala kanɖʋ weyi payaɣ se Siimɔɔ yɔ ɛ-tɛ.
ACT.10.1	Abalʋ nɔɔyʋ kɛwɛ Sezaaree, payaɣ-ɩ se Kɔɔrnɛɛyɩ. Ɛɛkɛ Room sɔɔjanaa tikaɣ ŋgá payaɣ se Itaaliyɛɛ yɔ ka-ñʋʋdʋ. 
ACT.10.2	Ɛlakaɣ mbʋ́ Ɛsɔ liu wɛɛ yɔ nɛ ɛ nɛ ɛ-hɔʋ taa ñɩma tɩŋa payɩ pañaŋ Ɛsɔ. Ɛsɩŋaɣnɩ Yuda ñɩma kʋñɔndɩnaa siŋŋ nɛ ɛpaŋ Ɛsɔ sɛʋ. 
ACT.10.3	Nakʋyʋ wiye pʋkɔma ɛzɩ ɖanaɣ wɩsɩ wɛlʋʋ yɔ lɛ, eɖozi se ɛna Ɛsɔ tiyiyu nɔɔyʋ sʋ ɛ-tɛ nɛ ɛ́yáa-ɩ se: «Kɔɔrnɛɛyɩ!» 
ACT.10.4	Peeɖe ɛcɔnɩ tiyiyu ɛnʋ nɛ sɔɔndʋ kpa-ɩ nɛ ɛpɔzɩ-ɩ se: «Kɩpaɣlʋ! Alaafɩya lɛ?» Ɛ́lɛ́ cosi-i se: «Ɛsɔ nɩ ñe-tenduu nɛ ɛna sɩnaʋ mbʋ́ ŋsɩnɩ kʋñɔndɩnaa yɔ, ɛɛsɔʋ ñɔ-yɔɔ. 
ACT.10.5	Pʋ-yɔɔ lɛ, kʋsɩ ɛyáa lɛɛlɛɛyɔ nɛ ŋtiyi-wɛ Yopee nɛ powolo payaa abalʋ weyi payaɣ se Siimɔɔ nɛ pakʋm-ɩ hɩɖɛ se Pɩyɛ yɔ. 
ACT.10.6	Ɛwɛ naataŋgbala kanɖʋ weyi payaɣ se Siimɔɔ yɔ ɛ-ɖɩɣa taa teŋgu nɔɔ.»
ACT.10.7	Ɛsɔ tiyiyu weyi ɛyɔɔdɩnɩ Kɔɔrnɛɛyɩ yɔ, ɛɖɛwa lɛ, ɛ́lɛ́ tɩkʋsɩ ɛ-tʋmlaɖaa naalɛ nɛ ɛ-sɔɔjanaa mbá ɛ nɛ wɛ pamalɩnɩ ɖama yɔ pa-taa lɛlʋ weyi ɛlakɩ mbʋ́ Ɛsɔ liu wɛɛ yɔ 
ACT.10.8	nɛ ɛkɛdɩ-wɛ mbʋ́ pɩtɩŋa payɩ pɩlaba yɔ nɛ etiyi-wɛ Yopee.
ACT.10.9	Tɛʋ fem-wɛ nʋmɔʋ taa nɛ pɔkɔɔ pɔñɔtɩnɩ Yopee lɛ, Pɩyɛ ñaakpa kuduyuu ñʋʋ taa se ɛsɛɣ Ɛsɔ, pɩɩmaɣ ɛzɩ wɩsɩ siɣu yɔ. 
ACT.10.10	Pɩkɛdaa lɛ, ñɔɔsɩ kpa-ɩ nɛ ɛyɔɔdɩ se palabɩ-ɩ tɔɔnaɣ. Palakaɣ-kɛ lɛ, eɖozi se 
ACT.10.11	ɛna ɛsɔdaa tʋlaa nɛ pʋyʋ nɔɔyʋ lɩɩ ɛzɩ pɩsaʋ sɔsɔʋ nakʋyʋ yɔ nɛ pitiki tataa. Patam kɩ-pama naanza taa. 
ACT.10.12	Kpɩna wena awɛnɩ naŋgbanzɩ naanza naanza yɔ atɩŋa payɩ nɛ tɛtɛ ñɩtʋ tɩŋa nɛ sumasɩ ndɩ ndɩ paawɛnɩ kɩ-taa. 
ACT.10.13	Peeɖe ɛnɩ pʋyɔɔdʋʋnɩ-ɩ se: «Pɩyɛ! Kʋyɩ ŋkpa nɛ ŋkʋ nɛ ŋtɔɔ!» 
ACT.10.14	Ɛlɛ́, Pɩyɛ cosi se: «Pɩlɩ! Kɩpaɣlʋ, wiɖiyi mɔntɔtɔɔda mbʋ́ ŋɖʋwa se pataatɔɔ yɔ yaa mbʋ́ pɩfɛyɩ cɩɖɩcɩɖɩ yɔ.» 
ACT.10.15	Peeɖe pɩtasɩ-ɩ heyuu se: «Taakpaɣ mbʋ́ Ɛsɔ tɔm se pʋwɛ cɩɖɩcɩɖɩ yɔ se pɩfɛyɩ cɩɖɩcɩɖɩ.» 
ACT.10.16	Pɩla ḿbʋ́ nɛ pʋɖʋ tozo nɛ pɩtɩkʋsɩ pɩsaʋ ŋ́gʋ́ yem nɛ pɩkpazɩ-kʋ ɛsɔdaa.
ACT.10.17	Pɩyɛ kɛwɛɛ ɛmaɣzɩɣ se ɛnɩɩ e-ɖoziye tɔbʋʋ. Alɩwaatʋ ńdʋ́ tɩ-taa ɛyáa mbá Kɔɔrnɛɛyɩ ketiyaa yɔ pɔpɔzɩ ka ka nɛ pɔkɔɔ patalɩ Siimɔɔ ɖɩɣa nɔnɔɔ taa. 
ACT.10.18	Patalaa lɛ, payaa nɛ pɔpɔzɩ se: «Weyi payaɣ se Siimɔɔ nɛ pakʋm-ɩ hɩɖɛ se Pɩyɛ yɔ, ɛ-tɛ lɛ cɩnɛ yaa we?»
ACT.10.19	Pɩyɛ maɣzaɣ se ɛnɩɩ e-ɖoziye tɔbʋʋ ḿbʋ́ lɛ, Fezuu Kiɖeɖeu heyi-i se: «Na! Ɛyáa naadozo nabɛyɛ kɔm pañɩnɩɣ-ŋ. 
ACT.10.20	Kʋyɩ ŋtii nɛ ña nɛ wɛ ɩkpaɣ nʋmɔʋ, taahʋʋ natʋyʋ. Mbʋ́ pʋyɔɔ yɔ, mentiyini-wɛ ña-wayɩ.» 
ACT.10.21	Peeɖe Pɩyɛ tibi ɛyáa ḿbá pɔ-cɔlɔ nɛ eheyi-wɛ se: «Ma lɛ weyi ɩñɩnɩɣ yɔ. Alaafɩya lɛ?» 
ACT.10.22	Pocosi-i se: «Sɔɔjanaa ñʋʋdʋ Kɔɔrnɛɛyɩ tiyini-ɖʋ. Ɛkɛ ɛyʋ kʋtʋʋzʋ, ɛñaŋ Ɛsɔ nɛ Yuda ñɩma tɩŋa lɩzɩɣ aseɣɖe kɩbanɖɛ ɛ-yɔɔ. Ɛsɔ tiyiyu nɔɔyʋ heyi-i se ɛya-ŋ nɛ ŋwolo ɛ-tɛ nɛ ŋheyi-i ña-taa tɔm.» 
ACT.10.23	Peheyi Pɩyɛ ḿbʋ́ lɛ, ɛsʋnɩ-wɛ ɖɩɣa nɛ pasʋʋ ɛ-tɛ puwiye ńɖɩ́.
ACT.10.23	Kifema lɛ, ɛ nɛ wɛ pakpaɣ nʋmɔʋ. Yopee taabalaa nabɛyɛ kasɩ-ɩ. 
ACT.10.24	Kɩyakʋ ŋ́gʋ́ ki-kifemuu patalɩ Sezaaree. Alɩwaatʋ ńdʋ́ lɛ, Kɔɔrnɛɛyɩ kaya ɛ-ñɩma nɛ ɛ-taabalaa nɛ pacaɣ paɖaŋ-wɛ. 
ACT.10.25	Pɩyɛ talaa se ɛsʋʋ lɛ, Kɔɔrnɛɛyɩ kʋyɩ ɛkatɩ-ɩ nɛ eluŋ ɛ-tɛɛ nɛ ɛsɛɛ-ɩ nɛ ñamtʋ siŋŋ. 
ACT.10.26	Ɛlɛ́, Pɩyɛ kʋsɩ-ɩ nɛ eheyi-i se: «Kʋyɩ, mɛnkɛ ɛyʋ ɛzɩ ña yɔ.» 
ACT.10.27	Ɛlɛ́, Kɔɔrnɛɛyɩ kʋyɩ nɛ ɛ nɛ Pɩyɛ papazɩ yɔɔdʋʋ nɛ pasʋʋ ɖɩɣa nɛ pamaɣnɩ ɛyáa sakɩyɛ kpeɣlaa. 
ACT.10.28	Peeɖe Pɩyɛ heyi-wɛ se: «Ɩtɛm sɩm se pɩtaha Yuda tʋ nʋmɔʋ se ɛ nɛ ɛgɔm nɔɔyʋ paɖʋ taabalɩyɛ yaa ɛsʋʋ pʋdʋ tɛ. Ɛlɛ́, Ɛsɔ ñeheyi-m se mantaakpaɣ nɔɔyʋ se ɛtɛkɛ kɩbanʋ yaa ɛfɛyɩ cɩɖɩcɩɖɩ se powolo ɛ-tɛ. 
ACT.10.29	Ḿbʋ́ labɩna nɛ itiyaa se paya-m lɛ, mankʋyɩ mɔnkɔɔ, mantapʋtɩ. Lɛɛlɛɛyɔ, mɔnpɔzʋʋ-mɩ se alaafɩya lɛ ɩya-m ḿbʋ́?» 
ACT.10.30	Ɛlɛ́, Kɔɔrnɛɛyɩ cosi-i se: «Pɩlabɩ kɩyakɩŋ naanza yɔ, maawɛ mɛn-tɛ nɛ mɛnsɛɣ Ɛsɔ, pɩɩmaɣ ɛzɩ ɖanaɣ wɩsɩ wɛlʋʋ yɔ. Pɩkɛdaa lɛ, abalʋ nɔɔyʋ tɩlɩʋ mɛ-ɛsɩndaa yem. Esu wondu nɛ tɩñɩlɩzɩɣ 
ACT.10.31	nɛ eheyi-m se: ‹Kɔɔrnɛɛyɩ! Ɛsɔ nɩ ñe-tenduu nɛ ɛna sɩnaʋ mbʋ́ ŋsɩŋnɩ kʋñɔndɩnaa yɔ. 
ACT.10.32	Pʋ-yɔɔ lɛ, tiyi nabɛyɛ Yopee nɛ payaa Siimɔɔ weyi pakʋm-ɩ hɩɖɛ se Pɩyɛ yɔ. Ɛwɛ naataŋgbala kanɖʋ weyi payaɣ-ɩ se Siimɔɔ yɔ ɛ-tɛ teŋgu nɔɔ.› 
ACT.10.33	Kpaagbaa ḿbʋ́ lɛ, mankʋsɩ ɛyáa se pɔkɔɔ paya-ŋ. Pɩlabɩ-m leleŋ se ŋkɔma. Lɛɛlɛɛyɔ, ɖatɩŋa ɖɩwɛ cɩnɛ Ɛsɔ ɛsɩndaa nɛ ɖiwelesiɣ se ɖɩnɩɩ ndʋ́ ɛnʋ Kɩpaɣlʋ etiyi-ŋ se ŋkɔɔ ŋheyi-ɖʋ yɔ.»
ACT.10.34	Kɔɔrnɛɛyɩ yɔɔdɩ ḿbʋ́ lɛ, Pɩyɛ tɔ se: «Toovenim lɛ, lɛɛlɛɛyɔ manawa se Ɛsɔ tɔsɔɔlɩ nabɛyɛ nɛ eyele lɛlaa: 
ACT.10.35	paa anɩ, ɛtɩɩkɛ le tʋ nɛ ɛñaŋ-ɩ nɛ ɛlakɩ mbʋ́ pʋtʋʋzaa yɔ yɔ, pʋdʋ tɔm kɛdɩɣnɩ-ɩ. 
ACT.10.36	Ɩtɩlɩ se Ɛsɔ tiyini Yesu Krɩstʋ se ɛkɔɔ eheyi Izrɛɛlɩ ñɩma Laŋhɛzɩyɛ Tɔm. Yesu Krɩstʋ ɛnʋ lɛ ɛyáa tɩŋa payɩ Kɩpaɣlʋ. 
ACT.10.37	Paa pɩɩla ɛzɩma, ɩtɛm nɩʋ mbʋ́ pɩlabɩ Galilee egeetiye taa nɛ puwolo Yudee ñɩnɖɛ tɩŋa taa alɩwaatʋ ndʋ́ Yohanɛɛsɩ susi ɛyáa lɩm sɔʋ sɔnzɩ tɔm yɔ. 
ACT.10.38	Ɛsɔ kɛwɛ Nazarɛɛtɩ tʋ Yesu cɔlɔ nɛ eyele e-Fezuu Kiɖeɖeu tii ɛ-yɔɔ nɛ kɩha-ɩ ɖoŋ. Pʋ-yɔɔ ɛcɔwaɣ lona ndɩ ndɩ taa nɛ ɛlakɩ ɛyáa ɖeu nɛ eholuu mbá patɩŋa payɩ pɛwɛ Satanɩ nesi taa yɔ. 
ACT.10.39	Đɩkɛ mbʋ́ pɩtɩŋa payɩ ɛlabɩ Yeruusalɛm nɛ Yuda ñɩma ɛjaɖɛ tɩŋa taa yɔ pɩ-aseɣɖe tɩnaa. Pakpa-ɩ nɛ pakam-ɩ kaamaŋkaɣ yɔɔ nɛ ɛsɩ. 
ACT.10.40	Ɛlɛ́, Ɛsɔ fezi-i kɩyakʋ naadozo ñɩŋgʋ wiye nɛ eyele se ɛlɩzɩ ɛ-tɩ nɛ ɛwɩlɩ ɛyáa 
ACT.10.41	nɛ ɛwɩlɩ mbá Ɛsɔ ɛnʋ ɛɛlɩzaa se pɛkɛ pɩ-aseɣɖe tɩnaa yɔ pe-ɖeke koŋ. Efema lɛ, ɖa nɛ ɩ ɖɩtɔɔ nɛ ɖɩñɔɔ. 
ACT.10.42	Ɛnʋ ɖʋnɩ-ɖʋ se ɖɩcɔɔ ɖisusi ɛyáa nɛ ɖiheyi-wɛ kpayɩ se ɛ-maɣmaɣ Ɛsɔ lɩzaa se ɛhʋʋnɩ mbá pɛwɛnɩ pɛ-ɛsɛ yɔ nɛ pɩkpɛndɩnɩ sɩɖaa. 
ACT.10.43	Náyaa tɩŋa lɩzɩ ɛ-aseɣɖe se: weyi ɛwɛɣnɩ lidaʋ ɛ-yɔɔ yɔ, pɩtɩŋɩɣnɩ ɛ-yɔɔ nɛ Ɛsɔ kpeɣ pʋdʋ ɛ-kɩwɛɛkɩm.»
ACT.10.44	Pɩyɛ tosulidi ɛ-nɔɔ lɛ, Fezuu Kiɖeɖeu tii ɛyáa mbá patɩŋa pewelesaɣnɩ-ɩ yɔ pɔ-yɔɔ. 
ACT.10.45	Peeɖe pɩlabɩ Yuda ñɩma mbá pɛwɛnɩ lidaʋ Krɩstʋ yɔɔ nɛ paatɩŋ Pɩyɛ wayɩ yɔ piti pɩŋŋ nɛ ɛzɩma mbʋ́ Ɛsɔ ha e-Fezuu Kiɖeɖeu mbá pɛtɛkɛ Yuda ñɩma nɛ eyele kitii pɔ-yɔɔ yɔ. 
ACT.10.46	Mbʋ́ pʋyɔɔ yɔ, panɩɣaɣ tɔm ndʋ́ ɛyáa mbá pɔyɔɔdaɣ kʋnʋmɩŋ lɛɛŋ nɛ pasaŋ Ɛsɔ yɔ, pɔyɔɔdaɣ yɔ. Pʋ-yɔɔ Pɩyɛ tɔm se: 
ACT.10.47	«Ɛzɩma papɩzɩɣ pekizini mbá Ɛsɔ ha-wɛ e-Fezuu Kiɖeɖeu ɖɔɖɔ ɛzɩ ɖa yɔ se pataalabɩ-wɛ lɩm sɔʋ sɔnzɩ?»
ACT.10.48	Peeɖe ɛha nɔɔ se palabɩ-wɛ lɩm sɔʋ sɔnzɩ Yesu Krɩstʋ hɩɖɛ taa. Pʋwayɩ lɛ, petendi-i se ɛcaɣ pɔ-cɔlɔ kɩyakɩŋ cabɩ nɛ pʋcɔ ekpe.
ACT.11.1	Krɩstʋ tiyiyaa nɛ taabalaa mbá pɛwɛ Yudee egeetiye taa yɔ, panɩwa se mbá pɛtɛkɛ Yuda ñɩma yɔ, petisi ɖɔɖɔ Ɛsɔtɔm. 
ACT.11.2	Pɩyɛ kɔm ɛpɩsɩ Yeruusalɛm lɛ, Yuda ñɩma mbá pɛwɛnɩ lidaʋ Krɩstʋ yɔɔ yɔ, pakʋyɩ ɛ-yɔɔ 
ACT.11.3	se: «Pɩlabɩ ɛzɩma nɛ ŋwolo mbá pɛtɛkɛ Yuda ñɩma yɔ pɛ-tɛ nɛ ña nɛ wɛ ɩtɔɔ?»
ACT.11.4	Peeɖe Pɩyɛ lɩzɩ-wɛ mbʋ́ pɩtɩŋa payɩ pɩlaba yɔ pʋ-tɔbʋʋ piye piye se: 
ACT.11.5	«Nakʋyʋ wiye maawɛ Yopee nɛ mɛnsɛɣ Ɛsɔ. Pɩkɛdaa lɛ, monɖozuu se mana pʋyʋ nɔɔyʋ lɩnɩ ɛsɔdaa ɛzɩ pɩsaʋ sɔsɔʋ yɔ, patam pɩsaʋ ŋ́gʋ́ kɩ-pama naanza taa nɛ kitii mɔn-cɔlɔ. 
ACT.11.6	Mɔncɔnɩ kɩ-taa pɩŋŋ lɛ, manaɣ kpɩna ndɩ ndɩ: naŋgbanzɩ naanza tɩnaa nɛ ñɩtʋ taa kpɩna nɛ tɛtɛ ñɩtʋ nɛ sumasɩ. 
ACT.11.7	Peeɖe manɩ Pʋyɔɔdʋʋnɩ-m se: ‹Pɩyɛ! Kʋyɩ ŋkpa nɛ ŋkʋ nɛ ŋtɔɔ.› 
ACT.11.8	Ɛlɛ́, moncosi se: ‹Pɩlɩ! Kɩpaɣlʋ, wiɖiyi mɔntɔtɔɔda mbʋ́ ŋɖʋwa se pataatɔɔ yɔ yaa mbʋ́ pɩfɛyɩ cɩɖɩcɩɖɩ yɔ.› 
ACT.11.9	Peeɖe pɩtasɩ-m heyuu nɛ ɛsɔdaa se: ‹Taakpaɣ mbʋ́ Ɛsɔ tɔm se pʋwɛ cɩɖɩcɩɖɩ yɔ se pɩfɛyɩ cɩɖɩcɩɖɩ.› 
ACT.11.10	Pɩla ḿbʋ́ nɛ pʋɖʋ tozo nɛ pʋkʋsɩ pɩtɩŋa yem nɛ pɩkpazɩ ɛsɔdaa. 
ACT.11.11	Kpaagbaa ḿbʋ́ lɛ, ɛyáa naadozo nabɛyɛ talɩ pasɩŋ ɖɩɣa ŋgá maawɛ ka-taa yɔ kɔ-nɔnɔɔ taa. Petiyi-wɛ nɛ Sezaaree tɛtʋ taa mɔn-cɔlɔ. 
ACT.11.12	Ɛlɛ́, Fezuu Kiɖeɖeu heyi-m se mankʋyɩ nɛ ma nɛ ɛyáa ḿbá ɖɩɖɛɛ kpaagbaa, mantaahʋʋ man-taa natʋyʋ. Taabalaa loɖo mbá ɩnaɣ ɛzʋnɔ yɔ, ḿbá kʋyɩnɩ Yopee nɛ pasɩ-m nɛ ɖiwolo Kɔɔrnɛɛyɩ tɛ. 
ACT.11.13	Peeɖe ɛkɛdɩ-ɖʋ ɛzɩma mbʋ́ ɛna Ɛsɔ tiyiyu ɛ-tɛ nɛ ɛ́lɛ́ heyi-i se etiyi ɛyáa Yopee nɛ paya-m yɔ. 
ACT.11.14	Etiyi-wɛ se paya-m nɛ mowolo meheyi ɛ nɛ ɛ-hɔʋ taa ñɩma tɩŋa payɩ tɔm ndʋ́ tɩyakɩ pa-ñʋʋ yɔ. 
ACT.11.15	Manpazɩ yɔɔdʋʋ ḿbʋ́ lɛ, Fezuu Kiɖeɖeu tii ɛyáa mbá pewelesaɣnɩ-m yɔ patɩŋa pɔ-yɔɔ ɛzɩ kɩɩcalʋʋ tibu ɖa ɖɔ-yɔɔ yɔ. 
ACT.11.16	Peeɖe mɔntɔzɩ tɔm ndʋ́ Kɩpaɣlʋ yɔɔdaa yɔ tɩ-yɔɔ. Ńdʋ́ lɛ se: ‹Yohanɛɛsɩ labɩ ɛyáa lɩm sɔʋ sɔnzɩ. Ɛlɛ́, mɩ yɔ, Ɛsɔ kɔŋ-mɩ-sɩ labʋ nɛ e-Fezuu Kiɖeɖeu ɖoŋ.› 
ACT.11.17	Yee Ɛsɔ ɛlabɩ-wɛ kʋjɔʋ kʋɖʋmʋʋ ŋgʋ́ ɖɩwɛnɩ lidaʋ Kɩpaɣlʋ Yesu Krɩstʋ yɔɔ nɛ ɛlabɩ-ɖʋ yɔ lɛ, ma anɩ nɛ manɖɩkɩ-ɩ nʋmɔʋ?» 
ACT.11.18	Panɩ tɔm ńdʋ́ lɛ, pɛhɛzɩ pa-tɩ nɛ pasaŋ Ɛsɔ se: «Yee ḿbʋ́, Ɛsɔ yebi ɖɔɖɔ se halɩ mbá pɛtɛkɛ Yuda ñɩma yɔ, pɛlɛɣzɩ wɛtʋ nɛ pehiɣ wezuu!»
ACT.11.19	Alɩwaatʋ ndʋ́ pakʋ Etiyɛɛnɩ yɔ, tɩ-taa papazɩ wɛʋ mbá pɛwɛnɩ lidaʋ Krɩstʋ yɔɔ yɔ pa-wayɩ kaŋ kaŋ. Pʋ-yɔɔ pa-taa lɛlaa sewa nɛ powolo Fenisii nɛ lɛlaa Ciiprɩ nɛ lɛlaa Antɩyɔɔsɩ nɛ posusuu Yuda ñɩma ɖeke Ɛsɔtɔm. 
ACT.11.20	Ɛlɛ́, Ciiprɩ nɛ Siirɛɛnɩ pɛ-tɛtʋ taa ñɩma nabɛyɛ kɛwɛ pa-taa. Paba ñaawobi ɖɔɖɔ Antɩyɔɔsɩ nɛ posusuu Kɩpaɣlʋ Yesu Laŋhɛzɩyɛ Tɔm nɛ pɛkpɛndɩnɩ mbá pɛtɛkɛ Yuda ñɩma yɔ. 
ACT.11.21	Ɛlɛ́, Fezuu Kiɖeɖeu ha patɩŋa Ɛsɔ ɖoŋ nɛ ɛyáa sakɩyɛ wɛnɩ lidaʋ ɛ-yɔɔ nɛ pɛlɛɣzɩ wɛtʋ.
ACT.11.22	Pɩkɛdaa lɛ, Yeruusalɛm Krɩstʋ ŋgbɛyɛ taa ñɩma nɩɩ ḿbʋ́. Peeɖe pakʋsɩ Barnaabaasɩ nɛ petiyi-i Antɩyɔɔsɩ. 
ACT.11.23	Ɛtalaa lɛ, ɛna ɛzɩma mbʋ́ Ɛsɔ labɩ lootiye mbá pɛwɛnɩ lidaʋ Krɩstʋ yɔɔ yɔ nɛ ɛ-taa hʋlʋmɩ nɛ ɛsazɩ patɩŋa payɩ se pɔ́ɖɔ́kɩ Kɩpaɣlʋ nɛ laŋɩyɛ kʋɖʋmɖɩyɛ kpam. 
ACT.11.24	Barnaabaasɩ ɛnʋ, ɛɛkɛ ɛyʋ kɩbanʋ nɛ ɛwɛnɩ lidaʋ Ɛsɔ yɔɔ siŋŋ nɛ ɛ́lɛ́ Fezuu Kiɖeɖeu wɛɛ ɛ-yɔɔ. Alɩwaatʋ ńdʋ́ʋ́ ɛyáa sakɩyɛ sɔzɩ mbá pɛwɛnɩ lidaʋ Kɩpaɣlʋ yɔɔ yɔ pɔ-yɔɔ.
ACT.11.25	Pʋwayɩ lɛ, Barnaabaasɩ kʋyɩ ewolo Taarsɩ tɛtʋ taa se ɛñɩnɩ Sɔɔlɩ. 
ACT.11.26	Ɛna-ɩ lɛ, ɛ nɛ ɩ papɩsɩ Antɩyɔɔsɩ nɛ pɛwɛɛ peeɖe pɩnaɣ nɛ kɛ-tɛɛ pilim Krɩstʋ ŋgbɛyɛ taa ñɩma cɔlɔ nɛ pawɩlɩɣ ɛyáa sakɩyɛ ɛzɩma mbʋ́ pɔɖɔ Ɛsɔ nʋmɔʋ taa yɔ. Antɩyɔɔsɩ peeɖe pacalɩ-wɛ kʋm hɩɖɛ se Krɩstʋ ñɩma.
ACT.11.27	Alɩwaatʋ ńdʋ́ tɩ-taa náyaa nabɛyɛ kʋyɩ Yeruusalɛm nɛ powolo Antɩyɔɔsɩ. 
ACT.11.28	Peeɖe Fezuu Kiɖeɖeu kʋsɩ pa-taa lɛlʋ weyi payaɣ se Agaabusi yɔ nɛ eheyi-wɛ se ñɔɔsɩ sɔsɔsɩ nasɩyɩ kɔŋ lɩʋ ɛjaɖɛ kpeekpe yɔɔ.
ACT.11.28	Toovenim lɛ, meheyiɣ-mɩ se sɩlɩ alɩwaatʋ ndʋ́ Kloodi kɛ Room wiyaʋ sɔsɔ yɔ tɩ-taa. 
ACT.11.29	Pʋ-yɔɔ palabɩ lɩmaɣza se paa pa-taa weyi ɛha mbʋ́ ɛpɩzɩɣ yɔ nɛ pasɩnɩ taabalaa mbá pɛwɛ Yudee yɔ. 
ACT.11.30	Pala ḿbʋ́ ɖɔɖɔ nɛ pakpaɣ mbʋ́ pahawa yɔ nɛ paɖʋzɩ Barnaabaasɩ nɛ Sɔɔlɩ pe-nesi taa se powoni pɛcɛlɩ Yudee Krɩstʋ ŋgbɛyɛ taa sɔsaa.
ACT.12.1	Alɩwaatʋ ńdʋ́ʋ́ wiyaʋ Eroodi kapazɩ Krɩstʋ ŋgbɛyɛ taa ñɩma nabɛyɛ wayɩ wɛʋ kaŋ kaŋ. 
ACT.12.2	Eyeba nɛ pakʋ Yohanɛɛsɩ ɖalʋ Yakubu nɛ sɩɣa kɩɖaɣlaɣ. 
ACT.12.3	Ɛlabɩ ḿbʋ́ lɛ, ɛna se pɩkɛdɩnɩ Yuda ñɩma. Pʋ-yɔɔ ɛkpa Pɩyɛ ɖɔɖɔ. Kazandʋ ndʋ́ tɩ-yɔɔ pɔtɔkɩ tindine nɖɩ́ ɖɩ-taa fɛyɩ sɔsɔɔna yɔ tɩ-alɩwaatʋ taa pɩlakaɣ ḿbʋ́. 
ACT.12.4	Pakpa-ɩ ḿbʋ́ lɛ, eyele paɖʋ-ɩ salaka. Peeɖe ɛca sɔɔjanaa naanza tam naanza taa se paɖaŋ ɛ-yɔɔ nɛ pɛtɛm Paska Kazandʋ tɔɔʋ lɛ, ɛhʋʋnɩ-ɩ tɔm ɛyáa tɩŋa ɛsɩndaa. 
ACT.12.5	Pɩyɛ wɛ salaka taa ḿbʋ́ lɛ, Krɩstʋ ŋgbɛyɛ taa ñɩma wɛɛ petendiɣ Ɛsɔ ɛ-yɔɔ paa ɖooye.
ACT.12.6	Đoo wena aɖɛɣaɣ se kife nɛ Eroodi hʋʋnɩ Pɩyɛ tɔm yɔ a-taa lɛ, Pɩyɛ kahɛnaa nɛ eɖou. Sɔɔjanaa naalɛ hɛkʋ taa ɛɛwɛɛ nɛ piyele lɛlaa ñasɩŋ salaka nɔnɔsɩ taa nɛ paɖaŋ. Paahɔkɩ-ɩ yoŋgbasɩ naalɛ. 
ACT.12.7	Pɩkɛdaa lɛ, Ɛsɔ tiyiyu nɔɔyʋ tɩlɩʋ ɛ-cɔlɔ salaka kuduyuu taa nɛ ñalɩmɩyɛ naɖɩyɛ ñalɩ kɩ-taa yem ñammm. Peeɖe tiyiyu ɛnʋ ɛmabɩ ɛ-hʋyʋʋ taa se: «Kʋyɩ kpaka!» Kpaagbaa ḿbʋ́ lɛ, yoŋgbasɩ nzɩ́ paahɔkɩ e-nesi taa yɔ, sɩyɛɖɩ yem nɛ sɩtɔlɩ
ACT.12.8	nɛ tiyiyu ɛnʋ eheyi-i se: «Tɔɔlɩ ña-tambaɖɛ nɛ ŋta ña-naataŋgbala tɔnzɩ.» Pɩyɛ la ḿbʋ́ ɖɔɖɔ, ɛlɛ́ ɛtasɩ-ɩ heyuu se: «Suu ño-toko sɔsɔʋ nɛ ŋtɩŋ-m.»
ACT.12.9	Peeɖe ɛ́lɛ́ tɩŋ-ɩ nɛ palɩɩ. Pɛɖɛɣaɣ lɛ, pɩlabɩ-ɩ ɛzɩ eɖozuu kuɖozu yɔ. Ɛtaatisi se pɩkɛ toovenim. 
ACT.12.10	Pɔkɔm pɛɖɛɛ kajalaɣ nɔnɔɔ nɛ naalɛ ñɩŋga nɛ patalɩ ŋgá palabɩ-kɛ nɛ ñɩɣtʋ nɛ ŋɖɛɣ-kɛ nɛ ŋsʋʋ tɛtʋ taa yɔ ka-taa lɛ, katʋlɩ pɛ-ɛsɩndaa yem waaa nɛ palɩɩ. Palɩ ḿbʋ́ lɛ, pakpaɣ nʋmɔʋ nɛ pɛɖɛɣ. Pɩkɛdaa lɛ, tiyiyu ɛnʋ ɛtɩmʋʋ Pɩyɛ ɛsɩndaa yem. 
ACT.12.11	Peeɖe ɛhʋ ɛ-taa pɩŋŋ nɛ ɛtɔ se: «Lɛɛlɛɛyɔ, manawa se toovenim Ɛsɔ tiyini e-tiyiyu nɛ ɛkɔɔ ɛlɩzɩ-m Eroodi nesi taa nɛ mbʋ́ pɩtɩŋa Yuda ñɩma caɣaɣnɩ-m yɔ pɩ-taa.»
ACT.12.12	Ɛna mbʋ́ pɩ-taa ɛwɛɛ yɔ lɛ, ewolo Yohanɛɛsɩ weyi pakʋm-ɩ hɩɖɛ se Maarkɩ yɔ e-ɖoo Maarɩɩ tɛ. Ɛyáa sakɩyɛ kaakpeɣli peeɖe nɛ pɛsɛɣ Ɛsɔ. 
ACT.12.13	Ewoba lɛ, ɛma nɔnɔɔ nɛ tʋmlaɖʋ halʋ ñɩnʋ weyi payaɣ se Roodi yɔ, ewolo se ɛna. 
ACT.12.14	Ɛtalaa lɛ, ɛnɩɩ Pɩyɛ nɔɔ nɛ pɩlabɩ-ɩ leleŋ pɩŋŋ. Đenɖe ɛzɩ ɛɛtʋlaa lɛ, ese ɛpɩsɩ nɛ eheyi se Pɩyɛ kɔma nɛ ɛwɛɛ nɔnɔɔ taa. 
ACT.12.15	Ɛlɛ́, mbá paawɛ peeɖe yɔ, papɩsɩnɩ-ɩ se: «Ŋsʋ kpaaŋ!» Ɛlɛ́, ɛtasɩ-wɛ heyuu se: «Toovenim mɔyɔɔdʋʋ.» Peeɖe pɔtɔm se: «Yee ḿbʋ́ ɛ-wayɩ tʋ.»
ACT.12.16	Pɩyɛ wɛɛ ɛmakɩ nɔnɔɔ ḿbʋ́. Pɩkɛdaa lɛ, powolo pa-maɣmaɣ patʋlɩ nɛ pana-ɩ nɛ pɩlabɩ-wɛ yem yaaa. 
ACT.12.17	Peeɖe ɛñɩɣ-wɛ nesi se posu. Posuma lɛ, ɛkɛdɩ-wɛ ɛzɩma mbʋ́ Kɩpaɣlʋ lɩzɩ-ɩ salaka taa yɔ. Ɛtɛm-wɛ kɛdʋʋ lɛ, eheyi-wɛ se: «Iwolo iheyi-tʋ Yakubu nɛ taabalaa lɛlaa.» Eheyi-wɛ ḿbʋ́ lɛ, ɛcaŋ ɛɖɛɛ ɖoli lɛɛɖɛ.
ACT.12.18	Tɛʋ fema lɛ, sɔɔjanaa peendiɣ nɛ pɔpɔzʋʋ ɖama se: «Pɩyɛ mʋʋ́ʋ we?» 
ACT.12.19	Peeɖe Eroodi ɖʋ ɛyáa se pañɩnɩ-ɩ nɛ paba ñɩnɩ-ɩ, patana-ɩ. Ɛlɛ́, ɛ́yáa sɔɔjanaa mbá paaɖaŋ ɛ-yɔɔ yɔ nɛ ɛhʋʋnɩ-wɛ tɔm nɛ ɛha nɔɔ se pakʋ-wɛ. Pʋwayɩ lɛ, ɛkʋyɩ Yudee egeetiye taa nɛ ewolo ɛcaɣ Sezaaree tɛtʋ taa alɩwaatʋ cabɩ.
ACT.12.20	Piiyozi Eroodi nɛ Tiiri nɛ Sidɔɔ pɛ-tɛtʋ taa ñɩma. Paba na ḿbʋ́ lɛ, pala nɔɔ kʋɖʋmaɣ nɛ powolo pana Blastuusi. Ɛnʋ lɛ karɩka sɔsɔɔ ŋgá kaɖaŋɩɣ Eroodi ɖɩɣa yɔɔ yɔ. Pana-ɩ se ɛɖɛɛ-wɛ nɔɔ nɛ powolo petendi-i nɛ ɛ nɛ wɛ peceɣ. Mbʋ́ pʋyɔɔ yɔ, ɛ-ɛjaɖɛ taa pɛ-tɛ ñɩma wokaɣ nɛ pañɩnɩɣ tɔɔnaɣ.
ACT.12.21	Kɩyakʋ ŋgʋ́ paɖʋwa se peceɣ yɔ kɩtalaa lɛ, Eroodi suu ɛ-awiya toko nɛ ɛcaɣ e-kpelaɣ taa nɛ ɛpazɩ ɛyáa yɔɔdɩnaʋ. 
ACT.12.22	Peeɖe paba mabɩ kubusi se: «Ɛsɔ yɔɔdʋʋna! Pɩtɛkɛ ɛyʋ!» 
ACT.12.23	Kpaagbaa ḿbʋ́ lɛ, Ɛsɔ tiyiyu nɔɔyʋ mabɩ-ɩ nɛ sonzoowe tɔɔ-ɩ nɛ ɛsɩ. Mbʋ́ pʋyɔɔ yɔ, eyeba nɛ pasam-ɩ ɛzɩ pasaŋʋʋ Ɛsɔ yɔ.
ACT.12.24	Alɩwaatʋ ńdʋ́ʋ́ pɛtɛzaɣ Ɛsɔtɔm susuu paa le nɛ ɛyáa tisiɣ-tʋ.
ACT.12.25	Barnaabaasɩ nɛ Sɔɔlɩ pɛtɛm labʋ mbʋ́ pʋ-yɔɔ petiyi-wɛ Yeruusalɛm yɔ lɛ, pa nɛ Yohanɛɛsɩ weyi pakʋm hɩɖɛ se Maarkɩ yɔ papɩsɩ Antɩyɔɔsɩ tɛtʋ taa.
ACT.13.1	Náyaa nɛ wɩlɩyaa paawɛ Antɩyɔɔsɩ Krɩstʋ ŋgbɛyɛ taa. Ḿbá yɔ: Barnaabaasɩ nɛ Siimeyɔɔ weyi payaɣ se Kɩkpɛdʋ yɔ nɛ Siirɛɛnɩ tʋ Lusiyuusi nɛ Manayɛɛnɩ weyi paaɖɔkɩ ɛ nɛ wiyaʋ Eroodi pa-pɩcatʋ taa yɔ nɛ Sɔɔlɩ. 
ACT.13.2	Nakʋyʋ wiye lɛ, pɔhɔkɩ nɔɔ nɛ poluŋuu Kɩpaɣlʋ tɛɛ. Pɩkɛdaa lɛ, Fezuu Kiɖeɖeu heyi-wɛ se: «Ɩlɩzɩ Barnaabaasɩ nɛ Sɔɔlɩ nɛ pala tʋmɩyɛ nɖɩ́ manɖʋ-wɛ yɔ.» 
ACT.13.3	Pɛtɛm nɔɔ hɔkʋʋ nɛ pɛsɛɛ Ɛsɔ lɛ, patɩnɩ pɔ-yɔɔ nesi nɛ peyebi-wɛ nɛ pɛɖɛɛ.
ACT.13.4	Ḿbʋ́ Fezuu Kiɖeɖeu tiyi Barnaabaasɩ nɛ Sɔɔlɩ ɛjaɖɛ nɖɩ́ lɩm cɔ-ɖɩ pɩta nɛ payaɣ-ɖɩ se Ciiprɩ yɔ ɖɩ-taa. Pakʋyɩ Antɩyɔɔsɩ lɛ, powolo Selesii tɛtʋ taa nɛ pasʋʋ mɛlɛ nɛ pɛɖɛɛ. 
ACT.13.5	Patalɩ Ciiprɩ peeɖe Salaamiini tɛtʋ taa lɛ, papazɩ Ɛsɔtɔm susuu Yuda ñɩma Ɛsɔ ɖɩsɛyɛ ndɩ ndɩ taa. Yohanɛɛsɩ Maarkɩ kɛwɛ pɔ-cɔlɔ nɛ ɛsɩŋnɩ-wɛ.
ACT.13.6	Paacɔ Ciiprɩ ɛjaɖɛ ńɖɩ́ ɖɩtɩŋa nɛ pɔkɔɔ patalɩ Paafɔɔsɩ tɛtʋ taa. Peeɖe pakatɩ tɩʋ nɔɔyʋ, payaɣ-ɩ se Baarɩ-Yesu. Ɛɛkɛ Yuda tʋ nɛ ɛkpakɩɣ ɛ-tɩ se ɛkɛ náyʋ. 
ACT.13.7	Ɛɛwɛ Ciiprɩ ɛjaɖɛ ñʋʋdʋ Sɛrjiyuusi Pɔɔlusi cɔlɔ. Ɛ́lɛ́ kɛwɛ lɛɣtʋ siŋŋ.
ACT.13.7	Nakʋyʋ wiye lɛ, ñʋʋdʋ ɛnʋ, etiyi se payaa-ɩ Barnaabaasɩ nɛ Sɔɔlɩ nɛ powolo peheyi-i Ɛsɔtɔm, mbʋ́ pʋyɔɔ yɔ, ɛsɔɔlɩ tɩ-nɩʋ. 
ACT.13.8	Tɩʋ ɛnʋ, ɛɖɩkaɣ-wɛ nʋmɔʋ nɛ ɛñɩnɩɣ se ñʋʋdʋ ɛnʋ ɛtaawɛnɩ lidaʋ Yesu yɔɔ. Payaɣ-ɩ nɛ Grɛɛkɩ kʋnʋŋ taa se: Eliimaasɩ. 
ACT.13.9	Peeɖe Sɔɔlɩ weyi payaɣ ɖɔɖɔ se Pɔɔlɩ nɛ Fezuu Kiɖeɖeu wɛ ɛ-yɔɔ siŋŋ alɩwaatʋ ńdʋ́ yɔ, ɛcɔnɩ-ɩ pɩŋŋ 
ACT.13.10	nɛ eheyi-i se: «Cɛtɩyʋ ña, ŋcɛtɩɣ ɛyáa tɩŋa! Kañadʋ ña weyi ŋŋcaɣ se ŋna pʋyʋ kʋtʋʋzʋ ñɛ-ɛsɩndaa kpem yɔ! Đooye ŋcaɣ se ŋyele Kɩpaɣlʋ nɩmaŋ wɛɛkʋʋ? 
ACT.13.11	Lɛɛlɛɛyɔ, meheyiɣ-ŋ se Kɩpaɣlʋ ɖʋʋ-ŋ kʋñɔŋ sɔsɔʋ: ŋyʋlʋmʋʋ nɛ ŋŋtasɩɣ wɩsɩ naʋ alɩwaatʋ natʋyʋ.»
ACT.13.11	Kpaagbaa ḿbʋ́ lɛ, Eliimaasɩ yʋlʋmɩ nɛ ekiitiɣ yem nɛ ɛñɩnɩɣ nɔɔyʋ se ɛhɔm-ɩ. 
ACT.13.12	Ñʋʋdʋ ɛnʋ, ɛna ḿbʋ́ lɛ, ɛwɛnɩ lidaʋ Kɩpaɣlʋ yɔɔ. Pɩɩɖɩɣzɩ-ɩ nɛ Kɩpaɣlʋ tɔm ndʋ́ pawɩlɩ-ɩ yɔ kpem.
ACT.13.13	Alɩwaatʋ ńdʋ́ʋ́ Pɔɔlɩ nɛ ɛ-taabalaa pakʋyɩ Paafɔɔsɩ tɛtʋ taa nɛ pasʋʋ mɛlɛ nɛ powolo Pɛɛrjee ñɩndʋ ndʋ́ tɩwɛ Pamfilii egeetiye taa yɔ tɩ-taa. Peeɖe Yohanɛɛsɩ Maarkɩ kʋyɩ pɔ-cɔlɔ nɛ ɛpɩsɩ Yeruusalɛm. 
ACT.13.14	Piyebi Pɔɔlɩ nɛ Barnaabaasɩ lɛ, pakʋyɩ Pɛɛrjee peeɖe nɛ powolo Antɩyɔɔsɩ tɛtʋ taa Pisidii egeetiye taa. Kɩyakʋ kɩhɛzʋʋ talaa lɛ, pasʋʋ Yuda ñɩma Ɛsɔ ɖɩsɛyɛ taa nɛ pacaɣ.
ACT.13.15	Đɩ-taa nɔɔyʋ tɩɩkalɩɣ ɛyáa tɩŋa ɛsɩndaa Mooyiizi paɣtʋ nɛ náyaa pa-takayɩsɩ taa. Ɛtɛma lɛ, ɖɩ-taa ñʋndɩnaa tiyi se peheyi Pɔɔlɩ nɛ Barnaabaasɩ se: «Taabalaa! Yee ɩwɛnɩ natʋyʋ se iheyiɣ samaɣ nɛ pɩlabɩ-kɛ hʋnʋm yɔ, ɩpɩzɩɣ ɩyɔɔdɩ-tʋ lɛɛlɛɛyɔ.» 
ACT.13.16	Peeɖe Pɔɔlɩ kʋyaa nɛ ɛñɩɣ ɛyáa nesi nɛ eheyi-wɛ se:
ACT.13.16	«Izrɛɛlɩ ñɩma nɛ mbá mɩ ɩñaŋ Ɛsɔ yɔ! Iwelesi nɛ ɩnɩɩ: 
ACT.13.17	Izrɛɛlɩ ñɩma Ɛsɔ lɩzɩnɩ ɖɔ-cɔzɔnaa. Ɛnʋ yebina nɛ pɔɖɔɔ alɩwaatʋ ndʋ́ paawɛ yomiye taa Ejiptɩ ɛjaɖɛ taa yɔ nɛ pʋcɔ ɛkɔɔ eholi-wɛ nɛ e-ɖoŋ. 
ACT.13.18	Paa pɔ-tɔm ɛɛwɛ kaɖɛ yɔ, ɛɛcɔnɩ pɔ-yɔɔ lakʋ taa nɛ pɩtalɩ ɛzɩ pɩnzɩ nɩɩnaza yɔ. 
ACT.13.19	Eɖezi Kanaanɩ ɛjaɖɛ taa hɔɔlɩŋ lʋbɛ taa ñɩma nɛ ɛkpaɣ pɛ-tɛtʋ ɛha-wɛ. 
ACT.13.20	Pɩtɩŋa pɩɩwɛ ḿbʋ́ nɛ pʋkɔɔ pɩtalɩ ɛzɩ pɩnzɩ nasɩnaza nɛ nɩɩnʋwa ḿbʋ́ yɔ.
ACT.13.20	Pʋwayɩ lɛ, ɛha-wɛ nʋmɔɖɛyaa nɛ pʋkɔɔ pɩsɩɩnɩ náyʋ Samʋyɛɛlɩ alɩwaatʋ. 
ACT.13.21	Pʋbʋ wayɩ lɛ, pɔpɔzɩ Ɛsɔ se ɛsɩɩ-wɛ wiyaʋ. Peeɖe ɛlɩzɩ Kiisi pɩyalʋ Saʋlɩ, Bɛnjamɛɛ cejewiye taa nɛ ɛ́lɛ́ kɛ pe-wiyaʋ sɔsɔ pɩnzɩ nɩɩnaza.
ACT.13.22	Ɛsɔ mʋ kewiyaɣ Saʋlɩ cɔlɔ lɛ, ɛcɛlɩ-kɛ Yesee pɩyalʋ Daaviidi nɛ ɛtɔ se: ‹Lɛɛlɛɛyɔ, mana weyi me-liu wɛɛ yɔ, mbʋ́ pʋyɔɔ yɔ, ɛnʋ kɔŋnɩ labʋ mbʋ́ pɩtɩŋa payɩ me-liu wɛɛ se ɛla yɔ.› 
ACT.13.23	E-liɖe taa palʋlɩ Izrɛɛlɩ ñɩma ñʋʋ yaɖʋ Yesu ɛzɩ Ɛsɔ kaɖʋʋ yɔ. 
ACT.13.24	Pʋcɔ nɛ Yesu pazɩ ɛ-tʋmɩyɛ lɛ, Yohanɛɛsɩ kosusi Ɛsɔtɔm Izrɛɛlɩ ñɩma kpeekpe se pɛlɛɣzɩ wɛtʋ nɛ palabɩ-wɛ lɩm sɔʋ sɔnzɩ. 
ACT.13.25	Yohanɛɛsɩ tɛzaɣ ɛ-tʋmɩyɛ lɛ, eheyi-wɛ se: ‹Pɩtɛkɛ ma lɛ weyi ɩɖaŋaa se ɛkɔŋ yɔ. Ɛlɛ́, ma-wayɩ lɛ, ɛkɔŋ. Mantatɩɩmʋna se moluŋ nɛ mɛyɛɖɩ ɛ-naataŋgbala tɔnzɩ maɣmaɣ.› 
ACT.13.26	Man-taabalaa, mbá mɩ ɩkɛ Abraham sayɩnaa nɛ mbá mɩ ɩwɛ cɩnɛ nɛ ɩñaŋ Ɛsɔ yɔ! Đa nɛ mɩ ɖatɩŋa peheyi ñʋʋ yabʋ tɔm tʋnɛ. 
ACT.13.27	Toovenim lɛ, Yeruusalɛm ñɩma nɛ pa-awiya, pekizi Yesu nɛ pɩkpɛndɩnɩ náyaa tɔm ndʋ́ pakalaɣ paa kɩyakʋ kɩhɛzʋʋ ŋgʋ́ yɔ. Ɛlɛ́, palabɩ tɔm ńdʋ́ tɩ-yɔɔ, mbʋ́ pʋyɔɔ yɔ, pahʋnɩ Yesu nɛ pakʋ ɛ-tɔm. 
ACT.13.28	Ŋgʋ́, patatɩɩnaʋ mbʋ́ pʋ-yɔɔ pʋwɛɛ se pakʋ-ɩ yɔ. Ɛlɛ́, peheyi Pilaatɩ faŋŋ se ɛkʋ-ɩ. 
ACT.13.29	Ḿbʋ́ palabɩ-ɩ ɛzɩ pamaʋ ɛ-tɔm Ɛsɔtɔm Takayaɣ taa yɔ nɛ petisi-i nɛ kaamaŋkaɣ yɔɔ nɛ powoni pepi. 
ACT.13.30	Ɛlɛ́, Ɛsɔ fezi-i nɛ sɩɖaa taa. 
ACT.13.31	Ɛlɩzɩ ɛ-tɩ kɩyakɩŋ sakɩyɛ nɛ ɛwɩlɩ ɛyáa mbá paasɩ-ɩ nɛ Galilee egeetiye taa nɛ powoni-i Yeruusalɛm yɔ. Ḿbá lɩzɩɣnɩ ɛ-aseɣɖe lɛɛlɛɛyɔ Izrɛɛlɩ ñɩma cɔlɔ.
ACT.13.32	Đa lɛ, ɩɩnaɣ ñʋʋ yabʋ tɔm ndʋ́ ɖiheyiɣ-mɩ yɔ. Ńdʋ́ lɛ se: mbʋ́ Ɛsɔ ɖʋwa se ɛlakɩ ɖɔ-cɔzɔnaa yɔ, 
ACT.13.33	ɖa pa-sayɩnaa ɛlabɩ-pʋ. Mbʋ́ pʋyɔɔ yɔ, efezi Yesu ɛzɩ ɛyɔɔdʋʋ nɛ pama Keɣsi Takayaɣ ñʋŋ naalɛ taa yɔ. Ɛyɔɔdaa se:
ACT.13.33	‹Ña lɛ man-Pɩyalʋ.
ACT.13.33	Pɩkpaɣʋnɩ sɔnɔ yɔ, ma lɛ ña-Caa.›
ACT.13.34	Đɔɖɔ lɛ, Ɛsɔ tɔm se efeziɣ-i nɛ sɩɖaa taa se ɛtaatasɩ sɩbʋ wiɖiyi kaʋ nɛ ɛɖazɩ. Ndʋ́ ɛyɔɔdaa yɔ, ńdʋ́ lɛ se:
ACT.13.34	‹Mɔnkɔŋ mɩ-yɔɔ wazʋʋ siŋŋ
ACT.13.34	ɛzɩ maaɖʋʋ se mawazɩɣ Daaviidi yɔɔ yɔ.
ACT.13.34	Pɩkɛ toovenim, mɔyɔɔdɩna.›
ACT.13.35	Pʋ-yɔɔ Daaviidi tasɩ maʋ ɖoli lɛɛɖɛ se:
ACT.13.35	‹Ña Kɩpaɣlʋ, ŋŋyeki ña-ñɩnʋ
ACT.13.35	nɛ ɛɖazɩ.›
ACT.13.36	Daaviidi lɛ, ɛɛlaba mbʋ́ Ɛsɔ liu wɛɛ siŋŋ yɔ ɛ-alɩwaatʋ taa nɛ ɛkɔɔ ɛsɩ nɛ pepim-i ɛ-cɔzɔnaa cɔlɔ nɛ ɛɖazɩ. 
ACT.13.37	Ɛlɛ́, Yesu weyi Ɛsɔ fezaa yɔ, ɛ́lɛ́ taɖazɩ. 
ACT.13.38	Taabalaa! Pʋwɛɛ se ɩtɩlɩ camɩyɛ se ɛ-yɔɔ pɩtɩŋnaa nɛ peheyiɣ-mɩ kɩwɛɛkɩm kpeɣu tɔm. 
ACT.13.39	Weyi ɛwɛnɩ lidaʋ ɛ-yɔɔ yɔ, peɖeziɣ-i Ɛsɔ ɛsɩndaa mbʋ́ pɩtɩŋa pɩ-taa Mooyiizi paɣtʋ ñaapɩzɩɣ tiɖezi-i yɔ. 
ACT.13.40+ACT.13.41	Pʋ-yɔɔ meheyiɣ-mɩ se ɩɖɔkɩ mɩ-tɩ camɩyɛ, ɩtaayele nɛ tɔm ndʋ́ náyaa ma pa-takayɩsɩ taa yɔ, tɩtalɩ-mɩ. Ńdʋ́ lɛ se:
ACT.13.40+ACT.13.41	‹Mbá mɩ ɩtakpaɣ Ɛsɔ nɛ ɩyaa pʋyʋ yɔ,
ACT.13.40+ACT.13.41	iwelesi nɛ ɩnɩɩ nɛ pɩɖɩɣzɩ-mɩ nɛ ɩmʋʋ yem!
ACT.13.40+ACT.13.41	Mbʋ́ pʋyɔɔ yɔ,
ACT.13.40+ACT.13.41	malakɩ tʋmɩyɛ sɔsɔɖɛ naɖɩyɛ mɩ-alɩwaatʋ taa nɛ
ACT.13.40+ACT.13.41	paa nɔɔyʋ eheyi-mɩ ɖɩ-tɔm yɔ,
ACT.13.40+ACT.13.41	iitisiɣ.› »
ACT.13.40+ACT.13.41	«Maañɩnɩɣ se pɩtalɩ-mɩ ḿbʋ́.»
ACT.13.42	Pɔɔlɩ tɛm ɛyáa tɔm heyuu Yuda ñɩma Ɛsɔ ɖɩsɛyɛ taa nɛ ɛ nɛ Barnaabaasɩ palɩɩ lɛ, ɛyáa tendi-wɛ se: kɩyakʋ kɩhɛzʋʋ lɛɛkʋ wiye lɛ, paatasɩ wobu nɛ paɖaɣnɩ-wɛ kɛdʋʋ tɔm ńdʋ́. 
ACT.13.43	Ɛyáa tɩŋa lɩ Ɛsɔ ɖɩsɛyɛ peeɖe lɛ, Yuda ñɩma sakɩyɛ nɛ mbá palakaɣ Yuda ñɩma sɔnzɩ yɔ, patɩŋ Pɔɔlɩ nɛ Barnaabaasɩ pa-wayɩ. Peeɖe paba sazɩ-wɛ se pɔ́ɖɔ́kɩ pa-tɩ camɩyɛ kpam nɛ nɔɔyʋ ɛtaakɔɔ elesi-wɛ Ɛsɔ lootiye nʋmɔʋ taa.
ACT.13.44	Pɩtalɩ kɩyakʋ kɩhɛzʋʋ lɛɛkʋ wiye lɛ, Antɩyɔɔsɩ tɛtʋ taa ɛyáa tɩŋa payɩ kpeɣli ɖama Yuda ñɩma Ɛsɔ ɖɩsɛyɛ taa se pewelesi Ɛsɔtɔm. 
ACT.13.45	Yuda ñɩma na ɛyáa samaɣ ḿbʋ́ lɛ, papazɩ ɛsɩsɛmɩyɛ labʋ Pɔɔlɩ yɔɔ nɛ patʋʋ-ɩ nɛ pɛkpɛzɩɣnɩ-ɩ. 
ACT.13.46	Peeɖe ɛ nɛ Barnaabaasɩ peheyi-wɛ kpayɩ se: «Mɩ pɩɩmʋnaa se ɖɩlɛyɩnɩ Ɛsɔtɔm heyuu nɛ pʋcɔ. Ɛlɛ́, ɖenɖe ikizi-tʋ nɛ ɩmaɣzɩɣ se ɩtamʋnɩ se ihiɣ wezuu maatɛŋ yɔ, ɖiyeki-mɩ ɖiwolo mbá pɛtɛkɛ Yuda ñɩma yɔ pɔ-cɔlɔ. 
ACT.13.47	Mbʋ́ pʋyɔɔ yɔ, tɔm ndʋ́ Kɩpaɣlʋ heyi-ɖʋ yɔ, ńdʋ́ lɛ se:
ACT.13.47	‹Malɩzɩ-mɩ se ɩkɛnɩ ajɛya kpeekpe taa ɛyáa ñalɩmɩyɛ
ACT.13.47	nɛ piyele patɩŋa payɩ
ACT.13.47	pehiɣ ñʋʋ yabʋ Ɛsɔ cɔlɔ.› »
ACT.13.48	Mbá pɛtɛkɛ Yuda ñɩma yɔ, panɩ-tʋ ḿbʋ́ lɛ, pa-taa labɩ-tʋ nɛ leleŋ pɩŋŋ nɛ pɔtɔ se Kɩpaɣlʋ tɔm wɛ ɖeu. Peeɖe mbá patɩŋa pɩɩwɛɛ se pehiɣ wezuu maatɛŋ yɔ, pɛwɛnɩ lidaʋ Yesu yɔɔ.
ACT.13.49	Alɩwaatʋ ńdʋ́ʋ́ Kɩpaɣlʋ tɔm pazɩ cɔʋ egeetiye ńɖɩ́ ɖɩtɩŋa ɖɩ-taa. 
ACT.13.50	Ɛlɛ́, Yuda ñɩma ḿbá, pasazɩ abila wena awokaɣ Ɛsɔ ɖɩsɛyɛ taa yɔ nɛ pɩkpɛndɩnɩ tɛtʋ ñʋndɩnaa nɛ pakʋyɩ Pɔɔlɩ nɛ Barnaabaasɩ pɔ-yɔɔ nɛ pɔɖɔɔnɩ-wɛ pɛ-ɛjaɖɛ ńɖɩ́ ɖɩ-taa. 
ACT.13.51	Peeɖe paba kpizi-wɛ pa-naŋgbanzɩ taa mʋzʋʋ nɛ pɩwɩlɩ se peyebi-wɛ nɛ pa-sʋʋtʋ. Pʋwayɩ lɛ, pakʋyɩ Antɩyɔɔsɩ Pisidii egeetiye taa peeɖe nɛ powolo pacaɣ Ikoniyɔm tɛtʋ taa. 
ACT.13.52	Piyele Krɩstʋ wayɩ tɩŋɩyaa mbá pɛwɛ Antɩyɔɔsɩ peeɖe yɔ, Fezuu Kiɖeɖeu kɛwɛ pɔ-yɔɔ siŋŋ nɛ pɛwɛɛ laŋhʋlʋmɩyɛ taa kpem.
ACT.14.1	Pɔɔlɩ nɛ Barnaabaasɩ pɛwɛ Ikoniyɔm ḿbʋ́ lɛ, nakʋyʋ wiye powolo Yuda ñɩma Ɛsɔ ɖɩsɛyɛ taa ɖɔɖɔ nɛ posusi Yesu tɔm siŋŋ nɛ ɛyáa sakɩyɛ: Yuda ñɩma nɛ mbá pɛtɛkɛ Yuda ñɩma yɔ petisi-tʋ nɛ pɛwɛnɩ lidaʋ ɛ-yɔɔ. 
ACT.14.2	Ɛlɛ́, Yuda ñɩma mbá petetisi-tʋ yɔ, paba ñasazɩ mbá pɛtɛkɛ Yuda ñɩma yɔ se pala Pɔɔlɩ nɛ Barnaabaasɩ mbʋ́ pɩfɛyɩ ɖeu yɔ. 
ACT.14.3	Paa ḿbʋ́ yɔ, paacaɣ Ikoniyɔm peeɖe ka ka nɛ posusuu ɛzɩma mbʋ́ Kɩpaɣlʋ lakɩ ɛyáa lootiye yɔ kaalɛyɩtʋ. Eyeba nɛ pawɩlɩ kawɩlɩsɩ nɛ pala hama lakasɩ nɛ pɩwɩlɩ se tɔm ńdʋ́ posusuu yɔ, tɩkɛ toovenim. 
ACT.14.4	Peeɖe Ikoniyɔm ñɩma tayɩ ɖama tam naalɛ nɛ lɛlaa tɩnɩ Yuda ñɩma yɔɔ nɛ pɩsɛɣ lɛlaa ñatɩnɩ Pɔɔlɩ nɛ Barnaabaasɩ pɔ-yɔɔ. 
ACT.14.5	Yuda ñɩma nɛ mbá pɛtɛkɛ Yuda ñɩma yɔ nɛ pa-awiya, pɔñɔɔzɩ pa-tɩ se panazɩ Pɔɔlɩ nɛ Barnaabaasɩ nɛ payaɣ-wɛ pɛɛ nɛ pasɩ. 
ACT.14.6	Paba nɩ ḿbʋ́ lɛ, pala lɩmaɣza nɛ pakʋyɩ peeɖe nɛ pese powolo Listrɩ nɛ Dɛɛrbɩ pɛ-tɛtʋ nɛ pɔ-hɔɔlɩŋ pa-taa Likaoni egeetiye taa 
ACT.14.7	nɛ posusuu Laŋhɛzɩyɛ Tɔm.
ACT.14.8	Pɔɔlɩ nɛ Barnaabaasɩ pɛwɛ Listrɩ ḿbʋ́ lɛ, nakʋyʋ wiye pana abalʋ nɔɔyʋ caɣaɣ, ɛkɛ kalɩkalaɣ. Paalʋlɩ-ɩ ḿbʋ́, ɛtɔɖɔ wiɖiyi kaʋ. 
ACT.14.9	Abalʋ ɛnʋ ewelesaɣ tɔm ndʋ́ Pɔɔlɩ yɔɔdaɣ yɔ. Ɛ́lɛ́ cɔnɩ-ɩ pɩŋŋ lɛ, ɛna se ɛwɛnɩ lidaʋ Ɛsɔ yɔɔ se ɛpɩzɩɣ ɛla nɛ ɛ-yɔɔ cɛ. 
ACT.14.10	Peeɖe Pɔɔlɩ holaa se: «Abalʋ ña, kʋyɩ ŋsɩŋ ña-naŋgbanzɩ yɔɔ!» Ɛlɛ́ abalʋ ɛnʋ, ɛkʋyɩ ɛmaa ɛ-naŋgbanzɩ yɔɔ nɛ ɛpazɩ ɖɔm. 
ACT.14.11	Likaoni egeetiye taa ɛyáa samaɣ na mbʋ́ Pɔɔlɩ laba yɔ lɛ, pamakɩ kubusi nɛ pɔyɔɔdʋʋnɩ pɛ-tɛ taa se: «Agɔlɩma pɩsɩ ɛyáa nɛ akɔɔ ɖɔ-cɔlɔ!»
ACT.14.12	Pʋ-yɔɔ pakʋm Barnaabaasɩ hɩɖɛ se Zeesi, nɛ Pɔɔlɩ se Hɛrmɛsɩ
ACT.14.13	Ɛgɔlɩmɩyɛ nɖɩ́ payaɣ se Zeesi nɛ ɖɩ-ɖɩɣa wɛ tɛtʋ nɔɔ yɔ, ɖɩ-cɔjɔ weyi ɛkpɛyɩɣ-ɖɩ yɔ, ɛkɔnɩ naŋ abalɩñɩŋ weyi pacanɩ ɩ-yɔɔ nɛ tɩŋ hɛtʋ yɔ se ɛ nɛ ɛyáa samaɣ palaa Pɔɔlɩ nɛ Barnaabaasɩ. 
ACT.14.14	Paba nɩ ḿbʋ́ lɛ, pacɩyɩ pɔ-yɔɔ tokonaa sɔsaa nɛ pɩwɩlɩ se pɔtɔsɔɔlɩ se palaa-wɛ. Peeɖe pesewa pasʋʋ ɛyáa hɛkʋ taa nɛ pamakɩ kubusi se: 
ACT.14.15	«Taabalaa, pɩlabɩ ɛzɩma nɛ ɩlakɩ ḿbʋ́? Đɩkɛ ɛyáa ɖɔɖɔ ɛzɩ mɩ yɔ. Ɛlɛ́, ɖɩkɔm se ɖiheyi-mɩ Laŋhɛzɩyɛ Tɔm nɛ iyele agɔlɩma wena aawazɩɣ pʋyʋ yɔ, a-kpɛyʋʋ nɛ ɩpɩsɩnɩ Ɛsɔ wezuu tʋ yɔɔ. Ɛnʋ labɩnɩ ɛsɔdaa nɛ tataa nɛ teŋgu nɛ mbʋ́ pɩtɩŋa payɩ pʋwɛ kedeŋa yɔɔ cɩnɛ yɔ. 
ACT.14.16	Đooo lɛ, Ɛsɔ kaayebi ajɛya kpeekpe taa ɛyáa yem nɛ palakɩ mbʋ́ pe-liu wɛɛ yɔ. 
ACT.14.17	Ŋgʋ́, wiɖiyi eteyele ɛ-camɩyɛ lakasɩ labʋ se ɛwɩlɩ mbʋ́ ɛkɛnaa yɔ. Mbʋ́ pʋyɔɔ yɔ, ɛnʋ yekina nɛ tɛʋ nɩɣ nɛ ɩkʋŋ tɔɔnasɩ sɩ-alɩwaatʋ taa nɛ ɩtɔkɩ nɛ ɩhakɩ nɛ mɩ-taa hʋlʋmʋʋ.» 
ACT.14.18	Paayɔɔdɩ pɩtɩŋa ḿbʋ́, ɛlɛ́, pɩkazɩ ñɩɩɩ palaɣaɣ-wɛ kɩlaʋ ŋ́gʋ́.
ACT.14.19	Pʋwayɩ Yuda ñɩma nabɛyɛ lɩnɩ Antɩyɔɔsɩ nɛ Ikoniyɔm pɛ-tɛtʋ taa nɛ powolo Listrɩ peeɖe nɛ pasazɩ ɛyáa samaɣ se ka nɛ wɛ payaɣ Pɔɔlɩ pɛɛ nɛ ɛsɩ. Pamaɣzaa se ɛsɩkɩ lɛ, potuu-i nɛ palɩzɩ nɛ tɛtʋ wayɩ. 
ACT.14.20	Ɛlɛ́, Krɩstʋ wayɩ tɩŋɩyaa wolo pekpeɣlini-i. Peeɖe ɛtɩkʋyaa nɛ ɛsʋʋ Listrɩ tɛtʋ taa. Tɛʋ fema lɛ, ɛ nɛ Barnaabaasɩ pakʋyɩ Listrɩ peeɖe nɛ powolo Dɛɛrbɩ.
ACT.14.21	Powoba lɛ, posusi Laŋhɛzɩyɛ Tɔm nɛ ɛyáa sakɩyɛ pɩsɩ Krɩstʋ wayɩ tɩŋɩyaa. Pʋwayɩ lɛ, pakʋyɩ papɩsɩ Listrɩ nɛ Ikoniyɔm nɛ Antɩyɔɔsɩ, Pisidii egeetiye taa. 
ACT.14.22	Patalaa lɛ, peyele pɩla peeɖe Krɩstʋ wayɩ tɩŋɩyaa hʋnʋm nɛ pa-laŋa hɛɛ. Paaheyi-wɛ se pɔ́ɖɔ́kɩ lidaʋ ŋgʋ́ pɛwɛnɩ Yesu yɔɔ yɔ nesi naalɛ kpam. Paatasɩ-wɛ heyuu se pʋwɛɛ se pɔtɔɔ kʋñɔŋ siŋŋ nɛ pʋcɔ pasʋʋ Ɛsɔ Kewiyaɣ taa.
ACT.14.23	Paa Krɩstʋ ŋgbɛyɛ nɖɩ́ ɖɩ-taa lɛ, Pɔɔlɩ nɛ Barnaabaasɩ palɩzaɣ nabɛyɛ se pɛkɛnɩ sɔsaa. Palɩzɩɣ-wɛ ḿbʋ́ lɛ, pa nɛ wɛ pɔhɔkɩ nɔɔ nɛ pɛsɛɛ Kɩpaɣlʋ Ɛsɔ. Pʋwayɩ lɛ, paɖʋzɩ-wɛ e-nesi taa, mbʋ́ pʋyɔɔ yɔ, ɛ-yɔɔ pɛwɛnɩ lidaʋ. 
ACT.14.24	Pakʋyɩ Pisidii egeetiye taa peeɖe lɛ, powolo Pamfilii ñɩnɖɛ taa. 
ACT.14.25	Powoba lɛ, peheyi ɛyáa Ɛsɔtɔm Pɛɛrjee tɛtʋ taa, pɛtɛma lɛ, pɛɖɛɛ Atalii ñɩndʋ taa. 
ACT.14.26	Peeɖe pasʋ mɛlɛ nɛ papɩsɩ Antɩyɔɔsɩ, Siirii egeetiye taa. Peeɖe paaɖʋzɩ-wɛ Ɛsɔ nesi taa se ɛlabɩ-wɛ lootiye nɛ pala pa-tʋmɩyɛ nɖɩ́ palaba ɛzʋnɔ yɔ.
ACT.14.27	Patalaa lɛ, pekpeɣli Krɩstʋ ŋgbɛyɛ taa ñɩma nɛ pɛkɛdɩ-wɛ mbʋ́ pɩtɩŋa Ɛsɔ tɩŋnɩ pɔ-yɔɔ nɛ ɛla yɔ nɛ ɛzɩma mbʋ́ ɛha mbá pɛtɛkɛ Yuda ñɩma yɔ waɖɛ nɛ pɛwɛnɩ lidaʋ Yesu yɔɔ yɔ. 
ACT.14.28	Pɛtɛm-wɛ kɛdʋʋ ḿbʋ́ lɛ, pa nɛ Krɩstʋ wayɩ tɩŋɩyaa pacaɣ alɩwaatʋ sakɩyɛ Antɩyɔɔsɩ peeɖe.
ACT.15.1	Nakʋyʋ wiye ɛyáa nabɛyɛ lɩnɩ Yudee egeetiye taa nɛ powolo Antɩyɔɔsɩ nɛ peheyiɣ taabalaa se yee peteyele nɛ pɛpɛlɩ-wɛ ɛzɩ palakʋʋ sɔnzɩ nzɩ́ Mooyiizi ɖʋwa yɔ sɩ-taa yɔ, paahikiɣ ñʋʋ yabʋ. 
ACT.15.2	Pɔyɔɔdɩ ḿbʋ́ lɛ, Pɔɔlɩ nɛ Barnaabaasɩ pekizini-wɛ-tʋ nɛ pa nɛ wɛ pɔhɔmnɩ ɖama tɔm pɩŋŋ. Peeɖe taabalaa tɔm se: yee ḿbʋ́, Pɔɔlɩ nɛ Barnaabaasɩ nɛ pa-taa nabɛyɛ powolo Yeruusalɛm, Krɩstʋ tiyiyaa nɛ ɛ-ŋgbɛyɛ taa sɔsaa pɔ-cɔlɔ nɛ pana-tʋ.
ACT.15.3	Pɛɖɛɣaɣ lɛ, ŋgbɛyɛ taa ñɩma cɛlɩ-wɛ mbʋ́ pʋpɔzʋʋ-wɛ pa-nʋmɔʋ ɖɔm taa yɔ. Paatɩŋnɩ Fenisii nɛ Samaarɩɩ pa-ageeta taa nɛ Pɔɔlɩ nɛ Barnaabaasɩ pɛkɛdɩɣ a-taa ñɩma ɛzɩma mbʋ́ Ɛsɔ yeba nɛ mbá pɛtɛkɛ Yuda ñɩma yɔ papɩsɩnɩ ɛ-yɔɔ yɔ piye piye nɛ tɩla taabalaa tɩŋa leleŋ pɩŋŋ. 
ACT.15.4	Patalɩ Yeruusalɛm lɛ, peeɖe Krɩstʋ ŋgbɛyɛ taa ñɩma nɛ pɔ-sɔsaa nɛ tiyiyaa ḿbá pamʋ-wɛ. Ɛlɛ́, pɛkɛdɩ Yeruusalɛm ñɩma ḿbá mbʋ́ Ɛsɔ katɩŋnɩ pɔ-yɔɔ nɛ ɛla yɔ pɩtɩŋa payɩ.
ACT.15.5	Ɛlɛ́, Farɩsɩ ŋgbɛyɛ taa nabɛyɛ kɛwɛnɩ lidaʋ Yesu yɔɔ. Ḿbá kʋyɩna nɛ pɔtɔ se: «Mbá pɛtɛkɛ Yuda ñɩma nɛ pɛwɛnɩ lidaʋ ɖɔɖɔ yɔ, pʋwɛɛ se pɛpɛlɩ-wɛ nɛ peheyi-wɛ se pɔɖɔ Mooyiizi paɣtʋ yɔɔ.» 
ACT.15.6	Tiyiyaa ḿbá nɛ ŋgbɛyɛ taa sɔsaa panɩ tɔm ńdʋ́ lɛ, pekpeɣli ɖama nɛ pamaɣzɩ tɩ-yɔɔ. 
ACT.15.7	Paahɔmnɩ ɖama tɔm siŋŋ.
ACT.15.7	Pʋ-yɔɔ Pɩyɛ kʋyaa nɛ eheyi-wɛ se: «Taabalaa! Ɩtɛm naʋ mɩ-maɣmaɣ se Ɛsɔ lɩzɩ-m mɩ-hɛkʋ taa cɩnɛ kajalaɣ alɩwaatʋ taa se mowolo meheyi mbá pɛtɛkɛ Yuda ñɩma yɔ Laŋhɛzɩyɛ Tɔm nɛ pɛwɛnɩ lidaʋ Yesu yɔɔ. 
ACT.15.8	Ɛsɔ naɣ mbʋ́ pʋwɛ ɛyáa laŋa taa yɔ, ɛnʋ hanɩ ɛyáa ḿbá e-Fezuu Kiɖeɖeu ɖɔɖɔ ɛzɩ ɛhaʋ-ɖʋ-kʋ yɔ nɛ pɩwɩlɩ se e-liu wɛɛ se pɛkɛ ɛ-ñɩma. 
ACT.15.9	Ɛtɔsɔɔlɩ Yuda ñɩma ɖa nɛ pɩkɩlɩ-wɛ, mbʋ́ pʋyɔɔ yɔ, mbá patɩŋa payɩ pɛwɛnɩ lidaʋ ɛ-yɔɔ yɔ, ɛñalɩ pa-kɩwɛɛkɩm. 
ACT.15.10	Pɩlabɩ ɛzɩma lɛɛlɛɛyɔ ɩtakɩɣ Ɛsɔ se ɩna nɛ ɩsʋkɩ Krɩstʋ wayɩ tɩŋɩyaa sʋʋtʋ ndʋ́ ɖa-maɣmaɣ nɛ ɖɔ-cɔzɔnaa ɖɩtapɩzɩ se ɖɩsɩɣlɩ yɔ? 
ACT.15.11	Đa lɛ, Kɩpaɣlʋ Yesu lootiye yɔɔ pɩtɩŋnaa nɛ ɖɩwɛnɩ lidaʋ nɛ ɖihiɣ ñʋʋ yabʋ ɛzɩ ḿbá yɔ.»
ACT.15.12	Peeɖe mbá patɩŋa paakpeɣlaa yɔ, posum ɖiɣ ɖiɣ nɛ pewelesiɣni Barnaabaasɩ nɛ Pɔɔlɩ. Paba kɛdaɣ-wɛ kawɩlɩsɩ nzɩ́ Ɛsɔ tɩŋnɩ pɔ-yɔɔ nɛ ɛwɩlɩ yɔ nɛ hama lakasɩ nzɩ́ ɛtɩŋnɩ pɔ-yɔɔ nɛ ɛla mbá pɛtɛkɛ Yuda ñɩma yɔ pɛ-hɛkʋ taa yɔ sɩ-tɔm. 
ACT.15.13	Pɛtɛm-wɛ kɛdʋʋ lɛ, Yakubu heyi-wɛ se: «Taabalaa! Iwelesi nɛ ɩnɩɩ. 
ACT.15.14	Siimɔɔ Pɩyɛ kɛdɩ ɛzɩma mbʋ́ Ɛsɔ kɔcɔnɩ mbá pɛtɛkɛ Yuda ñɩma yɔ pɔ-yɔɔ ɖooo kiɖe tɛɛ nɛ ɛlɩzɩ pa-taa lɛlaa se pɛkɛ ɛ-ñɩma yɔ. 
ACT.15.15	Pʋwɛ ɛzɩ pamaʋ náyaa mbá Ɛsɔ tiyi-wɛ yɔ pa-takayɩsɩ taa yɔ. Pamawa se:
ACT.15.16	‹Kɩpaɣlʋ tɔm se:
ACT.15.16	pʋwayɩ lɛ, manpɩsɩɣ mɔnkɔɔ nɛ
ACT.15.16	menkpeɣli wiyaʋ sɔsɔ Daaviidi ñɩma mbá pamɩzɩ ɖama yɔ:
ACT.15.16	pɛwɛ ɛzɩ ɖɩɣa ŋgá kɔyɔkaa yɔ.
ACT.15.16	Ɛlɛ́, manɖaɣnɩɣ-kɛ maʋ
ACT.15.16	nɛ mɔñɔɔzɩ-kɛ.
ACT.15.17	Malakɩ ḿbʋ́ se mbá pɩkazaa yɔ,
ACT.15.17	pañɩnɩ-m nɛ
ACT.15.17	ɛyáa tɩŋa, pɩkpɛndɩnɩ agɔmaa
ACT.15.17	mbá manɖʋwa se pɛkɛ ma-ñɩma yɔ patɩŋa payɩ.
ACT.15.17	Tɔm ńdʋ́ ma Kɩpaɣlʋ mɔyɔɔdaa.
ACT.15.18	Kɩpaɣlʋ weyi ma meyeba nɛ ɛyáa tɩlɩ pʋnɛ pɩtɩŋa payɩ
ACT.15.18	ɖooo lɔŋ yɔ, mɔyɔɔdɩnɩ ḿbʋ́.›
ACT.15.19	Pʋ-yɔɔ ma Yakubu meheyiɣ-mɩ se ɩtaakɔnɩ kaɖɛ mbá pɛtɛkɛ Yuda ñɩma nɛ pɔsɔɔlɩ se papɩsɩnɩ Ɛsɔ yɔɔ yɔ. 
ACT.15.20	Ɛlɛ́, ɖɩma-wɛ takayaɣ nɛ ɖiheyi-wɛ se pataatɔɔ kɩlaʋ nandʋ, mbʋ́ pʋyɔɔ yɔ, tipisiɣ ɛyáa. Pataatɔɔ ɖɔɖɔ calɩm nɛ kpɩna wena pɛtɛcɛ a-liŋ tɛɛ yɔ. Pakpa pa-tɩ nɛ yem yem lakasɩ. 
ACT.15.21	Mɔyɔɔdɩ ḿbʋ́, mbʋ́ pʋyɔɔ yɔ, ɖooo lɔŋ ɛyáa wɩlaɣ Mooyiizi paɣtʋ paa tɛtʋ ndʋ́ tɩ-taa paa kɩyakʋ kɩhɛzʋʋ ŋgʋ́ ki-wiye Yuda ñɩma Ɛsɔ ɖɩsɛyɛ ndɩ ndɩ taa.»
ACT.15.22	Pʋwayɩ lɛ, Krɩstʋ tiyiyaa nɛ ɛ-ŋgbɛyɛ taa ñɩma nɛ pɔ-sɔsaa, patɩŋa payɩ pala lɩmaɣza se palɩzɩ pa-taa nabɛyɛ nɛ pɔsɔzɩ Pɔɔlɩ nɛ Barnaabaasɩ pɔ-yɔɔ nɛ petiyi-wɛ Antɩyɔɔsɩ. Peeɖe palɩzɩ Yuudi weyi pakʋm hɩɖɛ se Barnaabaasɩ yɔ nɛ Silaasɩ. Taabalaa lɛlaa ñaŋaɣ-wɛ siŋŋ. 
ACT.15.23	Pʋcɔ pɛɖɛɛ lɛ, paɖʋzɩ pe-nesi taa takayaɣ. Pama ka-taa se:
ACT.15.23	«Taabalaa, Krɩstʋ ñɩma mbá mɩ ɩtɛkɛ Yuda ñɩma nɛ ɩwɛɛ Antɩyɔɔsɩ tɛtʋ taa nɛ Siirii nɛ Siliisii pa-ageeta taa yɔ! Đa mɩ-taabalaa Krɩstʋ tiyiyaa nɛ Yeruusalɛm ŋgbɛyɛ taa ñɩma nɛ pɔ-sɔsaa ɖamaɣnɩ-mɩ takayaɣ kanɛ, ɖɩsɛ-mɩ! 
ACT.15.24	Đɩnɩwa se ɛyáa nabɛyɛ lɩnɩ ɖɛ-tɛ nɛ pɔkɔɔ mɩ-tɛ nɛ peliɣti-mɩ nɛ pɛkpɛzɩ mɩ-kalɩzasɩ nɛ pɔ-tɔm. Đɩtana pɔ-yɔɔ kpem. 
ACT.15.25	Ḿbʋ́ labɩna nɛ ɖɩnɩɩnɩ ɖama nɛ ɖɩlɩzɩ ɖa-taa nabɛyɛ nɛ ɖitiyi pa nɛ taabalaa kʋsɔɔlaa Pɔɔlɩ nɛ Barnaabaasɩ mɩ-cɔlɔ. 
ACT.15.26	Ḿbá kelemni pa-tɩ sɩm nɔɔ taa ɖa-Kɩpaɣlʋ Yesu Krɩstʋ yɔɔ. 
ACT.15.27	Pʋ-yɔɔ ɖitiyiɣ Yuudi nɛ Silaasɩ se peheyi-mɩ tɔm ndʋ́ ɖɩma takayaɣ kanɛ ka-taa yɔ nɛ pa-maɣmaɣ pɔ-nɔɔ. 
ACT.15.28	Mbʋ́ pʋyɔɔ yɔ, ɖa nɛ Fezuu Kiɖeɖeu ɖɩlabɩ lɩmaɣza se ɖɩtaasʋʋ-mɩ sʋʋtʋ natʋyʋ yem nɛ pɩtasɩnɩ ndʋ́ pʋpɔzʋʋ-mɩ yɔ. 
ACT.15.29	Ńdʋ́ lɛ se: ɩtaatɔɔ kɩlaʋ nandʋ yaa calɩm yaa kpɩna wena pɛtɛcɛ a-liŋ tɛɛ yɔ. Ɩkpa mɩ-tɩ nɛ yem yem lakasɩ. Ɩlabɩ pɩtɩŋa payɩ ḿbʋ́ yɔ, pʋwɛɣ ɖeu. Taabalaa, ɖɩsɛ-mɩ!»
ACT.15.30	Pamʋ takayaɣ ŋ́gá ḿbʋ́ lɛ, pakpaɣ Antɩyɔɔsɩ nʋmɔʋ. Patalaa lɛ, pekpeɣli ŋgbɛyɛ taa ñɩma tɩŋa payɩ nɛ pɛcɛlɩ-wɛ-kɛ. 
ACT.15.31	Pakalɩ-kɛ patɩŋa pɛ-ɛsɩndaa lɛ, pɩlabɩ-wɛ hʋnʋm nɛ pa-laŋa hʋlʋmɩ. 
ACT.15.32	Yuudi nɛ Silaasɩ pa-maɣmaɣ paakɛ náyaa. Pʋ-yɔɔ paba ñɛkɛdɩ-wɛ tɔm sakɩyɛ se pɩlabɩ-wɛ hʋnʋm nɛ pɛtɛzɩ pɩʋ Ɛsɔ nʋmɔʋ taa. 
ACT.15.33	Paacaɣ peeɖe alɩwaatʋ cabɩ. Pʋwayɩ lɛ, ŋgbɛyɛ taa ñɩma ḿbá palabɩ-wɛ wele wele se papɩsɩ mbá paatiyi-wɛ yɔ pɔ-cɔlɔ nɛ laŋhɛzɩyɛ. [ 
ACT.15.34	Ɛlɛ́, Silaasɩ tɔ se ɛɛpɩsɩɣ.]
ACT.15.35	Piyebi Pɔɔlɩ nɛ Barnaabaasɩ lɛ, paba ñacaɣ Antɩyɔɔsɩ peeɖe nɛ pa nɛ lɛlaa sakɩyɛ pawɩlɩɣ nɛ posusuu Kɩpaɣlʋ tɔm.
ACT.15.36	Pacaɣ Antɩyɔɔsɩ kɩyakɩŋ cabɩ lɛ, Pɔɔlɩ heyi Barnaabaasɩ se papɩsɩ taabalaa cɔlɔ tɛtʋ ndʋ́ tɩtɩŋa tɩ-taa paasusi Kɩpaɣlʋ tɔm yɔ nɛ pana se pɩsɩnɩ le. 
ACT.15.37	Peeɖe Barnaabaasɩ tɔm se pɛkpɛndɩnɩ Yohanɛɛsɩ weyi pakʋm hɩɖɛ se Maarkɩ yɔ. 
ACT.15.38	Ɛlɛ́, Pɔɔlɩ la lɩmaɣza se pataakpɛndɩnɩ-ɩ. Mbʋ́ pʋyɔɔ yɔ, eesewa nɛ eyebi-wɛ Pamfilii nɛ ɛtatasɩ-wɛ sɩʋ pa-tʋmɩyɛ taa. 
ACT.15.39	Pʋ-yɔɔ Pɔɔlɩ nɛ Barnaabaasɩ pɔhɔmnɩ ɖama tɔm ka ka nɛ pɩnɩɩ-wɛ nɛ pɛcɛ ɖama. Ɛlɛ́, Barnaabaasɩ kpaɣ Maarkɩ nɛ ɛ nɛ ɩ pasʋʋ mɛlɛ nɛ powolo Ciiprɩ ɛjaɖɛ taa. 
ACT.15.40	Piyele Pɔɔlɩ ñakpaɣ Silaasɩ nɛ taabalaa ɖʋzɩ-wɛ Kɩpaɣlʋ nesi taa se ɛlabɩ-wɛ lootiye. Pʋwayɩ lɛ, pacaŋ pɛɖɛɛ. 
ACT.15.41	Paatɩŋnɩ Siirii nɛ Siliisii pa-ageeta taa nɛ peyele a-taa Krɩstʋ aŋgba taa ñɩma tɛzɩ pɩʋ Ɛsɔ nʋmɔʋ taa.
ACT.16.1	Pɔɔlɩ nɛ Silaasɩ paatɩŋnɩ Dɛɛrbɩ nɛ powolo Listrɩ. Patalaa lɛ, pamaɣnɩ Krɩstʋ wayɩ tɩŋɩyʋ nɔɔyʋ, payaɣ-ɩ se Timootee. E-ɖoo kɛ Yuda tʋ, ɛ́lɛ́ wɛnɩ lidaʋ Krɩstʋ yɔɔ. Ɛ-caa ñɛkɛ Grɛɛkɩ tʋ. 
ACT.16.2	Listrɩ taabalaa nɛ Ikoniyɔm ñɩma palɩzaɣ aseɣɖe kɩbanɖɛ ɛ-yɔɔ. 
ACT.16.3	Pɔɔlɩ liu kɛwɛɛ se ɛkpɛndɩnɩ-ɩ. Pʋ-yɔɔ ɛkpaɣ-ɩ nɛ ɛpɛlɩ-ɩ, mbʋ́ pʋyɔɔ yɔ, Yuda ñɩma mbá paawɛ ageeta ana a-taa yɔ, pana patɩŋa se ɛ-caa kɛ Grɛɛkɩ tʋ. 
ACT.16.4	Pɛɖɛɣaɣ nɛ patɩŋnɩ tɛtʋ ndɩ ndɩ ndʋ́ tɩ-taa yɔ, peheyaɣ tɩ-taa ñɩma mbá pɛwɛnɩ lidaʋ Krɩstʋ yɔɔ yɔ tɔm ndʋ́ e-tiyiyaa nɛ Yeruusalɛm Krɩstʋ ŋgbɛyɛ taa sɔsaa paaɖʋwa yɔ. Paakam pa-ñʋŋ taa se pɔɖɔ tɩ-yɔɔ. 
ACT.16.5	Alɩwaatʋ ńdʋ́ lɛ, Krɩstʋ aŋgba taa ñɩma tɛzaɣ kpaʋ ɖoŋ pe-lidaʋ wɛnaʋ taa nɛ pɛtɛzɩɣ ɖɔʋ kɩyakɩŋ tɩŋa.
ACT.16.6	Fezuu Kiɖeɖeu taaha Pɔɔlɩ nɛ ɛ-taabalaa nʋmɔʋ se posusi Ɛsɔtɔm Aazii egeetiye taa. Pʋ-yɔɔ pakpaɣ nʋmɔʋ nɛ patɩŋnɩ Frijii egeetiye nɛ Galaasii ɛjaɖɛ pa-taa se pɛɖɛɣ. 
ACT.16.7	Pɔñɔtɩnɩ Miisii egeetiye lɛ, pala ka ka se powoki Bitinii ñɩnɖɛ taa, ɛlɛ́, Yesu Fezuu taha-wɛ nʋmɔʋ. 
ACT.16.8	Peeɖe pɛtɛzɩ Miisii ñɩnɖɛ taa tɩŋnaʋ nɛ powolo Trowaasɩ. Tɛtʋ ńdʋ́ tɩ-taa mɛlɛnaa sɩŋɩɣ. 
ACT.16.9	Đoo yuwa lɛ, Pɔɔlɩ ɖozi se Masedonii tʋ nɔɔyʋ kɔm ɛsɩŋ ɛ-yɔɔ nɛ etendi-i se: «Kʋyɩ ŋtɛzɩ ɖɛ-tɛ nɛ ŋsɩnɩ-ɖʋ.» 
ACT.16.10	Pɔɔlɩ tɛm ɖozuu ḿbʋ́ lɛ, ɛ nɛ ɛ-taabalaa nɛ ma Luka ɖɩtɩkʋyɩ nɛ ɖɩpazɩ ñɩnʋʋ ɛzɩma mbʋ́ ɖɩɩla nɛ ɖiwolo Masedonii egeetiye taa yɔ. Mbʋ́ pʋyɔɔ yɔ, ɖɩtɛm naʋ se Ɛsɔ yaɣnɩ-ɖʋ se ɖiwolo peeɖe nɛ ɖisusi Laŋhɛzɩyɛ Tɔm.
ACT.16.11	Peeɖe ɖɩsʋ mɛlɛ Trowaasɩ nɛ ɖɩɖɛɛ Samootrasɩ ɛjaɖɛ nɖɩ́ lɩm cɔ-ɖɩ pɩta yɔ ɖɩ-hɔɔlʋʋ taa kpaagbaa. Tɛʋ fema lɛ, ɖiwolo Neyapoliisi. 
ACT.16.12	Đɩkʋyɩ Neyapoliisi lɛ, ɖiwolo Room ñɩma tɛtʋ taa Masedonii egeetiye taa, payaɣ-tʋ se Filiipu. Ńdʋ́ kakɩlɩnɩ wazaɣ. Tɩ-taa peeɖe ɖɩcaɣ kɩyakɩŋ cabɩ. 
ACT.16.13	Pɩtalɩ kɩyakʋ kɩhɛzʋʋ lɛ, ɖɩlɩɩnɩ tɩ-taa nɛ ɖiwolo pɔɔ nɔɔ ɖenɖe ɖɩmaɣzaɣ se Yuda ñɩma Ɛsɔ ɖɩsɛyɛ naɖɩyɛ wɛɛ yɔ. Đɩtalaa lɛ, ɖɩmaɣnɩ halaa kpeɣlaa, ɛlɛ́ ɖɩcaɣ pɔ-cɔlɔ nɛ ɖiheyiɣ-wɛ Ɛsɔtɔm. 
ACT.16.14	Halaa ḿbá, payaɣ pa-taa lɛlʋ se Liidii, ɛkɛ Tiyaatiiri tʋ nɛ ɛpɛdɩɣ pɩsaŋ kɩsɛmɩŋ. Ɛñaŋaɣ Ɛsɔ, Kɩpaɣlʋ kuli ɛ-lɩmaɣza yɔɔ se ɛnɩɩnɩ Pɔɔlɩ camɩyɛ. 
ACT.16.15	Peeɖe ɖɩlabɩ-ɩ lɩm sɔʋ sɔnzɩ nɛ pɩkpɛndɩnɩ ɛ-hɔʋ taa ñɩma tɩŋa. Pʋwayɩ lɛ, ɛ́yáa-ɖʋ nɛ eheyi-ɖʋ se: «Yee toovenim taa itisaa se mɛwɛnɩ lidaʋ Kɩpaɣlʋ Ɛsɔ yɔɔ yɔ, ɩkɔɔ ɩwɛɛ mɛn-tɛ.» Ɛlɛ́, ɛcɛyɩ-ɖʋ nɛ ɖitisi.
ACT.16.16	Nakʋyʋ wiye ɖa nɛ Pɔɔlɩ ɖiwokaɣ Ɛsɔ ɖɩsɛyɛ taa lɛ, pɛlɛ nɔɔyʋ katɩ-ɖʋ, ɛkɛ tʋmlaɖʋ. Ekem eleeu nɔɔyʋ nɛ ɛcɔʋ ɛtɩyɩɣ nɛ eheyiɣ ɛyáa mbʋ́ pʋkɔŋ labʋ yɔ nɛ ɛkɔŋnɩ ɛ-caanaa liidiye sakɩyɛ. 
ACT.16.17	Pɛlɛ ɛnʋ, ɛna-ɖʋ ḿbʋ́ lɛ, ɛtɩŋɩɣ-ɖʋ nɛ ɛmakɩ kubusi se: «Ɛyáa panɛ pɛkɛ Ɛsɔ Caabiyuu tʋmlaɖaa, posusuu-mɩ ñʋʋ yabʋ tɔm.» 
ACT.16.18	Ɛmakaɣ kubusi ḿbʋ́ kɩyakɩŋ sakɩyɛ. Pʋkɔma pɩɖɛɛ Pɔɔlɩ lɛ, ɛpɩsɩnɩ pɛlɛ ɛnʋ ɛ-yɔɔ nɛ eholini eleeu weyi ɛwɛ ɛ-wayɩ yɔ se: «Yesu Krɩstʋ ɖoŋ taa lɛ, meheyiɣ-ŋ se ŋse pɛlɛ ɛnʋ ɛ-wayɩ!» Kpaagbaa ḿbʋ́ lɛ, eleeu ɛnʋ ese. 
ACT.16.19	Pɛlɛ ɛnʋ ɛ-caanaa nawa se ɛɛtasɩɣ-wɛ liidiye cazʋʋ lɛ, pakpa Pɔɔlɩ nɛ ɛ-taabalʋ Silaasɩ nɛ pɔhɔm-wɛ nɛ powoni ɛyáa samaɣ ɖikpeɣliye, tɛtʋ ñʋndɩnaa cɔlɔ. 
ACT.16.20	Patanɩ-wɛ Room ñʋndɩnaa cɔlɔ lɛ, peheyi-wɛ se: «Ɛyáa panɛ, pɛwɛɛ nɛ pɛwɛɛkɩɣ ɖɛ-tɛtʋ. Pɛkɛ Yuda ñɩma 
ACT.16.21	nɛ pawɩlɩɣ-ɖʋ sɔnzɩ nzɩ́ pɩtaha ɖa Room ñɩma nʋmɔʋ se ɖitisi yaa ɖɩla yɔ.» 
ACT.16.22	Peeɖe ɛyáa samaɣ kʋyɩ pɔ-yɔɔ ɖɔɖɔ nɛ ñʋndɩnaa ha nɔɔ se pacɩyɩ pɔ-yɔɔ wondu nɛ piyele polu-wɛ agbazɛɛ. 
ACT.16.23	Pɛtɛm-wɛ luu siŋŋ lɛ, powoni-wɛ paɖʋ salaka nɛ peheyi weyi ɛɖaŋɩɣ kɔ-nɔnɔɔ yɔ se ɛɖaŋ-wɛ camɩyɛ kpam. 
ACT.16.24	Pʋ-yɔɔ ɛ́lɛ́ kpaɣ-wɛ nɛ ɛsʋnɩ ɖooo pɩ-taa kuduyuu taa nɛ ɛka pa-naŋgbanzɩ ɖaŋ pɔŋ taa. 
ACT.16.25	Pɩkɛdɩ ɖoó hɛkʋ taa lɛ, Pɔɔlɩ nɛ Silaasɩ pɛsɛɣ Ɛsɔ nɛ pasaŋ-ɩ nɛ hendu nɛ salaka tɩnaa lɛlaa welesiɣ. 
ACT.16.26	Pɩkɛdaa lɛ, tɛtʋ tɩñamsɩ siŋŋ nɛ pɩkpɛndɩnɩ salaka kuduyuu nɛ kʋ-nɔnɔsɩ tɩŋa tɩtʋlɩ yem nɛ yoŋgbasɩ nzɩ́ paaɖɩ salaka tɩnaa tɩŋa yɔ sɩtɩcɛbʋ. 
ACT.16.27	Peeɖe kɔ-yɔɔ ɖaŋɩyʋ fema nɛ ɛnaɣ kɔ-nɔnɔsɩ tɩŋa tʋlɩ yem haaa. Pʋ-yɔɔ ɛlɩzɩ ɛ-sɩɣa se ɛtɛzɩɣ ɛ-tɩ kʋʋ nɛ ɛhɛzɩ. Mbʋ́ pʋyɔɔ yɔ, ɛmaɣzaɣ se paa pɩɩla ɛzɩma yɔ, salaka tɩnaa tɩŋa lɩwa pese. 
ACT.16.28	Ɛlɛ́, Pɔɔlɩ ma kubuka leɣ leɣ se: «Đatɩŋa ɖɩwɛɛ yooo, taakʋ ña-tɩ!» 
ACT.16.29	Peeɖe ɖaŋɩyʋ ɛnʋ ɛtɔm se pɔkɔnɩ-ɩ miŋ. Pɔkɔnɩ-ɩ lɛ, ɛtɩsʋʋ ɖooo pɩ-taa ɖenɖe ɛɖɩɣ Pɔɔlɩ nɛ Silaasɩ yɔ nɛ eluŋ pɛ-tɛɛ. Sɔɔndʋ kakpa-ɩ nɛ ɛ-nandʋ paɣ́. 
ACT.16.30	Ɛlɛ́, ɛlɩzɩ-wɛ nɛ awayɩ nɛ ɛpɔzɩ-wɛ se: «Caawaa! Ɛbɛ pʋwɛɛ se mala nɛ mehiɣ ñʋʋ yabʋ?» 
ACT.16.31	Paba cosi-i se: «Wɛnɩ lidaʋ Kɩpaɣlʋ Yesu yɔɔ nɛ ɛya ña-ñʋʋ nɛ pɩkpɛndɩnɩ ñɔ-hɔʋ taa ñɩma.» 
ACT.16.32	Peeɖe ɛkpaɣ-wɛ nɛ ɖoó ana nɛ ewoni ɛ-tɛ nɛ peheyi ɛ nɛ ɛ-hɔʋ taa ñɩma tɩŋa Kɩpaɣlʋ tɔm. 
ACT.16.33	Pɛtɛm-wɛ heyuu lɛ, ɛñalɩ pa-kɩcɩkpɩŋ taa. Pʋwayɩ lɛ, Pɔɔlɩ nɛ Silaasɩ pala ɛ nɛ ɛ-ñɩma ḿbá patɩŋa lɩm sɔʋ sɔnzɩ. 
ACT.16.34	Ɛlɛ́, ewoni-wɛ e-kuduyuu tɛɛ nɛ ɛha-wɛ tɔɔnaɣ nɛ pɔtɔɔ nɛ ɛ nɛ ɛ-hɔʋ taa ñɩma tɩŋa payɩ pa-taa hʋlʋmɩ pɩtɩɩfɛyɩ, mbʋ́ pʋyɔɔ yɔ, pɛwɛnɩ lidaʋ Ɛsɔ yɔɔ. 
ACT.16.35	Tɛʋ fema lɛ, Room ñʋndɩnaa tiyi karɩsɩ nasɩyɩ se siwolo siheyi salaka yɔɔ ɖaŋɩyʋ ɛnʋ se ɛlɩzɩ Pɔɔlɩ nɛ Silaasɩ salaka taa. 
ACT.16.36	Peeɖe ɛkʋyɩ hɛɛɛ nɛ ewolo eheyi Pɔɔlɩ se: «Ñʋndɩnaa tiyaa nɛ peheyi-m se malɩzɩ-mɩ salaka taa. Pʋ-yɔɔ lɛ, ɩlɩɩ ikpemni laŋhɛzɩyɛ.» 
ACT.16.37	Ɛlɛ́, pɩtamaɣ Pɔɔlɩ nɛ eheyi karɩsɩ ńzɩ́ se: «Mɩ-ñʋndɩnaa yeba nɛ pamabɩ-ɖʋ ɛyáa tɩŋa hɛkʋ taa nɛ patahʋʋ ɖɔ-tɔm natʋyʋ kaʋ nɛ powoni-ɖʋ paɖʋ salaka. Ŋgʋ́ ɖa ɖɔɖɔ ɖɩkɛ Room ñɩma
ACT.16.38	Paba pɩsaa peheyi-wɛ se Pɔɔlɩ nɛ Silaasɩ pɛkɛ Room ñɩma ɖɔɖɔ lɛ, sɔɔndʋ kpa-wɛ. 
ACT.16.39	Peeɖe pakʋyɩ pa-maɣmaɣ nɛ powolo pɛhɛzɩ pa-laŋa nɛ palɩzɩ-wɛ salaka taa nɛ petendi-wɛ se pakʋyɩ tɛtʋ ńdʋ́ tɩ-taa. 
ACT.16.40	Pɔɔlɩ nɛ Silaasɩ palɩ salaka taa peeɖe lɛ, powolo Liidii tɛ. Peeɖe pana taabalaa nɛ peyele pɩla paba hʋnʋm. Pʋwayɩ lɛ, pɛɖɛɛ.
ACT.17.1	Pɔɔlɩ nɛ Silaasɩ pakʋyɩ Liidii tɛ lɛ, patɩŋnɩ Amfipolii nɛ Apolooni pɛ-tɛtʋ taa nɛ pɔkɔɔ patalɩ Tesalooniki ñɩndʋ taa. Yuda ñɩma Ɛsɔ ɖɩsɛyɛ naɖɩyɛ kɛwɛ peeɖe. 
ACT.17.2	Patalaa nɛ pɩtalɩ kɩyakʋ kɩhɛzʋʋ lɛ, Pɔɔlɩ wolo Ɛsɔ ɖɩsɛyɛ taa ɛzɩ ɛtɩɩlakʋʋ yɔ. Peeɖe ɛ nɛ Yuda ñɩma palabɩ lɩmaɣza Ɛsɔtɔm Takayaɣ taa tɔm yɔɔ kɩyakɩŋ kɩhɛzɩŋ naadozo. 
ACT.17.3	Ɛlɩzɩ-wɛ tɩ-tɔbʋʋ nɛ ɛtɩŋnɩ tɩ-yɔɔ nɛ eheyi-wɛ se Weyi Ɛsɔ Lɩzaa Yɔ, pɩɩwɛ ḿbʋ́ se ɛtɔɔ kʋñɔŋ siŋŋ nɛ ɛkɔɔ ɛsɩ nɛ efe nɛ ɛlɩɩnɩ sɩɖaa taa. Eheyi-wɛ se Yesu weyi ɛkɛdɩɣ-wɛ ɛ-tɔm yɔ, ɛnʋ lɛ Weyi Ɛsɔ Lɩzaa Yɔ. 
ACT.17.4	Ɛyáa ḿbá, pa-taa lɛlaa tisi tɔm ńdʋ́ nɛ patɩŋ Pɔɔlɩ nɛ Silaasɩ pa-wayɩ nɛ pɩkpɛndɩnɩ Grɛɛkɩ ñɩma sakɩyɛ mbá pañaŋaɣ Ɛsɔ yɔ nɛ abila naayɛ. 
ACT.17.5	Peeɖe Yuda ñɩma labɩ ɛsɩsɛmɩyɛ nɛ pekpeɣli añɔndɔmwaa nabɛyɛ nɛ pa nɛ wɛ peyele ɛyáa kpeɣli Tesalooniki tɛtʋ ńdʋ́ tɩ-taa nɛ peseɣti-wɛ. Halɩ paaku ɖama nɛ powolo abalʋ weyi payaɣ se Yaasɔɔ yɔ ɛ-tɛ nɛ pañɩnɩɣ Pɔɔlɩ nɛ Silaasɩ se pakpa-wɛ nɛ pahʋʋnɩ-wɛ tɔm samaɣ ɛsɩndaa. 
ACT.17.6	Ɛyáa ḿbá powoba lɛ, patana-wɛ. Peeɖe pakpa Yaasɔɔ nɛ pɛkpɛndɩnɩ taabalaa nabɛyɛ nɛ pɔhɔm-wɛ nɛ powoni tɛtʋ ñʋndɩnaa cɔlɔ nɛ poholuu se: «Ɛyáa panɛ, pɛwɛɛkɩɣ kedeŋa kpeekpe, lɛɛlɛɛyɔ, patalɩ ɖɛ-tɛ cɩnɛ 
ACT.17.7	nɛ Yaasɔɔ mʋ-wɛ nɛ pɛwɛɛ ɛ-tɛ! Pa-taa nɔɔyʋ ɛɛɖɔŋ mbʋ́ Room wiyaʋ sɔsɔ ɖʋwa yɔ pʋ-yɔɔ, pɔyɔɔdʋʋ se nɔɔyʋ wɛɛ ɖɔɖɔ, ɛkɛ wiyaʋ sɔsɔ, ɛnʋ lɛ Yesu.» 
ACT.17.8	Tɔm ńdʋ́, tɩɩcɛyɩ ñʋndɩnaa ḿbá nɛ ɛyáa samaɣ siŋŋ. 
ACT.17.9	Ɛlɛ́, pɛpɛlɩ Yaasɔɔ nɛ ɛ-taabalaa kɩmɩyɛ nɛ pɛhɛyɩ-ɖɩ nɛ pʋcɔ peyebi-wɛ.
ACT.17.10	Đoo tɩyuwa lɛ, taabalaa heyi Pɔɔlɩ nɛ Silaasɩ se pɛɖɛɛ Beree tɛtʋ taa. Patalaa lɛ, powolo Yuda ñɩma Ɛsɔ ɖɩsɛyɛ taa. 
ACT.17.11	Peeɖe Yuda ñɩma lɩmaɣza kɛwɛ ɖeu nɛ pɩkɩlɩ Tesalooniki ñɩma, mbʋ́ pʋyɔɔ yɔ, paatisi Ɛsɔtɔm nɛ pa-laŋɩyɛ tɩŋa pilim. Paa ɖooye pañɩnaɣ Ɛsɔtɔm Takayaɣ taa se pana se tɔm ndʋ́ Pɔɔlɩ yɔɔdʋʋ yɔ, tɩkɛ toovenim na. 
ACT.17.12	Pa-taa ɛyáa sakɩyɛ kɛwɛnɩ lidaʋ Yesu yɔɔ, pɩkpɛndɩnɩ Grɛɛkɩ ñɩma: abila nɛ abalaa sakɩyɛ, nɛ petisi se tɩkɛ toovenim. 
ACT.17.13	Yuda ñɩma mbá pɛwɛ Tesalooniki yɔ, panɩwa se Pɔɔlɩ wɛɛ nɛ esusuu Ɛsɔtɔm Beree ḿbʋ́ lɛ, pakʋyɩ powolo peeɖe nɛ peseɣtiɣ ɛyáa nɛ peliɣtiɣ pa-lɩmaɣza. 
ACT.17.14	Pʋ-yɔɔ taabalaa heyi Pɔɔlɩ se ɛɖɛɛ teŋgu hɔɔlʋʋ taa kpaagbaa. Ɛlɛ́, Silaasɩ nɛ Timootee paba ñacaɣ peeɖe. 
ACT.17.15	Ɛɖɛɣaɣ lɛ, nabɛyɛ sɩɩ-ɩ nɛ patanɩ-ɩ Atɛɛnɩ tɛtʋ taa. Papɩsaɣ lɛ, eheyi-wɛ se patalaa lɛ, peheyi Silaasɩ nɛ Timootee se pakʋyɩ kpaka nɛ patɩŋ ɛ-wayɩ.
ACT.17.16	Pɔɔlɩ kaawɛ Atɛɛnɩ nɛ ɛɖaŋ Silaasɩ nɛ Timootee lɛ, ɛna se agɔlɩma coka ɖeke suni tɩ-taa. Pʋ-yɔɔ pɩwɩzɩ-ɩ 
ACT.17.17	nɛ ɛtɛzɩ ɖɛʋ ewolo Yuda ñɩma Ɛsɔ ɖɩsɛyɛ taa nɛ ɛ nɛ Yuda ñɩma nɛ mbá pɛtɛkɛ Yuda ñɩma nɛ pañaŋ Ɛsɔ yɔ, palakɩ lɩmaɣza Yesu tɔm yɔɔ. Paa ɖooye, ewokaɣ ɛyáa samaɣ ɖikpeɣliye nɛ ɛ nɛ mbá pɛwɛ peeɖe yɔ pɔyɔɔdʋʋ. 
ACT.17.18	Peeɖe lɔŋsɩnɖaa mbá pɛkɛ Epikuri nɛ Sitoyiisi pa-aŋgba taa ñɩma yɔ, powobi Pɔɔlɩ cɔlɔ nɛ pa nɛ ɩ pɔyɔɔdʋʋ nɛ pa-taa lɛlaa tɔŋ se: «Abalʋ kɔkɔɖɛ yaɖʋ ɛnɛ, se we ɛyɔɔdʋʋ yee?» Lɛlaa ñanɩ ɛyɔɔdaɣ Yesu sɩm nɛ e-fem pɔ-tɔm ḿbʋ́ lɛ, paba ñɔtɔŋ se: «Paa pɩɩla ɛzɩma, agɔlɩma kɩfana tɔm ɛyɔɔdʋʋ.» 
ACT.17.19	Pʋ-yɔɔ pakpaɣ-ɩ powoni ɛyáa samaɣ ɖikpeɣliye ɖenɖe payaɣ se Areyoopajɩ yɔ nɛ pɔpɔzɩ-ɩ se: «Tɔm kɩfatʋ ndʋ́ ŋwɩlɩɣ ɛyáa ɛzʋnɔ yɔ, tʋtʋ lɛ ndʋ́ kpem? 
ACT.17.20	Mbʋ́ pʋyɔɔ yɔ, tɔm ndʋ́ ŋheyiɣ-ɖʋ yɔ, ɖɩtanɩdɩ-tʋ kaʋ, pʋ-yɔɔ ɖɩcaɣ se ɖɩnɩɩ tɩ-tɔbʋʋ.» 
ACT.17.21	Toovenim lɛ, Atɛɛnɩ ñɩma tɩŋa payɩ nɛ agɔmaa mbá pɛwɛ peeɖe yɔ, pa-tʋmɩyɛ lɛ se tɛʋ efema lɛ, pɛwɛɛ tɔm taa tazʋʋ nɛ tɩ-susuu yɔɔ.
ACT.17.22	Ḿbʋ́ hanɩ Pɔɔlɩ waɖɛ nɛ ewolo ɛsɩŋ Areyoopajɩ hɛkʋ taa nɛ eheyi-wɛ se: «Atɛɛnɩ ñɩma mɩ! Manawa se ɩkɛ agɔlɩma tɛɛ luŋiyaa siŋŋ. 
ACT.17.23	Mbʋ́ pʋyɔɔ yɔ, mɔncɔwaɣ mɩ-tɛtʋ taa lɛ, mana agɔlɩma wena a-tɛɛ iluŋaɣ yɔ a-coka. Halɩ mana ɖoli nɔɔyʋ cokiye naɖɩyɛ, pama ɖɩ-yɔɔ se: ‹Ɛgɔlɩmɩyɛ nɖɩ́ ɖɩtasɩm-ɖɩ yɔ ɖi-cokiye yɔ.› Tɔɔ! Pʋwɛ ɖeu. Ɛlɛ́, mbʋ́ iluŋuu pɩ-tɛɛ nɛ ɩtasɩm-pʋ yɔ, pʋ-tɔm ma Pɔɔlɩ mɔnkɔm-mɩ heyuu: ḿbʋ́ lɛ 
ACT.17.24	Ɛsɔ. Ɛnʋ labɩnɩ kedeŋa kpeekpe nɛ mbʋ́ pɩtɩŋa pʋwɛ kɔ-yɔɔ yɔ, ɛnʋ lɛ Kɩpaɣlʋ ɛsɔdaa nɛ tataa. Ɛɛcakɩ coka wena ɛyáa manɩ pe-nesi yɔ a-tɛɛ. 
ACT.17.25	Ɛfɛyɩ kɛtɛɖaɣ taa nɛ pʋpɔzʋʋ se ɛyáa ɛlabɩ-ɩ pʋyʋ. Mbʋ́ pʋyɔɔ yɔ, ɛnʋ hanɩ patɩŋa payɩ wezuu nɛ mbʋ́ pɩtɩŋa pʋwɛ kedeŋa yɔɔ yɔ. 
ACT.17.26	Ɛtɩŋnɩ ɛyʋ kʋɖʋm weyi ɛlayɩ labʋ yɔ ɛ-yɔɔ nɛ ɛla ɛyáa kpeekpe kedeŋa yɔɔ. Ɛɖʋ-wɛ alɩwaatʋ ndɩ ndɩ nɛ ɛtayɩ-wɛ ajɛya. 
ACT.17.27	Ɛlabɩ ḿbʋ́ se ɛyáa ɛñɩnɩ-ɩ kpeɣu taa kpeɣu taa nɛ pʋtɔmaɣ yɔ, pana-ɩ. Ŋgʋ́, Ɛsɔ toposini ɖa-taa nɔɔyʋ. 
ACT.17.28	Mbʋ́ pʋyɔɔ yɔ, ɛ-yɔɔ ɖɩwɛ wezuu nɛ ɖɩlakɩ pɩtɩŋa. Ḿbʋ́ ɖɔɖɔ mɩ-tɛ hendu teyaa nabɛyɛ kɔyɔɔdaa. Pɔyɔɔdaa se: ‹Đa ɖɔɖɔ ɖɩkɛ e-liɖe taa ñɩma.›
ACT.17.29	Yee ḿbʋ́ pɩfɛyɩ se ɖɩmaɣzɩ se papɩzɩɣ pakpaɣ-ɩ nɛ pɛkɛdɩnɩ sɩʋ kpelaɣ ŋgá ɛyáa maɣzaa nɛ polubini sika yaa liidiye yaa pɩyɛ nɛ pacanɩ-kɛ yɔ. 
ACT.17.30	Ɛsɔ ɛɛtasɩɣ kpaɣʋ mbʋ́ ɛyáa kalabɩ ɖooo lɔŋ nɛ patatɩlɩ yɔ nɛ ɛlabɩnɩ tʋmɩyɛ. Ɛlɛ́, lɛɛlɛɛyɔ eheyiɣ patɩŋa payɩ paa le se pɛlɛɣzɩ wɛtʋ. 
ACT.17.31	Mbʋ́ pʋyɔɔ yɔ, ɛtɛm ɖʋʋ kɩyakʋ ŋgʋ́ ɛkɔŋ hʋnaʋ kedeŋa kpeekpe yɔɔ ɛyáa nɛ toovenim yɔ. Ɛyʋ weyi ɛlɩzaa yɔ, ɛ-yɔɔ ɛtɩŋɩɣna nɛ ɛhʋʋnɩ-wɛ tɔm. Mbʋ́ ɛwɩlɩnɩ paa weyi se ɛkɔŋ-pʋ labʋ yɔ lɛ se efezi-i nɛ sɩɖaa taa.»
ACT.17.32	Mbá pɛwɛ peeɖe yɔ, panɩ Pɔɔlɩ yɔɔdaɣ sɩɖaa fem tɔm ḿbʋ́ lɛ, pa-taa lɛlaa woŋ-i nɛ lɛlaa ñɔtɔŋ se: «Wiɖiyi lɛ, ŋŋtasɩ kɔm nɛ ŋheyi-ɖʋ-tʋ.»
ACT.17.33	Peeɖe ɛkʋyɩ pɛ-hɛkʋ taa nɛ ɛɖɛɛ. 
ACT.17.34	Paa ḿbʋ́ yɔ, nabɛyɛ kanɩnɩ-ɩ nɛ petisi ɛ-tɔm nɛ pɛwɛnɩ lidaʋ Krɩstʋ yɔɔ. Pa-taa yɔ: Denisi weyi ɛkɛ Areyoopajɩ tɔm hʋyaa taa lɛlʋ yɔ nɛ halʋ weyi payaɣ se Damaari yɔ nɛ lɛlaa ɖɔɖɔ.
ACT.18.1	Pʋwayɩ lɛ, Pɔɔlɩ kʋyɩ Atɛɛnɩ nɛ ewolo Kɔrɛntɩ tɛtʋ taa. 
ACT.18.2	Peeɖe ɛkatɩ Yuda tʋ nɔɔyʋ, palʋlɩ-ɩ Pɔntɩ egeetiye taa. Payaɣ-ɩ se Akilaasɩ. Ɛ nɛ ɛ-halʋ Prisiili patalʋʋ peeɖe yɔ, piteleɖida. Itaalii ɛjaɖɛ taa palɩnaa, mbʋ́ pʋyɔɔ yɔ, Room wiyaʋ sɔsɔ weyi payaɣ se Kloodi yɔ ɛɛha nɔɔ se pataatasɩ naʋ Yuda tʋ nɔɔyʋ Room tɛtʋ taa. Pɔɔlɩ na-wɛ ḿbʋ́ lɛ, ewolo pɔ-cɔlɔ 
ACT.18.3	nɛ ɛ nɛ wɛ pɛwɛɛ nɛ palakɩ tʋmɩyɛ. Mbʋ́ pʋyɔɔ yɔ, paakɛ kɩɖanɖɩŋ laɖaa ɖɔɖɔ ɛzɩ ɛnʋ yɔ. 
ACT.18.4	Paa kɩyakʋ kɩhɛzʋʋ ŋgʋ́ lɛ, Pɔɔlɩ wokaɣ Yuda ñɩma Ɛsɔ ɖɩsɛyɛ taa nɛ ɛ nɛ wɛ nɛ Grɛɛkɩ ñɩma palakɩ lɩmaɣza Yesu tɔm yɔɔ nɛ ɛñɩnɩɣ se petisi-tʋ.
ACT.18.5	Silaasɩ nɛ ɛ-taabalʋ Timootee pɔkɔm palɩɩnɩ Masedonii nɛ patalɩ Pɔɔlɩ cɔlɔ Kɔrɛntɩ lɛ, pɩha-ɩ waɖɛ nɛ esusuu Laŋhɛzɩyɛ Tɔm alɩwaatʋ kpeekpe nɛ eheyiɣ Yuda ñɩma ḿbá se Yesu lɛ Weyi Ɛsɔ Lɩzaa Yɔ. 
ACT.18.6	Ɛlɛ́, paba ñakʋyʋʋ ɛ-yɔɔ nɛ patʋʋ-ɩ. Pʋ-yɔɔ ekpizi-wɛ e-wondu yɔɔ mʋzʋʋ nɛ pɩwɩlɩ se ɛkɔɔlɩ-wɛ nɛ eyebi-wɛ nɛ pa-sʋʋtʋ nɛ eheyi-wɛ se: «Yee ɩkɔm ile yɔ, ɩtɩlɩ ɖeu se mɩ-maɣmaɣ mɩ-cɔlɔ pɩlɩnaa, pɩtatasɩ kɛʋ ma-ñɩndʋ. Pɩkpaɣʋnɩ lɛɛlɛɛyɔ yɔ, mɛnkɛɣnɩ mbá pɛtɛkɛ Yuda ñɩma yɔ pɔ-yɔɔ.»
ACT.18.7	Peeɖe ɛkʋyɩ pɔ-cɔlɔ nɛ ewolo abalʋ weyi payaɣ se Tiitiyuusi Yustuusi yɔ ɛ-tɛ. Pɩɩñɔtɩnɩ Yuda ñɩma Ɛsɔ ɖɩsɛyɛ kpam, abalʋ ɛnʋ eluŋaɣ Ɛsɔ tɛɛ. 
ACT.18.8	Krispuusi weyi ɛkɛ Ɛsɔ ɖɩsɛyɛ taa ñʋʋdʋ yɔ, ɛɛwɛnɩ lidaʋ Kɩpaɣlʋ yɔɔ nɛ pɩkpɛndɩnɩ ɛ-ñɩma tɩŋa payɩ. Kɔrɛntɩ ñɩma sakɩyɛ mbá pewelesaɣ Pɔɔlɩ tɔm yɔ, paawɛnɩ ɖɔɖɔ lidaʋ Kɩpaɣlʋ yɔɔ nɛ palabɩ-wɛ lɩm sɔʋ sɔnzɩ.
ACT.18.9	Đoo naayɛ taa lɛ, Kɩpaɣlʋ heyi Pɔɔlɩ ɖoziye taa se: «Taasɔɔndɩ, wɛɛ ŋyɔɔdʋʋ, taasu. 
ACT.18.10	Mbʋ́ pʋyɔɔ yɔ, ma-maɣmaɣ mɛwɛ ñɔ-cɔlɔ. Nɔɔyʋ ɛɛpɩzɩɣ ɛkpa-ŋ nɛ ɛlabɩ-ŋ kɩdɛkɛdɩm nabʋyʋ. Mbá pɔkɔŋ kɛʋ ma-ñɩma yɔ, pɔɖɔ tɛtʋ tʋnɛ tɩ-taa.» 
ACT.18.11	Ḿbʋ́ labɩna nɛ Pɔɔlɩ caɣ Kɔrɛntɩ peeɖe pɩnaɣ nɛ hɔɔlʋʋ nɛ ɛwɩlɩɣ ɛyáa Ɛsɔtɔm.
ACT.18.12	Alɩwaatʋ ndʋ́ Room tʋ weyi payaɣ se Galiyɔɔ yɔ ɛtɔɔ kewiyaɣ Akayɩ egeetiye taa yɔ, tɩ-taa Yuda ñɩma tam nɔɔ nɛ pakʋyɩ Pɔɔlɩ yɔɔ nɛ pakpa-ɩ se powokini-i tɔm ɖɩhʋyɛ. 
ACT.18.13	Patanɩ-ɩ lɛ, pɔtɔ se: «Abalʋ ɛnɛ, ɛwɩlɩɣ ɛyáa se poluŋ Ɛsɔ tɛɛ luŋuu mbʋ́ yɔ, pɩtɛkɛ ḿbʋ́ paɖʋ paɣtʋ taa.» 
ACT.18.14	Pɔɔlɩ caɣaɣ se ekuli ɛ-nɔɔ lɛ, Galiyɔɔ maɣmaɣ cosi-wɛ se: «Yuda ñɩma mɩ! Yee ɛzaɣ́tʋ yaa kɩwɛɛkɩm sɔsɔm nabʋyʋ ɛɛlaba yɔ, pʋbʋ, maaɖɔkɩ mɔ-hɔyɛ nɛ mewelesini-mɩ ɛzɩ pʋmʋnaʋ yɔ. 
ACT.18.15	Ɛlɛ́, ɖenɖe pɩkɛnɩ tɔm hɔm yem tɔm pee nɛ hɩla nɛ mɩ-maɣmaɣ mɩ-paɣtʋ pɔ-yɔɔ yɔ, mɩ-cɔlɔ lɛ. Maahʋʋ pɩtɛ tɔm ńdʋ́!» 
ACT.18.16	Eheyi-wɛ ḿbʋ́ lɛ, ɛɖɔɔnɩ-wɛ tɔm ɖɩhʋyɛ. 
ACT.18.17	Peeɖe patɩŋa pakpa pɛ-Ɛsɔ ɖɩsɛyɛ taa ñʋʋdʋ Sɔstɛɛnɩ tɔm ɖɩhʋyɛ peeɖe nɛ papazɩ-ɩ mabʋ. Ɛlɛ́, piteheyi wiyaʋ Galiyɔɔ natʋyʋ.
ACT.18.18	Pɔɔlɩ katasɩ caɣʋ Kɔrɛntɩ peeɖe alɩwaatʋ sakɩyɛ. Pʋwayɩ lɛ, ɛkʋyɩ taabalaa cɔlɔ nɛ ɛ nɛ Prisiili nɛ ɛ-walʋ Akilaasɩ pasʋʋ mɛlɛ se powoki Siirii ɛjaɖɛ taa. Pʋcɔ pɛɖɛɛ lɛ, Pɔɔlɩ kahʋm ɛ-ñʋʋ Sankree, mbʋ́ eɖuuni Ɛsɔ se ɛlakɩ yɔ pʋ-yɔɔ. 
ACT.18.19	Pɔkɔm patalɩ Efɛɛzɩ tɛtʋ taa lɛ, Pɔɔlɩ yebi-wɛ nɛ ewolo Yuda ñɩma cɔlɔ pɛ-Ɛsɔ ɖɩsɛyɛ taa nɛ ɛ nɛ wɛ palakɩ lɩmaɣza Yesu tɔm yɔɔ. 
ACT.18.20	Peeɖe paba tendi-i se ɛtasɩ caɣʋ pɔ-cɔlɔ. Ɛlɛ́, ekizi. 
ACT.18.21	Ɛkʋyɩ pɔ-cɔlɔ se ɛɖɛɣ lɛ, eheyi-wɛ se: «Yee Ɛsɔ etisaa yɔ, manpɩsɩɣ mɩ-cɔlɔ.» Ɛtɛm-wɛ heyuu ḿbʋ́ lɛ, ɛsʋʋ mɛlɛ peeɖe nɛ ɛɖɛɛ. 
ACT.18.22	Ɛkɔm ɛtalɩ Sezaaree nɛ etii lɛ, ɛkpaɣ nʋmɔʋ nɛ ewolo Yeruusalɛm nɛ ɛsɛɛ Krɩstʋ ŋgbɛyɛ taa ñɩma. Pʋwayɩ lɛ, ewolo Antɩyɔɔsɩ. 
ACT.18.23	Ɛcaɣ peeɖe alɩwaatʋ cabɩ lɛ, ɛkʋyɩ ɛtɩŋnɩ Galaasii nɛ Frijii pa-ageeta taa nɛ eyele nɛ a-taa Krɩstʋ wayɩ tɩŋɩyaa tɩŋa kpa ɖoŋ pe-lidaʋ wɛnaʋ taa.
ACT.18.24	Nakʋyʋ wiye Yuda tʋ nɔɔyʋ woba Efɛɛzɩ. Paalʋlɩ-ɩ Alɛksandrii tɛtʋ taa, payaɣ-ɩ se Apoloosi. Ɛsɩm Ɛsɔtɔm Takayaɣ taa tɔm siŋŋ nɛ ɛsɩ yɔɔdʋʋ camɩyɛ. 
ACT.18.25	Ɛɛkpɛlɩkɩ Kɩpaɣlʋ wayɩ tɩŋʋʋ tɔm camɩyɛ nɛ ɛwɛnɩ kpekpeka nɛ esusuu Yesu tɔm nɛ ɛwɩlɩɣ-tʋ tɩ-nasɩ taa. Ɛlɛ́, Yohanɛɛsɩ lɩm sɔʋ sɔnzɩ ɖeke tɔm ɛɛsɩma. 
ACT.18.26	Ewobi peeɖe ḿbʋ́ lɛ, ɛsʋʋ Yuda ñɩma Ɛsɔ ɖɩsɛyɛ taa nɛ ɛpazɩ Ɛsɔtɔm susuu kaalɛyɩtʋ. Prisiili nɛ ɛ-walʋ Akilaasɩ panɩ ɛyɔɔdaɣ ḿbʋ́ lɛ, payaa-ɩ nɛ pɛkɛzɩ-ɩ hɔɔlʋʋ nɛ pɛtɛzɩ-ɩ kɛdʋʋ ɛzɩma mbʋ́ pʋwɛɛ se ɛyʋ ɛtɩŋ Ɛsɔ yɔ. 
ACT.18.27	Pʋwayɩ lɛ, ɛɖʋ se ewoki Akayɩ egeetiye taa. Ɛlɛ́, taabalaa yele nɛ pɩlabɩ-ɩ hʋnʋm nɛ pama egeetiye ńɖɩ́ ɖɩ-taa taabalaa takayaɣ se ɛtalaa lɛ, pamʋ-ɩ ɖeu. Ɛtalaa lɛ, ɛwɛɛ wazaɣ siŋŋ mbá pɩtɩŋnɩ Ɛsɔ lootiye yɔɔ nɛ pɛwɛnɩ lidaʋ Yesu yɔɔ yɔ. 
ACT.18.28	Mbʋ́ pʋyɔɔ yɔ, ekizini Yuda ñɩma tɔm nɛ abalɩtʋ ɛyáa tɩŋa ɛsɩndaa kaŋŋ nɛ ɛtɩŋnɩ Ɛsɔtɔm Takayaɣ taa tɔm yɔɔ nɛ ɛwɩlɩ-wɛ se Yesu lɛ Weyi Ɛsɔ Lɩzaa Yɔ.
ACT.19.1	Apoloosi wɛ Kɔrɛntɩ ḿbʋ́ lɛ, Pɔɔlɩ ñatɩŋnɩ pʋŋ hɔɔlɩŋ taa nɛ ɛkɔɔ ɛtalɩ Efɛɛzɩ. Peeɖe ɛkatɩ Krɩstʋ wayɩ tɩŋɩyaa nabɛyɛ 
ACT.19.2	nɛ ɛpɔzɩ-wɛ se: «Ɛsɔ ha-mɩ e-Fezuu Kiɖeɖeu alɩwaatʋ ndʋ́ ɩwɛnɩ lidaʋ Krɩstʋ yɔɔ yɔ yaa we?» Paba cosi-i se: «Aayɩ! Wiɖiyi ɖɩtanɩɩ se Fezuu Kiɖeɖeu nakʋyʋ wɛɛ.» 
ACT.19.3	Ɛlɛ́, Pɔɔlɩ tasɩ-wɛ pɔzʋʋ se: «Sɔnzɩ nzɩ́ palabɩ-mɩ yɔ?» Pocosi-i se: «Yohanɛɛsɩ lɩm sɔʋ sɔnzɩ palabɩ-ɖʋ.» 
ACT.19.4	Peeɖe eheyi-wɛ se: «Toovenim lɛ, Yohanɛɛsɩ ñalakaɣ Izrɛɛlɩ ñɩma lɩm sɔʋ sɔnzɩ se pɩwɩlɩ se pɛlɛɣzɩ wɛtʋ. Eeheyi-wɛ se ɛ-wayɩ lɛ, nɔɔyʋ kɔŋ, pɛwɛnɩ lidaʋ ɛ-yɔɔ. Ɛnʋ lɛ Yesu.» 
ACT.19.5	Pɔɔlɩ yɔɔdɩ ḿbʋ́ nɛ panɩɩ lɛ, peyele nɛ palabɩ-wɛ lɩm sɔʋ sɔnzɩ Kɩpaɣlʋ Yesu hɩɖɛ taa. 
ACT.19.6	Peeɖe Pɔɔlɩ tɩnɩ pɔ-yɔɔ nesi nɛ Fezuu Kiɖeɖeu tii pɔ-yɔɔ nɛ papazɩ yɔɔdʋʋ kʋnʋmɩŋ ndɩ ndɩ nɛ tɔm ndʋ́ tɩlɩnɩ Ɛsɔ cɔlɔ yɔ. 
ACT.19.7	Paatalɩ ɛzɩ ɛyáa hiu nɛ naalɛ yɔ.
ACT.19.8	Pʋwayɩ lɛ, Pɔɔlɩ wolo Yuda ñɩma Ɛsɔ ɖɩsɛyɛ taa nɛ esusi Ɛsɔtɔm kaalɛyɩtʋ. Fenasɩ naadozo ɛɛlaba ḿbʋ́. Eheyaɣ-wɛ Ɛsɔ Kewiyaɣ tɔm nɛ ɛñɩnɩɣ ɛzɩma mbʋ́ ɛɛla nɛ petisi-tʋ yɔ. 
ACT.19.9	Ɛlɛ́, pa-taa sakɩyɛ la laŋa kpɩzɩŋ nɛ pekizi-tʋ faŋŋ nɛ peniɣziɣ Kɩpaɣlʋ wayɩ tɩŋʋʋ tɔm ɛyáa tɩŋa ɛsɩndaa. Peeɖe Pɔɔlɩ nɛ Krɩstʋ wayɩ tɩŋɩyaa peyebi-wɛ nɛ pekpeɣliɣ ɖama abalʋ weyi payaɣ se Tiraanuusi yɔ e-sukuli taa nɛ esusuu ɛyáa Kɩpaɣlʋ tɔm kɩyakɩŋ tɩŋa. 
ACT.19.10	Ɛlabɩ ḿbʋ́ pɩnzɩ naalɛ. Pʋ-yɔɔ Yuda ñɩma nɛ Grɛɛkɩ ñɩma mbá paawɛ Aazii egeetiye taa yɔ, patɩŋa payɩ panɩ tɔm ńdʋ́.
ACT.19.11	Alɩwaatʋ ńdʋ́ lɛ, Ɛsɔ tɩŋaɣnɩ Pɔɔlɩ yɔɔ nɛ ɛlakɩ hama lakasɩ sɔsɔsɩ. 
ACT.19.12	Halɩ pakpakɩɣ tokonaa nɛ kɛdɛɛkasɩ mbá potukuni-i yɔ nɛ potukuuni kʋdɔndɩnaa nɛ pɔ-yɔɔ cɛkɩ nɛ aleewaa seɣ pa-wayɩ. 
ACT.19.13	Peeɖe Yuda ñɩma mbá pɔcɔwaɣ nɛ pɔɖɔɔnʋʋ aleewaa ɛyáa wayɩ yɔ, pakʋyaa ɖɔɖɔ se payaɣ Kɩpaɣlʋ Yesu hɩɖɛ nɛ pɔɖɔɔnɩnɩ aleewaa ɛyáa wayɩ nɛ pɔtɔŋ se: «Yesu weyi Pɔɔlɩ susuu ɛ-tɔm yɔ ɛ-hɩɖɛ taa lɛ, aleewaa mɩ! Điheyiɣ-mɩ se ise ɛyáa panɛ pa-wayɩ!» 
ACT.19.14	Yuda ñɩma cɔjɔnaa sɔsaa taa lɛlʋ weyi payaɣ se Seva yɔ, ɛ-pɩyalaa lʋbɛ lakaɣnɩ tʋmɩyɛ ńɖɩ́. 
ACT.19.15	Patalɩ eliikenu nɔɔyʋ tɛ lɛ, ɛ́lɛ́ pɩsɩnɩ-wɛ se: «Yesu lɛ, mansɩm-ɩ nɛ mantɩlɩ mbʋ́ Pɔɔlɩ kɛnaa yɔ. Mɩ yɔ, mɩ lɛ mbá kpem?» 
ACT.19.16	Peeɖe ekpibi-wɛ nɛ ɛwɩlɩ patɩŋa tɔɔzɩm taañam nɛ pamʋ heŋ nɛ pese yem yem nɛ palɩɩ ndaakpela. 
ACT.19.17	Efɛɛzɩ ñɩma tɩŋa nɛ Yuda ñɩma nɛ mbá pɛtɛkɛ Yuda ñɩma yɔ panɩ tɔm ńdʋ́ patɩŋa payɩ ḿbʋ́ lɛ, sɔɔndʋ kpa-wɛ nɛ peyele Kɩpaɣlʋ Yesu hɩɖɛ sɛɛ. 
ACT.19.18	Pa-taa mbá paapazɩ wɛnaʋ lidaʋ Krɩstʋ yɔɔ yɔ, pa-taa sakɩyɛ heyaɣ pa-kɩwɛɛkɩm ɛyáa ɛsɩndaa keɣlee 
ACT.19.19	nɛ fadɩŋ laɖaa taa sakɩyɛ ñɔkɔnɩ pa-fadɩŋ takayɩsɩ nɛ pañaɣzɩ-sɩ miŋ ɛyáa ɛsɩndaa. Patʋʋzɩ si-liidiye lɛ, ɖɩɖɔwa pɩtɩɩfɛyɩ: ɖɩɩtalɩ ɛzɩ pe-liidiye pɔɔyɩsɩ kutokiŋ nɩɩnʋwa yɔ. 
ACT.19.20	Ḿbʋ́ pɩtɩŋnɩ Kɩpaɣlʋ ɖoŋ yɔɔ nɛ ɛ-tɔm tɛzɩ cɔʋ siŋŋ.
ACT.19.21	Pʋwayɩ lɛ, Pɔɔlɩ la lɩmaɣza se ɛkʋyʋʋ ɛtɩŋnɩ Masedonii nɛ Akayɩ pa-ageeta taa nɛ ewolo Yeruusalɛm. Ɛtɔm se ɛtalaa yɔ, pʋwɛɛ se ewolo ɖɔɖɔ Room nɛ ɛna. 
ACT.19.22	Peeɖe ɛkʋsɩ mbá pasɩŋaɣnɩ-ɩ tʋmɩyɛ yɔ pa-taa ɛyáa naalɛ nɛ etiyi-wɛ Masedonii nɛ piyele ɛtasɩ caɣʋ alɩwaatʋ cabɩ Aazii egeetiye taa. Ḿbá lɛ Timootee nɛ Eraastɩ.
ACT.19.23	Alɩwaatʋ ndʋ́ Pɔɔlɩ wɛ Efɛɛzɩ tɛtʋ taa ḿbʋ́ yɔ, pɩɩkɔnɩ ñaɖʋʋ sɔsɔʋ nakʋyʋ Kɩpaɣlʋ wayɩ tɩŋʋʋ nʋmɔʋ yɔɔ. 
ACT.19.24	Abalʋ nɔɔyʋ kɛwɛ peeɖe, payaɣ-ɩ se Demetriyuusi, ɛkɛ nɩŋgbacaɣlɩnaa luɖu. Elukaɣ ɛgɔlɩmɩyɛ halɩñɩnɖɛ nɖɩ́ payaɣ se Artemiisi yɔ ɖɩ-ɖɩɣa lɛzɩŋ cikpeŋ nɛ liidiye ñɩ́ɣ́yʋ́ʋ nɛ ɛpɛdɩɣ. Ḿbʋ́ yebina nɛ ɛ nɛ ɛ-tʋmlaɖaa pehiɣ pa-tɩ siŋŋ. 
ACT.19.25	Nakʋyʋ wiye lɛ, ekpeɣli pa nɛ mbá palakɩ tʋmɩyɛ ńɖɩ́ ɖɩ-lɛzʋʋ yɔ nɛ eheyi-wɛ se: «Taabalaa! Ɩtɛm sɩm se ɖa-tʋmɩyɛ yɔɔ ɖihikiɣ ɖa-tɩ. 
ACT.19.26	Lɛɛlɛɛyɔ, mɩ-maɣmaɣ ɩnaɣ nɛ ɩnɩɣ nɛ mɩ-nɩŋgbaaŋ ndʋ́ mɩ-Pɔɔlɩ ɛnʋ ɛwɛɛ esusuu Efɛɛzɩ nɛ pɩkpɛndɩnɩ Aazii egeetiye hɔɔlɩŋ sakɩyɛ taa yɔ. Ńdʋ́ lɛ se agɔlɩma wena ɛyáa manɩ pe-nesi yɔ, atɛkɛ pʋyʋ kpem. Tɔm ńdʋ́ ɛcɛtɩɣnɩ ɛyáa sakɩyɛ nɛ paba tisiɣ-tʋ ɖɔɖɔ. 
ACT.19.27	Manaʋ yɔ, yee ɖɩtakʋyɩ ɖɩsɩŋ tɔm ńdʋ́ tɩ-yɔɔ yɔ, ɖa-tʋmɩyɛ ɖɩnɛ ɖɩsɩɣ tɩnaɣ! Đɔɖɔ lɛ, ɖɛ-ɛgɔlɩmɩyɛ sɔsɔɖɛ Artemiisi nɖɩ́ Aazii ñɩma tɩŋa nɛ ajɛya kpeekpe ɛyáa poluŋuu ɖɩ-tɛɛ yɔ, peniɣziɣ ɖɩ-ɖɩɣa nɛ nɔɔyʋ ɛɛtasɩɣ-ɖɩ kpaɣʋ nɛ ɛ́yáa pʋyʋ!» 
ACT.19.28	Ɛyáa mbá paakpeɣlaa yɔ, panɩ tɔm ńdʋ́ ḿbʋ́ lɛ, pa-pana kpa siŋŋ nɛ pamakɩ kubusi se: «Efɛɛzɩ ñɩma ɛgɔlɩmɩyɛ Artemiisi kɩlɩnɩ pɩtɩŋa payɩ!» 
ACT.19.29	Peeɖe pɩñɩŋnɩ Efɛɛzɩ tɛtʋ tɩŋa. Ɛlɛ́, tɩ-taa ñɩma kpa Masedonii ñɩma naalɛ nabɛyɛ: Gayuusi nɛ Aristaarkɩ mbá pa nɛ Pɔɔlɩ pɔɖɔŋaɣ yɔ, nɛ pɔhɔm-wɛ ɖinɖa ɖinɖa nɛ powoni Efɛɛzɩ ñɩma ḿbá pa-ɖikpeɣliye ɖenɖe palakɩ aleɣya yɔ. 
ACT.19.30	Pɔɔlɩ caɣaɣ se ɛlɩɩ ɛyáa samaɣ ɛsɩndaa. Ɛlɛ́, Krɩstʋ wayɩ tɩŋɩyaa lɛlaa kizini-i. 
ACT.19.31	Halɩ pɩkpɛndɩnɩ Aazii karɩsɩ sɔsɔsɩ nasɩyɩ nzɩ́ sɩkɛ ɛ-ɛgbaɣdɩnaa yɔ nɛ sɩkʋsɩ ɛyáa se powolo peheyi-i se pɩtaacɩbɩ-ɩ se ewoki ɛyáa samaɣ ɖikpeɣliye taa peeɖe. 
ACT.19.32	Ɛyáa samaɣ kpeɣlaa lɛ, ɛyáa wɛɛ pokou yem: paa weyi nɛ ɛ-ñɩndʋ. Mbʋ́ pʋyɔɔ yɔ, piliɣtaɣ-wɛ. Pa-taa sakɩyɛ tatasɩ ɖiɣzinaʋ mbʋ́ pʋ-yɔɔ paakpeɣlaa yɔ. 
ACT.19.33	Peeɖe Yuda ñɩma nabɛyɛ lɩ ɛyáa samaɣ taa nɛ powolo pɛwɛɛtɩ weyi payaɣ se Alɛksandrɩ yɔ tɔm nɛ pɔhɔm-ɩ palɩzɩ ɛyáa tɩŋa ɛsɩndaa se ɛyɔɔdɩnɩ pɔ-nɔɔ. Pʋ-yɔɔ ɛ́lɛ́ kpazɩ nesi se paha-ɩ nʋmɔʋ nɛ ɛyɔɔdɩ. 
ACT.19.34	Ɛlɛ́, peɖiɣzini se Alɛksandrɩ ɛnʋ, ɛkɛ Yuda tʋ. Pʋ-yɔɔ ɛyáa samaɣ pazɩ kou katɩŋa payɩ se: «Efɛɛzɩ ñɩma ɛgɔlɩmɩyɛ Artemiisi kɩlɩnɩ pɩtɩŋa payɩ!» Pɛwɛɛ kou yɔɔ ḿbʋ́ nɛ pʋkɔɔ pɩtalɩ ɛzɩ ñɩɣtʋ naalɛ yɔ. 
ACT.19.35	Pɩkɛdaa lɛ, takayaɣ taa mayʋ susi-wɛ nɛ ɛpɔzɩ-wɛ se: «Efɛɛzɩ ñɩma mɩ! Anɩ pɩsɛɣ kedeŋa yɔɔ cɩnɛ se eteɖiɣzini se ɛgɔlɩmɩyɛ sɔsɔɖɛ Artemiisi nɛ ɖɩ-sɩʋ kpelaɣ ŋgá kalɩnɩ ɛsɔdaa nɛ ketii yɔ, ɖɛ-tɛ Efɛɛzɩ ñɩma cɔŋnɩnɩ pa-ɖɩɣa yɔɔ? 
ACT.19.36	Tɔm ńdʋ́ tɩfɛyɩ kpɛzʋʋ. Pʋ-yɔɔ lɛ, pʋwɛɛ se iyele nɛ mɩ-yɔɔ hɛɛ, ɩtaakpedesi nabʋyʋ taa kaʋ. 
ACT.19.37	Ɩkɔnɩ ɛyáa panɛ cɩnɛ, ŋgʋ́, patakpaɣ pʋyʋ ɖɛ-ɛgɔlɩmɩyɛ ɖɩɣa taa, pɔtɔyɔɔdɩ ɖɩ-yɔɔ tɔm ɛzaɣ́tʋ natʋyʋ ɖɔɖɔ. 
ACT.19.38	Yee nɩŋgbacaɣlɩnaa luɖu Demetriyuusi nɛ ɛ-tʋmlaɖaa pa-taa ɛwɛnɩ nɔɔyʋ yɔ, kɩyakɩŋ weyi paɖʋwa se pahʋʋ tɔm yɔ, ɩwɛɛ. Ñʋndɩnaa ñɛwɛɣ i-wiye ɖɔɖɔ. Ɩ-taa nakʋyʋ wiye papɩzɩɣ powolo payaa pʋdʋ! 
ACT.19.39	Yee ɩwɛnɩ natʋyʋ ɖɔɖɔ yɔ, ɩpɩzɩɣ iwoni-tʋ tɔm ɖɩhʋyɛ nɛ pɔñɔɔzɩ-mɩ-tʋ ɛzɩ paɖʋʋ ɖa-paɣtʋ taa yɔ. 
ACT.19.40	Pɩtɛkɛ ḿbʋ́, tɔm ndʋ́ tɩtɩŋa tɩlabɩ sɔnɔ yɔ, Room ñɩma kɔŋ pakʋyɩ ɖɔ-yɔɔ se ɖalɩzɩnɩ ñaɖʋʋ nɛ ɖɩkɔɔ ɖihiɣ tɔm sɔsɔtʋ natʋyʋ yem. Mbʋ́ pʋyɔɔ yɔ, ɖɩfɛyɩnɩ natʋyʋ se ɖiiheyi-wɛ mbʋ́ pʋ-yɔɔ ɖikpeɣlaa yɔ.» 
ACT.19.41	Ɛtɛm-wɛ yɔɔdɩnaʋ ḿbʋ́ lɛ, ɛɖɔɔnɩ ɛyáa samaɣ ŋ́gá.
ACT.20.1	Ñaɖʋʋ cɛba Efɛɛzɩ peeɖe lɛ, Pɔɔlɩ kpeɣli Krɩstʋ wayɩ tɩŋɩyaa nɛ ɛyɔɔdɩnɩ-wɛ se pɩlabɩ-wɛ hʋnʋm. Pʋwayɩ lɛ, ɛsɛɛ-wɛ nɛ ɛcaŋ ɛɖɛɛ Masedonii ɛjaɖɛ taa. 
ACT.20.2	Ɛtalaa lɛ, ɛɖɔŋnɩ sɩŋʋʋ sɩŋʋʋ nɛ ɛkɛdɩɣ Ɛsɔtɔm sakɩyɛ nɛ pɩlakɩ ɛyáa hʋnʋm. Pʋwayɩ lɛ, ewolo Grɛɛsɩ ñɩnɖɛ taa 
ACT.20.3	nɛ ɛcaɣ peeɖe fenasɩ naadozo. Ɛkʋyaa lɛ, ewolo se ɛsʋʋ kpɩyʋʋ nɛ ɛɖɛɛ Siirii ɛjaɖɛ taa. Ɛlɛ́, ɛnɩɩ se Yuda ñɩma nabɛyɛ tam ɛ-yɔɔ nɔɔ se pakʋʋ-ɩ. Peeɖe ɛtɩlɛɣzɩ lɩmaɣza nɛ ekiti ɛtɩŋnɩ Masedonii. 
ACT.20.4	Ɛ nɛ mbá pɔɖɔŋaɣ yɔ, ḿbá yɔ: Beree abalʋ weyi payaɣ se Piruusi yɔ ɛ-pɩyalʋ Sopatɛɛrɩ nɛ Tesalooniki tɛtʋ taa ñɩma: Aristaarkɩ nɛ Sekundusi nɛ Dɛɛrbɩ tʋ Gayuusi nɛ Timootee nɛ Aazii ñɩma: Ticiiki nɛ Trofim. 
ACT.20.5	Ḿbá kɛɖɛnɩ ma nɛ ɩ nɔɔ nɛ powolo paɖaŋ-ɖʋ Trowaasɩ tɛtʋ taa. 
ACT.20.6	Kazandʋ ndʋ́ tɩ-yɔɔ pɔtɔkɩ tindine nɖɩ́ ɖɩ-taa fɛyɩ sɔsɔɔna yɔ tɩɖɛwa lɛ, ɖɩkʋyɩ ɖiwolo Filiipu nɛ ɖɩsʋʋ mɛlɛ. Kɩyakɩŋ kagbaanzɩ wayɩ lɛ, ɖɩtalɩ pɔ-cɔlɔ Trowaasɩ nɛ ɖa nɛ wɛ ɖɩcaɣ peeɖe kɩyakɩŋ lʋbɛ.
ACT.20.7	Kujuka wiye lɛ, ɖikpeɣli ɖama se ɖɩlakɩ tindine tayʋʋ sɔnzɩ. Kifeŋaɣ se Pɔɔlɩ ekpe. Pʋ-yɔɔ ɛɛwɛɛ nɛ ɛyɔɔdʋʋnɩ mbá pɛwɛ peeɖe yɔ nɛ pʋkɔɔ pɩtalɩ ɖoó hɛkʋ. 
ACT.20.8	Ɛsɔdaa kuduyuu nakʋyʋ taa ɖiikpeɣlaa. Paasɔbɩ kanɖʋnaa sakɩyɛ nɛ pasɩɩ kɩ-taa. 
ACT.20.9	Alɩwaatʋ ńdʋ́ lɛ, evebu weyi payaɣ se Eticii yɔ, ɛɛcaɣ mundoɖe yɔɔ. Pɔɔlɩ wɛɛ ɛyɔɔdʋʋ ka ka ḿbʋ́ lɛ, ɖom kpaɣ-ɩ. Pɩkɛdaa lɛ, pɩlabɩ-ɩ liii nɛ ɛlɩɩnɩ ɖɩ-yɔɔ ɖooo ɛsɔdaa kuduyuu naadozo ñɩŋgʋ taa nɛ etii ɛfalɩ tataa. Powobi pakʋsɩ-ɩ lɛ, e-fezuu tɛm ɖɛʋ. 
ACT.20.10	Peeɖe Pɔɔlɩ tɩlɩwa etii nɛ eluŋ ɛ-yɔɔ nɛ ɛkpaɣ-ɩ e-nesi taa nɛ ɛtɔ se: «Sɔɔndʋ ɛtaakpa-mɩ: ɛ nɛ ɛ-ɛsɛ!» 
ACT.20.11	Peeɖe Pɔɔlɩ pɩsaa ɛkpa nɛ ɛcɩyɩ tindine nɛ ɛtɔɔ. Pɛtɛm sɔnzɩ ńzɩ́ labʋ lɛ, ɛɖaɣnɩ yɔɔdʋʋ ka ka nɛ tɛʋ kɔɔ kife. Pʋwayɩ lɛ, ɛɖɛɛ. 
ACT.20.12	Ɛyɔɔdɩ ḿbʋ́ lɛ, evebu ɛnʋ efe nɛ pekpeni-i nɛ ɛ-alaafɩya tɩŋa. Ɛyáa na-ɩ ḿbʋ́ lɛ, patɩŋa pa-laŋa hɛɛ niɣ niɣ.
ACT.20.13	Pɔɔlɩ ɖɛwa nɛ piyebi-ɖʋ lɛ, ɖɩsʋʋ mɛlɛ nɛ ɖɩɖɛɛ nɔɔ nɛ ɖiwolo ɖɩɖaŋ-ɩ Asoosi tɛtʋ taa. Ɛɛɖʋwa se ɛɖɔŋ naŋgbanzɩ nɛ ɖɩkatɩ-ɩ peeɖe. 
ACT.20.14	Ɛkatɩ-ɖʋ lɛ, ɛkpa ɖɔ-cɔlɔ mɛlɛ taa nɛ ɖiwolo Mitiilɛɛnɩ ñɩndʋ taa. 
ACT.20.15	Đɩkʋyɩ peeɖe lɛ, ɖɩtalɩ Ciyoo tɛtʋ cɔlɔ tɛʋ kifemuu. Tozo wiye lɛ, ɖɩtalɩ Samɔɔsɩ ñɩndʋ taa. Naza wiye lɛ, ɖɩtalɩ Miilɛɛ ñɩndʋ taa lɛ. 
ACT.20.16	Pɔɔlɩ kaɖʋwa se ɛɛsɩŋɩɣ Efɛɛzɩ Aazii egeetiye taa, pɩtɛkɛ ḿbʋ́, elesiɣ alɩwaatʋ yem. Ekpedesaɣ se pʋwɛɛ yɔ, ɛtalɩ Yeruusalɛm Fezuu Kiɖeɖeu tibu Kazandʋ wiye.
ACT.20.17	Pɔɔlɩ talɩ Miilɛɛ lɛ, etiyi Efɛɛzɩ se payaa Krɩstʋ ŋgbɛyɛ taa sɔsaa. 
ACT.20.18	Paba talɩ ɛ-cɔlɔ lɛ, eheyi-wɛ se: «Man-taabalaa! Ɩtɛm sɩm mɔn-ɖɔnɛ alɩwaatʋ ndʋ́ ma nɛ mɩ ɖɩɩwɛɛ kpaɣ ɖooo kɩyakʋ ŋgʋ́ mancalɩ fɛyʋʋ mɩ-tɛ Aazii egeetiye taa yɔ. 
ACT.20.19	Mentisi man-tɩ nɛ mala Kɩpaɣlʋ tʋmɩyɛ nɛ ɛsɩtɛɣlɩm nɛ kʋñɔŋ ŋgʋ́ mɔntɔɔ Yuda ñɩma nesi taa yɔ kɩ-taa. Ḿbá kɔlɔnɩ mɔ-yɔɔ nɔɔ kɩdɛkɛdaɣ tam sakɩyɛ. 
ACT.20.20	Mɛntɛmɛsɩ-mɩ natʋyʋ. Maakɛdɩ-mɩ nɛ mawɩlɩ-mɩ mbʋ́ pɩtɩŋa payɩ pʋwɛ-mɩ wazaɣ yɔ samaɣ nɛ mɩ-ɖɩsɩ pa-taa. 
ACT.20.21	Meheyi Yuda ñɩma nɛ mbá pɛtɛkɛ Yuda ñɩma yɔ se pɛlɛɣzɩ wɛtʋ Ɛsɔ ɛsɩndaa nɛ pɛwɛnɩ lidaʋ ɖa-Kɩpaɣlʋ Yesu yɔɔ. 
ACT.20.22	Lɛɛlɛɛyɔ, pɩkɛnɩ-m kɩcɛyʋʋ se mowolo Yeruusalɛm ɛzɩ Fezuu Kiɖeɖeu heyuu-m yɔ. Ɛlɛ́, mantana mbʋ́ pɩkaɣ-m tɛmnaʋ peeɖe yɔ. 
ACT.20.23	Ndʋ́ manawa yɔ lɛ se: paa tɛtʋ ndʋ́ tɩ-taa mantalaa yɔ, Fezuu Kiɖeɖeu wɩlɩɣ-m nɛ kiheyiɣ-m se salaka nɛ kʋñɔŋ sɔsɔʋ pɩtɛŋnɩ-m. 
ACT.20.24	Ɛlɛ́, mañɩtaa mɛntɛ man-tʋmɩyɛ nɖɩ́ Kɩpaɣlʋ Yesu ɖʋ-m yɔ yɔ, me-wezuu tɛkɛnɩ-m pʋyʋ. Ńɖɩ́ lɛ se: monsusi Ɛsɔ lootiye Laŋhɛzɩyɛ Tɔm.
ACT.20.25	Lɛɛlɛɛyɔ, manawa se mbá mɩ mɩtɩŋa payɩ mɔnkɔm mɩ-hɛkʋ taa nɛ monsusi Ɛsɔ Kewiyaɣ tɔm yɔ, mɩ-taa nɔɔyʋ ɛɛtasɩɣ naʋ mɛ-ɛsɩbiye taa kaʋ. 
ACT.20.26	Pʋ-yɔɔ mankaɖɩɣ-mɩ sɔnɔ kɩyakʋ kʋnɛ se: yee mɩ-taa nɔɔyʋ eleba yɔ, ma-ñɩndʋ natʋyʋ fɛyɩ pɩ-taa. 
ACT.20.27	Mbʋ́ pʋyɔɔ yɔ, meheyi-mɩ mbʋ́ Ɛsɔ ɖʋwa se ɛkɔŋ labʋ yɔ pɩtɩŋa payɩ, mɛntɛmɛsɩ-mɩ natʋyʋ. 
ACT.20.28	Fezuu Kiɖeɖeu lɩzɩnɩ-mɩ se ɩkɛ sɔsaa nɛ ɩcɔnɩ Krɩstʋ ŋgbɛyɛ taa ñɩma yɔɔ. Pʋ-yɔɔ meheyiɣ-mɩ se ɩcɔnɩ mɩ-maɣmaɣ mɩ-tɩ yɔɔ camɩyɛ nɛ ɩcɔnɩ ɖɔɖɔ mbá pɛwɛ ɖɩ-taa yɔ patɩŋa pɔ-yɔɔ ɛzɩ ninɖiɣyu cɔŋʋʋnɩ e-heŋ yɔɔ yɔ. Ɛsɔ tɩŋnɩnɩ ɛ-maɣmaɣ ɛ-Pɩyalʋ calɩm yɔɔ nɛ ɛpɩsɩ-wɛ ɛ-ñɩma. 
ACT.20.29	Ma Pɔɔlɩ mɛntɛm naʋ se ma-wayɩ lɛ, mbá pɛwɛ ɛzɩ kpemtɔɔyɩsɩ nzɩ́ ñɔɔsɩ wɩɣ-sɩ yɔ, pɔkɔŋ lɩʋ mɩ-ŋgbɛyɛ taa, paakaɣ sɔm nɔɔyʋ kaʋ. 
ACT.20.30	Halɩ mɩ-maɣmaɣ mɩ-taa lɛlaa kɔŋ pɩsʋʋ cɛtɩyaa nɛ pepeɣzi Krɩstʋ wayɩ tɩŋɩyaa nɛ paba tɩŋ-wɛ. 
ACT.20.31	Pʋ-yɔɔ lɛ, ɩcɔnɩ mɩ-tɩ yɔɔ nɛ ɩtɔzʋʋ se pɩnzɩ naadozo yɔ, menteyele mɩ-taa nɔɔyʋ paɣ́ʋ wɩsɩ nɛ ɖoó nɛ halɩ mentisi ɛsɩtɛɣlɩm.
ACT.20.32	Lɛɛlɛɛyɔ, manɖʋzʋʋ mɩtɩŋa payɩ Ɛsɔ nɛ e-lootiye tɔm pe-nesi taa. Ɛlabɩ-mɩ lootiye. Ɛnʋ pɩzɩɣnɩ eyele nɛ ɩkpa ɖoŋ nɛ ɛha-mɩ ñɩm mbʋ́ ɛsɩwa se ɛhaɣ mbá patɩŋa payɩ eyeba nɛ papɩsɩ ɛ-ñɩma yɔ. 
ACT.20.33	Nɔɔyʋ liidiye yaa e-sika yaa e-wondu talabɩ-m liu. 
ACT.20.34	Mɩ-maɣmaɣ ɩnawa se malabɩ tʋmɩyɛ nɛ ma-maɣmaɣ me-nesi nɛ mehiɣ mbʋ́ pɩtɛɖaɣ ma nɛ man-taabalaa yɔ. 
ACT.20.35	Mawɩlɩ-mɩ pɩtɩŋa pɩ-taa se ḿbʋ́ pʋwɛɛ se ɩla tʋmɩyɛ nɛ ɩsɩnɩ kʋñɔndɩnaa nɛ ɖatɩŋa ɖɩtɔzɩ tɔm ndʋ́ Kɩpaɣlʋ Yesu maɣmaɣ yɔɔdaa yɔ tɩ-yɔɔ. Ńdʋ́ lɛ se: ‹Ɛyʋ haʋ lɛlʋ pʋyʋ yɔ, pɩlakɩ-ɩ leleŋ pɩŋŋ nɛ pɩkɩlɩ ɛzɩ pahaʋ ɛ-maɣmaɣ yɔ.› »
ACT.20.36	Pɔɔlɩ tɛm ɛyáa yɔɔdɩnaʋ ḿbʋ́ lɛ, ɛ nɛ wɛ poluŋ pa-nʋmbɔla yɔɔ nɛ pɛsɛɛ Ɛsɔ. 
ACT.20.37	Pɛtɛma lɛ, patɩŋa pɛsɛɛ Pɔɔlɩ siŋŋ nesi naalɛ nɛ palabɩ-ɩ wele wele nɛ pɛ-ɛsɩtɛɣlɩm kpe cɔɔɔ. 
ACT.20.38	Mbʋ́ piyebi kpem nɛ pɛ-ɛsɛ ñɩŋ yɔ lɛ se: eheyi-wɛ se paatasɩɣ naʋ ɛ-ɛsɩbiye taa kaʋ. Pʋwayɩ pasɩ-ɩ nɛ patanɩ-ɩ mɛlɛ cɔlɔ.
ACT.21.1	Đa nɛ mbá pasɩ Pɔɔlɩ yɔ ɖɩyasɩ ɖama lɛ, ɖɩsʋʋ mɛlɛ nɛ ɖɩɖɛɛ Kɔɔsɩ ɛjaɖɛ taa kpaagbaa. Kifema lɛ, ɖɩkʋyɩ peeɖe nɛ ɖiwolo Roodi ñɩnɖɛ taa nɛ ɖɩkʋyɩ ɖɩɖɩ taa nɛ ɖiwolo Pataraa tɛtʋ taa. 
ACT.21.2	Đɩtalɩ peeɖe lɛ, ɖɩmaɣnɩ mɛlɛ ŋgʋ́ kuwoki Fenisii ɛjaɖɛ taa yɔ nɛ ɖɩsʋʋ-kʋ nɛ ɖɩɖɛɛ. 
ACT.21.3	Đɩkɔm ɖɩtalɩ Ciiprɩ ɛjaɖɛ nɖɩ́ lɩm cɔ-ɖɩ pɩta yɔ ɖɩ-hadɛ kiŋ lɛ, ɖiyebi-ɖɩ nɩmɩyɛ yɔɔ nɛ ɖiwolo Tiiri tɛtʋ taa Siirii ɛjaɖɛ taa. Mbʋ́ pʋyɔɔ yɔ, peeɖe pʋwɛɛ se palɩzɩ mɛlɛ taa wondu. 
ACT.21.4	Đɩtalaa lɛ, ɖɩmaɣnɩ Krɩstʋ wayɩ tɩŋɩyaa nɛ ɖa nɛ wɛ ɖɩcaɣ kpɩtaʋ nɛ kɩ-tɛɛ. Alɩwaatʋ ńdʋ́ tɩ-taa Fezuu Kiɖeɖeu yɔɔdɩnɩ-wɛ nɛ peheyi Pɔɔlɩ se ɛtaatasɩ pɩsʋʋ Yeruusalɛm. 
ACT.21.5	Ɛlɛ́, kpɩtaʋ ŋ́gʋ́ kʋkɔm kɩɖɛɛ lɛ, ɖɩɖaɣnɩ ɖa-nʋmɔʋ pazʋʋ. Đɩɖɛɣaɣ lɛ, pasɩɩ-ɖʋ patɩŋa, pa nɛ pa-halaa nɛ pe-piya nɛ palɩnɩ-ɖʋ tɛtʋ wayɩ. Peeɖe ɖiluŋ ɖa-nʋmbɔla yɔɔ teŋgu nɔɔ nɛ ɖɩsɛɛ Ɛsɔ. 
ACT.21.6	Pʋwayɩ lɛ, ɖa nɛ wɛ ɖɩsɛɛ ɖama nɛ ɖa ɖasʋʋ mɛlɛ nɛ piyele ḿbá ñapɩsɩ pɛ-tɛ.
ACT.21.7	Đɩkʋyɩ Tiiri peeɖe lɛ, ɖɩtɛzɩ ɖa-nʋmɔʋ teŋgu yɔɔ nɛ ɖɩkɔɔ ɖɩtalɩ Pitolemayisi tɛtʋ taa. Đɩtalaa lɛ, ɖɩsɛɛ taabalaa nɛ ɖa nɛ wɛ ɖɩcaɣ kɩyakʋ nɛ kɩ-tɛɛ. 
ACT.21.8	Kifema lɛ, ɖɩkpaɣ nʋmɔʋ nɛ ɖɩkɔɔ ɖɩtalɩ Sezaaree. Peeɖe ɖiwoba ɖɩwɛɛ Laŋhɛzɩyɛ Tɔm susiyu Filiipu tɛ. Abalʋ ɛnʋ, ɛɛkɛ ɛyáa lʋbɛ mbá palɩzɩ Yeruusalɛm se pɛkɛ Krɩstʋ ŋgbɛyɛ taa tayɩyaa yɔ pa-taa lɛlʋ. 
ACT.21.9	Ɛwɛnɩ pɛlaa naanza, patawalɩda, pɛkɛ náyaa. 
ACT.21.10	Đɩɩwɛ peeɖe kɩyakɩŋ cabɩ ḿbʋ́ lɛ, nakʋyʋ wiye náyʋ weyi payaɣ se Agaabusi yɔ, ɛlɩɩnɩ Yudee egeetiye taa nɛ ɛkɔɔ ɖɔ-cɔlɔ. 
ACT.21.11	Ɛtalaa lɛ, ɛkpaɣ Pɔɔlɩ tambaɖɛ nɛ ɛhɔkɩ ɛ-naŋgbanzɩ nɛ e-nesi pa-taa nɛ ɛtɔ se: «Iwelesi nɛ ɩnɩɩ ndʋ́ Fezuu Kiɖeɖeu tiyi-m se mɔnkɔɔ meheyi-mɩ yɔ. Ńdʋ́ lɛ se: weyi ɛtɩnɩ tambaɖɛ ɖɩnɛ yɔ, ɛzʋnɔ Yuda ñɩma kɔŋ-ɩ hɔkʋʋ Yeruusalɛm nɛ paɖʋzɩ-ɩ mbá pɛtɛkɛ Yuda ñɩma yɔ pe-nesi taa.» 
ACT.21.12	Đa nɛ Sezaaree ñɩma ɖɩnɩ ḿbʋ́ lɛ, ɖitendi Pɔɔlɩ se ɛtaatasɩ pɩsʋʋ Yeruusalɛm. 
ACT.21.13	Peeɖe ɛ́lɛ́ kitini-ɖʋ se: «Pɩlabɩ ɛzɩma nɛ iwiliɣ nɛ ɩñɩnɩɣ se itisi mon-toma taa ḿbʋ́? Ma lɛ, pɩtɛkɛ hɔkʋʋ yɔɔ ɖeke mɔñɔɔzɩ man-tɩ nɛ manɖaŋ. Ɛlɛ́, manɖaŋaa ɖɔɖɔ se paa sɩm yɔ, mansɩ Kɩpaɣlʋ Yesu yɔɔ Yeruusalɛm.» 
ACT.21.14	Đɩtapɩzɩ ɛ-tɔm lɛ, ɖɩtɛzɩ-ɩ yebu nɛ ɖɩtɔ se: «Mbʋ́ Kɩpaɣlʋ liu wɛɛ yɔ, ḿbʋ́ ɛlabɩna!»
ACT.21.15	Đɩcaɣ Sezaaree peeɖe kɩyakɩŋ cabɩ lɛ, ɖɩñɔɔzɩ ɖa-tɩ se ɖiwoki Yeruusalɛm. 
ACT.21.16	Đɩɖɛɣaɣ lɛ, Krɩstʋ wayɩ tɩŋɩyaa nabɛyɛ sɩɩ-ɖʋ nɛ powoni-ɖʋ Yeruusalɛm peeɖe Ciiprɩ tʋ weyi ɛ-tɛ paaɖʋwa se ɖɩsʋʋ yɔ ɛ-tɛ. Payaɣ-ɩ se Mɩnaasɔɔ, ɛkɛ Krɩstʋ wayɩ tɩŋɩyʋ ɖooo lɔŋ.
ACT.21.17	Đɩtalɩ Yeruusalɛm lɛ, taabalaa mʋ-ɖʋ nɛ laŋhʋlʋmɩyɛ. 
ACT.21.18	Kifema lɛ, ɖa nɛ Pɔɔlɩ ɖiwolo Yakubu tɛ. Krɩstʋ ŋgbɛyɛ taa sɔsaa lɛlaa tɩŋa kekpeɣli peeɖe. 
ACT.21.19	Đɩtalaa lɛ, Pɔɔlɩ sɛɛ-wɛ nɛ ɛkɛdɩ-wɛ mbʋ́ Ɛsɔ tɩŋnɩ ɛ-yɔɔ nɛ ɛla mbá pɛtɛkɛ Yuda ñɩma yɔ pɛ-hɛkʋ taa yɔ pɩtɩŋa pʋ-tɔm piye piye. 
ACT.21.20	Panɩ-tʋ lɛ, pasa Ɛsɔ pɩŋŋ. Pʋwayɩ lɛ, peheyi-i se: «Taabalʋ! Ŋnaɣ, Yuda ñɩma ɛgbaŋ ɛgbaŋ mbá pɛwɛnɩ lidaʋ Yesu yɔɔ yɔ, patɩŋa payɩ pɔɖɔkɩ paɣtʋ nesi naalɛ kpam. 
ACT.21.21	Ŋgʋ́, peheyi-wɛ se ŋwɩlɩɣ Yuda ñɩma mbá pɛwɛ mbá pɛtɛkɛ Yuda ñɩma yɔ pɛ-tɛ se paha Mooyiizi paɣtʋ siɣ́ye nɛ ŋheyiɣ-wɛ se pataapɛlɩ pe-piya nɛ pataaɖɔ pɔ-sɔnzɩ yɔɔ ɖɔɖɔ. 
ACT.21.22	Ɛzɩma ɖɩlakɩ yɔ? Paa pɩɩla ɛzɩma ɛyáa nɩɣ se ŋkɔma. 
ACT.21.23	Pʋ-yɔɔ lɛ, la mbʋ́ ɖiheyiɣ-ŋ yɔ. Abalaa naanza nabɛyɛ wɛ ɖɛ-hɛkʋ taa cɩnɛ. Pa nɛ Ɛsɔ paapɛlɩ ñɩyʋʋ. 
ACT.21.24	Kpaɣ-wɛ nɛ ña nɛ wɛ iwolo ɩla cɩɖɩcɩɖɩ wɛtʋ sɔnzɩ nɛ ŋhɛyɩ liidiye pɔ-yɔɔ nɛ papɩzɩ powolo pahʋ pa-ñʋŋ. Pʋbʋ, pɩwɩlɩɣ se ña ɖɔɖɔ ŋɖɔŋ Mooyiizi paɣtʋ yɔɔ. Peeɖe ɛyáa tɩŋa ɖiɣziɣni se ñɔ-tɔm ndʋ́ pɔyɔɔdaɣ yɔ, tɩtɛkɛ toovenim. 
ACT.21.25	Piyele mbá pɛtɛkɛ Yuda ñɩma nɛ pɛwɛnɩ lidaʋ Yesu yɔɔ yɔ, ɖɩma-wɛ takayaɣ nɛ ɖiheyi-wɛ mbʋ́ ɖɩɖʋwa yɔ. Ḿbʋ́ lɛ se pataatɔɔ kɩlaʋ nandʋ yaa calɩm yaa kpɩna wena pɛtɛcɛ a-liŋ tɛɛ yɔ a-nandʋ. Peyele ɖɔɖɔ acɛyɛ.»
ACT.21.26	Pɔyɔɔdɩ ḿbʋ́ nɛ kife lɛ, Pɔɔlɩ kpaɣ-wɛ nɛ ɛ nɛ wɛ powolo nɛ palakɩ sɔnzɩ ńzɩ́. Pʋwayɩ lɛ, ewolo Ɛsɔ ɖɩɣa taa nɛ eheyi ɛyáa alɩwaatʋ ndʋ́ sɔnzɩ ńzɩ́ sɩtɛŋ yɔ. Pʋ-tɔbʋʋ se alɩwaatʋ ndʋ́ papɩzɩɣ palaa paa pa-taa weyi ɛ-yɔɔ yɔ.
ACT.21.27	Kɩyakɩŋ lʋbɛ palakɩnɩ sɔnzɩ ńzɩ́. Kɩyakɩŋ ɩnʋ ɩkɔm se ɩɖɛɣ, ŋgʋ́, Yuda ñɩma nabɛyɛ kɛwɛ peeɖe. Palɩnɩ Aazii egeetiye taa. Pana Pɔɔlɩ Ɛsɔ ɖɩɣa taa ḿbʋ́ lɛ, pasazɩ ɛyáa samaɣ tɩŋa se kakpa-ɩ. 
ACT.21.28	Paawɛɛ pamakɩ kubusi se: «Izrɛɛlɩ ñɩma, ɩkɔɔ ɩsɩnɩ-ɖʋ! Ɛyʋ weyi esusuu ɛyáa tɩŋa paa le se pataaɖɔ Mooyiizi paɣtʋ yɔɔ nɛ ɛyɔɔdʋʋ Izrɛɛlɩ ñɩma nɛ Ɛsɔ ɖɩɣa pɔ-yɔɔ tɔm ɛzaɣ́tʋ yɔ, ɛnʋ yɔ. Halɩ ɛkpaɣ mbá pɛtɛkɛ Yuda ñɩma yɔ nɛ ewoni Ɛsɔ ɖɩɣa taa nɛ pepisi-kɛ!» 
ACT.21.29	Pɔyɔɔdɩ ḿbʋ́, mbʋ́ pʋyɔɔ yɔ, paana ɛ nɛ Efɛɛzɩ tʋ Trofim tɛtʋ taa nɛ pamaɣzɩ se paa pɩɩla ɛzɩma, ɛsʋnɩ-ɩ Ɛsɔ ɖɩɣa taa. 
ACT.21.30	Piiseɣti ɛyáa tɩŋa payɩ tɛtʋ hɔɔlɩŋ tɩŋa taa nɛ pese powolo pakpa Pɔɔlɩ ɛnʋ Ɛsɔ ɖɩɣa taa peeɖe nɛ pɔhɔm-ɩ palɩzɩnɩ awayɩ nɛ patɩɖɩʋ nɔnɔsɩ. 
ACT.21.31	Pañɩnaɣ se pakʋ-ɩ. Ɛlɛ́, nɔɔyʋ wolo eheyi Room sɔɔjanaa ñʋʋdʋ se pɩsa miŋ Yeruusalɛm tɛtʋ tɩŋa. 
ACT.21.32	Kpaagbaa ḿbʋ́ lɛ, ɛ́lɛ́ kpaɣ ɛ-sɔɔjanaa nabɛyɛ nɛ paba ñʋndɩnaa nɛ ɛ nɛ wɛ pese powolo ɛyáa ḿbá pa-wayɩ. Paba na-wɛ lɛ, peyele Pɔɔlɩ mabʋ. 
ACT.21.33	Peeɖe sɔɔjanaa ñʋʋdʋ ɛnʋ etuzi ɛ-tɩ Pɔɔlɩ cɔlɔ nɛ ɛha nɔɔ se pakpa-ɩ pɔhɔkɩ-ɩ yoŋgbasɩ naalɛ. Pɛtɛm-ɩ hɔkʋʋ lɛ, ɛpɔzɩ se: ɛnʋ lɛ anɩ? Ɛbɛ ɛlaba? 
ACT.21.34	Alɩwaatʋ ńdʋ́ lɛ, ɛyáa samaɣ wɛɛ kokou yem: paa weyi nɛ ɛ-ñɩndʋ. Sɔɔjanaa ñʋʋdʋ ɛnʋ, ɛtapɩzɩɣ se ɛnɩɩ natʋyʋ kɔkɔɖɛ ńɖɩ́ ɖɩ-taa. Peeɖe eheyi ɛ-sɔɔjanaa se powoni Pɔɔlɩ pa-pɩlɩʋ taa. 
ACT.21.35	Patalɩ tendemee yɔɔ lɛ, pʋpɔzɩ se sɔɔjanaa ɛkpaɣ-ɩ ɛyáa samaɣ helu helu lakasɩ yɔɔ. 
ACT.21.36	Mbʋ́ pʋyɔɔ yɔ, katɩŋaɣ ɛ-wayɩ nɛ kamakɩ kubusi se: «Pʋwɛɛ se pakʋ-ɩ!»
ACT.21.37	Pasʋwaɣnɩ Pɔɔlɩ pɩlʋʋ ŋ́gʋ́ kɩ-taa lɛ, ɛpɔzɩ sɔɔjanaa ñʋʋdʋ ɛnʋ nɛ Grɛɛkɩ taa se: «Manpɩzɩɣ mɔyɔɔdɩ tɔm natʋyʋ yaa we?» Peeɖe ɛ́lɛ́ ñɔpɔzɩ-ɩ se: «Naze ŋnɩɣ Grɛɛkɩ tɔm nɩɩ? 
ACT.21.38	Yee ḿbʋ́ pɩtɛkɛ ña lɛ Ejiptɩ tʋ weyi ɛkɔm kɩyakɩŋ ɩnɛ ɩ-taa nɛ ɛlɩzɩ ñaɖʋʋ nɛ ɛkpaɣ ɛyáa kʋyaa kutokiŋ naanza nɛ ewoni lakʋ taa yɔ?» 
ACT.21.39	Pɔɔlɩ cosi-i se: «Ma mɛnkɛ Yuda tʋ, palʋlɩ-m Taarsɩ tɛtʋ taa Siliisii ɛjaɖɛ taa, tɩ-hɩɖɛ sɛwa, mɛnkɛ tɩ-taa tʋ. Mentendiɣ-ŋ se ŋha-m nʋmɔʋ nɛ mɔyɔɔdɩnɩ samaɣ.» 
ACT.21.40	Peeɖe ɛ́lɛ́ ha-ɩ nʋmɔʋ se ɛyɔɔdɩ. Ɛlɛ́, Pɔɔlɩ sɩŋ tendene yɔɔ nɛ ɛñɩɣ samaɣ nesi se kosu. Kosum ɖiɣ ɖiɣ lɛ, ɛpazɩ-wɛ yɔɔdɩnaʋ nɛ pɛ-tɛ Ebree taa. Ndʋ́ ɛyɔɔdaa yɔ, ńdʋ́ lɛ se:
ACT.22.1	«Man-caanaa nɛ man-ɖalaa mɩ! Lɛɛlɛɛyɔ, mahʋʋ mɔn-tɔm, iwelesi nɛ ɩnɩɩ.» 
ACT.22.2	Pɔɔlɩ tɩkuli ɛ-nɔɔ nɛ panɩɩ se pɛ-tɛ Ebree taa ɛyɔɔdʋʋnɩ-wɛ lɛ, pɛtɛzɩ sum ɖiɣ ɖiɣ. Peeɖe eheyi-wɛ se: 
ACT.22.3	«Ma lɛ, mɛnkɛ Yuda tʋ, palʋlɩ-m Taarsɩ Siliisii ɛjaɖɛ taa. Ɛlɛ́, Yeruusalɛm cɩnɛ mancaɣ abalʋ weyi payaɣ se Gamaalɩyɛɛlɩ yɔ ɛ-cɔlɔ nɛ ɛkpɛlɩkɩ-m ɛzɩma mbʋ́ pʋwɛɛ se mɔnɖɔ ɖɔ-cɔzɔnaa paɣtʋ yɔɔ ɖeyi ɖeyi yɔ nɛ mɔnkɔɔ manpaɣlɩ. Mɛ-ɛsɩyɛ kɛsɛnɩ Ɛsɔ tʋmɩyɛ ɛzɩ mɩtɩŋa mɩ-ñɩna sɛʋnɩ-ɖɩ sɔnɔ yɔ. 
ACT.22.4	Maawɛ mbá pɔɖɔŋ Yesu nʋmɔʋ taa yɔ pa-wayɩ kaŋ kaŋ nɛ mañɩnɩɣ se mankʋ-wɛ. Maakpa halaa nɛ abalaa nɛ mɔhɔkɩ-wɛ nɛ manɖʋ salaka. 
ACT.22.5	Tɔm ndʋ́ mɔyɔɔdʋʋ ɛzʋnɔ yɔ, cɔjɔnaa ñʋʋdʋ nɛ tɔm hʋyaa sɔsaa papɩzɩɣ palɩzɩ ma-aseɣɖe. Halɩ maawobi mamʋ takayɩsɩ pa-maɣmaɣ pɔ-cɔlɔ se mowoni ɖɛ-tɛ ñɩma cɔlɔ Damaasɩ nɛ pɩsɛɣ mankpa patɩŋa nɛ mɔnkɔnɩ-wɛ Yeruusalɛm cɩnɛ nɛ pɔhɔ pa-nɩŋgbaaŋ.»
ACT.22.6	Pɔɔlɩ tasɩ yɔɔdʋʋ se: «Pʋ-yɔɔ mankpaɣ nʋmɔʋ nɛ mɔnkɔɔ mɔñɔtɩnɩ Damaasɩ. Pʋkɔma ɛzɩ wɩsɩ siɣu yɔ lɛ, ñalɩmɩyɛ sɔsɔɖɛ naɖɩyɛ tɩlɩʋnɩ ɛsɔdaa yem nɛ ɖitii mɔ-yɔɔ. 
ACT.22.7	Peeɖe mɔntɔlɩ tataa kpʋʋʋ nɛ manɩɣ pʋyɔɔdʋʋnɩ-m se: ‹Sɔɔlɩ! Sɔɔlɩ! Pɩlabɩ ɛzɩma nɛ ŋwɛɛ ma-wayɩ kaŋ kaŋ ḿbʋ́?› 
ACT.22.8	Ɛlɛ́, mɔnpɔzɩ se: ‹Kɩpaɣlʋ! Ña anɩ?› Pucosi-m se: ‹Ma Nazarɛɛtɩ tʋ Yesu weyi ŋwɛ ɛ-wayɩ kaŋ kaŋ yɔ.› 
ACT.22.9	Mbá ma nɛ wɛ ɖɩɩwɛ peeɖe yɔ, pana ñalɩmɩyɛ ńɖɩ́ ɖɔɖɔ. Ɛlɛ́, patanɩɩ weyi ɛyɔɔdaɣnɩ-m yɔ ɛ-nɔɔ. 
ACT.22.10	Peeɖe mɔnpɔzaa se: ‹Kɩpaɣlʋ! Ɛbɛ pʋwɛɛ se mala?› Ɛlɛ́, ecosi-m se: ‹Kʋyɩ ŋwolo Damaasɩ, peeɖe peheyiɣ-ŋ mbʋ́ pɩtɩŋa Ɛsɔ ɖʋwa se ŋla yɔ.› 
ACT.22.11	Ñalɩmɩyɛ sɔsɔɖɛ ńɖɩ́, ɖɩɩyʋlɩsɩ mɛ-ɛsɛ nɛ maatasɩɣ naʋ. Ɛlɛ́, man-taabalaa ɖɔkɩ me-nesi taa nɛ pɔhɔm-m nɛ powoni Damaasɩ.
ACT.22.12	Abalʋ nɔɔyʋ kɛwɛ peeɖe, payaɣ-ɩ se Anaanɩyaasɩ. Ɛɖɔŋ Ɛsɔ paɣtʋ yɔɔ camɩyɛ nɛ Yuda ñɩma tɩŋa lɩzɩɣ ɛ-yɔɔ aseɣɖe kɩbanɖɛ. 
ACT.22.13	Ɛnʋ kɔmnɩ mɔn-cɔlɔ nɛ eheyi-m se: ‹Man-taabalʋ Sɔɔlɩ! Ñɛ-ɛsɛ ekuli nɛ ŋna!› Kpaagbaa ḿbʋ́ lɛ, mɛ-ɛsɛ kuli nɛ manaɣ-ɩ camɩyɛ. 
ACT.22.14	Ɛlɛ́, ɛtasɩ-m heyuu se ɖɔ-cɔzɔnaa Ɛsɔ lɩzɩ-m ɖooo lɔŋ se mantɩlɩ mbʋ́ e-liu wɛɛ yɔ nɛ mana Weyi Ɛtʋʋzaa yɔ nɛ manɩɩ ɛ́lɛ́ nɔɔ taa tɔm. 
ACT.22.15	Mbʋ́ pʋyɔɔ yɔ, ma pʋwɛɛ se mɛnkɛnɩ ɛ́lɛ́ aseɣɖe tʋ nɛ monsusi ɛyáa tɩŋa mbʋ́ pɩtɩŋa manawa nɛ manɩɩ yɔ pʋ-tɔm. 
ACT.22.16	Anaanɩyaasɩ tɛm-m heyuu ḿbʋ́ lɛ, ɛpɔzɩ-m se lɛɛlɛɛyɔ, ɛbɛ manɖaŋaa ɖɔɖɔ yɔ? Pʋwɛɛ se mowolo palabɩ-m lɩm sɔʋ sɔnzɩ nɛ mentendi Kɩpaɣlʋ nɛ ɛñalɩ-m man-kɩwɛɛkɩm.»
ACT.22.17	Pɔɔlɩ tasɩ yɔɔdʋʋ ɖɔɖɔ se: «Mɔnkɔm manpɩsɩ Yeruusalɛm lɛ, mowolo Ɛsɔ ɖɩɣa taa nɛ mɛnsɛɣ-ɩ. Pɩkɛdaa lɛ, pɩlabɩ-m ɛzɩ ɖoziye yɔ 
ACT.22.18	nɛ mana Kɩpaɣlʋ nɛ eheyiɣ-m se: ‹Kʋyɩ kpaka nɛ ŋlɩɩ Yeruusalɛm tɛtʋ wayɩ lɔŋ, mbʋ́ pʋyɔɔ yɔ, Yuda ñɩma ɛɛkaɣ tisuu mɔn-tɔm ndʋ́ ŋheyiɣ-wɛ yɔ.› 
ACT.22.19	Ɛlɛ́, moncosi se: ‹Kɩpaɣlʋ! Naa pa-maɣmaɣ pɛtɛm sɩm se mɔncɔwaɣnɩ Yuda ñɩma Ɛsɔ ɖɩsɛyɛ ndɩ ndɩ taa nɛ mankpaɣ mbá pɛwɛnɩ lidaʋ ñɔ-yɔɔ yɔ nɛ mamakɩ-wɛ nɛ maɖʋʋ-wɛ salaka! 
ACT.22.20	Alɩwaatʋ ndʋ́ pakʋ ña-aseɣɖe tʋ Etiyɛɛnɩ yɔ, ma ɖɔɖɔ maawɛ peeɖe nɛ mantɩnɩ pa-taa mbá pakʋwaɣ-ɩ yɔ pɔ-yɔɔ. Maaɖaŋnɩ-wɛ po-wondu.› 
ACT.22.21	Peeɖe eheyi-m se: ‹Kʋyɩ! Mentiyiɣ-ŋ poliŋ, mbá pɛtɛkɛ Yuda ñɩma yɔ pɔ-cɔlɔ.› »
ACT.22.22	Ɛyáa samaɣ welesaɣnɩ Pɔɔlɩ nɛ pʋkɔɔ pɩsɩɩnɩ alɩwaatʋ ndʋ́ ɛyɔɔdɩ tɔm pee ana yɔ. Peeɖe papazɩ kubusi mabʋ se: «Abalʋ ɛnɛ, pakʋsɩ-ɩ kedeŋa yɔɔ! Pɩtamʋnɩ se ɛtasɩ caɣʋ wezuu!» 
ACT.22.23	Pamakaɣ kubusi nɛ pɔlɔʋ po-wondu ɛsɔdaa nɛ pakʋsʋʋ mʋzʋʋ se pɩwɩlɩ se pɩkɩlɩ-wɛ wɩzʋʋ. 
ACT.22.24	Peeɖe Room sɔɔjanaa ñʋʋdʋ sɔsɔ ha nɔɔ se pasʋnɩ Pɔɔlɩ pa-pɩlɩʋ taa nɛ polu-i agbazɛɛ nɛ ɛyɔɔdɩ nɛ panɩɩ mbʋ́ pʋ-yɔɔ ɛyáa samaɣ wɛɛ kamakɩnɩ-ɩ kubusi ḿbʋ́ yɔ. 
ACT.22.25	Pɔkɔm pɔhɔkɩ-ɩ se poluu-i lɛ, ɛpɔzɩ sɔɔjanaa ñʋʋdʋ weyi ɛ́lɛ́ kɛwɛ ɛ-cɔlɔ peeɖe yɔ se: «Pɩha-mɩ nʋmɔʋ se ɩma Room tʋ yem nɛ ɩtahʋʋnɩ-ɩ nɛ ɩkʋ ɛ-tɔm naa we?» 
ACT.22.26	Ɛ́lɛ́ nɩ ḿbʋ́ lɛ, ewolo eheyi pa-ñʋʋdʋ sɔsɔ se: «Abalʋ ɛnʋ ɛkɛ Room tʋ! Ɛzɩma ŋlakɩ kpem yɔ?» 
ACT.22.27	Peeɖe ɛ́lɛ́ ñowobi Pɔɔlɩ cɔlɔ nɛ ɛpɔzɩ-ɩ se: «Cosi-m nɛ manɩɩ se ŋkɛ Room tʋ na?» Ɛ́lɛ́ cosi-i se: «Ɛɛɛ!» 
ACT.22.28	Peeɖe ɛ́lɛ́ ñekitini-i se: «Ma lɛ, mɛhɛyɩ liidiye sɔsɔɖɛ nɛ pʋcɔ manpɩsɩ Room tʋ.» Pɔɔlɩ ñekitini-i se: «Ma lɛ, ɖooo palʋlʋʋ-m yɔ, mɛnkɛ Room tʋ.» 
ACT.22.29	Kpaagbaa ḿbʋ́ lɛ, mbá pɩɩwɛɛ se polu-i agbazɛɛ nɛ ɛyɔɔdɩ yɔ, pɛɖɛɛ peyebi-i. Pa-ñʋʋdʋ sɔsɔ ɛnʋ ɛ-maɣmaɣ ɛnawa se ɛkɛ Room tʋ lɛ, sɔɔndʋ kpa-ɩ, mbʋ́ pʋyɔɔ yɔ, ɛnʋ kɔtɔmnɩ se pɔhɔkɩ-ɩ.
ACT.22.30	Tɛʋ fema lɛ, sɔɔjanaa ñʋʋdʋ sɔsɔ ɛnʋ ɛñɩnɩɣ se ɛna mbʋ́ Pɔɔlɩ labɩ kpem nɛ Yuda ñɩma kʋyʋʋ ɛ-yɔɔ yɔ. Pʋ-yɔɔ ekpeɣli cɔjɔnaa sɔsaa nɛ tɔm hʋyaa sɔsaa tɩŋa payɩ nɛ ɛha nɔɔ nɛ palɩzɩ Pɔɔlɩ nɛ powoni-i pɛ-hɛkʋ taa.
ACT.23.1	Peeɖe Pɔɔlɩ kʋsɩ ɛsɛ nɛ ɛcɔnɩ tɔm hʋyaa ḿbá pɩŋŋ nɛ ɛtɔ se: «Man-taabalaa mɩ! Me-wezuu caɣʋ taa lɛ, man-taa wɛ ɖeu Ɛsɔ ɛsɩndaa halɩ nɛ sɔnɔ.» 
ACT.23.2	Ɛyɔɔdaɣ ḿbʋ́ lɛ, cɔjɔnaa ñʋʋdʋ Anaanɩyaasɩ heyi mbá paawɛ ɛ-cɔlɔ yɔ se pɛcɛ ɛ-nɔɔ kadaŋa. 
ACT.23.3	Ɛlɛ́, Pɔɔlɩ kitini-i se: «Ŋwɛ ɛzɩ koloŋa ɛzaɣ́ʋ ŋgá pata akalʋʋ yɔ, Ɛsɔ kɔŋnɩ-ŋ mabʋ! Ŋcaɣ cɩnɛ se ŋhʋʋnɩ-m tɔm ɛzɩ paɖʋʋ paɣtʋ taa yɔ nɛ ŋkiti ŋtɔŋ se pamabɩ-m!» 
ACT.23.4	Mbá paawɛ peeɖe yɔ, panɩ ḿbʋ́ lɛ, pekitini-i se: «Ɛsɔ cɔjɔnaa ñʋʋdʋ ŋtʋʋ ḿbʋ́?» 
ACT.23.5	Pɔɔlɩ cosi-wɛ se: «Taabalaa! Mantaana se cɔjɔnaa ñʋʋdʋ. Pɩtɛkɛ ḿbʋ́, mantaatʋʋ-ɩ. Mbʋ́ pʋyɔɔ yɔ, pama Ɛsɔtɔm Takayaɣ taa se: ‹Pɩtaha nʋmɔʋ se ɛyʋ ɛtʋʋ ɛ-ɛjaɖɛ taa wiyaʋ.› »
ACT.23.6	Pɔɔlɩ kɛtɛm sɩm ḿbʋ́ se tɔm hʋyaa ḿbá, pa-taa lɛlaa kɛ Saduki ŋgbɛyɛ taa ñɩma nɛ lɛlaa ñɛkɛ Farɩsɩ ñɩnɖɛ taa ñɩma. Pʋ-yɔɔ ɛyɔɔdɩ ɖoŋ pɛ-ɛsɩndaa se: «Man-taabalaa mɩ! Ma ɖɔɖɔ mɛnkɛ Farɩsɩ ŋgbɛyɛ taa tʋ, Farɩsɩ tʋ lʋlɩnɩ-m. Lidaʋ ŋgʋ́ mɛwɛnɩ Ɛsɔ yɔɔ se efeziɣ sɩɖaa yɔ, kʋ-yɔɔ ɩhʋʋnɩ-m tɔm ɛzʋnɔ.» 
ACT.23.7	Ɛyɔɔdɩ ḿbʋ́ lɛ, Farɩsɩ nɛ Saduki pa-aŋgba taa ñɩma pazɩ you pa-taa pe-ɖeke nɛ patayɩ ɖama nabʋlɛ taa. 
ACT.23.8	Mbʋ́ pʋyɔɔ yɔ, Saduki ñɩma eetisiɣ se sɩɖaa feŋ. Paatisiɣ ɖɔɖɔ se Ɛsɔ tiyiyaa yaa feziŋ nɩɩyɩ pɛwɛɛ. Ŋgʋ́, Farɩsɩ ñɩma ñetisiɣ ḿbʋ́. 
ACT.23.9	Peeɖe pasʋ you yɔɔ. Pɩkɛdaa lɛ, Farɩsɩ ñɩma hɔɔlʋʋ taa paɣtʋ wɩlɩyaa nabɛyɛ kʋyɩ nɛ pa nɛ wɛ pɔhɔŋnɩ ɖama tɔm nɛ pɔtɔ se: «Abalʋ ɛnɛ, ɖɩtana ɛ-kɩwɛɛkɩm nabʋyʋ kaʋ. Pʋtɔmaɣ yɔ, fezuu nakʋyʋ yaa Ɛsɔ tiyiyu nɔɔyʋ yɔɔdɩnɩnɩ-ɩ.»
ACT.23.10	Ɛlɛ́, you wɛɛ kɩtɛzɩɣ saʋ miŋ nɛ sɔɔndʋ kpa sɔɔjanaa ñʋʋdʋ ɛnʋ se pɩtaakɛdɩ patayɩ Pɔɔlɩ ɛnʋ nanʋʋ nanʋʋ. Pʋ-yɔɔ eheyi ɛ-sɔɔjanaa se powolo lɔŋ nɛ pakpaɣ-ɩ ɛyáa samaɣ hɛkʋ taa nɛ papɩsɩnɩ-ɩ pa-pɩlʋʋ taa.
ACT.23.11	Papɩsɩnɩ-ɩ nɛ ɖoó yu lɛ, Kɩpaɣlʋ wolo ɛ-cɔlɔ nɛ eheyi-i se: «Đɔkɩ ña-tɩ kpam! Ɛzɩma mbʋ́ ŋlɩzɩ ma-aseɣɖe Yeruusalɛm yɔ, ḿbʋ́ ɖɔɖɔ pʋwɛɛ se ŋlɩzɩ-ɖɩ Room.»
ACT.23.12	Kifema lɛ, Yuda ñɩma nabɛyɛ ta nɔɔ nɛ poɖuuni Ɛsɔ se yee patakʋ Pɔɔlɩ ɛnʋ yɔ, pʋyʋ nɔɔyʋ ɛɛkpaɣ pɔ-nɔɔ taa kaʋ. 
ACT.23.13	Mbá poɖuu ḿbʋ́ yɔ, paaɖɛ ɛyáa nɩɩnaza yɔɔ. 
ACT.23.14	Paakʋyaa powolo peheyi cɔjɔnaa sɔsaa nɛ ɛjaɖɛ taa sɔsaa se: «Đa lɛ, ɖiɖuuni Ɛsɔ se yee ɖɩtakʋ Pɔɔlɩ yɔ, pʋyʋ nɔɔyʋ ɛɛkpaɣ ɖɔ-nɔɔ taa kaʋ. 
ACT.23.15	Pʋ-yɔɔ lɛ, mɩ nɛ tɔm hʋyaa sɔsaa iwolo iheyi sɔɔjanaa ñʋʋdʋ se ɛkɔnɩ-mɩ Pɔɔlɩ nɛ mɩ-maɣmaɣ ɩtazɩ ɛ-tɔm taa siŋŋ nɛ ɩna. Piyele ɖa lɛ, ɖɩñɔɔzɩ ɖa-tɩ se ɖɩkʋʋ-ɩ nʋmɔʋ taa.»
ACT.23.16	Pɔyɔɔdaɣ ḿbʋ́ lɛ, Pɔɔlɩ koou nɩɩ. Peeɖe ɛ́lɛ́ woba ɛsʋʋ sɔɔjanaa pɩlʋʋ taa nɛ eheyi-i-tʋ. 
ACT.23.17	Ḿbʋ́ labɩna nɛ Pɔɔlɩ yaa sɔɔjanaa taa sɔsɔ lɛlʋ nɛ eheyi-i se: «Kpaɣ evebu ɛnɛ nɛ ŋwoni-i mɩ-ñʋʋdʋ cɔlɔ, ɛwɛnɩ natʋyʋ se eheyiɣ-i.» 
ACT.23.18	Ɛlɛ́, sɔɔja ɛnʋ, ɛkpaɣ evebu ɛnʋ nɛ ewoni-i ɛ́lɛ́ cɔlɔ nɛ eheyi-i se: «Salaka tʋ Pɔɔlɩ yanɩ-m nɛ eheyi-m se mɔnkɔnɩ evebu ɛnɛ ñɔ-cɔlɔ se ɛwɛnɩ natʋyʋ se eheyiɣ-ŋ.» 
ACT.23.19	Peeɖe sɔɔjanaa ñʋʋdʋ ɛnʋ, ɛɖɔkɩ evebu ɛnʋ e-nesi taa nɛ ɛ nɛ ɩ pɛkɛɛ hɔɔlʋʋ nɛ ɛpɔzɩ-ɩ se: «Ndʋ́ ŋwɛnɩ se ŋheyiɣ-m yee?» 
ACT.23.20	Ɛ́lɛ́ cosi-i se: «Yuda ñɩma tam nɔɔ kʋɖʋmaɣ se pɔkɔŋ pɛcɛtɩ petendi-ŋ nɛ cee ŋwoni Pɔɔlɩ tɔm hʋyaa sɔsaa ɛsɩndaa nɛ paɖaɣnɩ ɛ-tɔm taa tazʋʋ siŋŋ nɛ pana. 
ACT.23.21	Pɔkɔma lɛ, taanɩɩnɩ-wɛ, mbʋ́ pʋyɔɔ yɔ, pa-taa nabɛyɛ mɛlɩɣ nʋmɔʋ taa se pakʋ-ɩ. Pɛɖɛ ɛyáa nɩɩnaza yɔɔ. Poɖuuni Ɛsɔ se yee patakʋ-ɩ yɔ, pʋyʋ nɔɔyʋ ɛɛkpaɣ pɔ-nɔɔ taa kaʋ. Đajaa, lɛɛlɛɛyɔ ñɔ-nɔɔ taa tɔm ɖeke paɖaŋaa. Pɛtɛm pa-tɩ ñɔɔzʋʋ nɛ paɖaŋ kpam.» 
ACT.23.22	Peeɖe sɔɔjanaa ñʋʋdʋ ɛnʋ eheyi-i se: «Đɛɛ! Manɩwa. Ɛlɛ́, pɩtaacɩbɩ-ŋ nɛ ŋla nɛ nɔɔyʋ nɩɩ se ŋheyi-m-tʋ.»
ACT.23.23	Pʋwayɩ lɛ, sɔɔjanaa ñʋʋdʋ ɛnʋ, ɛ́yáa ɛ-sɔɔjanaa sɔsaa taa ɛyáa naalɛ nɛ eheyi-wɛ se: «Ikpeɣli sɔɔjanaa nasɩlɛ nɛ sɔɔjanaa mbá pacakɩ kpaŋnaŋ yɔ nɩɩnʋwa nɛ nɩɩlɛ nɛ mbá paba youni kɩkpɛzɛmɩŋ yɔ nasɩlɛ nɛ mɩtɩŋa ɩñɔɔzɩ mɩ-tɩ nɛ iwolo Sezaaree tɛtʋ taa ɖoó taa ñɩɣtʋ nakʋ yɔɔ. 
ACT.23.24	Ɩɖɛɣ lɛ, ɩlɩzɩ ɖɔɖɔ kpaŋnaŋ nɩɩyɩ. Ɩ-yɔɔ Pɔɔlɩ cakɩ nɛ ɛkɔɔ ɛtalɩ wiyaʋ sɔsɔ Feliksɩ tɛ nɛ ɛ-alaafɩya.» 
ACT.23.25	Pɛɖɛɣaɣ lɛ, ɛma Feliksɩ takayaɣ se: 
ACT.23.26	«Đajaa wiyaʋ sɔsɔ Feliksɩ! Ma Kloodi Lisiyaasɩ mamaɣnɩ-ŋ takayaɣ kanɛ, mɛnsɛ-ŋ! 
ACT.23.27	Mancaɣ meheyi-ŋ se ɛyʋ weyi pɔkɔŋnɩ-ŋ yɔ, Yuda ñɩma kakpa-ɩ se pakʋʋ-ɩ nɛ ma nɛ mɔn-sɔɔjanaa ɖɩlɛɣ-ɩ pe-nesi taa. Mbʋ́ pʋyɔɔ yɔ, ɖɩnɩwa se ɛkɛ Room tʋ. 
ACT.23.28	Mancaɣaɣ se mana mbʋ́ pʋ-yɔɔ Yuda ñɩma kʋyʋʋ ɛ-yɔɔ yɔ lɛ, mankpaɣ-ɩ nɛ mowoni pɔ-tɔm hʋyaa sɔsaa cɔlɔ. 
ACT.23.29	Pɔpɔzɩ-ɩ lɛ, mana se ɛtala kɩwɛɛkɩm nabʋyʋ nɛ pʋpɔzʋʋ se pakʋ-ɩ yaa paɖʋ-ɩ salaka. Ɛlɛ́, pa-maɣmaɣ pa-paɣtʋ yɔɔ pakpa-ɩ. 
ACT.23.30	Manɩwa se Yuda ñɩma ḿbá pa-taa nabɛyɛ tam ɛ-yɔɔ nɔɔ se pakʋʋ-ɩ. Pʋ-yɔɔ mankpaɣ-ɩ nɛ mentiyini-ŋ kpaagbaa nɛ meheyi ɛ-tɔm tɩnaa ḿbá se pɔkɔɔ pɔpɔzɩ-ɩ tɔm ñɛ-ɛsɩndaa!»
ACT.23.31	Sɔɔjanaa mʋ takayaɣ ŋ́gá lɛ, pala mbʋ́ pa-ñʋʋdʋ heyi-wɛ yɔ: pa nɛ Pɔɔlɩ pakpaɣ nʋmɔʋ ɖoó ana a-taa ɖeke nɛ pɔkɔɔ patalɩ Antipatrii tɛtʋ taa. 
ACT.23.32	Tɛʋ fema lɛ, sɔɔjanaa mbá pɔɖɔŋaɣ naŋgbanzɩ yɔ, papɩsɩ pa-pɩlʋʋ taa nɛ pɩsɛɣ kpaŋnaŋ tɩnaa nɛ pa nɛ Pɔɔlɩ pɛɖɛɛ. 
ACT.23.33	Patalɩ Sezaaree wiyaʋ sɔsɔ Feliksɩ ɛnʋ ɛ-tɛ lɛ, pakpaɣ takayaɣ ŋ́gá nɛ Pɔɔlɩ nɛ paɖʋzɩ e-nesi taa. 
ACT.23.34	Ɛtɛm-kɛ kalʋʋ lɛ, ɛpɔzɩ Pɔɔlɩ se: «Ñɛ-tɛ egeetiye nɖɩ́ ɖɩ-taa?» Ɛ́lɛ́ cosi-i se: «Mɛn-tɛ Siliisii egeetiye taa.» 
ACT.23.35	Peeɖe eheyi-i se: «Ñɔ-tɔm tɩnaa ɛkɔma lɛ, maapɔzɩ-ŋ nɛ manɩɩ ñɔ-nɔɔ taa tɔm.»
ACT.23.35	Pʋwayɩ lɛ, ɛha nɔɔ se pakpaɣ Pɔɔlɩ ɛnʋ nɛ powoni-i wiyaʋ sɔsɔ Eroodi ɖɩɣa taa nɛ paɖaŋ ɛ-yɔɔ.
ACT.24.1	Pɩlabɩ kɩyakɩŋ kagbaanzɩ lɛ, cɔjɔnaa ñʋʋdʋ Anaanɩyaasɩ nɛ ɛjaɖɛ taa sɔsaa nabɛyɛ nɛ tɔm loluyu Tɛrtuluusi patalɩ Sezaaree wiyaʋ sɔsɔ Feliksɩ tɛ se pakʋyɩ Pɔɔlɩ yɔɔ. 
ACT.24.2	Peeɖe wiyaʋ tiyaa nɛ payaa Pɔɔlɩ. Ɛkɔma lɛ, Tɛrtuluusi kʋyɩ ɛ-yɔɔ: eheyi wiyaʋ se: «Đajaa wiyaʋ sɔsɔ! Ñɔ-yɔɔ ɖɩwɛ laŋhɛzɩyɛ taa siŋŋ. Ñɔ-lɔŋsɩnɖɛ yɔɔ pɩtɩŋnaa nɛ pɛlɛɣzɩ wɛtʋ sakɩyɛ ɛjaɖɛ ɖɩnɛ ɖɩ-taa se piɖeni-ɖɩ. 
ACT.24.3	Đɩsɛɣ-ŋ siŋŋ mbʋ́ pɩtɩŋa ŋwɛɛ ŋlakɩ alɩwaatʋ tɩŋa paa le yɔ pʋ-yɔɔ. 
ACT.24.4	Ɛlɛ́, maakɩlɩɣ-ŋ lesuu alɩwaatʋ. Pʋ-yɔɔ monkuluu-ŋ hulaɣ se ña-camɩyɛ lakasɩ yɔɔ lɛ, ŋwelesini-ɖʋ pazɩ yem nɛ ŋnɩɩ ndʋ́ ɖɩkɔmnaa yɔ. 
ACT.24.5	Abalʋ ɛnɛ, ɛkɛ kɩdɛkɛdʋʋ: ɛwɛɛ eyozuu Yuda ñɩma tɩŋa kedeŋa kpeekpe yɔɔ. Ɛkɛ Nazarɛɛtɩ ñɩma ŋgbɛyɛ ɛzaɣ́ʋ ñʋʋdʋ. 
ACT.24.6	Halɩ ɛcaɣaɣ se episi Ɛsɔ ɖɩɣa, ɛlɛ́ ɖɩkpa-ɩ. [Đɩcaɣaɣ se ɖɩhʋʋnɩ-ɩ tɔm ɛzɩ paɖʋʋ ɖa-paɣtʋ taa yɔ. 
ACT.24.7	Ɛlɛ́, Sɔɔjanaa ñʋʋdʋ Lisiyaasɩ tɩkɔm ɛlɛɣ-ɩ nɛ ɖoŋ ɖe-nesi taa 
ACT.24.8	nɛ eheyi-ɖʋ se ɖɩkɔɔ ñɔ-cɔlɔ.] Đajaa, ña-maɣmaɣ ŋpɔzʋʋ-ɩ lɛ, eheyiɣ-ŋ mbʋ́ pɩlaba nɛ ɖɩkʋyʋʋ ɛ-yɔɔ yɔ pɩtɩŋa.» 
ACT.24.9	Tɛrtuluusi yɔɔdɩ ḿbʋ́ lɛ, Yuda ñɩma ḿbá patɩnɩ ɛ-yɔɔ se toovenim ḿbʋ́ ɖeyi ɖeyi pɩlaba.
ACT.24.10	Pʋwayɩ lɛ, wiyaʋ sɔsɔ wɩlɩ Pɔɔlɩ nesi se ɛyɔɔdɩ nɛ ɛ́lɛ́ kaɖɩ se: «Đajaa, manawa se pɩlaba pɩnzɩ sakɩyɛ yɔ ŋhʋʋ tɔm ɛjaɖɛ ɖɩnɛ ɖɩ-taa yɔ. Ḿbʋ́ yebina nɛ mɔyɔɔdʋʋ mɔn-tɔm nɛ laŋhʋlʋmɩyɛ. 
ACT.24.11	Ña-maɣmaɣ ŋpɩzɩɣ ŋpɔzɩ nɛ ŋna, maawobu Ɛsɔ tɛɛ luŋuu Yeruusalɛm yɔ, pɩlaba kɩyakɩŋ hiu nɛ naalɛ yɔ ɖeyi ɖeyi. 
ACT.24.12	Wiɖiyi nɔɔyʋ takatɩ-m Ɛsɔ ɖɩɣa taa yaa Yuda ñɩma Ɛsɔ ɖɩsɛyɛ naɖɩyɛ taa yaa tɛtʋ taa se ma nɛ nɔɔyʋ ɖiɖiɣni tɔm hɔm yaa mansazaɣ samaɣ se kalɩɩ ɛyáa wayɩ. 
ACT.24.13	Lɛɛlɛɛyɔ, paa ŋpɔzɩ ɛyáa mbá yɔ, paapɩzɩɣ pɔyɔɔdɩ nɛ pawɩlɩ-ŋ mbʋ́ malaba nɛ pakʋyʋʋ mɔ-yɔɔ yɔ. 
ACT.24.14	Đajaa, ndʋ́ mankaɖɩɣ ñɛ-ɛsɩndaa yɔ lɛ se: ɖɔ-cɔzɔnaa Ɛsɔ tɛɛ moluŋuu, mentisiɣ tɔm ndʋ́ tɩtɩŋa payɩ pama Mooyiizi paɣtʋ nɛ náyaa pa-takayɩsɩ taa yɔ. Moluŋuu ɛ-tɛɛ ɛzɩ mbá payaɣ se ŋgbɛyɛ ɛzaɣ́ʋ taa ñɩma yɔ palakʋʋ yɔ. 
ACT.24.15	Pa-maɣmaɣ liu ŋgʋ́ pataɣ yɔ, ŋ́gʋ́ mantaɣ ɖɔɖɔ. Ŋ́gʋ́ lɛ se: ɛyáa kʋtʋʋzaa nɛ kɩwɛɛkɩm laɖaa pasɩba, ɛlɛ́, Ɛsɔ kɔŋ-wɛ fezuu. 
ACT.24.16	Pʋ-yɔɔ mañakɩ pana se man-taa ɛwɛɛ ɖeu Ɛsɔ nɛ ɛyáa pɛ-ɛsɩndaa tam.
ACT.24.17	Pɩlabɩ pɩnzɩ cabɩ yɔ, mɛnfɛyɩ Yeruusalɛm. Pʋ-yɔɔ manpɩsaa mɔnkɔɔ se maha mɛn-tɛ ñɩma haɖɛ nɛ malaa kɩlaʋ. 
ACT.24.18	Alɩwaatʋ ndʋ́ malakaɣ ḿbʋ́ yɔ, pana-m Ɛsɔ ɖɩɣa taa, ɛlɛ́, maatɛm cɩɖɩcɩɖɩ wɛtʋ sɔnzɩ labʋ. Ñaɖʋʋ yaa you nakʋyʋ taawɛɛ. 
ACT.24.19	Ɛlɛ́, Yuda ñɩma nabɛyɛ lɩnɩnɩ Aazii egeetiye taa nɛ pɔkɔɔ pamaɣnɩ-m. Yee ḿbá ɛɛwɛnɩnɩ natʋyʋ se pakʋyʋʋ mɔ-yɔɔ yɔ, ḿbá pɩɩmʋnaa se pɔkɔɔ ñɔ-cɔlɔ. 
ACT.24.20	Yaa mbá pɛwɛ cɩnɛ yɔ, pa-maɣmaɣ pɔyɔɔdɩ nɛ ɖɩnɩɩ se pahʋnɩ-m tɔm hʋyaa sɔsaa cɔlɔ lɛ, kɩwɛɛkɩm mbʋ́ pana mɔ-yɔɔ? 
ACT.24.21	Mantala nabʋyʋ nɛ pɩfɛyɩ ɖeu nɛ pɩtasɩnɩ tɔm kʋɖʋmtʋ kɔŋ ndʋ́ mansɩŋ pɛ-ɛsɩndaa nɛ moholi yɔ. Ńdʋ́ lɛ se: ‹Mantaɣ liu se sɩɖaa kɔŋ fem. Pʋ-yɔɔ sɔnɔ pahʋʋnɩ-m mɩ-ɛsɩndaa ɛzʋnɔ.› »
ACT.24.22	Feliksɩ kɛtɛm sɩm Yesu wayɩ tɩŋʋʋ tɔm camɩyɛ. Pʋ-yɔɔ eheyi ɛyáa ḿbá se pekpe nɛ kɩyakʋ ŋgʋ́ sɔɔjanaa ñʋʋdʋ Lisiyaasɩ ɛkɔma lɛ, ɛɛtazɩ pɔ-tɔm taa nɛ ɛna. 
ACT.24.23	Ɛlɛ́, eheyi sɔɔjanaa ñʋʋdʋ weyi ɛɖaŋaɣ Pɔɔlɩ yɔɔ yɔ se ɛcɔnɩ ɛ-yɔɔ, ɛlɛ́, ɛha-ɩ waɖɛ. Đɔɖɔ lɛ, eyele ɛ-taabalaa nɛ pasɩnɩ-ɩ.
ACT.24.24	Pɔɔlɩ wɛ peeɖe ḿbʋ́ nɛ pɩla kɩyakɩŋ cabɩ lɛ, Feliksɩ nɛ ɛ-halʋ Druusiili pɔkɔɔ nɛ etiyi se payaa Pɔɔlɩ. Halʋ ɛnʋ ɛkɛ Yuda tʋ. Ɛ́lɛ́ kɔma lɛ, Feliksɩ heyi-i se ɛkɛdɩ-ɩ Krɩstʋ Yesu yɔɔ lidaʋ wɛnaʋ tɔm. Peeɖe ɛpazɩ-ɩ-tʋ kɛdʋʋ. 
ACT.24.25	Ɛkɛdaɣ-wɛ ɛzɩma mbʋ́ pʋwɛɛ se ɛyʋ ɛcaɣ wezuu kʋtʋʋzʋʋ Ɛsɔ ɛsɩndaa yɔ nɛ tɩ ɖɔkʋʋ nɛ ɛzɩma mbʋ́ Ɛsɔ kɔŋ ɛyáa tɔm hʋnaʋ yɔ pɩtɩŋa pʋ-tɔm. Peeɖe sɔɔndʋ kpa wiyaʋ sɔsɔ Feliksɩ ɛnʋ nɛ eheyi-i se: «Lɛɛlɛɛyɔ, ŋpɩzɩɣ ŋɖɛɛ nɛ kɩyakʋ ŋgʋ́ mehiɣ alɩwaatʋ lɛ, maaɖaɣnɩ-ŋ yaʋ.» 
ACT.24.26	Đɔɖɔ lɛ, Feliksɩ maɣzaɣ se pʋtɔmaɣ yɔ, pɩkɛdɩɣ Pɔɔlɩ ha-ɩ liidiye. Ḿbʋ́ labɩna nɛ ɛpaŋ-ɩ yaʋ se ewolo nɛ ɛ nɛ ɩ pala faawɩyɛ.
ACT.24.27	Pɩnzɩ naalɛ kɔm sɩɖɛɛ lɛ, abalʋ weyi payaɣ se Pɔɔrsiyuusi Fɛstuusi yɔ, ɛlɛɣzɩ Feliksɩ lone taa nɛ ɛkɛ wiyaʋ sɔsɔ. Feliksɩ caɣaɣ se pɩla Yuda ñɩma leleŋ lɛ, eyele Pɔɔlɩ salaka taa ḿbʋ́.
ACT.25.1	Fɛstuusi kɔm Sezaaree egeetiye taa nɛ pɩla kɩyakɩŋ naadozo lɛ, ɛkʋyɩ nɛ ewolo Yeruusalɛm. 
ACT.25.2	Peeɖe cɔjɔnaa sɔsaa nɛ ɛjaɖɛ ñʋndɩnaa pakʋyaa nɛ powoni Pɔɔlɩ tɔm ɛ-cɔlɔ nɛ pɔpɔzɩ-ɩ se 
ACT.25.3	ɛlabɩ-wɛ lootiye nɛ ɛha-wɛ nʋmɔʋ nɛ pakpaɣ-ɩ nɛ powoni Yeruusalɛm peeɖe. Paatam nɔɔ se yee pɩlabɩ ḿbʋ́ yɔ, pakʋ-ɩ nʋmɔʋ taa. 
ACT.25.4	Fɛstuusi cosi-wɛ se Pɔɔlɩ wɛ salaka taa Sezaaree. Ɛlɛ́, ɛ-maɣmaɣ ɛpɩsɩɣ peeɖe alɩwaatʋ tʋnɛ tɩ-taa. 
ACT.25.5	Ɛtasɩ-wɛ heyuu se yee Pɔɔlɩ ɛlabɩ kɩwɛɛkɩm nabʋyʋ yɔ, ɛ nɛ pa-taa sɔsaa powolo Sezaaree nɛ pakʋyɩ ɛ-yɔɔ.
ACT.25.6	Fɛstuusi caɣ Yeruusalɛm peeɖe ɛzɩ kɩyakɩŋ lutozo yaa hiu yɔ lɛ, ɛpɩsɩ Sezaaree. Tɛʋ fema lɛ, ewolo ɛcaɣ tɔm ɖɩhʋyɛ nɛ etiyi se powoni Pɔɔlɩ. 
ACT.25.7	Pɔkɔnɩ-ɩ lɛ, Yuda ñɩma mbá paalɩnɩ Yeruusalɛm nɛ powolo yɔ, pɔcɔɔ-ɩ pata nɛ pakʋyɩ ɛ-yɔɔ siŋŋ nɛ tɔm sɔsɔtʋ. Ŋgʋ́, pa-maɣmaɣ pataapɩzɩɣ se pɔyɔɔdɩ nɛ pawɩlɩ se ndʋ́ pɔyɔɔdʋʋ yɔ tɩkɛ toovenim. 
ACT.25.8	Ɛlɛ́, Pɔɔlɩ tetisi tɔm ńdʋ́ nɛ ɛyɔɔdɩ se: «Mantayʋsɩnɩ Yuda ñɩma paɣtʋ yaa Ɛsɔ ɖɩɣa yaa Room wiyaʋ sɔsɔ.» 
ACT.25.9	Fɛstuusi ñɩnaɣ se ɛla nɛ pɩkɛdɩnɩ Yuda ñɩma ḿbá. Pʋ-yɔɔ ɛpɔzɩ Pɔɔlɩ se: «Ŋtisiɣ se powoni-ŋ Yeruusalɛm nɛ pahʋʋnɩ-ŋ tɔm ńdʋ́ mɛ-ɛsɩndaa yaa we?» 
ACT.25.10	Ecosi se: «Room wiyaʋ sɔsɔ tɔm ɖɩhʋyɛ mɛwɛ cɩnɛ. Ɛnʋ pʋwɛɛ se ɛhʋʋ mɔn-tɔm. Mantala Yuda ñɩma kɩwɛɛkɩm nabʋyʋ ɛzɩ ña-maɣmaɣ ŋtɛm sɩm siŋŋ yɔ. 
ACT.25.11	Yee malabɩ kɩwɛɛkɩm nabʋyʋ nɛ pʋwɛɛ se pakʋ-m yɔ, maaseɣ sɩm. Ɛlɛ́, yee toovenim ɛfɛyɩ mbʋ́ pɔtɔŋ se malaba yɔ pɩ-taa yɔ, pɩtaha nɔɔyʋ nʋmɔʋ se ɛ́ɖʋzɩ-m pe-nesi taa. Pʋ-yɔɔ lɛ, mɔnpɔzʋʋ se powoni-m Room wiyaʋ sɔsɔ cɔlɔ.» 
ACT.25.12	Peeɖe Fɛstuusi nɛ ɛ-tɔm tasɩyaa pacaɣaɣ nɛ pala lɩmaɣza. Pɛtɛma lɛ, ecosi Pɔɔlɩ se: «Ŋtɔm se patanɩ-ŋ Room wiyaʋ sɔsɔ cɔlɔ yɔ, peeɖe ŋwoki ɖɔɖɔ.»
ACT.25.13	Pɩlabɩ kɩyakɩŋ cabɩ lɛ, wiyaʋ Agriipaa nɛ ɛ-kɔɔ Bereniisi powolo Sezaaree se pɛsɛɛ wiyaʋ sɔsɔ Fɛstuusi. 
ACT.25.14	Pacaɣ kɩyakɩŋ cabɩ lɛ, ɛ́lɛ́ kpaɣ Pɔɔlɩ tɔm nɛ ɛkɛdɩ Agriipaa se: «Wiyaʋ sɔsɔ Feliksɩ weyi mɛlɛɣzaa yɔ, ɛɖʋ abalʋ nɔɔyʋ salaka halɩ nɛ sɔnɔ. 
ACT.25.15	Mowobi Yeruusalɛm lɛ, cɔjɔnaa sɔsaa nɛ ɛjaɖɛ taa sɔsaa pɔkɔnɩ ɛ-tɔm mɔn-cɔlɔ se mahʋʋnɩ-ɩ nɛ mankʋ-tʋ. 
ACT.25.16	Peeɖe moncosi-wɛ se Room ñɩma tɛ lɛ, pɩtaha nʋmɔʋ se nɔɔyʋ ɛlabɩ pʋyʋ yɔ, pakʋ-ɩ yem nɛ ɛ nɛ mbá pɛwɛ tɔm yɔ potosuli ɖama nɛ ekuli ɛ-nɔɔ se tɔm yɔ, tɩ-ɖaɣʋ yɔ. 
ACT.25.17	Pʋ-yɔɔ patɩŋ-m nɛ pɔkɔɔ cɩnɛ. Tɔm ndʋ́ peheyi-m yɔ, montoɖoo tɩ-yɔɔ: kifema lɛ, mowolo mancaɣ tɔm ɖɩhʋyɛ nɛ mentiyi se pɔkɔnɩ abalʋ ɛnʋ. 
ACT.25.18	Ɛ-tɔm tɩnaa kɔma lɛ, patatɩɩyɔɔdɩ se ɛlabɩ kɩwɛɛkɩm mbʋ́ mamaɣzaɣ yɔ pɩ-taa nabʋyʋ kaʋ. 
ACT.25.19	Ɛlɛ́, pa-maɣmaɣ pɔ-sɔnzɩ nɛ abalʋ weyi payaɣ se Yesu, ɛsɩba nɛ Pɔɔlɩ ñɔtɔŋ se ɛ nɛ ɛ-ɛsɛ yɔ, pʋ-yɔɔ pɔhɔŋaɣnɩ ɖama tɔm. 
ACT.25.20	Ma-maɣmaɣ lɛ, menteɖiɣzini ɛzɩma mbʋ́ maahʋʋ tɔm ńdʋ́ yɔ. Pʋ-yɔɔ mɔnpɔzɩ Pɔɔlɩ se e-liu wɛɛ se ewolo Yeruusalɛm nɛ pahʋʋ ɛ-tɔm ńdʋ́ peeɖe naa we? 
ACT.25.21	Ɛlɛ́, ecosi se peyebi-i salaka taa ḿbʋ́ nɛ Room wiyaʋ sɔsɔ hʋʋ ɛ-tɔm. Pʋ-yɔɔ mɔntɔm se: yee ḿbʋ́, peyebi-i ka-taa nɛ pʋkɔɔ pɩsɩɩnɩ alɩwaatʋ ndʋ́ mowoni-i Room wiyaʋ sɔsɔ cɔlɔ yɔ.» 
ACT.25.22	Peeɖe Agriipaa heyi Fɛstuusi se: «Me-liu wɛɛ se pɩcaɣ ɛzɩma yɔ, manɩɩ abalʋ ɛnʋ ɛ-maɣmaɣ ɛ-nɔɔ taa.» Fɛstuusi cosi se: «Yee ḿbʋ́ cee lɛ ɛɛyɔɔdɩ nɛ ŋnɩɩ.»
ACT.25.23	Kifema lɛ, Agriipaa nɛ ɛ-halʋ Bereniisi nɛ sɔɔjanaa ñʋndɩnaa nɛ tɛtʋ ñʋndɩnaa patɩŋa payɩ powolo wiii nɛ pasʋʋ tɔm ɖɩhʋyɛ sɔsɔɖɛ taa. Peeɖe Fɛstuusi tiyaa se powoni Pɔɔlɩ. 
ACT.25.24	Powonɩ-ɩ lɛ, Fɛstuusi yɔɔdɩ se: «Wiyaʋ Agriipaa nɛ mbá mɩ mɩtɩŋa payɩ ɖa nɛ mɩ ɖɩwɛ cɩnɛ yɔ, ɩnaɣ abalʋ ɛnɛ, ɛ-yɔɔ Yuda ñɩma samaɣ kɔm mɔn-cɔlɔ Yeruusalɛm cɩnɛ nɛ pamakɩ kubusi se pɩtamʋnɩ se ɛtasɩ wezuu caɣʋ. 
ACT.25.25	Mɔncɔnɩ tɔm ńdʋ́ tɩ-taa lɛ, ɛtala kɩwɛɛkɩm mbʋ́ pʋpɔzʋʋ se pakʋ-ɩ yɔ. Ɛlɛ́, ɛzɩma mbʋ́ ɛ-maɣmaɣ ɛpɔzaa se powoni-i Room wiyaʋ sɔsɔ cɔlɔ yɔ, mentisaa ɖɔɖɔ se powoni-i. 
ACT.25.26	Mɛnfɛyɩnɩ natʋyʋ siŋŋ se mamaɣ me-wiyaʋ sɔsɔ nɛ meheyi-i abalʋ ɛnʋ ɛ-tɔm. Pʋ-yɔɔ mɔnkɔnɩ-ɩ mɩ-ɛsɩndaa. Ɛlɛ́, ña wiyaʋ Agriipaa, ña-maɣmaɣ ñɛ-ɛsɩndaa mɔnkɔnɩ-ɩ se yee ŋtɛm-ɩ tɔm pɔzʋʋ lɛ, mana ndʋ́ maama takayaɣ taa yɔ. 
ACT.25.27	Mbʋ́ pʋyɔɔ yɔ, pɩtamʋnɩ se mowoni salaka tʋ nɔɔyʋ yem Room wiyaʋ sɔsɔ tɛ nɛ mantawɩlɩ mbʋ́ ɛlaba nɛ pakʋyʋʋ ɛ-yɔɔ yɔ.»
ACT.26.1	Fɛstuusi tɛm yɔɔdʋʋ ḿbʋ́ lɛ, Agriipaa heyi Pɔɔlɩ se: «Lɛɛlɛɛyɔ, paha-ŋ nʋmɔʋ, yɔɔdɩ ñɔ-tɔm lɛ.» Peeɖe ɛ́lɛ́ kpazɩ nesi nɛ ɛpazɩ yɔɔdʋʋ se: 
ACT.26.2	«Wiyaʋ Agriipaa! Sɔnɔ pɩlabɩ-m leleŋ pɩŋŋ se mɔyɔɔdʋʋ kʋyʋʋ mbʋ́ pɩtɩŋa payɩ Yuda ñɩma kʋyʋʋ mɔ-yɔɔ yɔ pʋ-tɔm ñɛ-ɛsɩndaa. 
ACT.26.3	Mbʋ́ pʋyɔɔ yɔ, ŋsɩm Yuda ñɩma sɔnzɩ tɩŋa siŋŋ nɛ mbʋ́ pʋ-tɔm pɔyɔɔdʋʋ yɔ. Pʋ-yɔɔ lɛ, monkuluu-ŋ hulaɣ se ŋɖɔkɩ ñɔ-hɔyɛ nɛ ŋwelesi mɔn-tɔm.
ACT.26.4	Yuda ñɩma tɩŋa sɩm mbʋ́ mɛnkɛ ɖooo me-evebutu taa yɔ. Pasɩm ɖɔɖɔ ɛzɩma mbʋ́ maacaɣ wezuu Yeruusalɛm mɛ-ɛjaɖɛ taa ñɩma hɛkʋ taa yɔ. 
ACT.26.5	Pasɩm-m ɖooo lɔŋ, yee petisiɣ yɔ, papɩzɩɣ palɩzɩ aseɣɖe se maakɛ Farɩsɩ ñɩma ŋgbɛyɛ taa tʋ. Maaɖɔm ɖɩ-taa sɔnzɩ yɔɔ. Ńzɩ́ kɩlɩnɩ kaɖɛ ɖɛ-Ɛsɔ sam taa. 
ACT.26.6	Lɛɛlɛɛyɔ, pahʋʋnɩ-m tɔm. Mbʋ́ pʋyɔɔ yɔ, mantaɣ liu mbʋ́ Ɛsɔ heyi ɖɔ-cɔzɔnaa se ɛlakɩ yɔ. 
ACT.26.7	Đɛ-ɛjaɖɛ taa cejewee hiu nɛ naalɛ taa ñɩma taɣ liu se panaɣ mbʋ́ Ɛsɔ heyi ɖɔ-cɔzɔnaa se ɛlakɩ yɔ. Pʋ-yɔɔ pɛwɛɛ poluŋuu Ɛsɔ tɛɛ wɩsɩ nɛ ɖoó. Wiyaʋ! Liu taʋ ḿbʋ́, pʋ-yɔɔ Yuda ñɩma kʋyʋʋ mɔ-yɔɔ. 
ACT.26.8	Pɩlabɩ ɛzɩma ɩmaɣzɩɣ se Ɛsɔ ɛɛpɩzɩɣ efezi sɩɖaa yɔ?
ACT.26.9	Ma lɛ, maamaɣzaa se manɖɩkɩ nʋmɔŋ tɩŋa payɩ nɛ nɔɔyʋ ɛtaatasɩ yaʋ Nazarɛɛtɩ tʋ Yesu hɩɖɛ. 
ACT.26.10	Ḿbʋ́ malabɩ Yeruusalɛm nɛ cɔjɔnaa sɔsaa ha-m nʋmɔʋ nɛ ma-maɣmaɣ mankpa Yesu ñɩma sakɩyɛ nɛ manɖʋ-wɛ salaka. Pɔtɔm se pakʋʋ-wɛ lɛ, mentisi. 
ACT.26.11	Maawɛɛ mɔhɔŋ pa-nɩŋgbaaŋ Yuda ñɩma Ɛsɔ ɖɩsɛyɛ tɩŋa payɩ taa paa ɖooye. Malakaɣ-wɛ ḿbʋ́ se pɔyɔɔdɩ ɛzaɣ́tʋ tɔm pe-lidaʋ wɛnaʋ yɔɔ. Man-pana kakpanɩ-wɛ pɩtɩɩfɛyɩ nɛ mɛwɛɛ pa-wayɩ kaŋ kaŋ ḿbʋ́ nɛ halɩ pɩkpɛndɩnɩ ajɛya lɛɛna tɛtʋ taa.»
ACT.26.12	Pɔɔlɩ tasɩ yɔɔdʋʋ se: «Pʋ-yɔɔ cɔjɔnaa sɔsaa kɛcɛlɩ-m takayaɣ nɛ paha-m nʋmɔʋ nakʋyʋ wiye se mowolo Damaasɩ. 
ACT.26.13	Wiyaʋ! Mɛwɛ nʋmɔʋ ŋ́gʋ́ kɩ-taa nɛ pʋkɔɔ ɛzɩ wɩsɩ siɣu yɔ lɛ, mana ñalɩmɩyɛ naɖɩyɛ lɩnɩ ɛsɔdaa yem nɛ ɖɩñalɩ ma nɛ man-taabalaa ɖɔ-yɔɔ ñammm. Ñalɩmɩyɛ ńɖɩ́, ɖɩɩkɩlɩ wɩsɩ ñalɩmɩyɛ ɖoŋ. 
ACT.26.14	Peeɖe ɖatɩŋa payɩ ɖɩtɔlɩ tataa nɛ manɩɣ pʋyɔɔdʋʋnɩ-m nɛ ɖɛ-tɛ Ebree taa se: ‹Sɔɔlɩ! Sɔɔlɩ! Pɩlabɩ ɛzɩma nɛ ŋwɛɛ ma-wayɩ kaŋ kaŋ nɛ ŋɖʋʋ ña-tɩ kʋñɔŋ nɛ ña-nɩŋgbaaŋ ɖoŋ ḿbʋ́?› 
ACT.26.15	Peeɖe mɔnpɔzaa se: ‹Kɩpaɣlʋ! Ña anɩ?› Ɛlɛ́, ecosi-m se: ‹Ma Yesu weyi ŋwɛ ɛ-wayɩ kaŋ kaŋ yɔ. 
ACT.26.16	Lɛɛlɛɛyɔ, kʋyɩ ŋsɩŋ. Mbʋ́ pʋyɔɔ yɔ, malɩzɩ man-tɩ mawɩlɩ-ŋ se ŋpɩsɩ man-tʋmlaɖʋ nɛ ŋcɔɔ ŋheyi lɛlaa ɛzɩma mbʋ́ ŋna-m sɔnɔ yɔ nɛ ŋkɛdɩ-wɛ mbʋ́ mbʋ́ mantasɩɣ-ŋ wɩlʋʋ yɔ. 
ACT.26.17	Ñɛ-tɛ Yuda ñɩma nɛ mbá pɛtɛkɛ Yuda ñɩma yɔ pa-taa malɩzɩ-ŋ nɛ mentiyi-ŋ mbá pɛtɛkɛ Yuda ñɩma yɔ pɔ-cɔlɔ. 
ACT.26.18	Mentiyiɣ-ŋ se ŋwolo ŋkuli pɛ-ɛsɛ nɛ ŋlɩzɩ-wɛ cɩkpɛndʋʋ taa nɛ ŋwoni-wɛ ñalɩmɩyɛ taa. Lɩzɩ-wɛ ɖɔɖɔ Satanɩ nesi taa nɛ ŋwoni-wɛ Ɛsɔ cɔlɔ. Yee pɛwɛnɩ lidaʋ mɔ-yɔɔ lɛ, Ɛsɔ kpeɣ-wɛ pa-kɩwɛɛkɩm nɛ ɛha-wɛ ñɩm mbʋ́ ɛsɩwa se ɛhaɣ ɛ-ñɩma yɔ.› »
ACT.26.19	«Pʋ-yɔɔ lɛ, wiyaʋ Agriipaa! Mentekizi mbʋ́ Kɩpaɣlʋ wɩlɩ-m nɛ ɛsɔdaa yɔ. 
ACT.26.20	Ɛlɛ́, Damaasɩ ñɩma manpazɩnɩ Ɛsɔtɔm susuu. Pʋwayɩ lɛ, monsusi-tʋ ɖɔɖɔ Yeruusalɛm ñɩma nɛ Yudee egeetiye taa ñɩma tɩŋa nɛ ajɛya lɛɛna taa ñɩma. Meheyi-wɛ se pɛlɛɣzɩ wɛtʋ nɛ papɩsɩnɩ Ɛsɔ yɔɔ nɛ pala mbʋ́ pɩwɩlɩɣ se toovenim pɛlɛɣzɩ wɛtʋ yɔ. 
ACT.26.21	Tɔm tʋnɛ tɩ-yɔɔ Yuda ñɩma kpa-m Ɛsɔ ɖɩɣa taa se pakʋʋ-m. 
ACT.26.22	Ɛlɛ́, Ɛsɔ huuzi mɔ-yɔɔ nɛ pʋkɔɔ pɩtalɩnɩ sɔnɔ nɛ mɛwɛɛ malɩzɩɣ sɔsaa nɛ piya patɩŋa payɩ tɔm ndʋ́ náyaa nɛ Mooyiizi pɔyɔɔdaa se tɩkɔŋ labʋ kpem yɔ tɩ-aseɣɖe. Maayɔɔdʋʋ natʋyʋ nɛ pɩtasɩnɩ-tʋ. 
ACT.26.23	Ńdʋ́ lɛ se: ‹Weyi Ɛsɔ Lɩzaa Yɔ, ɛkɔŋ siziŋ nɩʋ nɛ ɛsɩ. Ɛnʋ calɩɣnɩ fem nɛ ɛlɩɩnɩ sɩɖaa taa nɛ ɛkɛdɩ Yuda ñɩma nɛ mbá pɛtɛkɛ Yuda ñɩma yɔ ñalɩmɩyɛ tɔm.› »
ACT.26.24	Pɔɔlɩ yɔɔdaɣ ḿbʋ́ lɛ, wiyaʋ sɔsɔ Fɛstuusi holini-i se: «Pɔɔlɩ ŋsʋ kpaaŋ! Ŋkɩlɩ kpɛlɩkʋʋ pʋɖɔɔ nɛ pʋsʋzɩ-ŋ kpaaŋ!» 
ACT.26.25	Peeɖe ɛ́lɛ́ cosi-i se: «Đajaa! Mantasʋʋ kpaaŋ nakʋyʋ, ɛlɛ́, tɔm ndʋ́ mɔyɔɔdʋʋ yɔ, tɩkɛ tɔm kɩbandʋ nɛ toovenim tɔm siŋŋ. 
ACT.26.26	Wiyaʋ Agriipaa kɛtɛm nɩʋ mbʋ́ pɩtɩŋa pɩlaba yɔ. Pʋ-yɔɔ lɛ, manpɩzɩɣ mɔyɔɔdɩ ɛ-ɛsɩndaa yem faaa. Manawa se ɛnɩ tɔm ńdʋ́ tɩtɩŋa payɩ. Mbʋ́ pʋyɔɔ yɔ, tɩtala mɛsaɣ tɛɛ kʋlɔmʋʋ nakʋyʋ taa. 
ACT.26.27	Wiyaʋ Agriipaa! Ŋtisiɣ tɔm ndʋ́ náyaa yɔɔdaa yɔ yaa we? Manawa se ŋtisaa!» 
ACT.26.28	Peeɖe Agriipaa pɩsɩnɩ-ɩ se: «Ŋcaɣ se manpɩsɩ Krɩstʋ tʋ lɛɛlɛɛyɔ lɛɛlɛɛyɔ yaa we?» 
ACT.26.29	Pɔɔlɩ cosi-i se: «Paa lɛɛlɛɛyɔ lɛɛlɛɛyɔ yaa ɛzɩmtaa yɔ, mentendiɣ Ɛsɔ se ña nɛ mbá ɩwɛ cɩnɛ nɛ iwelesiɣ mɔn-tɔm sɔnɔ yɔ, mɩtɩŋa payɩ ɩpɩsɩ ɖɔɖɔ ɛzɩ ma yɔ nɛ pɩsɛɣ yoŋgbasɩ sɩnɛ si-ɖeke!» 
ACT.26.30	Peeɖe wiyaʋ Agriipaa nɛ ɛ-halʋ Bereniisi nɛ wiyaʋ sɔsɔ Fɛstuusi nɛ mbá paawɛ peeɖe yɔ, pakʋyaa 
ACT.26.31	pɛkɛzɩ pa-tɩ kɩjaʋ nɛ pɔyɔɔdʋʋ pa-taa pe-ɖeke se: «Abalʋ ɛnɛ, ɛtala kɩwɛɛkɩm mbʋ́ pʋpɔzʋʋ se pakʋ-ɩ yaa paɖʋ-ɩ salaka yɔ.» 
ACT.26.32	Peeɖe Agriipaa heyi Fɛstuusi se: «Yee abalʋ ɛnɛ ɛtaapɔzɩ se patanɩ-ɩ Room wiyaʋ sɔsɔ cɔlɔ yɔ, paayebi-i!»
ACT.27.1	Pɩkɛdaa lɛ, paɖʋ se ɖɩsʋʋ mɛlɛ Sezaaree nɛ ɖiwolo Itaalii. Peeɖe pakpaɣ Pɔɔlɩ nɛ salaka tɩnaa lɛlaa nabɛyɛ nɛ paɖʋzɩ sɔɔja sɔsɔ weyi payaɣ se Yuliyuusi yɔ e-nesi taa. Ɛkɛ sɔɔjanaa tikaɣ ŋgá payaɣ se: Ogustɩ sɔɔjanaa yɔ, pa-ñʋndɩnaa taa lɛlʋ. 
ACT.27.2	Ɛlɛ́, ɖa nɛ wɛ ɖɩsʋʋ Adramiiti tɛtʋ taa mɛlɛ nɛ ɖɩɖɛɛ, kuwokaɣ Aazii egeetiye taa mɛlɛnaa ɖɩsɩŋɩyɛ ndɩ ndɩ taa. Đa nɛ Masedonii tʋ Aristaarkɩ weyi ɛ-tɛ Tesalooniki tɛtʋ taa yɔ ɖɩɩsʋnɩ-kʋ. 
ACT.27.3	Kifema lɛ, ɖɩtalɩ Sidɔɔ nɛ Yuliyuusi liu wɛɛ se ɛla Pɔɔlɩ camɩyɛ. Pʋ-yɔɔ ɛha-ɩ nʋmɔʋ se ewolo ɛna ɛ-ɛgbaɣdɩnaa nɛ paha-ɩ mbʋ́ pʋpɔzʋʋ-ɩ yɔ. 
ACT.27.4	Đɩkʋyɩ peeɖe lɛ, heɣlim makaɣ tuliŋa nɛ pɩcɛyɩɣ-ɖʋ. Pʋyɔɔ ɖɩtɩŋnɩ Ciiprɩ ɛjaɖɛ teŋgu hɔɔlʋʋ ŋgʋ́ kɩ-taa pɩsaŋaɣ ɖɔm yɔ nɛ ɖɩɖɛɛ. 
ACT.27.5	Đɩkɔm ɖɩɖɛɛ Siliisii nɛ Pamfilii pa-ageeta yɔɔ lɛ, ɖɩtalɩ Miiraa tɛtʋ ndʋ́ tɩwɛ Liisii ñɩnɖɛ taa yɔ tɩ-taa. 
ACT.27.6	Peeɖe sɔɔja sɔsɔ ɛnʋ ɛna mɛlɛ ŋgʋ́ kɩlɩnɩ Alɛksandrii nɛ kuwoki Itaalii yɔ nɛ ɛsʋzɩ-ɖʋ-kʋ.
ACT.27.7	Heɣlim cɛyaɣ-ɖʋ pɩtɩɩfɛyɩ nɛ ɖɩla hɛɛɛ hɛɛɛ kɩyakɩŋ sakɩyɛ ɖa-nʋmɔʋ ɖɔm taa teŋgu yɔɔ nɛ ɖɩtɔɔ kʋñɔŋ siŋŋ nɛ pʋcɔ ɖɩkɔɔ ɖɩtalɩ Kiniidi. Pɩcɛyaɣ-ɖʋ ḿbʋ́ lɛ, ɖiyele ɖɩtɩŋnɩ Salmonee nɛ ɖɩmalɩ Krɛɛtɩ ɛjaɖɛ nɛ hadɛ kiŋ. 
ACT.27.8	Đɩlabɩ kʋñɔŋ ḿbʋ́ nɛ pʋcɔ ɖɩtalɩ ɖɩsɩŋ ɖenɖe payaɣ se Mɛlɛnaa Đɩsɩŋɩyɛ Kɩbanɖɛ yɔ Laasee tɛtʋ cɔlɔ.
ACT.27.9	Điilesi alɩwaatʋ sakɩyɛ ɖa-nʋmɔʋ ɖɔm ḿbʋ́ pɩ-taa nɛ teŋgu yɔɔ ɖɔm ñɛwɛɛ sɔɔndʋ. Mbʋ́ pʋyɔɔ yɔ, pɩɩkɛ yolim taa: nɔɔ hɔkʋʋ kɛtɛm ɖɛʋ. Pʋ-yɔɔ Pɔɔlɩ paɣ́ mɛlɛ taa ñɩma se: 
ACT.27.10	«Taabalaa! Manaɣ se ɖa-nʋmɔʋ ŋ́gʋ́ kʋwɛɣ kaɖɛ, yee ɖɩtakpa ɖa-tɩ yɔ, mɛlɛ kʋnɛ nɛ kɩ-taa wondu sakɩyɛ pɔkɔŋ wɛɛkʋʋ, halɩ ɖa-maɣmaɣ ɖɩpɩzɩɣ ɖifeti wezuu.» 
ACT.27.11	Ɛlɛ́, Room sɔɔja sɔsɔ ɛnʋ, ɛɛwɛnɩ lidaʋ mɛlɛ sayʋ nɛ kʋ-tʋ pɔ-yɔɔ nɛ pɩkɩlɩ ndʋ́ Pɔɔlɩ yɔɔdaa yɔ. 
ACT.27.12	Đɔɖɔ lɛ, mɛlɛnaa ɖɩsɩŋɩyɛ taawɛɛ ɖeu se ɛyáa ɛcaɣ niŋkaɣ alɩwaatʋ. Pʋ-yɔɔ mbá paawɛ kɩ-taa yɔ, pa-taa sakɩyɛ tisaa se pakʋyɩ peeɖe nɛ pɛɖɛɛ. Mbʋ́ pʋyɔɔ yɔ, pacaɣaɣ se pʋwɛ ɛzɩma yɔ, paatalɩ Krɛɛtɩ mɛlɛnaa ɖɩsɩŋɩyɛ nɖɩ́ payaɣ se Feniksɩ yɔ ɖɩ-taa. Đɩha ɛsɛ nɛ hadɛ kiŋ wɩsɩ ɖɩɖʋyɛ nɛ hayo kiŋ wɩsɩ ɖɩɖʋyɛ pɔ-hɔɔlʋʋ taa. Peeɖe ɛyáa pɩzɩɣ pacaɣ niŋkaɣ alɩwaatʋ.
ACT.27.13	Mɛlɛ sɩŋ ḿbʋ́ nɛ pɩkɛdɩ lɛ, heɣlim nabʋyʋ lɩɩnɩ hadɛ kiŋ nɛ pɩmakɩ fɛlɛ fɛlɛ nɛ kɩ-taa ñɩma maɣzɩ se pɩpɩzɩɣ pɩsɩnɩ-wɛ nɛ pala mbʋ́ paaɖʋwa yɔ. Peeɖe pɛkpɛzɩ ñɩ́ɣ́yʋ́ʋ ŋgʋ́ paakamnɩ-kʋ yɔ nɛ pamalɩ Krɛɛtɩ kidiiliŋ kpɛɛɛ nɛ pɛɖɛɣ. 
ACT.27.14	Pɩtala pʋyʋ lɛ, heɣlim sɔsɔm mbʋ́ payaɣ se Eraakɩlɔɔ yɔ, pɩlɩɩnɩ hayo kiŋ nɛ pɩmakɩ ɖoŋ 
ACT.27.15	nɛ pɩkpɛndɩnɩ ɖa nɛ mɛlɛ ŋ́gʋ́ nɛ pɩɖɛɣna. Nabʋyʋ taapɩzɩɣ se pɩkpa-kʋ kpem nɛ ɖɩtɛzɩ ɖa-tɩ yebu nɛ pɩɖɛnɩ-ɖʋ. 
ACT.27.16	Peeɖe ɖɩtɩŋnɩ ɛjaɖɛ cikpeɖe nɖɩ́ lɩm cɔ-ɖɩ pɩta nɛ payaɣ-ɖɩ se Koodaa yɔ ɖɩ-hadɛ kiŋ nɛ ɖɩhɛzɩnɩ heɣlim pazɩ. Halɩ ɖɩɩlaba kʋñɔŋ siŋŋ nɛ pʋcɔ ɖɩlɩzɩ kpɩyʋʋ cikpeluu ŋgʋ́ palɩzɩɣnɩ ɛyáa yɔ. 
ACT.27.17	Peeɖe mɛlɛ taa tʋmlaɖaa pɩsɩnɩ-kʋ mɛlɛ taa. Pʋwayɩ lɛ, pɔhɔkɩ mɛlɛ ŋ́gʋ́ nimee kpam. Sɔɔndʋ kpaɣaɣ-wɛ se pataawolo pakpa Liibii kidiiliŋ kañɩŋa huwa yɔɔ. Pʋ-yɔɔ petisi pɩsaʋ sɔsɔʋ ŋgʋ́ popuzuu se heɣlim ɛsʋʋ yɔ. Ḿbʋ́ piyebi mɛlɛ nɛ kɩɖɛɣ. 
ACT.27.18	Heɣlim kɛwɛ mabʋ yɔɔ nɛ pʋcɔzʋʋ-ɖʋ pɩŋŋ. Ḿbʋ́ labɩna nɛ tɛʋ fema lɛ, papazɩ mɛlɛ taa wondu lɩzʋʋ nɛ pɔlɔʋ teŋgu taa. 
ACT.27.19	Tozo wiye lɛ, pa-maɣmaɣ pɛyɛɖɩ mɛlɛ yɔɔ wondu nɛ pɔlɔʋ. 
ACT.27.20	Pɩɩlabɩ kɩyakɩŋ sakɩyɛ, wɩsɩ nɛ tɩɩnzɩ patalɩɩ. Ɛlɛ́, heɣlim ḿbʋ́ pʋwɛnɩ pɩmakɩ ɖoŋ ḿbʋ́ nɛ ɖɩtɛzɩ lɔʋ liu se ɖɔ-tɔm tɛma.
ACT.27.21	Pileɖaa yɔ, pa-taa nɔɔyʋ takpazɩ pʋyʋ nɛ ɛ-nɔɔ. Alɩwaatʋ ńdʋ́ʋ́ Pɔɔlɩ kʋyaa ɛsɩŋ pɛ-ɛsɩndaa nɛ eheyi-wɛ se: «Taabalaa! Yee ɩɩnɩnɩ-m nɛ ɖɩcaɣ Krɛɛtɩ yɔ, ɖɩtaasʋʋ asayʋʋ kʋnɛ kɩ-taa nɛ ɖilesi wondu ɛzʋnɔ. 
ACT.27.22	Lɛɛlɛɛyɔ, mansazɩɣ-mɩ se ɩɖɔkɩ mɩ-tɩ kpam. Mbʋ́ pʋyɔɔ yɔ, mɩ-taa nɔɔyʋ eelesiɣ e-wezuu. Ɛlɛ́, mɛlɛ ɖeke kɔŋnɩ labʋ asayʋʋ. 
ACT.27.23	Ɛsɔ weyi ɛtɩnɩ-m nɛ moluŋuu ɛ-tɛɛ yɔ, etiyi e-tiyiyu mɔn-cɔlɔ ɖoó ana a-taa 
ACT.27.24	nɛ eheyi-m se: ‹Pɔɔlɩ! Sɔɔndʋ ɛtaakpa-ŋ. Pʋwɛɛ se ŋwolo Room wiyaʋ sɔsɔ cɔlɔ. Ɛsɔ lakɩ-ŋ lootiye nɛ pɩtɩŋnɩ ñɔ-yɔɔ nɛ pʋyʋ ɛɛlakɩ ña nɛ mbá ɩɖɔŋ yɔ pa-taa nɔɔyʋ.› 
ACT.27.25	Taabalaa! Pʋ-yɔɔ meheyiɣ-mɩ se ɩɖɔkɩ mɩ-tɩ kpam, mbʋ́ pʋyɔɔ yɔ, mantaɣ Ɛsɔ liu se ndʋ́ ɛyɔɔdaa yɔ, tɩlakɩ ḿbʋ́. 
ACT.27.26	Ɛlɛ́, pʋkɔŋ-ɖʋ lɩzʋʋ nɛ pʋlɔ ajɛya cikpena wena lɩm cɔ-yɛ pɩta yɔ a-taa naɖɩyɛ kidiiliŋ yɔɔ.»
ACT.27.27	Pɩlabɩ ɖoó hiu nɛ naanza yɔ, ɖɩwɛʋ Mediteraanee teŋgu yɔɔ nɛ heɣlim cɔzʋʋ-ɖʋ ḿbʋ́ yɔ. Pʋkɔma ɛzɩ ɖoó hɛkʋ yɔ lɛ, pɩla mɛlɛ taa tʋmlaɖaa ɛzɩ ɖɩñɔtɩnɩ tɛtʋ natʋyʋ yɔ. 
ACT.27.28	Ɛlɛ́, pakpaɣ nimaɣ ŋgá pamaɣzɩɣnɩ lɩm yɔ nɛ pɛpɛɖɩ pɩ-taa se pamaɣzɩ-pʋ. Peeɖe peɖiɣzinaa se pu-cukaŋ taa wɛ ɛzɩ haŋ nɩɩlɛ yɔ. Patasɩ wobu ɛsɩndaa pazɩ lɛ, patasɩ maɣzʋʋ ḿbʋ́ nɛ pana haŋ hiu nɛ kagbaanzɩ. 
ACT.27.29	Sɔɔndʋ kpaɣaɣ-wɛ se mɛlɛ ɛtaakɔɔ kuyoni ɛwasɩ nasɩyɩ. Pʋ-yɔɔ petisi ñɩɣtʋ ndʋ́ pasɩzɩɣnɩ mɛlɛnaa yɔ naanza mɛlɛ wayɩ nɛ pacaɣnɩ pɛ-ɛsɛ nɛ paɖaŋ kpam se tɛʋ efe. 
ACT.27.30	Mɛlɛ taa tʋmlaɖaa ñɩnaɣ se pese. Pʋ-yɔɔ petisi kpɩyʋʋ ŋgʋ́ palɩzɩɣnɩ ɛyáa yɔ nɛ pɛcɛtɩ se powoki petisi ndʋ́ tʋtʋ wɛ ɛsɩndaa yɔ. 
ACT.27.31	Peeɖe Pɔɔlɩ heyi Room sɔɔja sɔsɔ nɛ sɔɔjanaa lɛlaa se: «Yee ɛyáa ḿbá patacaɣ mɛlɛ taa cɩnɛ yɔ, ɩɩpɩzɩɣ ihiɣ ñʋʋ yabʋ.»
ACT.27.32	Ɛyɔɔdɩ ḿbʋ́ lɛ, sɔɔjanaa wolo pɛsɛtɩ kpɩyʋʋ nimee nɛ peyebi-kʋ kɩɖɛɛ.
ACT.27.33	Paawɛ peeɖe ḿbʋ́ nɛ tɛʋ wɩzɩ fem lɛ, Pɔɔlɩ sazɩ patɩŋa se pɔtɔɔ tɔɔnaɣ, eheyaɣ-wɛ se: «Pɩlabɩ kɩyakɩŋ hiu nɛ naanza yɔ, ɩwɛ ɖaŋʋʋ yɔɔ nɛ ɩtɔtɔɔ pʋyʋ. 
ACT.27.34	Pʋ-yɔɔ lɛ, meheyiɣ-mɩ se ɩtɔɔ tɔɔnaɣ. Mbʋ́ pʋyɔɔ yɔ, pʋwɛɛ se ɩtɔɔ nɛ ihiɣ wezuu, mɩ-taa nɔɔyʋ ɛɛkaɣ lesuu ɛ-ñʋʋ taa ñɔyaɣ maɣmaɣ.»
ACT.27.35	Pɔɔlɩ tɛm yɔɔdʋʋ ḿbʋ́ lɛ, ɛkpaɣ tindine nɛ ɛsɛɛ ɖɩ-yɔɔ Ɛsɔ patɩŋa pɛ-ɛsɩndaa nɛ ɛcɩyɩ-ɖɩ nɛ ɛpazɩ tɔɔʋ. 
ACT.27.36	Peeɖe pɩlabɩ mɛlɛ taa ɛyáa tɩŋa hʋnʋm nɛ pɔtɔɔ ɖɔɖɔ. 
ACT.27.37	Mbá ɖa ɖɩɩwɛ mɛlɛ ŋ́gʋ́ kɩ-taa yɔ, ɖɩɩkpɛndɩ ɛyáa nasɩlɛ nɛ nɩɩnʋwa nɛ nɩɩlɛ nɛ loɖo. 
ACT.27.38	Pɛtɛm tɔɔʋ nɛ pahaɣ lɛ, papazɩ lɩzʋʋ mɩla nɛ pɔlɔʋ teŋgu taa se mɛlɛ ɛtaakɩlɩ yuŋ.
ACT.27.39	Tɛʋ fema lɛ, mɛlɛ taa ñɩma ɛɛsɩŋ ɛjaɖɛ nɖɩ́ pɔñɔtɩnaa yɔ. Ɛlɛ́, polosuu kidiiliŋ sɔsɔʋ nakʋyʋ kotaaa, kʋ-yɔɔ nɛ kañɩŋa nɛ paɖʋ se yee papɩzɩɣ yɔ, powoni mɛlɛ peeɖe nɛ kɩkaɖɩnɩ-kɛ. 
ACT.27.40	Pʋ-yɔɔ pɛyɛɖɩ ñɩɣtʋ nɛ peyebi-tʋ teŋgu taa nɛ pɛyɛɖɩ ɖɔɖɔ nimee wena paahɔkɩnɩ ɖaŋ weyi pasaɣnɩ mɛlɛ yɔ. Pʋwayɩ lɛ, pata pɩsaʋ cikpeluu ŋgʋ́ kɩwɛɣ mɛlɛ ɛsɩndaa yɔ nɛ pakpazɩ se heɣlim eketi-kʋ nɛ puwoni kidiiliŋ cɔlɔ. 
ACT.27.41	Ɛlɛ́, puwoni-kʋ nɛ puyoni kañɩŋa huuye naɖɩyɛ nɛ kʋ-nɔɔ sʋʋ ka-taa nɛ pɩfɛyɩ ciɣduu nɛ lɩm hola sɔsɔna ñɛpɛlɩ-kʋ nɛ wayɩ.
ACT.27.42	Peeɖe sɔɔjanaa nɩnɩ ɖama se pakʋ salaka tɩnaa nɛ pa-taa nɔɔyʋ ɛtaaya lɩm nɛ ɛtʋlɩ. 
ACT.27.43	Ɛlɛ́, Room sɔɔja sɔsɔ kizini-wɛ, mbʋ́ pʋyɔɔ yɔ, e-liu wɛɛ se ɛya Pɔɔlɩ ñʋʋ. Peeɖe ɛha nɔɔ se mbá pasɩm lɩm yaʋ yɔ, pacalɩ falʋʋ pɩ-taa nɛ paya nɛ palɩɩ kidiiliŋ yɔɔ 
ACT.27.44	nɛ piyele lɛlaa ñɔñɔkɔyɩnɩ kpoŋgbolonaa yaa mɛlɛ hɔɔlasɩ nɛ patɩŋ pa-wayɩ. Ḿbʋ́ ɖɔɖɔ palaba nɛ patɩŋa payɩ palɩɩ kidiiliŋ yɔɔ, pɩtacɩdɩlɩ nɔɔyʋ.
ACT.28.1	Đɩlɩ cɩŋɩlɩm ḿbʋ́ lɛ, ɖiɖiɣzini se ɛjaɖɛ nɖɩ́ lɩm cɔ-ɖɩ pɩta nɛ payaɣ-ɖɩ se Maltɩ yɔ, ɖɩ-taa ɖɩwɛɛ. 
ACT.28.2	Đɩ-taa ñɩma kamʋ-ɖʋ ɖeu siŋŋ: paɖʋ miŋ sɔsɔŋ nɩɩyɩ nɛ ɖikpeɣli ɛ-cɔlɔ ɖatɩŋa nɛ ɖihoyuu. Mbʋ́ pʋyɔɔ yɔ, tɛʋ nakʋyʋ kapazɩ nɩʋ nɛ niŋkaɣ wɛɛ. 
ACT.28.3	Pɩkɛdaa lɛ, Pɔɔlɩ kpaɣ ɖasɩ ñʋʋ nakʋyʋ se ɛɖʋʋ miŋ taa, naze lɛ, pazɩyɛ naɖɩyɛ kɛwɛ kɩ-taa. Miŋ hohou kpa-ɖɩ lɛ, ɖɩlɩɩ nɛ ɖɩñasɩ-ɩ nɛ ɖisusini e-nesi. 
ACT.28.4	Peeɖe ñɩma na ɖisusini e-nesi ḿbʋ́ lɛ, pɔyɔɔdʋʋ pa-taa pe-ɖeke se: «Abalʋ ɛnɛ, paa pɩɩla ɛzɩma ɛkɛ ɛyáa kʋyʋ, mbʋ́ pʋyɔɔ yɔ, paa pɩlɩzɩ-ɩ teŋgu taa yɔ, Ɛsɔ taɖʋ se ɛtasɩ caɣʋ wezuu.»
ACT.28.5	Peeɖe ɛmɩsɩ e-nesi nɛ ɖʋm ɛnʋ ɛlɩɩ ɛtɔlɩ miŋ taa. Ɛlɛ́, pɩtala Pɔɔlɩ nabʋyʋ. 
ACT.28.6	Ɛyáa ḿbá, paaɖaŋaa se Pɔɔlɩ nesi húú yaa pɩkɛdɩɣ ɛtɔlɩ yem nɛ ɛsɩ. Pʋkɔma pileɖi nɛ paanɩɣ natʋyʋ lɛ, peyele pɔtɔŋ se abalʋ ɛnʋ ɛkɛ ɛsɔ nɔɔyʋ kpem.
ACT.28.7	Ɛjaɖɛ nɖɩ́ ɖɩ-taa paawɛ ḿbʋ́ yɔ, ɖɩ-taa wiyaʋ weyi payaɣ se Publiyuusi yɔ, ɛɛwɛnɩ ɖɩɣa nakɛyɛ pʋ-cɔlɔ peeɖe nɛ ɛmʋ-ɖʋ nɛ laŋhʋlʋmɩyɛ nɛ ɖɩsʋʋ ɛ-tɛ kɩyakɩŋ naadozo. 
ACT.28.8	Alɩwaatʋ ńdʋ́ lɛ, kɩnamɩyɛ nɛ anɩza paakpa wiyaʋ Publiyuusi caa nɛ ɛhɛnɩ. Pɔɔlɩ nɩ ḿbʋ́ lɛ, ɛsʋʋ ɛ-cɔlɔ nɛ ɛtɩnɩ ɛ-yɔɔ nesi nɛ ɛsɛɛ Ɛsɔ nɛ ɛ-yɔɔ cɛ. 
ACT.28.9	Pɩlabɩ ḿbʋ́ lɛ, Maltɩ ɛjaɖɛ ńɖɩ́ ɖɩ-taa kʋdɔndɩnaa lɛlaa wolo ɖɔɖɔ Pɔɔlɩ cɔlɔ nɛ pɔ-yɔɔ cɛ. 
ACT.28.10	Pʋ-yɔɔ ɛyáa ɖʋ-ɖʋ hɩɖɛ siŋŋ, ɖɩcaɣaɣ se ɖɩsʋʋ mɛlɛ lɛɛkʋ nɛ ɖɩɖɛɛ lɛ, paha-ɖʋ mbʋ́ pɩtɩŋa pʋpɔzʋʋ-ɖʋ ɖa-nʋmɔʋ ɖɔm taa yɔ.
ACT.28.11	Fenasɩ naadozo ɖɛwa lɛ, ɖɩsʋʋ Alɛksandrii tɛtʋ taa mɛlɛ ŋgʋ́ payaɣ se Đomaa Ñʋŋ yɔ nɛ ɖɩɖɛɛ. Kɩɩsɩŋ Maltɩ ɛjaɖɛ taa niŋkaɣ alɩwaatʋ taa. 
ACT.28.12	Đɩtalɩ Siraakuusi lɛ, ɖɩcaɣ kɩyakɩŋ naadozo. 
ACT.28.13	Đɩkʋyɩ peeɖe lɛ, ɖɩmalɩ kidiiliŋ kpɛɛɛ nɛ ɖiwolo Rejiyoo. Tɛʋ fema lɛ, hadɛ kiŋ heɣlim pazɩ mabʋ nɛ ɖɩɖʋ kɩyakɩŋ naalɛ nɛ pʋcɔ ɖɩtalɩ Puuzɔɔlɩ. 
ACT.28.14	Peeɖe ɖɩmaɣnɩ taabalaa nabɛyɛ nɛ paba tendi-ɖʋ se ɖa nɛ wɛ ɖɩcaɣ kɩyakɩŋ lʋbɛ. Pʋwayɩ ɖɩkpaɣ nʋmɔʋ nɛ ɖɩɖɛɣ Room. 
ACT.28.15	Peeɖe taabalaa nɩwa se ɖiwoki lɛ, pa-taa lɛlaa katɩ-ɖʋ Apiyuusi kɩyakʋ taa nɛ lɛlaa ñakatɩ-ɖʋ ɖenɖe payaɣ se Agɔmaa Đɩsɩ Naadozo yɔ. Pɔɔlɩ na-wɛ ḿbʋ́ lɛ, ɛsa Ɛsɔ nɛ ɛkpa ɖoŋ. 
ACT.28.16	Đɩtalɩ Room lɛ, paha Pɔɔlɩ nʋmɔʋ se ɛ nɛ sɔɔja weyi ɛɖaŋɩɣ ɛ-yɔɔ yɔ, pacaɣnɩ nɖeke.
ACT.28.17	Patalɩ Room nɛ pɩla kɩyakɩŋ naadozo lɛ, Pɔɔlɩ yaa Yuda ñɩma ñʋndɩnaa mbá pɛwɛ peeɖe yɔ ɛ-tɛ. Pekpeɣlaa lɛ, eheyi-wɛ se: «Man-taabalaa! Mantayʋsɩnɩ ɖɛ-ɛjaɖɛ taa ñɩma yaa ɖɔ-cɔzɔnaa sɔnzɩ. Ɛlɛ́, pakpa-m ɖulum Yeruusalɛm nɛ paɖʋzɩ-m Room ñɩma nesi taa. 
ACT.28.18	Peeɖe pɔpɔzɩ-m tɔm nɛ pɔtɔ se peyeki-m, mbʋ́ pʋyɔɔ yɔ, patana mbʋ́ mayʋsaa nɛ pʋpɔzʋʋ se pakʋ-m yɔ. 
ACT.28.19	Ɛlɛ́, Yuda ñɩma kizi se pataayebi-m. Ḿbʋ́ labɩna nɛ mɔnpɔzɩ se patanɩ-m Room wiyaʋ sɔsɔ cɔlɔ. Ɛlɛ́, pɩtɛkɛ se mancaɣ mankʋyɩ mɛ-ɛjaɖɛ taa ñɩma yɔɔ. 
ACT.28.20	Pʋ-yɔɔ maya-mɩ se mɔyɔɔdɩnɩ-mɩ, mbʋ́ pʋyɔɔ yɔ, mbʋ́ Izrɛɛlɩ ñɩma taɣ liu yɔ, pʋ-yɔɔ paɖɩ-m yoŋgbasɩ sɩnɛ.» 
ACT.28.21	Peeɖe pekitini-i se: «Yudee egeetiye taa tʋ nɔɔyʋ tetiyini-ɖʋ takayaɣ nakɛyɛ ñɔ-tɔm taa. Đa-taabalaa mbá pɛwɛ peeɖe yɔ, wiɖiyi pa-taa nɔɔyʋ tɔkɔɔ ɛkɛdɩ-ɖʋ natʋyʋ yaa eheyi-ɖʋ se ŋlabɩ kɩwɛɛkɩm nabʋyʋ. 
ACT.28.22	Ɛlɛ́, ɖe-liu wɛɛ se ɖɩnɩɩ ndʋ́ ña-maɣmaɣ ŋmaɣzɩɣ yɔ. Mbʋ́ pʋyɔɔ yɔ, ɖɩnawa se ɛyáa kizi ŋgbɛyɛ nɖɩ́ ŋwɛ ɖɩ-taa yɔ ɖɩ-tɔm paa le.»
ACT.28.23	Peeɖe Pɔɔlɩ nɛ ɛyáa ḿbá paɖʋ kɩyakʋ se pakatɩ ɖama. Pɩtalɩ ki-wiye lɛ, powolo sakɩyɛ ɛ-tɛ nɛ ɛkɛdɩ-wɛ Ɛsɔ Kewiyaɣ tɔm wɩsɩ nɛ sikpem: ɛtɩŋaɣnɩ Mooyiizi paɣtʋ nɛ náyaa takayɩsɩ taa tɔm pɔ-yɔɔ nɛ ɛñɩnɩɣ se petisi Yesu tɔm. 
ACT.28.24	Lɛlaa tisi-tʋ nɛ lɛlaa ñekizi-tʋ. 
ACT.28.25	Pacaɣaɣ kpem nɛ patanɩɩnɩ ɖama lɛ, Pɔɔlɩ heyi-wɛ tɔm tobi se: «Fezuu Kiɖeɖeu kɛwɛnɩ toovenim alɩwaatʋ ndʋ́ kɩtɩŋnɩ náyʋ Ezaayii yɔɔ nɛ kɩyɔɔdɩnɩ mɩ-cɔzɔnaa yɔ! Kɩyɔɔdɩnɩ-wɛ se:
ACT.28.26	‹Wolo ŋheyi ɛjaɖɛ ńɖɩ́ ɖɩ-taa ñɩma se:
ACT.28.26	pɔkɔŋ welesuu camɩyɛ,
ACT.28.26	ɛlɛ́, paanɩɣ pʋ-tɔbʋʋ.
ACT.28.26	Pɔkɔŋ cɔnaʋ camɩyɛ,
ACT.28.26	ɛlɛ́, paanaɣ.
ACT.28.27	Mbʋ́ pʋyɔɔ yɔ, ɛjaɖɛ ńɖɩ́ ɖɩ-taa ñɩma laŋa wɛ kpɩzɩŋ nɛ
ACT.28.27	pɔtɔ pa-nɩŋgbaaŋ se pataanɩɩ, nɛ
ACT.28.27	pohuuzi pɛ-ɛsɛ yɔɔ se pataana.
ACT.28.27	Pataasɔɔlɩ se pana nɛ pɛ-ɛsɛ,
ACT.28.27	panɩɩ nɛ pa-nɩŋgbaaŋ,
ACT.28.27	nɛ paɖʋ sɔɔlɩm nɛ panɩɩ pɩ-taa.
ACT.28.27	Pataasɔɔlɩ se papɩsɩnɩ ma Ɛsɔ mɔ-yɔɔ.
ACT.28.27	Ḿbʋ́ labɩna mantapɩzɩ mala nɛ pɔ-yɔɔ cɛ.› »
ACT.28.28	Pɔɔlɩ tasɩ-wɛ heyuu se pʋwɛɛ se patɩlɩ se mbá pɛtɛkɛ Yuda ñɩma yɔ, ḿbá Ɛsɔ tiyini ñʋʋ yabʋ tɔm tʋnɛ. Paba kɔŋnɩ-tʋ welesuu!
ACT.28.29	[Ɛyɔɔdɩ ḿbʋ́ lɛ, Yuda ñɩma kpaɣ nʋmɔʋ ɖɛʋ yɔɔ nɛ pɔhɔŋnɩ ɖama tɔm siŋŋ.] 
ACT.28.30	Pɔɔlɩ kacaɣ ɖɩɣa ŋgá ɛɛlaba haya yɔ ka-taa pɩnzɩ naalɛ pilim. Ɛmʋwaɣ mbá patɩŋa payɩ powokaɣ ɛ-cɔlɔ yɔ. 
ACT.28.31	Esusaɣ Ɛsɔ Kewiyaɣ tɔm nɛ ɛwɩlɩɣ ɛyáa Kɩpaɣlʋ Yesu Krɩstʋ tɔm kaalɛyɩtʋ yem fɛɛɛ.
ROM.1.1	Ma Krɩstʋ Yesu tʋmlaɖʋ Pɔɔlɩ, mamaɣnɩ-mɩ takayaɣ kanɛ, mɛnsɛ-mɩ. Ɛsɔ ya-m se mɛnkɛ Yesu tiyiyu nɛ ɛsɩ-m nɛ hɔɔlʋʋ se monsusi ɛ-Laŋhɛzɩyɛ Tɔm.
ROM.1.2	Ɛsɔ katɩŋnɩ náyaa yɔɔ ɛ-Tɔm Takayaɣ taa ɖooo lɔŋ nɛ ɛɖʋ nɛ pama se ɛcɛlɩɣ-ɖʋ Laŋhɛzɩyɛ Tɔm ńdʋ́. 
ROM.1.3	Ńdʋ́ lɛ ɛ-Pɩyalʋ Yesu Krɩstʋ weyi ɛkɛ ɖa-Kɩpaɣlʋ yɔ ɛ-tɔm. Palʋlɩ-ɩ wiyaʋ sɔsɔ Daaviidi liɖe taa. Liɖe ńɖɩ́ ɖɩ-taa palʋlɩ-ɩ, 
ROM.1.4	ɛlɛ́, efem nɛ ɛlɩɩnɩ sɩɖaa taa yɔ, pʋ-yɔɔ Ɛsɔ ya-ɩ se ɛ-maɣmaɣ ɛ-Pɩyalʋ weyi pɩtɩŋnɩ e-Fezuu Kiɖeɖeu yɔɔ nɛ ɛwɛnɩ ɖoŋ yɔ. 
ROM.1.5	Ɛ-yɔɔ pɩtɩŋnaa nɛ Ɛsɔ labɩ-m lootiye nɛ ɛha-m waɖɛ se mɛnkɛ Yesu ɛnʋ e-tiyiyu nɛ meyele nɛ ajɛya kpeekpe taa ɛyáa wɛnɩ lidaʋ ɛ-yɔɔ nɛ pañam-ɩ. Ḿbʋ́ yekina nɛ paɖʋ-ɩ hɩɖɛ. 
ROM.1.6	Mbá mɩ Yesu Krɩstʋ ya-mɩ yɔ, ɩwɛ ɖɔɖɔ ɛyáa ḿbá pa-taa.
ROM.1.7	Room ñɩma mbá mɩ Ɛsɔ sɔɔlɩ-mɩ siŋŋ nɛ ɛ́yáa-mɩ se ɩkɛ ɛ-ñɩma yɔ, mɩtɩŋa payɩ mamaɣ takayaɣ kanɛ. Đa-Caa Ɛsɔ nɛ Kɩpaɣlʋ Yesu Krɩstʋ palabɩ-mɩ lootiye nɛ pɛhɛzɩ mɩ-laŋa!
ROM.1.8	Kajalaɣ lɛ, mantɩŋɩɣnɩ Yesu Krɩstʋ yɔɔ nɛ mansaŋ Ɛsɔ mɩtɩŋa payɩ mɩ-yɔɔ. Mbʋ́ pʋyɔɔ yɔ, pɔyɔɔdʋʋ lidaʋ ŋgʋ́ ɩwɛnɩ yɔ kʋ-tɔm kedeŋa kpeekpe yɔɔ. 
ROM.1.9	Ɛsɔ weyi malakɩ ɛ-tʋmɩyɛ nɛ ma-lɩmaɣza tɩŋa nɛ monsusuu ɛ-Pɩyalʋ Laŋhɛzɩyɛ Tɔm yɔ, ɛnawa se mɛwɛɛ mamaɣzɩɣ mɩ-yɔɔ 
ROM.1.10	mɛ-Ɛsɔ sɛʋ taa. Mɔnpɔzʋʋ-ɩ paa ɖooye se yee etisiɣ yɔ, ɛtɛzɩ-m haʋ nʋmɔʋ nɛ mɔnkɔɔ mɩ-tɛ. 
ROM.1.11	Mbʋ́ pʋyɔɔ yɔ, me-liu wɛɛ kpem se mɔnkɔɔ nɛ Fezuu Kiɖeɖeu tɩŋnɩ mɔ-yɔɔ nɛ kɩlabɩ-mɩ kʋjɔʋ nɛ ɩkpa ɖoŋ. 
ROM.1.12	Ndʋ́ mancaɣ yɔɔdʋʋ yɔ lɛ se mɔnkɔŋ mɩ-tɛ se lidaʋ ŋgʋ́ ma nɛ mɩ ɖɩwɛna yɔ, kiyele nɛ pɩla ma nɛ mɩ hʋnʋm.
ROM.1.13	Man-taabalaa! Me-liu wɛɛ se ɩtɩlɩ se manpam ɖʋʋ se mɔnkɔŋ mɩ-tɛ nɛ mala tʋmɩyɛ nɛ pɩlɩɩ pʋyʋ ɛzɩ malabʋ ajɛya lɛɛna taa yɔ. Ɛlɛ́, pʋwɛɛ pɩlaɣzɩɣ-m halɩ nɛ sɔnɔ. 
ROM.1.14	Pɩkɛnɩ-m kɩcɛyʋʋ se mowolo mbá pɛ-ɛsɛ kulaa nɛ mbá pɛ-ɛsɛ tokuli yɔ, nɛ lɔŋsɩnɖaa nɛ mbá patasɩ lɔŋ yɔ pɔ-cɔlɔ. 
ROM.1.15	Ḿbʋ́ yebina nɛ me-liu wɛɛ siŋŋ se monsusi ɖɔɖɔ mbá mɩ ɩwɛ Room yɔ Laŋhɛzɩyɛ Tɔm.
ROM.1.16	Mbʋ́ pʋyɔɔ yɔ, fɛyɛ ɛɛkpaɣ-m nɛ Laŋhɛzɩyɛ Tɔm ńdʋ́: tɩkɛ ɖoŋ weyi Ɛsɔ tɩŋɩɣnɩ ɩ-yɔɔ nɛ ɛya mbá patɩŋa payɩ pɛwɛɣnɩ lidaʋ ɛ-yɔɔ yɔ pa-ñʋʋ yɔ. Ɛpazɩɣnɩ Yuda ñɩma nɛ pʋkɔɔ pɩtamnɩ mbá pɛtɛkɛ Yuda ñɩma yɔ. 
ROM.1.17	Toovenim lɛ, ńdʋ́ wɩlɩɣnɩ tam ɛzɩma mbʋ́ Ɛsɔ tʋʋzaa nɛ ɛtɩŋɩɣnɩ ɛyáa lidaʋ wɛnaʋ ɖeke koŋ yɔɔ nɛ ɛpɩsɩɣ-wɛ kʋtʋʋzaa yɔ. Pʋwɛ ɛzɩ pamaʋ Ɛsɔtɔm Takayaɣ taa yɔ. Pamawa se: «Weyi ɛkɛ kʋtʋʋzʋ e-lidaʋ wɛnaʋ yɔɔ yɔ, ɛwɛɣ wezuu.»
ROM.1.18	Đɩna kaŋŋ se Ɛsɔ pana kpa ɖooo ɛsɔdaa. Akpanɩ mbá patɩŋa payɩ pa-paa fɛyɩnɩ-ɩ nɛ palakɩ mbʋ́ pɩtatʋʋzɩ yɔ. Ḿbʋ́ ɖɩkɩnɩ ɛyáa nʋmɔʋ se pataatɩlɩ e-toovenim. 
ROM.1.19	Ɛ-pana kpaɣnɩ-wɛ, mbʋ́ pʋyɔɔ yɔ, ɛ-maɣmaɣ ɛwɩlɩ-wɛ mbʋ́ papɩzɩɣ patɩlɩ ɛ-tɔm taa yɔ. 
ROM.1.20	Toovenim lɛ, ɖooo ɛzɩ Ɛsɔ labʋ kedeŋa yɔ, ɛlabɩ-kɛ labʋ mbʋ́ yɔ, piyeba nɛ panaɣ ɛ-wɛtʋ ndʋ́ paanaɣ yɔ kaŋŋ nɛ e-ɖoŋ weyi ɛfɛyɩ tɩnaɣ yɔ nɛ mbʋ́ ɛkɛnaa kpem yɔ. 
ROM.1.21	Pʋ-yɔɔ lɛ, paapɩzɩɣ pawaanɩ natʋyʋ. Mbʋ́ pʋyɔɔ yɔ, pasɩm Ɛsɔ, ɛlɛ́, pataɖʋ-ɩ hɩɖɛ ɛzɩ pʋmʋnaʋ yɔ, patasam-ɩ ɖɔɖɔ. Pa-lɩmaɣza nɛ pa-laŋa taa wɛɛkaa, paasɩŋ pʋyʋ. 
ROM.1.22	Pakpazaɣ pa-tɩ se pɛkɛ lɔŋsɩnɖaa nɛ papɩsɩ kpaanzɩyaa. 
ROM.1.23	Ɛsɔ ɛɛsɩkɩ kaʋ, ɛlɛ́, mbʋ́ ɛzɩ paaluŋ e-koboyaɣ tɛɛ lɛ, peyele poluŋuu ɛyʋ weyi ɛ́lɛ́ ñasɩkɩ yɔ nɛ sumasɩ nɛ kpɩna nɛ tɛtɛ ñɩtʋ pa-sɩʋ kpelisi tɛɛ.
ROM.1.24	Pʋ-yɔɔ Ɛsɔ yebi-wɛ nɛ palakɩ kɩdɛkɛdɩm ɛzɩ paɖʋʋ pa-taa yɔ nɛ paɖʋʋ ɖama tomnasɩ fɛyɛ. 
ROM.1.25	Pakpaɣ cɛtɩm nɛ pɛlɛɣzɩ Ɛsɔ toovenim lone taa. Poluŋuu mbʋ́ Ɛsɔ laba yɔ pɩ-tɛɛ nɛ palakɩ pɩ-tʋmɩyɛ nɛ peyeki Ɛsɔ ɛnʋ ɛ-maɣmaɣ. Ŋgʋ́, laɖʋ ɛnʋ ɛ-tɛɛ pɩɩwɛɛ se poluŋ tam. Pɩla ḿbʋ́!
ROM.1.26	Pʋ-yɔɔ Ɛsɔ yebi-wɛ nɛ pañɩnɩɣ kpem se pala mbʋ́ pʋɖʋʋ ɛyáa fɛyɛ yɔ: halaa yebi pa-walaa cɔlɔ sʋʋ nɛ panɩɣnɩ ɖama caʋ. 
ROM.1.27	Ḿbʋ́ ɖɔɖɔ abalaa ñeyebi pa-halaa yɔɔ sʋʋ nɛ panɩɣnɩ ɖama caʋ ɖeke kpem. Ḿbʋ́ pɛwɛɛ nɛ palakɩ ɖama mbʋ́ pɩkpaɣ ɛyáa fɛyɛ yɔ nɛ pamʋʋ pa-nʋmɔʋ lebu kɩhɛyʋʋ ŋgʋ́ pʋmʋnaa yɔ.
ROM.1.28	Pɔtɔsɔɔlɩ se patɩlɩ Ɛsɔ yɔɔ, ɛ́lɛ́ yebi-wɛ nɛ pɛwɛnɩ lɩmaɣza kɩdɛkɛdɛɛ nɛ palakɩ mbʋ́ pɩtamʋna yɔ. 
ROM.1.29	Ḿbʋ́ suni pa-taa ɖo. Ḿbʋ́ lɛ: mbʋ́ pɩtatʋʋzɩ yɔ pɩtɩŋa nɛ kɩdɛkɛdɩm nɛ ɛsɛ naɣnaɣ nɛ kañatʋ nɛ ɛsɩsɛmɩyɛ nɛ ɛyáa kʋʋ nɛ eyoziye nɛ ɛyáa cɛtʋʋ nɛ ɛzaɣ́tʋ nɛ ɛyáa tɔm yɔɔdʋʋ. 
ROM.1.30	Pɛwɛɛkɩɣ ɖama hɩla. Pɛkɛ Ɛsɔ koyindinaa, pa-paa fɛyɩnɩ nɔɔyʋ, paasɩɣ pa-tɩ pʋ-cɔlɔ, pakpazɩɣ pa-tɩ pɩtɩɩfɛyɩ. Pañɩnɩɣ nʋmɔŋ kɩfaŋ weyi patɩŋ nɛ pɛtɛzɩ kɩdɛkɛdɩm labʋ yɔ nɛ paañaŋ pa-ñɩma. 
ROM.1.31	Pa-ñʋŋ taa fɛyɩ, paalakɩ mbʋ́ paɖʋwa se palakɩ yɔ. Pʋ-yɔɔ pa-laŋa wɛ kpɩzɩŋ nɛ paanaɣ lɛlaa pʋtɔdɩyɛ. 
ROM.1.32	Ŋgʋ́, pasɩm paɣtʋ ndʋ́ Ɛsɔ ɖʋwa yɔ ɖeu. Ńdʋ́ lɛ se: mbá palakɩ lakasɩ ńzɩ́ yɔ, pʋmʋnaa se pakʋ-wɛ. Pɩtasɩɩnɩ se pɛwɛɛ palakɩ lakasɩ ńzɩ́, ɛlɛ́, pɛwɛɛ patɩnɩɣ ɖɔɖɔ mbá palakɩ-sɩ yɔ pɔ-yɔɔ.
ROM.2.1	Weyi ña ŋmaɣzɩɣ se lɛlaa ɛɛlakɩ camɩyɛ yɔ, paa ŋkɛ anɩ yɔ, natʋyʋ fɛyɩ se ŋwaɣna. Mbʋ́ pʋyɔɔ yɔ, alɩwaatʋ ndʋ́ ŋmaɣzɩɣ se lɛlaa ɛɛlakɩ camɩyɛ nɛ ŋlakɩ ɖɔɖɔ ɛzɩ ḿbá yɔ, ŋkʋʋ ña-maɣmaɣ ñɔ-tɔm. 
ROM.2.2	Đɩnawa se Ɛsɔ hʋʋnɩ mbá palakɩ ḿbʋ́ yɔ nɛ toovenim. 
ROM.2.3	Weyi ña ŋmaɣzɩɣ se lɛlaa ɛɛlakɩ camɩyɛ nɛ ŋlakɩ ɛzɩ palakʋʋ yɔ, ŋmaɣzɩɣ se ŋkɔŋ lɩʋ Ɛsɔ tɔm hʋʋ taa yaa we? 
ROM.2.4	Yaa ŋniŋ Ɛsɔ camɩyɛ lakasɩ sɔsɔsɩ nɛ ɛzɩma mbʋ́ eyeki ɛyáa nɛ ɛɛhɔŋ pa-nɩŋgbaaŋ yɔ nɛ ɛ-hɔyɛ ɖɔkʋʋ pɔ-yɔɔ yaa we? Ŋtatɩlɩ se ɛ-camɩyɛ lakasɩ ńzɩ́ pʋwɛɛ se siyele nɛ ŋlɛɣzɩ wɛtʋ naa we? 
ROM.2.5	Ɛlɛ́, ña-laŋɩyɛ wɛ kpɩzɩŋ nɛ ŋŋcaɣ lɛɣzʋʋ. Pʋ-yɔɔ lɛ, Ɛsɔ pana tɛzɩɣ-ŋ kpanaʋ siŋŋ kɩyakʋ ŋgʋ́ ɛhʋʋnɩ ɛyáa tɔm siɣsiɣ yɔ. 
ROM.2.6	Puwiye ɛhɛyɩɣ paa weyi mbʋ́ ɛlaba yɔ pʋ-yɔɔ: 
ROM.2.7	ɛhaɣ mbá pañakɩ pana se pala camɩyɛ yɔ wezuu maatɛŋ. Palakɩ ḿbʋ́ se ɛha-wɛ e-koboyaɣ nɛ ɛɖʋ-wɛ hɩɖɛ nɛ ɛha-wɛ mbʋ́ pɩɩɖazɩɣ yɔ. 
ROM.2.8	Ɛlɛ́, ɛ-pana kɔŋ kpanaʋ siŋŋ mbá pakaɖɩɣnɩ-ɩ nɛ paañaŋ mbʋ́ pɩkɛ toovenim nɛ panɩɣnɩ mbʋ́ pɩtatʋʋzɩ kpem yɔ. 
ROM.2.9	Ɛɖʋʋ kʋñɔŋ mbá patɩŋa payɩ palakɩ kɩdɛkɛdɩm yɔ nɛ eyele pa-laŋa maa. Ɛpazɩɣnɩ Yuda ñɩma nɛ pʋkɔɔ pɩtamnɩ mbá pɛtɛkɛ Yuda ñɩma yɔ! 
ROM.2.10	Weyi ɛlakɩ camɩyɛ yɔ, ɛwɛɣ koboyaɣ nɛ laŋhɛzɩyɛ pa-taa, paɖʋʋ-ɩ hɩɖɛ. Pɩpazɩɣnɩ Yuda ñɩma nɛ pʋkɔɔ pɩtamnɩ mbá pɛtɛkɛ Yuda ñɩma yɔ! 
ROM.2.11	Mbʋ́ pʋyɔɔ yɔ, Ɛsɔ ɛɛcɔŋnɩ nɔɔyʋ ɛsɩndaa se pʋcɔ ɛlabɩ-ɩ pʋyʋ.
ROM.2.12	Mbá patɩŋa payɩ patasɩ Mooyiizi paɣtʋ nɛ palakɩ kɩwɛɛkɩm yɔ, pasɩkɩ, paahʋʋnɩ-wɛ nɛ tʋ. Ɛlɛ́, mbá pasɩm-tʋ nɛ pala kɩwɛɛkɩm yɔ, pahʋʋnɩ-wɛ nɛ tʋ. 
ROM.2.13	Toovenim lɛ, pɩtɛkɛ mbá pewelesiɣ mbʋ́ paɖʋ paɣtʋ taa yem yɔ lɛ mbá patʋʋzɩ Ɛsɔ ɛsɩndaa yɔ. Ɛlɛ́, mbá pɔɖɔŋ tɩ-yɔɔ yɔ, ḿbá kɛɣnɩ kʋtʋʋzaa ɛ-ɛsɩndaa. 
ROM.2.14	Yee mbá pɛtɛkɛ Yuda ñɩma nɛ paasɩŋ Mooyiizi paɣtʋ yɔ, pɔɖɔŋ mbʋ́ paɖʋ tɩ-taa yɔ pʋ-yɔɔ yɔ, pɩwɩlɩɣ se pa-maɣmaɣ pasɩm mbʋ́ paɖʋ tɩ-taa se pala yɔ. Ŋgʋ́, patasɩm-tʋ. 
ROM.2.15	Pawɩlɩɣnɩ pa-lakasɩ se mbʋ́ paɖʋ paɣtʋ taa yɔ, pʋwɛ pa-laŋa taa ɖɔɖɔ. Pa-lɩmaɣza lɩzɩɣ aseɣɖe se nabʋyʋ taa, palabɩ kɩdɛkɛdɩm yaa camɩyɛ. 
ROM.2.16	Ḿbʋ́ kaɣnɩ lɩʋ kɩyakʋ ŋgʋ́ Ɛsɔ kɔŋ ɛyáa tɔm hʋnaʋ yɔ. Ɛtɩŋɩɣnɩ Krɩstʋ Yesu yɔɔ nɛ ɛhʋʋnɩ ɛyáa mbʋ́ pɩtɩŋa payɩ palabɩ mɛsaɣ tɛɛ yɔ pʋ-yɔɔ. Ḿbʋ́ wɛnɩ Laŋhɛzɩyɛ Tɔm ndʋ́ monsusuu yɔ tɩ-taa.
ROM.2.17	Weyi ña ŋyaɣ ña-tɩ se Yuda tʋ yɔ, ŋtaɣ paɣtʋ liu nɛ ŋkʋndʋʋnɩ Ɛsɔ. 
ROM.2.18	Ŋsɩm mbʋ́ Ɛsɔ liu wɛɛ yɔ, nɛ ŋtɩlɩ mbʋ́ pɩkɩlɩ wazaɣ yɔ. Mbʋ́ pʋyɔɔ yɔ, pawɩlɩ-ŋ paɣtʋ nɛ ñɛ-ɛsɛ kuli. 
ROM.2.19	Ŋmaɣzɩɣ se ñɔhɔŋnɩ yʋlʋmaa nɛ ŋkɛ cɩkpɛndʋʋ taa ñɩma ñalɩmɩyɛ. 
ROM.2.20	Ŋmaɣzɩɣ ɖɔɖɔ se ŋkɛ mbá paasɩŋ pʋyʋ yɔ nɛ mbá pɛwɛ ɛzɩ piya yɔ pa-wɩlɩyʋ. Mbʋ́ pʋyɔɔ yɔ, ŋhikiɣ paɣtʋ taa lɔŋsɩnɖɛ tɩŋa nɛ toovenim tɩŋa. 
ROM.2.21	Yee ḿbʋ́ weyi ña ŋkpɛlɩkɩɣ lɛlaa yɔ, pɩlabɩ ɛzɩma ŋŋkpɛlɩkɩɣ ña-maɣmaɣ ña-tɩ? Weyi ña ŋsusuu se pataamɩlɩ yɔ, pɩlabɩ ɛzɩma ŋmɩlɩɣ? 
ROM.2.22	Weyi ña ŋtɔŋ se pataala acɛyɛ yɔ, pɩlabɩ ɛzɩma ŋlakɩ-tʋ? Weyi ña ŋŋcaɣ agɔlɩma kpem yɔ, pɩlabɩ ɛzɩma ŋmɩlɩɣ mbʋ́ pʋwɛ a-kuduyiŋ tɛɛ yɔ? 
ROM.2.23	Ŋkʋndʋʋnɩ paɣtʋ, ɛlɛ́, ŋwɛɛkɩɣ Ɛsɔ hɩɖɛ. Mbʋ́ pʋyɔɔ yɔ, ŋŋɖɔŋ mbʋ́ paɖʋ tɩ-taa yɔ pʋ-yɔɔ. 
ROM.2.24	Pʋwɛ ɛzɩ pamaʋ yɔ, pamawa se: «Mɩ-yɔɔ lɛ, Ɛsɔ hɩɖɛ wɛɛkɩ mbá pɛtɛkɛ Yuda ñɩma yɔ pɔ-cɔlɔ.»
ROM.2.25	Toovenim lɛ, yee ŋɖɔŋ paɣtʋ yɔɔ yɔ, pɛlʋʋ wɛ wazaɣ. Ɛlɛ́, yee ŋŋɖɔŋ tɩ-yɔɔ yɔ, pʋwɛ ɛzɩ pɛtɛpɛlɩ-ŋ yɔ. 
ROM.2.26	Pʋ-yɔɔ lɛ, yee weyi pɛtɛpɛlɩ-ɩ yɔ ɛɖɔŋ paɣtʋ yɔɔ yɔ, Ɛsɔ kpakɩɣ-ɩ ɛzɩ weyi pɛpɛlɩ-ɩ yɔ. 
ROM.2.27	Weyi pɛtɛpɛlɩ-ɩ tomnaɣ yɔɔ nɛ ɛɖɔŋ paɣtʋ yɔɔ yɔ, ɛkɔŋ wɩlʋʋ weyi ña pɛpɛlɩ-ŋ tomnaɣ yɔɔ nɛ ŋsɩ paɣtʋ camɩyɛ nɛ ŋŋɖɔŋ tɩ-yɔɔ yɔ se ñɔ-tɔm sɩba. 
ROM.2.28	Mbʋ́ pʋyɔɔ yɔ, pɩtɛkɛ ɛsɛ yɔɔ yem panaɣ ɛyʋ se ɛkɛ Yuda tʋ siŋŋ. Đɔɖɔ lɛ, pɩtɛkɛ tomnaɣ yɔɔ pɛlʋʋ lɛ pɛlʋʋ siŋŋ. 
ROM.2.29	Ɛlɛ́, mbʋ́ pʋwɛ ɛyʋ taa yɔ, ḿbʋ́ wɩlɩɣna se ɛkɛ Yuda tʋ siŋŋ. Pɛlʋʋ siŋŋ lɛ mbʋ́ pɩlɩnɩ Fezuu Kiɖeɖeu cɔlɔ nɛ pʋwɛɛ ɛyʋ taa yɔ. Pɩtɛkɛ mbʋ́ pɩlɩnɩ paɣtʋ taa yɔ. Yuda tʋ siŋŋ ɛnʋ, pɩtɛkɛ ɛyáa saŋnɩ-ɩ, ɛlɛ́, Ɛsɔ saŋnɩ-ɩ.
ROM.3.1	Yee ḿbʋ́ ɛyʋ ɛkɛ Yuda tʋ, ɛwɛnɩ kɛzɛɣa nakɛyɛ yaa we? Pɛlʋʋ ñɛwɛ wazaɣ nakɛyɛ yaa we? 
ROM.3.2	Kɛzɛɣa sɔsɔɔ nakɛyɛ wɛ pɩtɩŋa pɩ-taa siŋŋ. Kajalaɣ ñɩŋga lɛ se Yuda ñɩma nesi taa Ɛsɔ ɖʋzɩ ɛ-tɔm. 
ROM.3.3	Yee pa-taa nabɛyɛ ɛtɔɖɔ tɩ-yɔɔ lɛ, pɩwɩlɩɣ se Ɛsɔ ɛɛlakɩ mbʋ́ ɛɖʋwa se ɛlakɩ yɔ yaa we? 
ROM.3.4	Toovenim lɛ, pɩtɛkɛ ḿbʋ́! Pʋwɛɛ se paa weyi ɛtɩlɩ se paa ɛyáa tɩŋa ɛcɛtɩɣ yɔ, Ɛsɔ ñɛkɛ toovenim tʋ. Pʋwɛ ɛzɩ pamaʋ Ɛsɔtɔm Takayaɣ taa yɔ. Pamawa se:
ROM.3.4	«Pʋwɛɛ se patɩlɩ-ŋ se ŋkɛ toovenim tʋ
ROM.3.4	ñɔ-yɔɔdaɣ taa,
ROM.3.4	nɛ yee pahʋʋnɩ-ŋ yɔ,
ROM.3.4	ŋwakɩ.»
ROM.3.5	Mbʋ́ ɖɩlakɩ nɛ pɩtatʋʋzɩ yɔ, ḿbʋ́ wɩlɩɣnɩ se Ɛsɔ tʋʋzaa. Yee ḿbʋ́ lɛ, pʋwɛɛ se ɖɩyɔɔdɩ ɖɔɖɔ ɛzɩ lɛlaa yɔɔdʋʋ se Ɛsɔ tatʋʋzɩ yɔ alɩwaatʋ ndʋ́ ɛhɔŋ ɖa-nɩŋgbaaŋ yɔ yaa we? 
ROM.3.6	Toovenim lɛ, pɩtɛkɛ ḿbʋ́! Yee ɛtatʋʋzɩ lɛ, ɛzɩma ɛpɩzɩɣ ɛhʋʋnɩ ɛyáa tɩŋa tɔm yɔ? 
ROM.3.7	Ɛlɛ́, yee mɛn-cɛtɩm ɛwɩlɩɣnɩ Ɛsɔ toovenim kaŋŋ nɛ piyeki se pasam-ɩ lɛ, ɛbɛ yɔɔ ɖɔɖɔ pʋwɛɛ se pahʋʋnɩ-m nɛ pakʋ mɔn-tɔm ɛzɩ kɩwɛɛkɩm laɖʋ yɔ? 
ROM.3.8	Yee pɩɩkɛ ḿbʋ́ yɔ, pʋbʋ ɖɩɩyɔɔdaa se: «Đɩla kɩdɛkɛdɩm nɛ pɩlɩɩ-ɖʋ kɩbandʋ.» Ḿbʋ́ mbá pɛcɛtɩɣnɩ ɖa-taa yɔ pɔtɔŋ se ɖɩyɔɔdʋʋ. Ɛsɔ kɔŋ pɩtɛ ɛyáa ḿbá hʋnaʋ nɛ ɛkʋ pɔ-tɔm. Ḿbʋ́ pʋmʋnaa se pɛtɛmna.
ROM.3.9	Se we pʋwɛɛ se ɖɩyɔɔdɩ yɔ? Đa Yuda ñɩma ɖakɩlɩnɩ mbá pɛtɛkɛ Yuda ñɩma yɔ yaa we? Pɩtɛkɛ ḿbʋ́ kpem! Maatɛm yɔɔdʋʋ se Yuda ñɩma nɛ mbá pɛtɛkɛ Yuda ñɩma yɔ, patɩŋa payɩ pɛwɛ kɩwɛɛkɩm nesi taa. 
ROM.3.10	Pʋwɛ ɛzɩ pamaʋ Ɛsɔtɔm Takayaɣ taa yɔ. Pamawa se:
ROM.3.10	«Nɔɔyʋ fɛyɩ se ɛtʋʋzaa,
ROM.3.10	paa kʋɖʋm maɣmaɣ!
ROM.3.11	Nɔɔyʋ fɛyɩ se ɛwɛ lɛɣtʋ.
ROM.3.11	Nɔɔyʋ fɛyɩ ɖɔɖɔ se ɛñɩnɩɣ Ɛsɔ.
ROM.3.12	Patɩŋa payɩ pelebi nʋmɔʋ,
ROM.3.12	patɩŋa payɩ pɛwɛɛkaa.
ROM.3.12	Nɔɔyʋ fɛyɩ se ɛlakɩ kɩbandʋ,
ROM.3.12	paa kʋɖʋm maɣmaɣ!
ROM.3.13	Pokuli pɔ-nɔsɩ yɔ, pʋwɛ ɛzɩ pɩlaʋ ŋgʋ́ pokuli kʋ-nɔɔ yɔ.
ROM.3.13	Pa-nzʋlʋmɛɛ pepeɣziɣni ɛyáa.
ROM.3.13	Tɔm ndʋ́ pɔyɔɔdʋʋ yɔ,
ROM.3.13	tɩkʋʋ ɛyáa ɛzɩ ɖʋmaa sɔtʋ yɔ.
ROM.3.14	Ɛzaɣ́tʋ nɛ
ROM.3.14	kpalʋʋ wɩlʋʋ tɔm posuni pɔ-nɔsɩ taa ɖo.
ROM.3.15	Pɛwɛ kpekpeka
ROM.3.15	ɛyáa ɖɩkʋyɛ.
ROM.3.16	Paa le patalaa yɔ, pɛwɛɛkɩɣ wondu nɛ
ROM.3.16	peyele pɩnɩɩ ɛyáa siŋŋ.
ROM.3.17	Paasɩŋ mbʋ́ paala nɛ
ROM.3.17	pa nɛ lɛlaa pɛwɛɛ laŋhɛzɩyɛ taa yɔ.
ROM.3.18	Pa-paa fɛyɩnɩ Ɛsɔ pe-wezuu caɣʋ taa.»
ROM.3.19	Đɩnawa se mbʋ́ pɩtɩŋa payɩ paɖʋ Mooyiizi paɣtʋ taa yɔ, mbá pasɩm-tʋ yɔ, ḿbá paɖʋ-tʋ. Pʋwɛ ḿbʋ́ se nɔɔyʋ ɛtaapɩzɩ ehiɣ ndʋ́ ɛwana yɔ nɛ ɛyáa tɩŋa tɩlɩ se payʋsɩ Ɛsɔ ɛsɩndaa. 
ROM.3.20	Mbʋ́ pʋyɔɔ yɔ, Ɛsɔ ɛɛpɩsɩɣ nɔɔyʋ kʋtʋʋzʋ se ɛɖɔm paɣtʋ yɔɔ camɩyɛ. Ɛlɛ́, paɣtʋ yekina nɛ ɛyʋ tɩlɩ se ɛlabɩ kɩwɛɛkɩm.
ROM.3.21	Paa ḿbʋ́ yɔ, lɛɛlɛɛyɔ Ɛsɔ wɩlɩ-ɖʋ ɛzɩma mbʋ́ ɛpɩsɩɣ-ɖʋ kʋtʋʋzaa yɔ. Ɛlɛ́, pɩtɛkɛ Mooyiizi paɣtʋ yɔɔ ɛtɩŋnaa. Pama pʋ-tɔm paɣtʋ nɛ náyaa pa-takayɩsɩ taa. 
ROM.3.22	Ńdʋ́ lɛ se: mbá patɩŋa payɩ pɛwɛnɩ lidaʋ Yesu Krɩstʋ yɔɔ yɔ, Ɛsɔ pɩsɩɣ-wɛ kʋtʋʋzaa. Mbʋ́ pʋyɔɔ yɔ, pɛfɛyɩ ndɩ nɛ ɖama: 
ROM.3.23	ɛyáa tɩŋa payɩ labɩ kɩwɛɛkɩm, paakaɣ naʋ Ɛsɔ koboyaɣ kaʋ. 
ROM.3.24	Ɛlɛ́, Ɛsɔ lakɩ-wɛ lootiye nɛ ɛpɩsɩ-wɛ kʋtʋʋzaa falaa yem. Mbʋ́ pʋyɔɔ yɔ, Krɩstʋ Yesu ha ɛ-tɩ nɛ pɩya pa-ñʋʋ. 
ROM.3.25+ROM.3.26	Ɛnʋ Ɛsɔ ɖʋwa se pɛkpɛdɩ ɛ-calɩm nɛ pɩtɩŋnɩ pʋ-yɔɔ nɛ ɛñalɩ mbá patɩŋa payɩ pɛwɛnɩ lidaʋ ɛ-yɔɔ yɔ, pa-kɩwɛɛkɩm. Ḿbʋ́ ɛwɩlɩnɩ ɛzɩma mbʋ́ ɛtʋʋzaa yɔ. Ɛɖɔkɩ ɛ-hɔyɛ ɖooo lɔŋ nɛ ɛtɔhɔ mbá paalabɩ kɩwɛɛkɩm yɔ pa-nɩŋgbaaŋ. Ɛñɩnɩɣ se ɛwɩlɩ ɛzɩma mbʋ́ ɛtʋʋzaa yɔ alɩwaatʋ tʋnɛ tɩ-taa nɛ paa weyi ɛsɩm-ɩ ḿbʋ́ nɛ ɛkpɛndɩ ɛpɩsɩ weyi ɛwɛnɩ lidaʋ Yesu yɔɔ yɔ kʋtʋʋzʋ.
ROM.3.27	Yee ḿbʋ́ lɛ, ɛbɛ yɔɔ ɛyáa kʋndʋʋ yɔ? Nabʋyʋ fɛyɩ. Ɛlɛ́, ɛbɛ yɔɔ kpem? Papɩzɩɣ pakʋndɩ se pɔɖɔŋ paɣtʋ yɔɔ yaa we? Pɩtɛkɛ ḿbʋ́! Ɛlɛ́, pɛwɛnɩ lidaʋ yɔɔ papɩzɩɣ pakʋndɩ. 
ROM.3.28	Mbʋ́ pʋyɔɔ yɔ, ɖɩnawa se lidaʋ yɔɔ Ɛsɔ pɩsɩɣ ɛyʋ kʋtʋʋzʋ. Pɩtɛkɛ paɣtʋ yɔɔ ɖɔm yɔɔ. 
ROM.3.29	Ɛsɔ wɛʋ yɔ, Yuda ñɩma ɖeke Ɛsɔ ɛkɛnaa yaa we? Ɛtɛkɛ ɖɔɖɔ mbá pɛtɛkɛ Yuda ñɩma yɔ pɛ-Ɛsɔ yaa we? Toovenim lɛ, ɛkɛ ɖɔɖɔ pa-ñɩnʋ. 
ROM.3.30	Mbʋ́ pʋyɔɔ yɔ, Ɛsɔ kʋɖʋm koŋ wɛna. Ɛpɩsɩɣ Yuda ñɩma kʋtʋʋzaa lidaʋ ŋgʋ́ pɛwɛna yɔ kʋ-yɔɔ. Ḿbʋ́ ɖɔɖɔ ɛpɩsɩɣ mbá pɛtɛkɛ Yuda ñɩma yɔ kʋtʋʋzaa lidaʋ kʋɖʋmʋʋ ŋ́gʋ́ kʋ-yɔɔ. 
ROM.3.31	Pɩwɩlɩɣ se lidaʋ yɔɔ lɛ, paɣtʋ tɛkɛ pʋyʋ yaa we? Toovenim lɛ, pɩtɛkɛ ḿbʋ́! Ɛlɛ́, ɖɩwɛnɩ lidaʋ yɔ, ɖɩwɩlɩɣ mbʋ́ paɣtʋ kɛnaa kpem yɔ.
ROM.4.1	Đɩyɔɔdʋʋ ɖɔ-cɔzɔ Abraham tɔm se we yɔ? Ɛbɛ ehiɣ Ɛsɔ cɔlɔ? 
ROM.4.2	Toovenim lɛ, yee Ɛsɔ ɛɛpɩsɩ Abraham kʋtʋʋzʋ tʋma wena ɛlaba yɔ a-yɔɔ yɔ, pʋbʋ ɛɛkʋndaa. Ŋgʋ́, pɩtamʋnɩ ḿbʋ́ Ɛsɔ ɛsɩndaa. 
ROM.4.3	Ɛlɛ́, pama Ɛsɔtɔm Takayaɣ taa se: «Abraham wɛnɩ lidaʋ Ɛsɔ yɔɔ yɔɔ, ɛ́lɛ́ kpaɣ-ɩ se ɛkɛ kʋtʋʋzʋ.» 
ROM.4.4	Ŋgʋ́, weyi ɛlabɩ tʋmɩyɛ nɛ pɛhɛyɩ-ɩ yɔ, paatɔŋ se kʋjɔʋ palabɩ-ɩ. Ɛlɛ́, ɛ-kɩmɩyɛ pɛhɛyɩ-ɩ. 
ROM.4.5	Weyi ɛ́lɛ́ ñaalakɩ naɖɩyɛ se papɩsɩ-ɩ kʋtʋʋzʋ, ɛlɛ́, ɛwɛnɩ lidaʋ Ɛsɔ yɔɔ yɔ, ɛpɩsɩɣ kʋtʋʋzʋ ɛ-ɛsɩndaa. Mbʋ́ pʋyɔɔ yɔ, Ɛsɔ pɩsɩɣnɩ kɩwɛɛkɩm laɖaa kʋtʋʋzaa. 
ROM.4.6	Ḿbʋ́ ɖɔɖɔ Daaviidi yɔɔdɩ weyi Ɛsɔ pɩsɩ-ɩ kʋtʋʋzʋ yɔ ɛ-tɩ hiɣu tɔm. Ŋgʋ́, ɛ́lɛ́ taakpaɣ ɛ-tʋmɩyɛ nɛ ɛ́yáa pʋyʋ. Ɛyɔɔdaa se:
ROM.4.7	«Mbá pɛwɛ koboyaɣ taa yɔ, ḿbá yɔ:
ROM.4.7	mbá payʋsaa nɛ Ɛsɔ kpeɣ-wɛ
ROM.4.7	nɛ ehuuzi pa-kɩwɛɛkɩm yɔɔ yɔ.
ROM.4.8	Weyi ɛwɛ koboyaɣ taa yɔ, ɛnʋ yɔ:
ROM.4.8	Kɩpaɣlʋ takpaɣ ɛ-kɩwɛɛkɩm nɛ ɛ́yáa pʋyʋ.»
ROM.4.9	Yuda ñɩma koboyaɣ ɖeke tɔm pɔyɔɔdʋʋ ḿbʋ́ yaa we? Yaa kedeŋa yɔɔ ɛyáa lɛlaa pɩzɩɣ pehiɣ koboyaɣ ŋ́gá ɖɔɖɔ? Ɖɩyɔɔdɩ lɛɛlɛɛyɔ se: «Abraham wɛnɩ lidaʋ Ɛsɔ yɔɔ yɔɔ ɛ́lɛ́ kpaɣ-ɩ se ɛkɛ kʋtʋʋzʋ.» 
ROM.4.10	Ɛzɩma ɛɛwɛ alɩwaatʋ ndʋ́ Ɛsɔ kpaɣ-ɩ ḿbʋ́ yɔ? Paapɛlɩ-ɩ yaa we? Aayɩ, pataapɛlɩ-ɩ nɛ pʋcɔ. 
ROM.4.11	Pʋwayɩ pɛpɛlɩ-ɩ nɛ pɩkɛnɩ-ɩ yʋsaɣ: ŋ́gá wɩlɩɣna se Ɛsɔ kpaɣ-ɩ se ɛkɛ kʋtʋʋzʋ lidaʋ ŋgʋ́ ɛɛwɛna nɛ pʋcɔ pɛpɛlɩ-ɩ yɔ kʋ-yɔɔ. Ḿbʋ́ yebina nɛ Abraham kɛ mbá pɛtɛpɛlɩ-wɛ nɛ pɛwɛnɩ lidaʋ Ɛsɔ yɔɔ nɛ ɛ́lɛ́ kpaɣ-wɛ se pɛkɛ kʋtʋʋzaa yɔ patɩŋa payɩ pɔ-cɔzɔ. 
ROM.4.12	Ɛkɛ ɖɔɖɔ mbá pɛpɛlɩ-wɛ yɔ pɔ-cɔzɔ. Ɛlɛ́, pɩtasɩnɩ pɛ-pɛlʋʋ ɖeke, pɛwɛnɩ lidaʋ ɖɔɖɔ Ɛsɔ yɔɔ ɛzɩ ɖɔ-cɔzɔ Abraham kɛwɛnaʋ nɛ pʋcɔ pɛpɛlɩ-ɩ yɔ.
ROM.4.13	Toovenim lɛ, pɩtɛkɛ paɣtʋ yɔɔ ɖɔm yɔɔ pɩtɩŋnaa nɛ Ɛsɔ heyi Abraham nɛ ɛ-sayɩnaa se pɔkɔŋ tɩɣyʋʋ kedeŋa kpeekpe. Ɛlɛ́, ɛwɛʋnɩ lidaʋ nɛ Ɛsɔ kpaɣ-ɩ se ɛkɛ kʋtʋʋzʋ yɔ, pʋ-yɔɔ pɩtɩŋnaa. 
ROM.4.14	Yee mbá pɔɖɔŋ paɣtʋ yɔɔ se Ɛsɔ ɛkpaɣ-wɛ se pɛkɛ kʋtʋʋzaa yɔ ɛɖʋwa se patɩɣyɩ-kɛ yɔ, pʋbʋ pɩɩwɩlaa se lidaʋ nɛ mbʋ́ ɛɖʋwa se ɛlakɩ yɔ, pɩɩwazɩɣ pʋyʋ. 
ROM.4.15	Mbʋ́ pʋyɔɔ yɔ, paɣtʋ kulusuu Ɛsɔ pana. Ɛlɛ́, ɖenɖe tɩfɛyɩ yɔ, paatɔŋ se pɔtɔɖɔ tɩ-yɔɔ ɖɔɖɔ.
ROM.4.16	Pʋ-yɔɔ lɛ, lidaʋ ŋgʋ́ ɖɩwɛnɩ Ɛsɔ yɔɔ yɔ, kʋ-yɔɔ ɛɖʋwa se ɛlakɩ-ɖʋ pʋyʋ. Ɛlakɩ-ɖʋ-pʋ falaa se pʋwazɩ Abraham sayɩnaa tɩŋa payɩ. Pɩtɛkɛ mbá pɛcɛlɩ-wɛ paɣtʋ yɔ, pe-ɖeke pʋwazɩɣ. Ɛlɛ́, pɩkpɛndɩnɩ mbá pɛwɛnɩ lidaʋ ɖɔɖɔ ɛzɩ ɖɔ-cɔzɔ Abraham yɔ, mbʋ́ pʋyɔɔ yɔ, ɛnʋ lɛ ɖatɩŋa payɩ ɖɔ-cɔzɔ. 
ROM.4.17	Pʋwɛ ɛzɩ pamaʋ Ɛsɔtɔm Takayaɣ taa yɔ. Pamawa se: «Malɩzɩnɩ-ŋ se ŋkɛ ajɛya ndɩ ndɩ taa ñɩma cɔzɔ.» Ɛkɛ ɖɔ-cɔzɔ Ɛsɔ weyi ɛwɛnɩ ɛ-yɔɔ lidaʋ yɔ ɛ-ɛsɩndaa. Ɛnʋ feziɣni sɩɖaa nɛ ɛyɔɔdʋʋ nɛ mbʋ́ pɩtaawɛɛ yɔ, pʋwɛɣ. 
ROM.4.18	Abraham kɛwɛnɩ lidaʋ nɛ ɛɖaŋ nɛ ɛkɔɔ ɛkɛ ajɛya ndɩ ndɩ taa ñɩma cɔzɔ ɛzɩ Ɛsɔ keheyuu-i yɔ. Eeheyi-i se: «Ḿbʋ́ ña-sayɩnaa ɖɔʋ.» 
ROM.4.19	Abraham kɛwɛna ɛzɩ pɩnzɩ mɩnʋʋ yɔ. Ɛlɛ́, pɩtaalabɩ-ɩ ɛjandʋ e-lidaʋ wɛnaʋ taa, ŋgʋ́, ɛɛñɔtɩnɩ pɩlaʋ kpam. Đɔɖɔ lɛ, ɛɛnawa se ɛ-halʋ Saara tapɩzɩɣ se ɛlʋlɩ. 
ROM.4.20	Paa ḿbʋ́, ɛcɔnɩ mbʋ́ Ɛsɔ ɖʋwa se ɛlakɩ-ɩ yɔ lɛ, ɛtapʋtɩ. Ɛlɛ́, e-lidaʋ yele nɛ ɛkpa ɖoŋ nɛ ɛsa Ɛsɔ. 
ROM.4.21	Ɛnawa kpem se Ɛsɔ pɩzɩɣ ɛla mbʋ́ ɛɖʋwa se ɛlakɩ yɔ. 
ROM.4.22	Pʋ-yɔɔ ɛ́lɛ́ kpaɣ-ɩ se ɛkɛ kʋtʋʋzʋ. 
ROM.4.23	Ɛlɛ́, tɔm ndʋ́ pamawa se: «Ɛsɔ kpaɣ-ɩ se ɛkɛ kʋtʋʋzʋ» yɔ, pɩtɛkɛ e-ɖeke ɛ-yɔɔ pama-tʋ. 
ROM.4.24	Mbá ɖa ɛpɩsɩ-ɖʋ kʋtʋʋzaa yɔ, ɖɔ-yɔɔ ɖɔɖɔ pama-tʋ. Mbʋ́ pʋyɔɔ yɔ, ɖɩwɛnɩ lidaʋ Ɛsɔ weyi efezi ɖa-Kɩpaɣlʋ Yesu nɛ sɩm taa yɔ ɛ-yɔɔ. 
ROM.4.25	Đa-kɩwɛɛkɩm yɔɔ eyeba nɛ pakʋ-ɩ, ɛlɛ́, efezi-i se ɛpɩsɩ-ɖʋ kʋtʋʋzaa.
ROM.5.1	Đe-lidaʋ yɔɔ pɩtɩŋnaa nɛ Ɛsɔ pɩsɩ-ɖʋ kʋtʋʋzaa. Pʋ-yɔɔ pɩtɩŋnɩ ɖa nɛ ɖa-Kɩpaɣlʋ Yesu Krɩstʋ ɖɛ-kpɛndʋʋ yɔɔ nɛ ɖa nɛ ɩ pʋwɛɛ leleŋ. 
ROM.5.2	Ɛ-yɔɔ pɩtɩŋnaa nɛ ɖɩpɩzɩ ɖɩwɛnɩ lidaʋ Ɛsɔ yɔɔ nɛ pɩha-ɖʋ waɖɛ se ɖɩtɩlɩ lootiye nɖɩ́ ɛlabɩ-ɖʋ nɛ ɖɩhaɣ-ɖʋ ɖoŋ yɔ. Pʋ-yɔɔ ɖɩkʋndʋʋ nɛ ɖɩtaɣ liu se ɖa nɛ Ɛsɔ ɛnʋ ɖɩkɔŋ wɛʋ e-koboyaɣ taa. 
ROM.5.3	Halɩ pɩkpɛndɩnɩ kʋñɔŋ taa maɣmaɣ, ɖɩkʋndʋʋ, mbʋ́ pʋyɔɔ yɔ, ɖɩnawa se kɩ-taa ɛyʋ kpɛlɩkɩɣ ɛ-hɔyɛ ɖɔkʋʋ. 
ROM.5.4	Ɛɖɔkʋʋ ɛ-hɔyɛ lɛ, ɛpɩɩ Ɛsɔ ɛsɩndaa. Ɛpɩɣ lɛ, ɛsʋʋ liu taʋ yɔɔ. 
ROM.5.5	Ŋgʋ́, liu taʋ ḿbʋ́, piipeɣziɣ-ɖʋ. Mbʋ́ pʋyɔɔ yɔ, Ɛsɔ tɩŋnɩ e-Fezuu Kiɖeɖeu ŋgʋ́ ɛha-ɖʋ yɔ kɩ-yɔɔ nɛ ɛɖʋ ɛ-sɔɔlɩm ɖa-taa.
ROM.5.6	Toovenim lɛ, Krɩstʋ sɩba mbá ɖa ɖa-paa fɛyɩnɩ Ɛsɔ yɔ ɖɔ-yɔɔ alɩwaatʋ ndʋ́ Ɛsɔ ɖʋwa yɔ. Alɩwaatʋ ńdʋ́ lɛ, ɖɩtatɩɩwɛnɩdɩ ɖoŋ nɩɩyɩ. 
ROM.5.7	Paa ɛyʋ ɛtʋʋzaa yɔ, pʋwɛ kaɖɛ siŋŋ se nɔɔyʋ etisi nɛ ɛsɩ ɛ-yɔɔ. Pʋtɔmaɣ yɔ, ɛyʋ kɩbanʋ yɔɔ nɔɔyʋ pɩzɩɣ etisi nɛ ɛsɩ. 
ROM.5.8	Ɛlɛ́, Ɛsɔ ñawɩlɩ-ɖʋ ɛzɩma mbʋ́ ɛsɔɔlɩ-ɖʋ yɔ. Mbʋ́ pʋyɔɔ yɔ, alɩwaatʋ ndʋ́ ɖɩɩkɛ kɩwɛɛkɩm laɖaa yɔ eyeba nɛ Krɩstʋ sɩ ɖɔ-yɔɔ. 
ROM.5.9	Lɛɛlɛɛyɔ, yee Ɛsɔ ɛtɩŋnɩ ɛ́lɛ́ calɩm kpɛndʋʋ yɔɔ nɛ ɛpɩsɩ-ɖʋ kʋtʋʋzaa lɛ, ɛzɩma ɛɛyakɩ ɖa-ñʋʋ se ɛ-pana ɛtaatasɩ-ɖʋ kpanaʋ yɔ? 
ROM.5.10	Đɩɩkɛ Ɛsɔ koyindinaa. Ɛlɛ́, eyele nɛ pɩtɩŋnɩ ɛ-Pɩyalʋ sɩm yɔɔ nɛ ɖa nɛ ɩ ɖɛ-hɛkʋ taa ñɔɔzɩ. Yee ɖa nɛ ɩ ɖɛ-hɛkʋ taa ɛñɔɔzaa lɛ, ɛzɩma ɛɛpɩzɩɣ ɛtɩŋnɩ ɛ-Pɩyalʋ wezuu yɔɔ nɛ ɛya ɖa-ñʋʋ yɔ? 
ROM.5.11	Pɩtasɩɩnɩ pi-ɖeke, ɛlɛ́, ɖɩtɩŋɩɣnɩ ɖa-Kɩpaɣlʋ Yesu Krɩstʋ yɔɔ nɛ ɖɩkʋndʋʋnɩ Ɛsɔ. Mbʋ́ pʋyɔɔ yɔ, ɛ-yɔɔ pɩtɩŋnaa nɛ ɖa nɛ Ɛsɔ ɖɛ-hɛkʋ taa ñɔɔzɩ lɛɛlɛɛyɔ.
ROM.5.12	Ɛyʋ kʋɖʋm koŋ yɔɔ pɩtɩŋnaa nɛ kɩwɛɛkɩm sʋʋ kedeŋa taa: ɛnʋ lɛ Aɖam. Sɩm ñatɩŋnɩ kɩwɛɛkɩm yɔɔ nɛ pʋbʋ ñasʋʋ ɖɔɖɔ nɛ pʋkʋʋ ɛyáa tɩŋa, mbʋ́ pʋyɔɔ yɔ, patɩŋa payɩ palabɩ kɩwɛɛkɩm. 
ROM.5.13	Pʋcɔ nɛ Ɛsɔ cɛlɩ Mooyiizi paɣtʋ lɛ, kɩwɛɛkɩm kɛtɛm wɛʋ kedeŋa yɔɔ. Ɛlɛ́, Ɛsɔ takpaɣ-pʋ ɛ́yáa pʋyʋ alɩwaatʋ ndʋ́ paɣtʋ fɛyɩ yɔ. 
ROM.5.14	Paa ḿbʋ́ yɔ, kpaɣ Aɖam alɩwaatʋ nɛ puwolo pɩsɩɩnɩ Mooyiizi ñɩndʋ lɛ, sɩm ñaawɛɛ pʋkʋʋ ɛyáa. Halɩ pɩkpɛndɩnɩ mbá patala kɩwɛɛkɩm mbʋ́ Aɖam weyi ɛtɔɖɔ mbʋ́ Ɛsɔ kaɖʋwa yɔ pʋ-yɔɔ yɔ, ɛlaba yɔ.
ROM.5.14	Aɖam ɛnʋ lɛ weyi pʋwɛɛ se ɛkɔɔ yɔ ɛ-lɛzʋʋ. 
ROM.5.15	Ɛlɛ́, kɩwɛɛkɩm ḿbʋ́, paatɩɩkpakɩɣ-pʋ se pɛkɛdɩɣnɩ mbʋ́ Ɛsɔ ha-ɖʋ falaa yɔ. Mbʋ́ pʋyɔɔ yɔ, yee pɩtɩŋnɩ ɛyʋ kʋɖʋm koŋ kɩwɛɛkɩm yɔɔ nɛ sakɩyɛ sɩkɩ lɛ, ɛzɩma Ɛsɔ lootiye nɛ kʋjɔʋ ŋgʋ́ ɛtɩŋnɩ ɛyʋ kʋɖʋm koŋ yɔɔ nɛ ɛlabɩ-ɖʋ falaa yɔ, paapɩzɩɣ pɛwɛɛ ɛyáa sakɩyɛ cɔlɔ siŋŋ yɔ? Ɛyʋ ɛnʋ lɛ Yesu Krɩstʋ. 
ROM.5.16	Meheyiɣ-mɩ se kɩwɛɛkɩm mbʋ́ ɛyʋ kʋɖʋm koŋ laba yɔ, paatɩɩkpakɩɣ-pʋ se pɛkɛdɩɣnɩ Ɛsɔ kʋjɔʋ ŋ́gʋ́. Mbʋ́ pʋyɔɔ yɔ, kɩwɛɛkɩm kʋɖʋmʋm koŋ yɔɔ lɛ, pahʋʋnɩ ɛyʋ nɛ pakʋ ɛ-tɔm. Ŋgʋ́, mbʋ́ Ɛsɔ haɣ ɛyʋ falaa ɛ-kɩwɛɛkɩm sakɩyɛ wayɩ yɔ, piyeki nɛ ɛpɩsɩ-ɩ kʋtʋʋzʋ. 
ROM.5.17	Yee ɛyʋ kʋɖʋm koŋ kɩwɛɛkɩm yɔɔ pɩtɩŋnaa nɛ sɩm tɔɔ kewiyaɣ lɛ, ɛzɩma pɩɩpɩzɩɣ pɩtɩŋnɩ Yesu Krɩstʋ ɖeke koŋ yɔɔ nɛ mbá Ɛsɔ lakɩ-wɛ lootiye siŋŋ nɛ ɛpɩsɩɣ-wɛ kʋtʋʋzaa falaa yɔ, paba ñacaɣ wezuu nɛ pɔtɔɔ kewiyaɣ yɔ?
ROM.5.18	Pʋ-yɔɔ lɛ, ɛzɩma mbʋ́ pɩtɩŋnɩ kɩwɛɛkɩm kʋɖʋmʋm koŋ yɔɔ nɛ Ɛsɔ hʋʋnɩ ɛyáa tɩŋa nɛ ɛkʋ pɔ-tɔm yɔ, ḿbʋ́ ɖɔɖɔ pɩtɩŋɩɣnɩ lakasɩ kɩbanzɩ kʋɖʋmsɩ koŋ yɔɔ nɛ ɛpɩsɩ ɛyáa tɩŋa payɩ kʋtʋʋzaa nɛ pehiɣ wezuu. 
ROM.5.19	Toovenim lɛ, ɛzɩma mbʋ́ pɩtɩŋnɩ ɛyʋ kʋɖʋm koŋ kaañamtʋ yɔɔ nɛ ɛyáa sakɩyɛ pɩsɩ kɩwɛɛkɩm laɖaa yɔ, ḿbʋ́ ɖɔɖɔ pɩtɩŋɩɣnɩ ɛyʋ kʋɖʋm koŋ ñamtʋ yɔɔ nɛ Ɛsɔ pɩsɩ ɛyáa sakɩyɛ kʋtʋʋzaa.
ROM.5.20	Paɖʋ paɣtʋ lɛ, kɩwɛɛkɩm tɛzɩ ɖɔʋ. Ɛlɛ́, ɖenɖe kɩwɛɛkɩm tɛzɩ ɖɔʋ yɔ, lootiye ñɔɖɔwa nɛ pɩkɩlɩ. 
ROM.5.21	Yee ḿbʋ́ ɛzɩma mbʋ́ pɩtɩŋnɩ sɩm yɔɔ nɛ ɖɩwɛɛ kɩwɛɛkɩm nesi taa yɔ, ḿbʋ́ ɖɔɖɔ pɩtɩŋɩɣnɩ Ɛsɔ tʋʋzʋʋ yɔɔ nɛ ɖɩwɛɛ e-nesi taa se pɩtɩŋnɩ ɖa-Kɩpaɣlʋ Yesu Krɩstʋ lootiye yɔɔ nɛ ɖihiɣ wezuu maatɛŋ.
ROM.6.1	Se we ɖɩkaɣ yɔɔdʋʋ yɔ? Đɩwɛɣ kɩwɛɛkɩm labʋ yɔɔ ḿbʋ́ se Ɛsɔ lootiye ɛtɛzɩ ɖɔʋ naa we? 
ROM.6.2	Pɩtɛkɛ ḿbʋ́ kpem! Mbá ɖa ɖɩwɛ ɛzɩ sɩɖaa nɛ kɩwɛɛkɩm tatasɩ wɛnaʋ ɖoŋ ɖɔ-yɔɔ yɔ, ɛzɩma ɖɩpɩzɩɣ ɖɩwɛɛ pɩ-taa ɖɔɖɔ yɔ? 
ROM.6.3	Lɩm sɔʋ sɔnzɩ kpɛndɩ ɖa nɛ Krɩstʋ Yesu. Sɩ-yɔɔ pɩtɩŋnaa nɛ ɖa nɛ ɩ ɖɩkpɛndɩ ɛ-sɩm taa. Mɩ-maɣmaɣ ɩtatɩlɩ ḿbʋ́ yaa we? 
ROM.6.4	Yee ḿbʋ́ palabɩ-ɖʋ-sɩ yɔ, pɩwɩlɩɣ se ɖa nɛ ɩ ɖɩsɩbɩna nɛ pepim-ɖʋ. Pɩlabɩ ḿbʋ́ se ɖa ɖɔɖɔ ɖihiɣ wezuu caɣʋ kɩfam ɛzɩ pɩtɩŋnaʋ Caa ɖoŋ taa nɛ Krɩstʋ fe nɛ ɛlɩɩnɩ sɩɖaa taa yɔ.
ROM.6.5	Yee ɖa nɛ ɩ ɖɩkpɛndɩ ɛ-sɩm taa yɔ, ɖa nɛ ɩ ɖɩkpɛndɩɣ ɖɔɖɔ ɖife. 
ROM.6.6	Đɩsɩm ɖeu se: wɛtʋ ndʋ́ ɖɩɩwɛna ɖooo lɔŋ yɔ, alɩwaatʋ ndʋ́ pakam Krɩstʋ kaamaŋkaɣ yɔɔ yɔ, pɛkpɛndɩnɩ-tʋ nɛ paka. Pɩlabɩ ḿbʋ́ se ɖɛ-wɛtʋ ńdʋ́, tɩtaatasɩ wɛnaʋ ɖoŋ ɖɔ-yɔɔ nɛ ɖɩtasɩ kɛʋ kɩwɛɛkɩm yomaa. 
ROM.6.7	Mbʋ́ pʋyɔɔ yɔ, weyi ɛsɩba yɔ, ɛlɩ kɩwɛɛkɩm nesi taa. 
ROM.6.8	Ŋgʋ́, yee ɖa nɛ Krɩstʋ ɖɩsɩbɩna yɔ, ɖɩtaɣ liu se ɖa nɛ ɩ ɖɩkɔŋ wɛʋ wezuu ɖɔɖɔ. 
ROM.6.9	Đɩnawa se Krɩstʋ weyi ɛsɩba nɛ ɛlɩɩnɩ sɩɖaa taa yɔ, ɛɛtasɩɣ sɩbʋ ɖɔɖɔ. Sɩm tatasɩ wɛnaʋ ɖoŋ ɛ-yɔɔ. 
ROM.6.10	Ɛsɩbʋ yɔ, ɛsɩba kpaagbaa sɩbʋ se kɩwɛɛkɩm ɛsɩɩ tɩnaɣ. Ɛlɛ́, lɛɛlɛɛyɔ ɛwɛʋ wezuu yɔ, ɛwɛ-kʋ se pɩkɛdɩnɩ Ɛsɔ. 
ROM.6.11	Pʋ-yɔɔ lɛ, mɩ-maɣmaɣ ɩkpaɣ mɩ-tɩ se ɩwɛ ɛzɩ sɩɖaa yɔ nɛ kɩwɛɛkɩm tatasɩ wɛnaʋ ɖoŋ mɩ-yɔɔ. Ɩkpaɣ mɩ-tɩ ɖɔɖɔ se ɩwɛ wezuu mɩ nɛ Krɩstʋ Yesu mɩ-kpɛndʋʋ taa se pɩkɛdɩnɩ Ɛsɔ.
ROM.6.12	Yee ḿbʋ́ pɩfɛyɩ se mi-tomnasɩ ɛtasɩ wɛʋ kɩwɛɛkɩm nesi taa nɛ piyele nɛ ɩla mbʋ́ sɩsɔɔlaa yɔ. Mbʋ́ pʋyɔɔ yɔ, sɩsɩkɩ. 
ROM.6.13	Ɩtaakpaɣ mi-pilinzi nɛ ɩlabɩnɩ kɩwɛɛkɩm ɛzɩ mbʋ́ palakɩnɩ mbʋ́ pɩtatʋʋzɩ yɔ. Ɛlɛ́, mɩ-maɣmaɣ ɩkpaɣ mɩ-tɩ nɛ ɩcɛlɩ Ɛsɔ ɛzɩ mbá pasɩba nɛ pefe yɔ. Đɔɖɔ lɛ, ɩkpaɣ mi-pilinzi ńzɩ́ nɛ ɩcɛlɩ-ɩ ɛzɩ mbʋ́ palakɩnɩ mbʋ́ pʋtʋʋzaa yɔ. 
ROM.6.14	Pɩfɛyɩ se ɩtasɩ wɛʋ kɩwɛɛkɩm nesi taa, mbʋ́ pʋyɔɔ yɔ, paɣtʋ tatasɩ wɛnaʋ ɖoŋ mɩ-yɔɔ. Ɛlɛ́, Ɛsɔ lootiye ɖoŋ taa ɩwɛɛ.
ROM.6.15	Se we ɖɩkaɣ yɔɔdʋʋ kpem yɔ? Paɣtʋ tatasɩ ɖoŋ wɛnaʋ ɖɔ-yɔɔ nɛ ɖɩwɛɛ Ɛsɔ lootiye taa yɔɔ pɩha-ɖʋ nʋmɔʋ se ɖɩla kɩwɛɛkɩm naa we? Pɩtɛkɛ ḿbʋ́ kpem! 
ROM.6.16	Ɩtatɩlɩ se yee ɩkpaɣ mɩ-tɩ nɛ ɩcɛlɩ nɔɔyʋ nɛ ɩkɛ e-yomaa nɛ ɩñaŋ-ɩ yɔ, pʋbʋ, ɩkɛ e-yomaa kpem yaa we? Ḿbʋ́ ɖɔɖɔ ɩpɩzɩɣ ɩkɛ kɩwɛɛkɩm yomaa yaa Ɛsɔ yomaa. Ɛlɛ́, yee ɛyʋ ɛkɛ kɩwɛɛkɩm yom yɔ, puwokini-i sɩm taa. Yee ɛkɛ Ɛsɔ yom yɔ, piyeki nɛ ɛla mbʋ́ pʋtʋʋzaa yɔ. 
ROM.6.17	Ɛlɛ́, ɖɩsa Ɛsɔ. Mbʋ́ pʋyɔɔ yɔ, mbá mɩ ɩɩkɛ kɩwɛɛkɩm yomaa yɔ, lɛɛlɛɛyɔ, ɩmʋ tɔm ndʋ́ pawɩlɩ-mɩ yɔ nesi naalɛ nɛ ɩɖɔŋ tɩ-yɔɔ. 
ROM.6.18	Puholi-mɩ nɛ kɩwɛɛkɩm nesi taa nɛ ɩpɩsɩ mbʋ́ pʋtʋʋzaa yɔ pu-yomaa. 
ROM.6.19	Ɩɩnɩɣ tɔm taa lɔŋ yɔɔ mankpakɩɣ mbʋ́ ɛyáa lakɩ yɔ se malɩzɩnɩ-mɩ pɩ-taa. Đooo lɛ, iiyeba nɛ mi-pilinzi pɩsɩ mbʋ́ pipisiɣ ɛyáa yɔ nɛ kɩdɛkɛdɩm po-yomaa nɛ ɩtɛzɩ pɩsʋʋ kɩdɛkɛdɩm laɖaa kpem. Ɛlɛ́, lɛɛlɛɛyɔ, iyebi sɩpɩsɩ mbʋ́ pʋtʋʋzaa yɔ pu-yomaa nɛ ɩtɛzɩ pɩsʋʋ Ɛsɔ ñɩma kpem.
ROM.6.20	Alɩwaatʋ ndʋ́ ɩɩkɛ kɩwɛɛkɩm yomaa yɔ, pɩtaakɛnɩ-mɩ kɩcɛyʋʋ se ɩla mbʋ́ pʋtʋʋzaa yɔ. 
ROM.6.21	Lakasɩ nzɩ́ ɩlaba nɛ sɩkpaɣ-mɩ fɛyɛ lɛɛlɛɛyɔ yɔ, pɩlɩ-mɩ we sɩ-taa? Siwokini-mɩ sɩm taa! 
ROM.6.22	Ɛlɛ́, lɛɛlɛɛyɔ, Ɛsɔ holi-mɩ nɛ kɩwɛɛkɩm nesi taa nɛ ɩpɩsɩ e-yomaa. Mbʋ́ pɩlɩ-mɩ pɩ-taa yɔ lɛ se ɩpɩsɩ ɛ-ñɩma nɛ pɩtɛmna se ihikiɣ wezuu maatɛŋ. 
ROM.6.23	Kɩwɛɛkɩm kɩhɛyʋʋ lɛ sɩm. Ɛlɛ́, kʋjɔʋ ŋgʋ́ Ɛsɔ lakɩ-ɖʋ falaa yɔ lɛ wezuu maatɛŋ ŋgʋ́ ɖihiɣ ɖa nɛ ɖa-Kɩpaɣlʋ Krɩstʋ Yesu ɖɛ-kpɛndʋʋ taa yɔ.
ROM.7.1	Taabalaa, ɩtɛm sɩm tɔm ndʋ́ meheyiɣ-mɩ yɔ, mbʋ́ pʋyɔɔ yɔ, ɩsɩm paɣtʋ: ɩsɩm ḿbʋ́ se alɩwaatʋ ndʋ́ ɛyʋ wɛɣ wezuu yɔ pʋwɛɛ se ɛɖɔ tɩ-yɔɔ. 
ROM.7.2	Ɩcɔnɩ ɩna, halʋ weyi ɛwalaa yɔ, paɣtʋ yekina se ɛ nɛ ɛ-walʋ pataayasɩ ɖama alɩwaatʋ ndʋ́ ɛ́lɛ́ wɛnɩ ɛ-ɛsɛ yɔ. Ɛlɛ́, yee walʋ ɛnʋ ɛsɩba yɔ, puholi halʋ ɛnʋ nɛ paɣtʋ ndʋ́ tɩɩwɛ ɛ nɛ ɛ-walʋ pɛ-hɛkʋ taa yɔ tɩ-taa. 
ROM.7.3	Ɛlɛ́, yee ɛ-walʋ ɛwɛnɩ ɛ-ɛsɛ nɛ ɛkʋyɩ ɛ-yɔɔ nɛ ɛɖɛɛ ɛwalɩ nɔɔyʋ yɔ, payaɣ-ɩ se acɛyɛ tʋ. Ɛlɛ́, yee ɛ-walʋ ɛsɩba yɔ, puholi-i nɛ paɣtʋ ńdʋ́ ti-nesi taa. Ɛpɩzɩɣ ɛwalɩ abalʋ lɛlʋ, paatɔŋ se ɛkɛ acɛyɛ tʋ. 
ROM.7.4	Man-taabalaa, ḿbʋ́ ɖɔɖɔ pʋwɛnɩ-mɩ. Paɣtʋ tatasɩ wɛnaʋ ɖoŋ mɩ-yɔɔ, mbʋ́ pʋyɔɔ yɔ, ɩwɛ ɛzɩ sɩɖaa yɔ. Mbʋ́ pʋyɔɔ yɔ, mɩ nɛ Krɩstʋ weyi ɛsɩba yɔ, ɩkpɛndaa nɛ ɩwɛɛ e-nesi taa. Ɛnʋ lɛ weyi ɛsɩba nɛ Ɛsɔ fezi-i yɔ. Đa nɛ ɩ ɖɩkpɛndaa se ɖa-tʋmɩyɛ ɛwɛɛ Ɛsɔ wazaɣ. 
ROM.7.5	Toovenim lɛ, alɩwaatʋ ndʋ́ ɖɩlakaɣ ɛzɩ ɖe-liu wɛʋ yɔ, paɣtʋ yɔɔ pɩtɛzaɣ-ɖʋ labʋ liu se ɖɩla kɩwɛɛkɩm. Ŋgʋ́, pɩtɛŋnɩ-ɖʋ sɩm. 
ROM.7.6	Đooo lɛ, ɖɩɩwɛ ɛzɩ yomaa yɔ paɣtʋ nesi taa. Ɛlɛ́, lɛɛlɛɛyɔ ɖɩwɛ ɛzɩ sɩɖaa yɔ nɛ tɩtatasɩ ɖoŋ wɛnaʋ ɖɔ-yɔɔ. Ɛsɔ lɩzɩ-ɖʋ ti-nesi taa. Pʋ-yɔɔ ɖɩlɛɣzɩ ɛzɩma mbʋ́ ɖɩlakaɣ Ɛsɔ tʋmɩyɛ yɔ ɛzɩ Fezuu Kiɖeɖeu wɩlʋʋ-ɖʋ yɔ. Đɩɩtasɩɣ-ɖɩ labʋ ɛzɩ paɖʋʋ paɣtʋ taa yɔ.
ROM.7.7	Se we ɖɩɩyɔɔdɩ yɔ? Mooyiizi paɣtʋ kɛ kɩwɛɛkɩm naa we? Pɩtɛkɛ ḿbʋ́ kpem! Ɛlɛ́, tɩ-yɔɔ pɩtɩŋnaa nɛ mantɩlɩ mbʋ́ pɩkɛ kɩwɛɛkɩm yɔ. Mbʋ́ pʋyɔɔ yɔ, yee pataaɖʋ tɩ-taa se: «Taaɖʋ ɛsɩyɛ lɛlʋ ñɩm yɔɔ» yɔ, mantaatɩlɩ mbʋ́ ɛsɩyɛ ɖʋʋ kɛnaa yɔ. 
ROM.7.8	Peeɖe kɩwɛɛkɩm tɩŋnɩ waɖɛ nɖɩ́ ɖɩwɛ mbʋ́ paɖʋ paɣtʋ taa yɔ pɩ-taa nabʋyʋ yɔɔ nɛ pɩkpa ɖoŋ man-taa nɛ piyele manɖʋʋ ɛsɛ wondu ndɩ ndɩ yɔɔ. Mbʋ́ pʋyɔɔ yɔ, paɣtʋ ɛfɛyɩ yɔ, kɩwɛɛkɩm fɛyɩnɩ ɖoŋ. 
ROM.7.9	Đooo mantaatɩlɩ paɣtʋ lɛ, maawɛ wezuu. Ɛlɛ́, mansɩm-tʋ lɛ, kɩwɛɛkɩm kpa ɖoŋ man-taa 
ROM.7.10	nɛ mantɩpɩsɩ ɛzɩ sɩɖʋ yɔ: paɣtʋ ndʋ́ pɩɩwɛɛ se tɩha-m wezuu yɔ, tiwoni-m sɩm taa. 
ROM.7.11	Mbʋ́ pʋyɔɔ yɔ, waɖɛ ńɖɩ́ ɖɩ-yɔɔ pɩtɩŋnaa nɛ kɩwɛɛkɩm tɩŋnɩ mbʋ́ paɖʋ paɣtʋ taa yɔ pʋ-yɔɔ nɛ pɩcɛtɩ-m nɛ pʋkʋ-m.
ROM.7.12	Pʋ-yɔɔ lɛ, Ɛsɔ ɖʋnɩ paɣtʋ, ɛnʋ ɖʋnɩ ɖɔɖɔ mbʋ́ pʋwɛ tɩ-taa yɔ. Ḿbʋ́ wɩlɩɣnɩ-ɖʋ mbʋ́ pʋtʋʋzaa yɔ. Paɣtʋ wɛ ɖeu nɛ tɩwɛɛ siɣsiɣ. 
ROM.7.13	Mbʋ́ pʋwɛ ɖeu yɔ, pɩpɩsɩnɩ mbʋ́ pʋkʋʋ ma yɔ yaa we? Pɩtɛkɛ ḿbʋ́ kpem! Kɩwɛɛkɩm kɔnɩnɩ-pʋ. Ḿbʋ́ kɩwɛɛkɩm wɩlɩ pɩ-maɣmaɣ pɩ-tɩ keɣlee: pɩtɩŋnɩ mbʋ́ pʋwɛ ɖeu yɔ pʋ-yɔɔ nɛ pʋkʋ-m. Ḿbʋ́ pɩtɩŋnɩ mbʋ́ paɖʋ paɣtʋ taa yɔ pʋ-yɔɔ nɛ kɩwɛɛkɩm tɛzɩ pɩ-tɩ wɩlʋʋ kpaagbaa keɣlee se pɩfɛyɩ ɖeu kpem.
ROM.7.14	Đɩna toovenim se Fezuu Kiɖeɖeu ɖʋnɩ paɣtʋ. Ɛlɛ́, ma mɛnkɛ ɛjam weyi kɩwɛɛkɩm yabɩ-ɩ nɛ ɛwɛɛ pi-nesi taa ɛzɩ yom yɔ. 
ROM.7.15	Mbʋ́ pʋyɔɔ yɔ, maanɩɣ man-tɩ tɔm. Maalakɩ mbʋ́ me-liu wɛɛ yɔ. Ɛlɛ́, mbʋ́ maacaɣ kpem yɔ malakɩ. 
ROM.7.16	Yee malakɩ mbʋ́ maacaɣ yɔ yɔ, mentisaa se paɣtʋ wɛ ɖeu. 
ROM.7.17	Yee ḿbʋ́ pɩtɛkɛ malakɩnɩ ḿbʋ́. Ɛlɛ́, kɩwɛɛkɩm mbʋ́ pʋwɛ man-taa yɔ pɩlakɩna. 
ROM.7.18	Mbʋ́ pʋyɔɔ yɔ, manawa se mbʋ́ pʋwɛ ɖeu yɔ, pɩfɛyɩ man-taa: pʋ-tɔbʋʋ se wɛtʋ ndʋ́ tɩ-taa mɛwɛɛ yɔ, mɛnfɛyɩ ɖoŋ lidaʋ nʋmɔʋ taa. Toovenim lɛ, me-liu wɛɛ se mala mbʋ́ pʋwɛ ɖeu yɔ. Ɛlɛ́, maapɩzɩɣ. 
ROM.7.19	Maalakɩ ɖeu mbʋ́ me-liu wɛɛ yɔ, ɛlɛ́, malakɩ ɛzaɣ́tʋ ndʋ́ maacaɣ yɔ. 
ROM.7.20	Yee malakɩ mbʋ́ maacaɣ yɔ yɔ, pɩwɩlɩɣ se pɩtɛkɛ malakɩnɩ-pʋ. Ɛlɛ́, kɩwɛɛkɩm mbʋ́ pʋwɛ man-taa yɔ pɩlakɩna. 
ROM.7.21	Pʋ-yɔɔ mana man-taa se: alɩwaatʋ ndʋ́ tɩtɩŋa mancaɣ se mala ɖeu yɔ, ɛzaɣ́tʋ ɖeke manpɩzɩɣ labʋ. 
ROM.7.22	Ma-maɣmaɣ man-taa hʋlʋmɩnɩ Ɛsɔ paɣtʋ. 
ROM.7.23	Ɛlɛ́, manaɣ se nabʋyʋ wɛ man-taa ɖɔɖɔ, pʋ nɛ mbʋ́ pɩkɛdɩnɩ-m ma-lɩmaɣza taa yɔ palʋkɩ. Ḿbʋ́ pɩsɩɣnɩ-m kɩwɛɛkɩm mbʋ́ pʋwɛ man-taa yɔ pu-yom. 
ROM.7.24	Mɔn-tɔm wɛ pʋtɔdɩyɛ! Mon-tomnaɣ yɔɔ lɛ, mansɩkɩ. Alɩzɩɣ-m ka-taa? 
ROM.7.25	Ɛsɔ lɩzɩɣnɩ-m! Đɩtɩŋnɩ ɖa-Kɩpaɣlʋ Yesu Krɩstʋ yɔɔ nɛ ɖɩsam-ɩ!
ROM.7.25	Yee ḿbʋ́ ma-maɣmaɣ manpɩzɩɣ mɔnɖɔ Ɛsɔ paɣtʋ yɔɔ ma-lɩmaɣza taa. Ɛlɛ́, mɛ-wɛtʋ ñɔɖɔŋ kɩwɛɛkɩm nʋmɔʋ taa.
ROM.8.1	Tɔm ńdʋ́ tɩtɩŋa tɩ-yɔɔ lɛ, lɛɛlɛɛyɔ paatasɩɣ kʋʋ mbá pa nɛ Krɩstʋ Yesu palabɩ nɔɔ kʋɖʋmaɣ yɔ pɔ-tɔm kaʋ. 
ROM.8.2	Mbʋ́ pʋyɔɔ yɔ, ɛzɩma mbʋ́ mɛwɛ Fezuu Kiɖeɖeu ŋgʋ́ kɩtɩŋnɩ Krɩstʋ Yesu yɔɔ nɛ kɩhaɣ-ɖʋ wezuu yɔ ki-nesi taa yɔ pʋ-yɔɔ lɛ, puholi-m nɛ kɩwɛɛkɩm nɛ sɩm pe-nesi taa. 
ROM.8.3	Ɛsɔ labɩ mbʋ́ Mooyiizi paɣtʋ tapɩzɩɣ yɔ. Mbʋ́ pʋyɔɔ yɔ, wɛtʋ ndʋ́ tɩ-taa ɛyʋ wɛɛ yɔ, tiyebina nɛ paɣtʋ ńdʋ́ tɩfɛyɩ ɖoŋ: Ɛsɔ tɩŋnɩ ɛ-Pɩyalʋ weyi etiyi kedeŋa yɔɔ nɛ ɛwɛnɩ tomnaɣ ɛzɩ kɩwɛɛkɩm laɖaa ɖa yɔ ɛ-yɔɔ nɛ palaa-ɩ nɛ ɛkɔ pʋ-ñʋʋ. 
ROM.8.4	Ɛlabɩ ḿbʋ́ se ɖɩpɩzɩ ɖɩla mbʋ́ pʋtʋʋzaa yɔ ɛzɩ paɖʋʋ paɣtʋ taa yɔ. Mbʋ́ pʋyɔɔ yɔ, ɖɩɩɖɔŋ ɛzɩ ɖe-liu wɛʋ yɔ. Ɛlɛ́, ɖɩɖɔŋ ɛzɩ pɩkɛdɩnaʋ Fezuu Kiɖeɖeu yɔ. 
ROM.8.5	Toovenim lɛ, mbá pacakɩ wezuu ɛzɩ pɩkɛdɩnaʋ-wɛ yɔ, panɩɣnɩ mbʋ́ pe-liu wɛɛ yɔ. Ɛlɛ́, mbá paba ñacakɩ-kʋ ɛzɩ pɩkɛdɩnaʋ Fezuu Kiɖeɖeu yɔ, panɩɣnɩ mbʋ́ kaka liu wɛɛ yɔ. 
ROM.8.6	Yee ɛyʋ ɛnɩɣʋnɩ mbʋ́ pɩkɛdɩnɩ ɛ-maɣmaɣ yɔ yɔ, puwokini-i sɩm taa. Ɛlɛ́, ɛnɩɣʋnɩ mbʋ́ Fezuu Kiɖeɖeu pɔzʋʋ yɔ yɔ, puwokini-i wezuu nɛ laŋhɛzɩyɛ pa-taa. 
ROM.8.7	Mbá panɩɣnɩ mbʋ́ pa-maɣmaɣ pe-liu wɛɛ yɔ, pɛkɛ Ɛsɔ koyindinaa. Mbʋ́ pʋyɔɔ yɔ, paaɖɔŋ Ɛsɔ paɣtʋ yɔɔ. Halɩ paatɩɩpɩzɩɣ pɔɖɔ tɩ-yɔɔ kpem. 
ROM.8.8	Mbá pacakɩ wezuu ɛzɩ pɩkɛdɩnaʋ-wɛ yɔ, pɔ-tɔm ɛɛpɩzɩɣ tɩkɛdɩnɩ Ɛsɔ.
ROM.8.9	Mɩ lɛ, ɩɩcakɩ wezuu ɛzɩ pɩkɛdɩnaʋ mɩ-maɣmaɣ yɔ, ɩcakɩ-kʋ ɛzɩ pɩkɛdɩnaʋ Fezuu Kiɖeɖeu yɔ. Mbʋ́ pʋyɔɔ yɔ, Fezuu Kiɖeɖeu wɛ mɩ-cɔlɔ. Yee Krɩstʋ Fezuu ɛfɛyɩ nɔɔyʋ cɔlɔ yɔ, ɛtɛkɛ Krɩstʋ tʋ. 
ROM.8.10	Yee Krɩstʋ ɛwɛ mɩ-cɔlɔ yɔ, paa mi-tomnaɣ ɛtɛŋnɩ sɩm kɩwɛɛkɩm yɔɔ yɔ, mɩ-kalɩzaɣ wɛɣ wezuu. Mbʋ́ pʋyɔɔ yɔ, ɩpɩsɩ kʋtʋʋzaa Ɛsɔ ɛsɩndaa. 
ROM.8.11	Yee Ɛsɔ weyi efezi Yesu nɛ ɛlɩɩnɩ sɩɖaa taa yɔ e-Fezuu Kiɖeɖeu ɛwɛ mɩ-cɔlɔ lɛ, ɛzɩma ɛɛpɩzɩɣ ɛtɩŋnɩ e-Fezuu Kiɖeɖeu ŋgʋ́ kɩwɛ mɩ-cɔlɔ yɔ kɩ-yɔɔ nɛ efezi ɖɔɖɔ mi-tomnasɩ nzɩ́ sɩsɩkɩ yɔ?
ROM.8.12	Man-taabalaa mɩ, pʋ-yɔɔ lɛ, pɩkɛnɩ-ɖʋ kɩcɛyʋʋ se ɖɩla mbʋ́ pɩkɛdɩnɩ Fezuu Kiɖeɖeu yɔ. Ɛlɛ́, pɩtɛkɛnɩ-ɖʋ kɩcɛyʋʋ se ɖɩcaɣ wezuu ɛzɩ pɩkɛdɩnaʋ ɖa-maɣmaɣ yɔ. 
ROM.8.13	Mbʋ́ pʋyɔɔ yɔ, yee ɩcaɣ wezuu ɛzɩ pɩkɛdɩnaʋ mɩ-maɣmaɣ yɔ yɔ, ɩsɩkɩ. Ɛlɛ́, yee pɩtɩŋnɩ Fezuu Kiɖeɖeu yɔɔ nɛ ɩkɔ mɩ-ɛzaɣ́tʋ lakasɩ ñʋʋ yɔ, ɩwɛɣ wezuu. 
ROM.8.14	Mbá patɩŋa payɩ Fezuu Kiɖeɖeu wɩlɩɣ-wɛ nʋmɔʋ yɔ, pɛkɛ Ɛsɔ piya. 
ROM.8.15	Mbʋ́ pʋyɔɔ yɔ, Fezuu ŋgʋ́ Ɛsɔ ha-mɩ yɔ, kɩtɛkɛ ŋgʋ́ kɩpɩsɩɣ-mɩ yomaa nɛ kiyeki se sɔɔndʋ ɛtasɩ-mɩ kpaʋ yɔ. Ɛlɛ́, ŋ́gʋ́ lɛ e-Fezuu ŋgʋ́ kɩpɩsɩɣ-mɩ e-piya nɛ kɩhaɣ paa ɖa-taa weyi waɖɛ se ɛ́yáa-ɩ se: «Man-Caa!» yɔ. 
ROM.8.16	Fezuu Kiɖeɖeu maɣmaɣ heyi-ɖʋ se ɖɩkɛ Ɛsɔ piya. 
ROM.8.17	Ɛzɩma mbʋ́ ɖɩkɛ e-piya yɔ, ɖatɩɣyɩɣnɩ ɛ-ñɩm mbʋ́ ɛñɔɔzaa nɛ ɛsɩɩ-ɖʋ yɔ. Đa nɛ Krɩstʋ ɖɩtɩɣyɩɣnɩ-pʋ. Mbʋ́ pʋyɔɔ yɔ, yee ɖa nɛ ɩ ɖɩtɔkɩnɩ ɛ-kʋñɔŋ yɔ, ɖa nɛ ɩ ɖɩkɔŋnɩ wɛʋ ɖɔɖɔ e-koboyaɣ taa.
ROM.8.18	Manawa se kʋñɔŋ ŋgʋ́ ɖɩtɔkɩ lɛɛlɛɛyɔ yɔ, paapɩzɩɣ pamaɣzɩ-kʋ nɛ koboyaɣ ŋgá Ɛsɔ kaɣ-ɖʋ wɩlʋʋ yɔ. 
ROM.8.19	Mbʋ́ pɩtɩŋa payɩ Ɛsɔ labɩ kedeŋa yɔɔ yɔ, pɩɖaŋ alɩwaatʋ ndʋ́ Ɛsɔ lɩzɩɣ e-piya nɛ pana-sɩ yɔ kpam. 
ROM.8.20	Mbʋ́ pʋyɔɔ yɔ, mbʋ́ Ɛsɔ labɩ kedeŋa yɔɔ yɔ, pɩpɩsɩ mbʋ́ pɩɩwazɩɣ pʋyʋ yɔ. Pɩtɛkɛ pɩ-maɣmaɣ pi-liu wɛnɩ ḿbʋ́, ɛlɛ́, Ɛsɔ ɖʋnɩ-pʋ ḿbʋ́. Ɛɖaŋaa se: 
ROM.8.21	ɛkɔŋ yebu nɛ pʋwɛɛ pɩ-tɩ yɔɔ nɛ pɩtaatasɩ wɛɛkʋʋ ɛzɩ e-piya wɛʋ sɩ-tɩ yɔɔ e-koboyaɣ taa yɔ. 
ROM.8.22	Ŋgʋ́, ɖɩna mbʋ́ Ɛsɔ labɩ kedeŋa yɔɔ yɔ pɩtɩŋa payɩ, pɩlakɩ kʋñɔŋ nɛ pisisiɣ halɩ nɛ sɔnɔ ɛzɩ halʋ caɣʋ lʋlʋʋ nɛ ɛlakɩ yɔ. 
ROM.8.23	Pɩtasɩɩnɩ mbʋ́ ɛlaba yɔ pi-ɖeke. Ɛlɛ́, mbá ɖa ɛcalɩnɩ haʋ e-Fezuu Kiɖeɖeu nɛ kɩwɛɛ ɖɔ-cɔlɔ yɔ, ɖisisiɣ ɖɔɖɔ ɖa-taa nɛ ɖɩɖaŋ se Ɛsɔ ɛpɩsɩ-ɖʋ e-piya nɛ ɛya ɖa-ñʋʋ kpaagbaa kpem. 
ROM.8.24	Mbʋ́ pʋyɔɔ yɔ, Ɛsɔ yabɩ ɖa-ñʋʋ, ɛlɛ́, ɖɩtana ɖa-ñʋʋ yabʋ tɩnaɣ. Pʋ-yɔɔ ɖɩɖaŋaa. Yee ɛyʋ ɛna mbʋ́ ɛɖaŋaa yɔ yɔ, ɖaŋʋʋ tɔm tatasɩ wɛʋ ɖɔɖɔ: anɩ pʋdʋ ñɛwɛɣ ɛɖaŋɩɣ mbʋ́ ɛnaɣ yɔ? 
ROM.8.25	Ɛlɛ́, yee mbʋ́ ɖɩɩnaɣ yɔ ɖɩɖaŋaa yɔ, ɖɩɖaŋɩɣ-pʋ nesi naalɛ kpam.
ROM.8.26	Ḿbʋ́ ɖɔɖɔ pʋwɛɛ, Fezuu Kiɖeɖeu kɔŋ se kɩsɩnɩ-ɖʋ ɖɛ-ɛjandʋ taa. Mbʋ́ pʋyɔɔ yɔ, ɖɩɩsɩŋ mbʋ́ pʋmʋnaa se ɖɩpɔzɩ ɖɛ-Ɛsɔ sɛʋ taa yɔ. Ɛlɛ́, Fezuu Kiɖeɖeu maɣmaɣ sɛɣ-ɩ nɛ ɖɔ-nɔɔ nɛ kisisiɣ ɛzɩma mbʋ́ pɩfɛyɩ yɔɔdʋʋ yɔ. 
ROM.8.27	Peeɖe Ɛsɔ weyi ɛnaɣ ɛyáa laŋa taa yɔ, ɛtɩlɩɣ mbʋ́ e-Fezuu Kiɖeɖeu caɣ pɔzʋʋ yɔ. Mbʋ́ pʋyɔɔ yɔ, kɩsɛɣ-ɩ ɛ-ñɩma yɔɔ ɛzɩ e-liu wɛʋ yɔ. 
ROM.8.28	Đɩsɩm ḿbʋ́ se Ɛsɔ lakɩ tʋmɩyɛ pɩtɩŋa pɩ-taa se pʋwazɩ mbá pɔsɔɔlɩ-ɩ yɔ. Ḿbá lɛ mbá ɛya-wɛ ɛzɩ ɛɖʋʋ yɔ. 
ROM.8.29	Mbʋ́ pʋyɔɔ yɔ, mbá ɛɛlɩzɩ ɖooo lɔŋ yɔ ɛɛɖʋwa se eyeki nɛ pɛwɛɛ ɛzɩ ɛ-Pɩyalʋ yɔ, nɛ ɛ-Pɩyalʋ ɛnʋ, ɛkɛ Ɛsɔ ñɩma ɖalʋ. Pɔɖɔ sakɩyɛ. 
ROM.8.30	Mbá ɛɛɖʋ ɖooo lɔŋ se ɛlakɩ-wɛ ḿbʋ́ yɔ, ɛya-wɛ ɖɔɖɔ, nɛ mbá ɛya-wɛ yɔ, ɛpɩsɩ-wɛ kʋtʋʋzaa, nɛ mbá ɛpɩsɩ-wɛ kʋtʋʋzaa yɔ, eyele nɛ pɛwɛɛ e-Koboyaɣ taa.
ROM.8.31	Se we ɖɩtasɩɣ yɔɔdʋʋ yɔ? Yee Ɛsɔ ɛwɛ ɖɔ-yɔɔ lɛ, anɩ pʋdʋ ñapɩzɩɣ ekizini-ɖʋ yɔ? 
ROM.8.32	Ɛnʋ weyi etohuuzi ɛ-maɣmaɣ ɛ-Pɩyalʋ yɔɔ nɛ eyele palaa-ɩ ɖatɩŋa payɩ ɖɔ-yɔɔ yɔ, ɛzɩma ɛɛhaɣ-ɖʋ mbʋ́ pɩtɩŋa payɩ pʋwɛ ɛ-cɔlɔ yɔ falaa? 
ROM.8.33	Apɩzɩɣ ɛkʋyɩ mbá Ɛsɔ lɩzaa yɔ pɔ-yɔɔ? Nɔɔyʋ fɛyɩ, mbʋ́ pʋyɔɔ yɔ, Ɛsɔ ɖezini-wɛ. 
ROM.8.34	Apɩzɩɣ ɛkʋ pɔ-tɔm? Nɔɔyʋ fɛyɩ, mbʋ́ pʋyɔɔ yɔ, Krɩstʋ Yesu sɩbɩna. Pɩtasɩɩnɩ pi-ɖeke, ɛlɛ́, efema nɛ ɛlɩɩnɩ sɩɖaa taa. Ɛwɛ Ɛsɔ cɔlɔ lone kɩbanɖɛ taa nɛ etendiɣ-i nɛ ɖɔ-nɔɔ. 
ROM.8.35	Ɛbɛ pɩzɩɣ pɩlɩzɩ-ɖʋ Krɩstʋ weyi ɛsɔɔlɩ-ɖʋ yɔ e-nesi taa? Kʋñɔŋ naa sɔɔndʋ kadadaɣyaɣ naa wayɩ wɛʋ kaŋ kaŋ naa ñɔɔsɩ naa kʋñɔndʋtʋ naa tɩ lem sɩm nɔɔ taa yaa sɩm? 
ROM.8.36	Pʋwɛ ɛzɩ pamaʋ Ɛsɔtɔm Takayaɣ taa yɔ. Pamawa se:
ROM.8.36	«Ñɔ-yɔɔ lɛ,
ROM.8.36	ɖɩwɛ sɩm nɔɔ taa wɩsɩ nɛ ɖoó nɛ
ROM.8.36	palakɩ-ɖʋ ɛzɩ heŋ weyi powokini alikizaŋ tɛ se pakʋ yɔ.»
ROM.8.37	Ɛlɛ́, pɩtɩŋa payɩ pɩ-taa lɛ, pɩtɩŋnɩ weyi ɛsɔɔlɩ-ɖʋ yɔ ɛ-yɔɔ nɛ ɖɩwa kpaagbaa kpem. 
ROM.8.38+ROM.8.39	Mbʋ́ pʋyɔɔ yɔ, manawa siŋŋ se: paa sɩm yaa wezuu yaa Ɛsɔ tiyiyaa yaa ɛsɔdaa awiya yaa ɛsɔdaa ɖoŋ yaa mbʋ́ pʋwɛ lɛɛlɛɛyɔ yaa pɩkaɣ kɔm yɔ yaa mbʋ́ pʋwɛ ɛsɔdaa yaa tɛtɛɛ yɔ yaa mbʋ́ Ɛsɔ laba yɔ, pɩ-taa nabʋyʋ ɛɛpɩzɩɣ pɩyasɩ-ɖʋ nɛ Ɛsɔ sɔɔlɩm mbʋ́ ɛtɩŋnɩ ɖa-Kɩpaɣlʋ Krɩstʋ Yesu yɔɔ nɛ ɛwɩlɩ-ɖʋ yɔ.
ROM.9.1	Mɔyɔɔdʋʋ toovenim, mɛnkɛ Krɩstʋ tʋ, maacɛtɩɣ. Fezuu Kiɖeɖeu wɩlɩɣ-m se pɩkɛ toovenim, ma-laŋɩyɛ ɛɛmaɣ: 
ROM.9.2	toovenim ḿbʋ́ lɛ se: mɔ-hɔyɛ pɩsaa siŋŋ nɛ pʋwɛɛ pɩcɛyɩɣ-m. 
ROM.9.3	Mbʋ́ pʋyɔɔ yɔ, yee pʋwɛɛ se Ɛsɔ ɛwɩlɩ ma-maɣmaɣ kpalʋʋ nɛ ma nɛ Krɩstʋ ɖɛ-hɛkʋ taa tayɩ nɛ pɩsɩnɩ man-taabalaa Yuda ñɩma yɔ, pɩkɛdɩɣnɩ-m. 
ROM.9.4	Pɛkɛ Izrɛɛlɩ ñɩma: Ɛsɔ pɩsɩ-wɛ e-piya nɛ eyele nɛ pɛwɛɛ e-koboyaɣ taa. Ɛha-wɛ nɔsɩ nɛ ɛɖʋ-wɛ paɣtʋ nɛ ɛwɩlɩ-wɛ ɛzɩma mbʋ́ poluŋ ɛ-tɛɛ yɔ nɛ ɛɖʋ mbʋ́ mbʋ́ ɛlakɩ-wɛ yɔ. 
ROM.9.5	Pɛkɛ Abraham nɛ Izaakɩ nɛ Yakɔɔbʋ pa-sayɩnaa. Đɩkpaɣ Krɩstʋ ɛsɛ yɔɔ yɔ, ɛkɛ pe-liɖe taa tʋ. Ŋgʋ́, ɛnʋ lɛ Ɛsɔ weyi ɛkɩlɩ pɩtɩŋa payɩ yɔ. Pasam-ɩ tam. Pɩla ḿbʋ́! 
ROM.9.6	Ŋgʋ́, pɩtɛkɛ mɔntɔŋ se mbʋ́ Ɛsɔ ɖʋwa se ɛlakɩ yɔ pɩsayaa. Mbʋ́ pʋyɔɔ yɔ, pɩtɛkɛ Izrɛɛlɩ ñɩma tɩŋa kɛnɩnɩ Ɛsɔ ñɩma siŋŋ. 
ROM.9.7	Ḿbʋ́ ɖɔɖɔ Abraham liɖe taa ñɩma tɛkɛ Ɛsɔ piya patɩŋa. Mbʋ́ pʋyɔɔ yɔ, Ɛsɔ heyi Abraham se: «Izaakɩ liɖe taa ñɩma ɖeke pakaɣ yaʋ se ñe-piya.» 
ROM.9.8	Pʋ-tɔbʋʋ se pɩtɛkɛ Abraham piya tɩŋa lɛ Ɛsɔ piya, mbʋ́ pʋyɔɔ yɔ, Ɛsɔ tɔm se e-piya maɣmaɣ lɛ nzɩ́ palʋlɩ-sɩ ɛzɩ ɛɖʋʋ yɔ. 
ROM.9.9	Mbʋ́ pʋyɔɔ yɔ, Ɛsɔ kaɖʋwa se: «Pɩɩtalɩɣ alɩwaatʋ tʋnɛ tɩ-yɔɔ nɛ manpɩsɩɣ lɛ, Saara lʋlɩ abalɩbɩɣa.»
ROM.9.10	Pɩtasɩɩnɩ pi-ɖeke. Abalɩbiya naalɛ nzɩ́ Rebeka lʋlaa yɔ, sɩ-caa kʋɖʋm, ɛnʋ lɛ ɖɔ-cɔzɔ Izaakɩ. 
ROM.9.11+ROM.9.12+ROM.9.13	Pataatɩɩlʋlɩda piya ńzɩ́ nɛ pʋcɔ paatɔ se sɩlabɩ mbʋ́ pʋwɛ ɖeu yɔ yaa mbʋ́ pɩfɛyɩ ɖeu yɔ. Ɛlɛ́, Ɛsɔ heyi Izaakɩ se: «Kajalaɣ ñɩŋga kaɣ ka-tɩ luzuu cikpelaɣ tɛɛ». Pʋwɛ ɛzɩ pamaʋ Ɛsɔtɔm Takayaɣ taa se: «Mɔnsɔɔlɩ Yakɔɔbʋ nɛ manpaɖɩ Ezaayuu» yɔ. Pɩlaba ḿbʋ́ se mbʋ́ Ɛsɔ ɖʋwa se pɩlakɩ yɔ, pɩla. Yee ḿbʋ́ ɛnʋ ɖʋna ɛzɩma mbʋ́ ɛlɩzɩɣ ɛyʋ weyi ɛsɔɔlaa yɔ. E-liu wɛna nɛ ɛlɩzɩ-ɩ. Pɩtɛkɛ pʋdʋ tʋma yɔɔ ɛlɩzɩ-ɩ. 
ROM.9.14	Se we ɖɩyɔɔdʋʋ yɔ? Đɩyɔɔdʋʋ se Ɛsɔ kɛ weyi ɛtatʋʋzɩ yɔ yaa we? Đɩɩtɩɩyɔɔdʋʋ ḿbʋ́ kpem! 
ROM.9.15	Mbʋ́ pʋyɔɔ yɔ, eheyi Mooyiizi se: weyi me-liu wɛɛ se manaɣ ɛ-pʋtɔdɩyɛ nɛ malabɩ-ɩ ɖeu yɔ, manaɣ ɛ-pʋtɔdɩyɛ nɛ malabɩ-ɩ ɖeu. 
ROM.9.16	Pʋ-yɔɔ lɛ, pɩtalɩɩnɩ mbʋ́ ɛyʋ liu wɛɛ yɔ pʋ-cɔlɔ yaa pana wena ɛñakɩ yɔ a-cɔlɔ. Ɛlɛ́, Ɛsɔ weyi ɛnaɣ ɛyáa pʋtɔdɩyɛ yɔ, e-ɖeke koŋ ɛ-cɔlɔ pɩlɩnaa. 
ROM.9.17	Pama Ɛsɔtɔm Takayaɣ taa se Ɛsɔ heyi Ejiptɩ wiyaʋ sɔsɔ se: «Ña-maɣmaɣ mɛncɛlɩ kewiyaɣ se mantɩŋnɩ ñɔ-yɔɔ nɛ mawɩlɩ ɛyáa mon-ɖoŋ nɛ ma-hɩɖɛ sɛɛ kedeŋa kpeekpe yɔɔ.» 
ROM.9.18	Pʋ-yɔɔ lɛ, yee pɩmaɣ Ɛsɔ se ɛnaɣ nɔɔyʋ pʋtɔdɩyɛ yɔ, ɛnaɣ-ɖɩ. Pɩmaɣ-ɩ se ɛlakɩ nɛ nɔɔyʋ ɛtaakemni-i yɔ, ɛlakɩ ɖɔɖɔ, pʋdʋ eekeŋni-i.
ROM.9.19	Pʋtɔmaɣ yɔ, pɔpɔzʋʋ-m se: «Yee pʋwɛ ḿbʋ́ lɛ, ɛbɛ yɔɔ Ɛsɔ kalɩɣ ɛyáa yɔ? Mbʋ́ pʋyɔɔ yɔ, apɩzɩɣ ekizi mbʋ́ Ɛsɔ liu wɛɛ yɔ?» 
ROM.9.20	Ña ɛyʋ lɛ, ña anɩ nɛ ŋtɔ se ŋkɛlɛsɩɣ Ɛsɔ? Cʋʋ ñanaɣ pɔzʋʋ weyi ɛma-kɛ yɔ se: pɩlabɩ ɛzɩma nɛ ŋma-m ḿbʋ́ yaa we? 
ROM.9.21	Cʋʋ mayʋ pɩzɩɣ ɛlabɩnɩ cʋʋ mbʋ́ e-liu wɛɛ yɔ: ɛpɩzɩɣ ɛkpaɣ cʋʋ kʋɖʋmʋʋ nɛ ɛmanɩ ñanaɣ kɩbaŋga ŋgá kɛwɛ liidiye siŋŋ yɔ nɛ yem ñɩŋga ŋgá kɛfɛyɩ liidiye yɔ. 
ROM.9.22	Ḿbʋ́ ɖɔɖɔ pʋwɛnɩ Ɛsɔ, ɛcaɣaɣ se ɛwɩlɩ ɛzɩma mbʋ́ ɛ-pana kpawa yɔ. Ɛcaɣaɣ ɖɔɖɔ se patɩlɩ e-ɖoŋ. Ɛlɛ́, ɛɖɔkɩ ɛ-hɔyɛ siŋŋ nɛ ɛ́ɖɔ́kɩ mbá pɩɩwɛɛ se ɛ-pana ɛkpanɩ-wɛ nɛ pasʋʋ asayʋʋ taa yɔ. 
ROM.9.23	Ɛcaɣaɣ ɖɔɖɔ se ɛwɩlɩ ɛzɩma mbʋ́ e-koboyaɣ paɣlaa yɔ. Ɛ nɛ mbá ɛna pa-pʋtɔdɩyɛ yɔ, pɛwɛɣnɩ ka-taa. Ɛlɩzɩ-wɛ ɖooo lɔŋ se pasʋʋ ka-taa. 
ROM.9.24	Toovenim lɛ, ɖa lɛ ɛyáa ḿbá. Paa ɖɩkɛ Yuda ñɩma yaa ɖɩtɛkɛ Yuda ñɩma yɔ, ɖa ɛyawa. 
ROM.9.25	Pʋwɛ ɛzɩ ɛyɔɔdʋʋ nɛ náyʋ Ozee ma ɛ-takayaɣ taa yɔ. Ɛmawa se:
ROM.9.25	«Ɛyáa mbá pataakɛ ma-ñɩma yɔ,
ROM.9.25	mɔnkɔŋ-wɛ yaʋ se “ma-ñɩma” nɛ
ROM.9.25	ɛjaɖɛ nɖɩ́ mantaasɔɔlɩ ɖɩ-taa ñɩma yɔ,
ROM.9.25	mayaa ɖɩɖɩ se “ɛjaɖɛ nɖɩ́ mɔnsɔɔlɩ ɖɩ-taa ñɩma siŋŋ” yɔ.
ROM.9.26	Nɛ ɖenɖe paaheyi ɛyáa se:
ROM.9.26	‹Ɩtɛkɛ ma-ñɩma yɔ,›
ROM.9.26	peeɖe maɣmaɣ pɔkɔŋ-wɛ yaʋ se Ɛsɔ weyi ɛwɛ wezuu yɔ e-piya.»
ROM.9.27	Ezaayii lɛ, Izrɛɛlɩ ñɩma tɔm ɛ́lɛ́ susaa. Ńdʋ́ lɛ se: «Paa Izrɛɛlɩ ñɩma ɛɛɖɔ sakɩyɛ ɛzɩ teŋgu nɔɔ kañɩŋa yɔ yɔ, pa-taa ɛyáa pazɩ ɖeke ñʋʋ payakɩ. 
ROM.9.28	Mbʋ́ pʋyɔɔ yɔ, Kɩpaɣlʋ Ɛsɔ kɔŋ kedeŋa yɔɔ cɩnɛ ɛyáa tɩŋa hʋnaʋ kɛlɛʋ.»
ROM.9.29	Ḿbʋ́ ɖɔɖɔ Ezaayii ɛnʋ ɛɛyɔɔdɩ ɖooo lɔŋ se:
ROM.9.29	«Yee Ɛsɔ Caabiyuu
ROM.9.29	ɛtaakazɩ ɖe-liɖe taa ñɩma nabɛyɛ yɔ,
ROM.9.29	ɖɩɩpɩsɩ ɛzɩ
ROM.9.29	Sodom ñɩma yɔ.
ROM.9.29	Đɩɩnɩɣzɩnɩ Gomɔɔrɩ ñɩma.»
ROM.9.30	Se we ɖɩtasɩɣ yɔɔdʋʋ yɔ? Đɩyɔɔdʋʋ se: mbá pɛtɛkɛ Yuda ñɩma nɛ pataacaɣ se papɩsɩ kʋtʋʋzaa Ɛsɔ ɛsɩndaa yɔ, pɩtɩŋnɩ lidaʋ ŋgʋ́ pɛwɛnɩ ɛ-yɔɔ yɔ kʋ-yɔɔ nɛ papɩsɩ kʋtʋʋzaa ɛ-ɛsɩndaa. 
ROM.9.31	Pɩsɛɣ Izrɛɛlɩ ñɩma mbá pañakaɣ pana siŋŋ se pɔɖɔ paɣtʋ yɔɔ nɛ papɩsɩ kʋtʋʋzaa Ɛsɔ ɛsɩndaa yɔ, pɔtɔlɩ nʋmɔʋ taa. 
ROM.9.32	Pɩlabɩ ɛzɩma nɛ pɩlabɩ-wɛ ḿbʋ́? Mbʋ́ pʋyɔɔ yɔ, patañɩnɩɣ se pɛwɛnɩ lidaʋ Ɛsɔ yɔɔ. Ɛlɛ́, pañɩnaɣ se pɩtɩŋnɩ pa-tʋma yɔɔ nɛ papɩsɩ kʋtʋʋzaa ɛ-ɛsɩndaa. Peeɖe powobi poyoni pɩyɛ nɖɩ́ ɖituuluu ɛyáa yɔ. 
ROM.9.33	Đɩ-tɔm pama Ɛsɔtɔm Takayaɣ taa se:
ROM.9.33	«Ɩɩnaɣ, mansɩɣ Siiyɔɔ tɛtʋ taa
ROM.9.33	pɩyɛ nɖɩ́ ɖituuluu ɛyáa yɔ nɛ,
ROM.9.33	ɛwaɣ ŋgá kɛpɛɖɩɣ-wɛ yɔ.
ROM.9.33	Ɛlɛ́, weyi ɛwɛɣnɩ lidaʋ weyi ɛkɛ pɩyɛ ńɖɩ́ yɔ ɛ-yɔɔ yɔ,
ROM.9.33	ɛɛkaɣ fɛyɛ tɔɔʋ.»
ROM.10.1	Man-taabalaa, mbʋ́ mañɩnɩɣnɩ ma-laŋɩyɛ tɩŋa nɛ mentendiɣ Ɛsɔ Yuda ñɩma yɔɔ yɔ lɛ se: ɛya pa-ñʋʋ. 
ROM.10.2	Mbʋ́ pʋyɔɔ yɔ, manpɩzɩɣ malɩzɩ pa-aseɣɖe se pañakɩ pana siŋŋ Ɛsɔ nʋmɔʋ taa. Ɛlɛ́, patasɩm-kʋ. 
ROM.10.3	Toovenim lɛ, patakpaɣ ɛzɩma mbʋ́ Ɛsɔ pɩsɩɣ ɛyáa kʋtʋʋzaa yɔ nɛ payaa pʋyʋ nɛ pa-maɣmaɣ pañɩnɩɣ mbʋ́ paala nɛ papɩsɩ kʋtʋʋzaa yɔ. Pʋ-yɔɔ pɔtɔɖɔ ɛzɩma mbʋ́ Ɛsɔ pɩsɩɣ ɛyáa kʋtʋʋzaa yɔ pʋ-yɔɔ. 
ROM.10.4	Mbʋ́ pʋyɔɔ yɔ, Krɩstʋ yɔɔ paɣtʋ tatasɩ wɛnaʋ ɖoŋ se mbá patɩŋa payɩ pɛwɛnɩ lidaʋ Ɛsɔ yɔɔ yɔ, papɩsɩ kʋtʋʋzaa ɛ-ɛsɩndaa.
ROM.10.5	Tɔm ndʋ́ Mooyiizi ma ɛzɩma mbʋ́ pɩtɩŋnɩ paɣtʋ yɔɔ ɖɔm yɔɔ nɛ Ɛsɔ pɩsɩ ɛyʋ kʋtʋʋzʋ yɔ pʋ-yɔɔ yɔ, ńdʋ́ lɛ se: «Weyi ɛɖɔŋ mbʋ́ paɖʋ paɣtʋ taa yɔ pʋ-yɔɔ yɔ, pɩtɩŋɩɣnɩ pʋ-yɔɔ nɛ ɛwɛɛ wezuu.» 
ROM.10.6	Ɛlɛ́, ɛzɩma mbʋ́ pɔtɔm se Ɛsɔ tɩŋɩɣnɩ lidaʋ ŋgʋ́ ɛyʋ wɛnɩ ɛ-yɔɔ yɔ kʋ-yɔɔ nɛ ɛpɩsɩ-ɩ kʋtʋʋzʋ yɔ, ńdʋ́ lɛ se: «Taapɔzɩ ña-maɣmaɣ ña-tɩ se akaɣ kpaʋ ɛsɔdaa?» Pʋ-tɔbʋʋ se akpaɣ ɛsɔdaa nɛ etisi Krɩstʋ. 
ROM.10.7	Taapɔzɩ ña-maɣmaɣ ña-tɩ ɖɔɖɔ se: «Akaɣ tibu tɛtɛɛ?» Pʋ-tɔbʋʋ se atiki ɛlɩzɩ Krɩstʋ nɛ sɩɖaa taa. 
ROM.10.8	Se we pama Ɛsɔtɔm Takayaɣ taa yɔ? Pamawa se: «Ñɔ-cɔlɔ tɔm wɛɛ, tɩwɛ ñɔ-nɔɔ taa nɛ tɩwɛɛ ña-taa.» Ŋgʋ́, ńdʋ́ lɛ lidaʋ tɔm ndʋ́ ɖisusuu yɔ. 
ROM.10.9	Ńdʋ́ lɛ se: yee ŋyɔɔdɩnɩ ñɔ-nɔɔ ɛyáa tɩŋa ɛsɩndaa se Yesu lɛ Kɩpaɣlʋ nɛ ña-taa lɛ, ŋwɛnɩ lidaʋ se Ɛsɔ fezi-i nɛ ɛlɩɩnɩ sɩɖaa taa yɔ, Ɛsɔ yakɩ ña-ñʋʋ. 
ROM.10.10	Yee ḿbʋ́ ɛyʋ wɛɣnɩ lidaʋ ɛ-taa nɛ Ɛsɔ pɩsɩ-ɩ kʋtʋʋzʋ, nɛ ɛyɔɔdɩnɩ ɛ-nɔɔ nɛ ɛ́lɛ́ ya ɛ-ñʋʋ. 
ROM.10.11	Ḿbʋ́ pama Ɛsɔtɔm Takayaɣ taa se: «Paa weyi ɛwɛnɩ lidaʋ ɛ-yɔɔ yɔ, ɛɛkaɣ fɛyɛ tɔɔʋ.» 
ROM.10.12	Pʋ-yɔɔ lɛ, tayʋʋ nabʋyʋ fɛyɩ Yuda ñɩma nɛ mbá pɛtɛkɛ Yuda ñɩma yɔ pɛ-hɛkʋ taa: patɩŋa pa-Kɩpaɣlʋ kʋɖʋm, ɛhaɣ ɛ-ñɩm mbá payaɣ-ɩ se ɛsɩnɩ-wɛ yɔ patɩŋa. 
ROM.10.13	Ḿbʋ́ pama Ɛsɔtɔm Takayaɣ taa se: «Weyi ɛyaɣ Kɩpaɣlʋ se ɛsɩnɩ-ɩ yɔ, ɛyakɩ ɛ-ñʋʋ.»
ROM.10.14	Ɛlɛ́, ɛzɩma papɩzɩɣ payaa-ɩ se ɛsɩnɩ-wɛ nɛ pɛfɛyɩnɩ lidaʋ ɛ-yɔɔ? Ɛzɩma papɩzɩɣ pɛwɛnɩ lidaʋ ɛ-yɔɔ nɛ patanɩɩ ɛ-tɔm nɔɔyʋ cɔlɔ? Ɛzɩma papɩzɩɣ panɩɩ ɛ-tɔm nɛ nɔɔyʋ tosusi-tʋ? 
ROM.10.15	Ɛzɩma tɔm susiyaa wɛɣ nɛ petetiyi nabɛyɛ se posusi-tʋ? Ḿbʋ́ pama Ɛsɔtɔm Takayaɣ taa se: «Tɔm susiyaa wokuuni ɛyʋ tɔm kɩbandʋ yɔ, pɩlabɩ ɖeu lɛ yee!» 
ROM.10.16	Ɛlɛ́, pɩtɛkɛ patɩŋa paatisini Laŋhɛzɩyɛ Tɔm. Toovenim lɛ, Ezaayii ma ɛ-takayaɣ taa se: «Kɩpaɣlʋ, atisi tɔm ndʋ́ ɖisusaa yɔ?» 
ROM.10.17	Pʋ-yɔɔ lɛ, lidaʋ lɩɣnɩ tɔm ndʋ́ ɛyʋ welesiɣ yɔ tɩ-cɔlɔ. Tɔm ndʋ́ ewelesiɣ yɔ lɛ Krɩstʋ tɔm ndʋ́ posusuu yɔ.
ROM.10.18	Ḿbʋ́ mɔnpɔzʋʋ se: Yuda ñɩma tanɩɩ tɔm ńdʋ́ yaa we? Panɩ-tʋ. Ḿbʋ́ pama Ɛsɔtɔm Takayaɣ taa se:
ROM.10.18	«Ɛyáa nɩ pa-taŋ
ROM.10.18	paa le kedeŋa yɔɔ,
ROM.10.18	nɛ halɩ ndʋ́ pɔyɔɔdaa yɔ,
ROM.10.18	tɩtalɩ ɖooo kedeŋa tɩnaɣ yɔɔ.»
ROM.10.19	Mantasɩɣ pɔzʋʋ se: Izrɛɛlɩ ñɩma tanɩɩ tɔm ńdʋ́ tɩ-taa yaa we? Mooyiizi layɩ cosuu se: «Ɛsɔ yɔɔdaa se:
ROM.10.19	‹Meyeki nɛ ɩla sʋsɩ
ROM.10.19	ɛjaɖɛ nɖɩ́ patakpaɣ payaa pʋyʋ yɔ ɖɩ-taa ñɩma.
ROM.10.19	Mansazɩɣ-mɩ nɛ mɩ-pana kpanɩ
ROM.10.19	ɛjaɖɛ nɖɩ́ ɖɩ-taa ñɩma fɛyɩ lɛɣtʋ yɔ.› »
ROM.10.20	Pʋwayɩ lɛ, Ezaayii ñakatɩ nɛ esusuu se:
ROM.10.20	«Ɛsɔ yɔɔdaa se: ‹Mbá pataañɩnɩɣ-m yɔ,
ROM.10.20	pana-m.
ROM.10.20	Mawɩlɩ man-tɩ mbá
ROM.10.20	pataasʋlʋmʋʋ-m pʋyʋ yɔ.› »
ROM.10.21	Ɛlɛ́, Izrɛɛlɩ ñɩma ñɩndʋ lɛ, ɛyɔɔdaa se: «Mañɩnɩ kɩyakʋ nɛ kɩ-tɛɛ pilim se mɔñɔɔzɩ ma nɛ mbá paañaŋ-m nɛ pɛkɛlɛsɩɣ-m yɔ ɖɛ-hɛkʋ taa.»
ROM.11.1	Pʋ-yɔɔ mɔnpɔzʋʋ se: Ɛsɔ lɔ Izrɛɛlɩ ñɩma naa we? Pɩtatɩɩkɛʋ ḿbʋ́ kpem! Mbʋ́ pʋyɔɔ yɔ, ma-maɣmaɣ mɛnkɛ Izrɛɛlɩ tʋ. Mɛnkɛ Abraham liɖe taa tʋ, mɛwɛ Bɛnjamɛɛ cejewiye taa. 
ROM.11.2	Ɛsɔ tɔlɔ ɛ-ñɩma mbá ɛɛlɩzɩ ɖooo lɔŋ yɔ. Pɩlakɩ-m ɛzɩ ɩsɩm Ɛsɔtɔm Takayaɣ taa ɖenɖe pamawa se Elii kpiɖaɣ Izrɛɛlɩ ñɩma yɔɔ Ɛsɔ ɛsɩndaa yɔ. 
ROM.11.3	Ekpiɖaɣ nɛ ɛtɔŋ se: «Kɩpaɣlʋ, pakʋ ña-náyaa nɛ pɔyɔkɩ ɖenɖe ɖenɖe palaɣ-ŋ yɔ. Men-ɖeke koŋ pɩsɛɣa nɛ pacaɣ se pɛtɛzɩ-m.» 
ROM.11.4	Ɛlɛ́, Ɛsɔ cosi-i se we? Ecosi-i se: «Mansɩ man-tɩ ɛyáa kutokiŋ lʋbɛ, potoluŋ sɩʋ ŋgʋ́ payaɣ se Baalɩfa
ROM.11.5	Ḿbʋ́ ɖɔɖɔ pʋwɛ lɛɛlɛɛyɔ alɩwaatʋ tʋnɛ tɩ-taa: Yuda ñɩma hɛkʋ taa lɛ, Ɛsɔ labɩ nabɛyɛ lootiye nɛ ɛlɩzɩ-wɛ nɛ ɛsɩɩ-wɛ ɛ-tɩ. 
ROM.11.6	E-lootiye yɔɔ ɛlɩzɩ-wɛ, pɩtɛkɛ pa-tʋmɩyɛ yɔɔ ɛlɩzɩ-wɛ. Pɩtɛkɛ ḿbʋ́, Ɛsɔ lootiye ɛɛtasɩɣ kɛʋ lootiye siŋŋ. 
ROM.11.7	Đɩyɔɔdʋʋ se we yɔ? Đɩtɔŋ se Izrɛɛlɩ ñɩma tehiɣ mbʋ́ pañɩnaɣ yɔ. Ɛlɛ́, mbá Ɛsɔ lɩzɩ pa-taa yɔ, pe-ɖeke pehiɣni-pʋ nɛ pɩsɛɣ pʋtɔ lɛlaa nɩŋgbaaŋ taa se pataanɩɩ. 
ROM.11.8	Pʋwɛ ɛzɩ pamaʋ Ɛsɔtɔm Takayaɣ taa yɔ. Pamawa se:
ROM.11.8	«Ɛsɔ yeba nɛ pa-ñʋŋ taa kpa ɖoŋ nɛ
ROM.11.8	ehuuzi pɛ-ɛsɛ yɔɔ se pataana nɛ
ROM.11.8	ɛtɔ pa-nɩŋgbaaŋ taa se pataanɩɩ nɛ
ROM.11.8	pɛwɛɛ ḿbʋ́ halɩ nɛ sɔnɔ.»
ROM.11.9	Daaviidi mawa ɖɔɖɔ se:
ROM.11.9	«Pɔ-tɔɔnasɩ ɛpɩsɩ kaamʋʋ
ROM.11.9	nɛ piyuu nɛ pɩkpa-wɛ
ROM.11.9	nɛ pɔtɔlɩ nɛ pɔhɔ pa-nɩŋgbaaŋ.
ROM.11.10	Pɛ-ɛsɛ ɛyʋlʋmɩ
ROM.11.10	nɛ pataatasɩ naʋ kaʋ!
ROM.11.10	Nɛ pʋwɛɛ pɩnazɩɣ-wɛ.»
ROM.11.11	Pʋ-yɔɔ mɔnpɔzʋʋ se: pucoɖuu Izrɛɛlɩ ñɩma nɛ pɔtɔlɩ yɔ, pɔtɔlaa se kʋyʋʋ fɛyɩ yaa we? Pɩtɛkɛ ḿbʋ́ kpem! Ɛlɛ́, pɛ-ɛzaɣ́tʋ yɔɔ lɛ, mbá pɛtɛkɛ Yuda ñɩma yɔ, papɩzaa pehiɣ ñʋʋ yabʋ se Yuda ñɩma ɛsɛzɩ ɛsɩyɛ pɔ-yɔɔ. 
ROM.11.12	Mbá pɛtɛkɛ Yuda ñɩma yɔ, Yuda ñɩma ɛzaɣ́tʋ nɛ pɔ-tɔlʋʋ pɔ-yɔɔ pehiɣ Ɛsɔ ñɩm. Yee pɩkɛ ḿbʋ́ lɛ, ɛzɩma pʋwɛɣ alɩwaatʋ ndʋ́ patɩŋa payɩ papɩsɩɣ ñʋʋ yabʋ nʋmɔʋ taa yɔ?
ROM.11.13	Mbá mɩ ɩtɛkɛ Yuda ñɩma yɔ, mɩ mɔyɔɔdʋʋnɩ lɛɛlɛɛyɔ: ma lɛ Krɩstʋ tiyiyu weyi ɛlakɩ tʋmɩyɛ mbá pɛtɛkɛ Yuda ñɩma yɔ pɛ-hɛkʋ taa yɔ. Pʋ-yɔɔ lɛ, mamaɣzɩɣ se man-tʋmɩyɛ wɛ wazaɣ siŋŋ. 
ROM.11.14	Malakɩ ḿbʋ́ se pʋtɔmaɣ yɔ, me-liɖe taa ñɩma kaatɛzɩ wɛʋ ɛsɩsɛmɩyɛ nɛ pɩya pa-taa nabɛyɛ ñʋʋ. 
ROM.11.15	Mbʋ́ pʋyɔɔ yɔ, Ɛsɔ lɔʋ Yuda ñɩma ḿbá yɔ, ɛ nɛ ɛyáa lɛlaa peceɣaa. Yee pɩkɛ ḿbʋ́ lɛ, ɛzɩma pʋwɛɣ alɩwaatʋ ndʋ́ ɛɖaɣnɩɣ-wɛ mʋ́ʋ yɔ? Pʋwɛɣ ɛzɩ ɛyʋ sɩkʋʋ nɛ efe nɛ pʋwɛɣ yɔ.
ROM.11.16	Ɩtɩlɩ se: yee pafaɣ tindine hɔɔlaɣ kajalaɣ ñɩŋga nɛ paha-kɛ Ɛsɔ yɔ, pɩwɩlɩɣ se ɛnʋ tɩnɩ tindine ńɖɩ́ ɖɩtɩŋa ɖɔɖɔ. Yee pakpaɣ tɩʋ nakʋyʋ lila nɛ paha Ɛsɔ yɔ, ɛnʋ tɩnɩ ki-pilinzi ɖɔɖɔ. 
ROM.11.17	Izrɛɛlɩ ñɩma wɛ ɛzɩ somuu ŋgʋ́ pɔsɔwa nɛ pɛsɛtɩ ki-pilinzi nasɩyɩ yɔ. Weyi ña ŋtɛkɛ Yuda tʋ yɔ, ŋwɛ ɛzɩ somuu ŋgʋ́ kʋñɔ tɛyɛ yɔɔ yem yɔ ki-piliŋa. Pɛsɛtɩ-kɛ nɛ pɔsɔ ŋgʋ́ pɔsɔ kʋsɔʋ yɔ ki-pilinzi nzɩ́ pɛsɛtaa yɔ si-lone taa: lɛɛlɛɛyɔ, ŋtɔkɩ ɖɔɖɔ liɖe nɖɩ́ ɖɩcalɩɣ-kʋ yɔ ɖɩ-yɔɔ. 
ROM.11.18	Pʋ-yɔɔ lɛ, taakpaɣ pilinzi nzɩ́ pɛsɛtaa yɔ se sɩtɛkɛ pʋyʋ. Ɛbɛ yɔɔ ŋkpazɩɣ ña-tɩ yɔ? Pɩtɛkɛ ñɔ-yɔɔ lila wɛɛ, ɛlɛ́, ñɛwɛnɩ lila yɔɔ. 
ROM.11.19	Ŋkaɣ-m heyuu se «Pɛsɛtɩ pilinzi ńzɩ́ se pɔsɔ-m si-lone taa.» 
ROM.11.20	Pɩkɛ toovenim. Pɛsɛtɩ-sɩ, mbʋ́ pʋyɔɔ yɔ, ńzɩ́ lɛ lidaʋ fɛyɩwaa nɛ ña ñɛwɛɛ lone nɖɩ́ pɔsɔ-ŋ ɖɩ-taa yɔ ñe-lidaʋ wɛnaʋ yɔɔ. Taakpazɩ ña-tɩ, ɛlɛ́, sɔɔndʋ ɛkpa-ŋ. 
ROM.11.21	Mbʋ́ pʋyɔɔ yɔ, yee Ɛsɔ etohuuzi Yuda ñɩma mbá pɛwɛ ɛzɩ kajalaɣ pilinzi yɔ pɔ-yɔɔ yɔ, eehuuzuu ña ɖɔɖɔ ñɔ-yɔɔ. 
ROM.11.22	Cɔnɩ ŋna Ɛsɔ camɩyɛ lakasɩ nɛ ɛzɩma mbʋ́ ɛhʋʋnɩ ɛyáa nɛ ɛhɔŋ pa-nɩŋgbaaŋ ɖɔɖɔ yɔ: ɛhʋʋnɩ mbá palabɩ kɩwɛɛkɩm yɔ nɛ ɛlakɩ ña ɖeu. Ɛlɛ́, pʋwɛɛ se ŋwɛɛ Ɛsɔ camɩyɛ lakasɩ nʋmɔʋ taa. Pɩtɛkɛ ḿbʋ́, ɛsɛtɩɣ-ŋ ɖɔɖɔ ɛzɩ pɛsɛtʋʋ piliŋa yɔ. 
ROM.11.23	Yee Yuda ñɩma eyebi pa-kaañamtʋ nɛ paɖaɣnɩ wɛnaʋ lidaʋ yɔ, Ɛsɔ pɩsɩɣnɩ-wɛ ɖenɖe paawɛɛ yɔ. Mbʋ́ pʋyɔɔ yɔ, ɛwɛnɩ ɖoŋ se ɛɖaɣnɩ-wɛ sɔʋ. 
ROM.11.24	Pʋ-yɔɔ lɛ, weyi ña ŋtɛkɛ Yuda tʋ yɔ, ŋwɛ ɛzɩ somuu ŋgʋ́ kʋñɔ tɛyɛ yɔɔ yem yɔ ki-piliŋa maɣmaɣ: pɛsɛtɩ-kɛ nɛ pɔsɔ-kɛ ŋgʋ́ pɔsɔ kʋsɔʋ yɔ kʋ-yɔɔ. Ŋgʋ́, ŋtɛkɛ kʋkʋ piliŋa. Yee Ɛsɔ ɛpɩzɩɣ ɛla ḿbʋ́ lɛ, ɛzɩma ɛɛpɩzɩɣ ɛpɩsɩnɩ Yuda ñɩma mbá pɛwɛ ɛzɩ somuu ŋgʋ́ pɔsɔ kʋkʋ kʋsɔʋ yɔ ki-pilinzi maɣmaɣ nɛ ɛpɩsɩnɩ ɛsɔ si-lona taa?
ROM.11.25	Man-taabalaa, mancaɣ se mawɩlɩ-mɩ mbʋ́ pɩɩwɛ mɛsaɣ tɛɛ yɔ nɛ ɩtaakpaɣ mɩ-tɩ se ɩkɛ lɔŋsɩnɖaa: Izrɛɛlɩ ñɩma lɛlaa tamaa, paapɩzɩɣ panɩɩ. Ɛlɛ́, pɛwɛɣ ḿbʋ́ nɛ pʋkɔɔ pɩsɩɩnɩ alɩwaatʋ ndʋ́ mbá Ɛsɔ lɩzɩ mbá pɛtɛkɛ Yuda ñɩma yɔ pa-taa yɔ patɩŋa payɩ pehiɣ ñʋʋ yabʋ yɔ. 
ROM.11.26	Peeɖe Ɛsɔ kɔŋ yabʋ Izrɛɛlɩ ñɩma tɩŋa ñʋʋ ɛzɩ pamaʋ Ɛsɔtɔm Takayaɣ taa yɔ. Pamawa se:
ROM.11.26	«Ñʋʋ yaɖʋ kaɣ lɩnaʋ Yeruusalɛm.
ROM.11.26	Ɛhɛzɩɣ Yakɔɔbʋ liɖe taa ñɩma kɩwɛɛkɩm.
ROM.11.27	Ḿbʋ́ lɛ nɔɔ haʋ mbʋ́ meyeki nɛ pʋwɛɛ ma nɛ wɛ ɖɛ-hɛkʋ taa
ROM.11.27	alɩwaatʋ ndʋ́ menkpeɣiɣ-wɛ pa-kɩwɛɛkɩm yɔ.»
ROM.11.28	Yee ɛyʋ ɛkpaɣ ɛzɩma mbʋ́ Yuda ñɩma kizi Laŋhɛzɩyɛ Tɔm yɔ yɔ, pɩwɩlɩɣ se pɛkɛ Ɛsɔ koyindinaa. Pɩlabɩ ḿbʋ́ se pʋwazɩ-mɩ. Ɛlɛ́, yee ɛyʋ ɛkpaɣ ɛzɩma mbʋ́ Ɛsɔ lɩzɩ-wɛ yɔ yɔ, pɩwɩlɩɣ se pɛkɛ mbá Ɛsɔ sɔɔlɩ-wɛ mbʋ́ ɛɛɖʋwa se ɛlakɩ pɔ-cɔzɔnaa yɔ pʋ-yɔɔ. 
ROM.11.29	Mbʋ́ pʋyɔɔ yɔ, Ɛsɔ ɛɛmʋʋ mbʋ́ ɛhawa yɔ kaʋ. Ɛɛlɛɣzɩɣ ɖɔɖɔ lɩmaɣza mbá ɛya-wɛ yɔ pɔ-tɔm taa. 
ROM.11.30	Toovenim lɛ, ɩtaña Ɛsɔ ɖooo lɔŋ. Ɛlɛ́, lɛɛlɛɛyɔ pɩtɩŋnɩ pa-kaañamtʋ yɔɔ nɛ Ɛsɔ na mɩ-pʋtɔdɩyɛ. 
ROM.11.31	Ḿbʋ́ ɖɔɖɔ lɛɛlɛɛyɔ patañam-ɩ nɛ ɛna mɩ mɩ-pʋtɔdɩyɛ. Đɩ-yɔɔ pɩtɩŋɩɣna nɛ ɛpɩzɩ ɛna pa-pʋtɔdɩyɛ ɖɔɖɔ. 
ROM.11.32	Mbʋ́ pʋyɔɔ yɔ, Ɛsɔ yeba nɛ ɛyáa tɩŋa wɛɛ ɛzɩ yomaa yɔ pa-kaañamtʋ yɔɔ se ɛna patɩŋa payɩ pa-pʋtɔdɩyɛ.
ROM.11.33	Ɛsɔ camɩyɛ lakasɩ ɖɔwa siŋŋ! Ɛ-lɔŋsɩnɖɛ nɛ ɛ-lɛɣtʋ pɛfɛyɩ kámaɣ́! Apɩzɩɣ ɛlɩzɩ mbʋ́ Ɛsɔ ɖʋ ɛ-taa yɔ pʋ-tɔbʋʋ? Apɩzɩɣ ɛnɩɩ mbʋ́ ɛlakɩ yɔ pʋ-tɔbʋʋ? 
ROM.11.34	Pama Ɛsɔtɔm Takayaɣ taa se:
ROM.11.34	«Asɩm Ɛsɔ lɩmaɣza? Apɩzɩɣ ɛkɛ ɛ-tɔm tasɩyʋ?
ROM.11.35	Apɩzaa ɛcalɩ-ɩ haʋ pʋyʋ nɛ
ROM.11.35	pʋwɛɛ se ɛhɛyɩ pʋdʋ pʋ-yɔɔ?»
ROM.11.36	Mbʋ́ pʋyɔɔ yɔ, ɛ-cɔlɔ pɩtɩŋa pɩlɩɣna. Ɛnʋ yebina nɛ pɩtɩŋa pʋwɛɛ se pɩkɛ ɛ-ñɩm. Ɛsɔ hɩɖɛ ɛsɛɛ paa ɖooye! Pɩla ḿbʋ́!
ROM.12.1	Man-taabalaa, Ɛsɔ na ɖa-pʋtɔdɩyɛ naʋ mbʋ́ yɔ pʋ-yɔɔ lɛ, meheyiɣ-mɩ se pɩlabɩ-mɩ hʋnʋm nɛ ɩkpaɣ mɩ-maɣmaɣ mɩ-tɩ pilim mi-wezuu caɣʋ taa nɛ ɩha-ɩ nɛ ɩwɛɛ ɛzɩ kpɩna wena palaɣ-ɩ yɔ
ROM.12.2	Ɩtaawɛɛ ɩlakɩ ɛzɩ mbá paañaŋ Krɩstʋ yɔ. Ɛlɛ́, ɩha Ɛsɔ waɖɛ nɛ ɛha-mɩ lɩmaɣza kɩfana kpem nɛ pɩlɛɣzɩ-mɩ. Peeɖe ɩpɩzɩɣ ɩtɩlɩ mbʋ́ Ɛsɔ liu wɛɛ yɔ: ḿbʋ́ lɛ mbʋ́ pʋwɛ ɖeu nɛ pɩkɛdɩnɩ-ɩ nɛ pʋmʋna yɔ.
ROM.12.3	Lootiye nɖɩ́ Ɛsɔ labɩ-m yɔ ɖɩ-yɔɔ lɛ, pɩha-m waɖɛ se meheyi paa mɩ-taa weyi se ɛtaakpazɩ ɛ-tɩ ɖenɖe ɛtatalɩ yɔ. Ɛlɛ́, ɛwɛnɩ lɩmaɣza wena amaɣnaa yɔ. Paa weyi ɛsɩɩnɩ lidaʋ ŋgʋ́ Ɛsɔ ha-ɩ yɔ kɩ-kámaɣ́ yɔɔ. 
ROM.12.4	Ɛyʋ wɛnɩ tomnaɣ kʋɖʋmaɣ, ɛlɛ́, kɛwɛnɩ hɔɔlɩŋ ndɩ ndɩ. Paa ŋ́gʋ́ nɛ kʋ-tʋmɩyɛ. 
ROM.12.5	Ḿbʋ́ ɖɔɖɔ paa ɖɩɖɔwa yɔ, ɖɩwɛ ɛzɩ tomnaɣ kʋɖʋmaɣ ɖa nɛ Krɩstʋ ɖɛ-kpɛndʋʋ taa nɛ ɖatɩŋa payɩ ɖɩɖɔkɩ ɖama ɛzɩ ɛyʋ tomnaɣ hɔɔlɩŋ ɖɔkʋʋnɩ ɖama yɔ. 
ROM.12.6	Ɛlɛ́, Ɛsɔ ha paa weyi nɛ e-ɖeɖe ɛzɩ ɛlabʋ-ɖʋ lootiye yɔ. Yee ɛha ɖa-taa nɔɔyʋ se ɛkɛ ɛ-náyʋ yɔ, pʋwɛɛ se pʋdʋ esusi tɔm ndʋ́ tɩlɩnɩ Ɛsɔ ɛnʋ ɛ-cɔlɔ yɔ nɛ pɩtalɩ lidaʋ ŋgʋ́ ɛha-ɩ yɔ kɩ-kámaɣ́ yɔɔ. 
ROM.12.7	Yee Ɛsɔ ɛha nɔɔyʋ se ɛla tʋmɩyɛ Yesu ŋgbɛyɛ taa yɔ, pʋwɛɛ se ɛlabɩ-ɖɩ. Weyi ɛha-ɩ se ɛwɩlɩ yɔ, pʋwɛɛ se ɛwɩlɩ. 
ROM.12.8	Weyi ɛha ɛ́lɛ́ se ɛyɔɔdɩnɩ lɛlaa nɛ pɩlabɩ-wɛ hʋnʋm yɔ, pʋwɛɛ se ɛ́lɛ́ ɛla ḿbʋ́. Pʋwɛɛ se weyi ɛhaɣ ɛ-ñɩm yɔ, ɛha-pʋ nɛ ɛ-laŋɩyɛ tɩŋa. Weyi ɛcɔŋnɩ lɛlaa yɔɔ yɔ, ɛcɔnɩ pɔ-yɔɔ camɩyɛ. Weyi ɛsɩŋnɩ pɩlabɩmwaa yɔ, ɛ́lɛ́ ɛsɩnɩ-wɛ nɛ laŋhʋlʋmɩyɛ. 
ROM.12.9	Pʋwɛɛ se ɩsɔɔlɩ ɛyáa nɛ mɩ-laŋɩyɛ tɩŋa pilim. Ikizi mbʋ́ pɩfɛyɩ ɖeu yɔ kpem. Mɩ-ɛsɩyɛ ɛsɛɛnɩ mbʋ́ pʋwɛ ɖeu yɔ. 
ROM.12.10	Ɩsɔɔlɩ ɖama ɛzɩ pʋmʋnaʋ se Yesu ŋgbɛyɛ taa ñɩma ɛsɔɔlɩ ɖama yɔ. Pɩlabɩ-mɩ hʋnʋm nɛ ɩña ɖama. 
ROM.12.11	Ɩla tʋmɩyɛ, fendu ɛtaakpa-mɩ. Ɩla Kɩpaɣlʋ tʋmɩyɛ nɛ mɩ-laŋa tɩŋa pilim. 
ROM.12.12	Mɩ-laŋa ɛhʋlʋmɩ mɩ-ɖaŋʋʋ yɔɔ. Ɩɖɔkɩ mɩ-hɔ kʋñɔmɩŋ taa. Ɩwɛɛ Ɛsɔ sɛʋ yɔɔ tam. 
ROM.12.13	Ɩsɩnɩ mɩ-taabalaa Ɛsɔ ñɩma mbá pɛwɛ kʋñɔŋ taa yɔ. Ɩmʋ mbá pɔkɔŋ mɩ-tɛ yɔ camɩyɛ. 
ROM.12.14	Itendi Ɛsɔ se ɛ́wazɩ mbá pɛwɛ mɩ-wayɩ kaŋ kaŋ yɔ pɔ-yɔɔ. Itendi-i se ɛ́wazɩ pɔ-yɔɔ, ɩtaawɩlɩ-wɛ kpalʋʋ. 
ROM.12.15	Mɩ nɛ mbá pamayɩɣ amaya yɔ, ɩkpɛndɩ ɩmayɩ. Mɩ nɛ mbá paba wiliɣ yɔ, ɩkpɛndɩ iwili. 
ROM.12.16	Ɩnɩɩnɩ ɖama camɩyɛ mi-wezuu caɣʋ taa. Ɩtaakpazɩ mɩ-tɩ, ɛlɛ́, ɩmaɣzɩ mbʋ́ patakpaɣ payaa pʋyʋ yɔ pʋ-yɔɔ. Ɩtaakpaɣ mɩ-tɩ se ɩkɛ lɔŋsɩnɖaa. 
ROM.12.17	Ɩtaala nɔɔyʋ taŋ labɩ-m malakɩ-ɩ. Ɩñaɣ pana nɛ ɩla mbʋ́ pʋwɛ ɖeu yɔ paa weyi ɛ-ɛsɩndaa. 
ROM.12.18	Ɩñaɣ pana ɛzɩma mbʋ́ ɩpɩzɩɣ yɔ nɛ mɩ nɛ ɛyáa tɩŋa payɩ pʋwɛɛ leleŋ. 
ROM.12.19	Man-taabalaa kʋsɔɔlaa, mɩ-maɣmaɣ ɩtaahɛyɩ ɛyáa mbʋ́ palabɩ-mɩ pɩfɛyɩ ɖeu yɔ. Ɛlɛ́, iyele se Ɛsɔ pana ɛkpanɩnɩ-wɛ. Mbʋ́ pʋyɔɔ yɔ, pama Ɛsɔtɔm Takayaɣ taa se: «Mɛhɛyɩɣnɩ ɛyáa mbʋ́ palabɩ pɩfɛyɩ ɖeu yɔ.» Đa-Kɩpaɣlʋ yɔɔdɩnɩ ḿbʋ́. 
ROM.12.20	Pamawa ɖɔɖɔ se: «Yee ñɔɔsɩ ɛwɩɣ ño-koyindu yɔ, ha-ɩ tɔɔnaɣ nɛ ɛtɔɔ. Yee lɔkɔtʋ ɛkpa-ɩ yɔ, ha-ɩ lɩm nɛ ɛñɔɔ. Mbʋ́ pʋyɔɔ yɔ, yee ŋlabɩ ḿbʋ́ yɔ, pʋwɛɣ ɛzɩ ŋhuti ɛ-ñʋʋ taa miŋ nɛ mamala yɔ.» 
ROM.12.21	Taayele ña-tɩ nɛ kɩdɛkɛdɩm wabɩ-ŋ. Ɛlɛ́, pʋwɛɛ se ŋla mbʋ́ pʋwɛ ɖeu yɔ nɛ ŋwabɩnɩ-pʋ.
ROM.13.1	Pʋwɛɛ se paa weyi ɛña ñʋndɩnaa mbá pɔcɔŋnɩ ajɛya yɔɔ yɔ. Mbʋ́ pʋyɔɔ yɔ, mbá patɩŋa payɩ pɛkɛ ñʋndɩnaa yɔ, Ɛsɔ hanɩ-wɛ waɖɛ. Ɛsɔ sɩnɩ ñʋndɩnaa mbá pɛwɛɛ yɔ patɩŋa. 
ROM.13.2	Pʋ-yɔɔ lɛ, weyi ɛɛñaŋ ñʋʋdʋ yɔ, ɛtaña mbʋ́ Ɛsɔ ɖʋwa yɔ. Mbá palakɩ ḿbʋ́ yɔ, pa-maɣmaɣ peyeki se pahʋʋnɩ-wɛ. 
ROM.13.3	Toovenim lɛ, mbá palakɩ mbʋ́ pʋwɛ ɖeu yɔ, sɔɔndʋ ɛɛkpaɣ-wɛ nɛ ñʋndɩnaa. Ɛlɛ́, mbá palakɩ mbʋ́ pɩfɛyɩ ɖeu yɔ, ḿbá seɣni-wɛ. Ñe-liu wɛɛ se sɔɔndʋ ɛtaakpa-ŋ nɛ ñʋndɩnaa naa we? Yee ḿbʋ́ la mbʋ́ pʋwɛ ɖeu yɔ nɛ pasam-ŋ. 
ROM.13.4	Mbʋ́ pʋyɔɔ yɔ, Ɛsɔ tʋmɩyɛ taa pɛwɛɛ yɔɔ pañɩnɩɣ se ŋla mbʋ́ pʋwɛ ɖeu. Ɛlɛ́, yee ŋlakɩ mbʋ́ pɩfɛyɩ ɖeu yɔ yɔ, sɔɔndʋ ɛkpa-ŋ nɛ wɛ. Mbʋ́ pʋyɔɔ yɔ, yee pɛwɛnɩ waɖɛ se pɔhɔ ɛyáa nɩŋgbaaŋ yɔ, pɩtɛkɛ yem: pɛkɛ Ɛsɔ tʋmlaɖaa se pahʋʋnɩ mbá palakɩ mbʋ́ pɩfɛyɩ ɖeu yɔ nɛ ɛ-nɔɔ nɛ pɔhɔ pa-nɩŋgbaaŋ. 
ROM.13.5	Pʋ-yɔɔ lɛ, pʋwɛɛ se paa weyi ɛña ñʋndɩnaa. Pɩtɛkɛ nɩŋgbaŋʋʋ hɔm yɔɔ ɖeke pʋwɛɛ se ɩñam-wɛ. Ɛlɛ́, ɩñam-wɛ, mbʋ́ pʋyɔɔ yɔ, ɩnaɣ ɖɔɖɔ mɩ-taa se pʋmʋnɩ ḿbʋ́. 
ROM.13.6	Pʋ-yɔɔ ɖɔɖɔ ɩhɛyɩɣ lambuu. Mbʋ́ pʋyɔɔ yɔ, Ɛsɔ ɖʋ ñʋndɩnaa se pala tʋmɩyɛ ńɖɩ́ camɩyɛ. 
ROM.13.7	Ɩhɛyɩ paa weyi mbʋ́ pʋwɛɛ se ɩhɛyɩ-ɩ yɔ. Ɩhɛyɩ lambuu mʋyaa pa-lambuu nɛ ɩhɛyɩ tikee mʋyaa paba tikee. Ɩña weyi pʋmʋnaa se ɩñam-ɩ yɔ nɛ ɩɖʋ hɩɖɛ weyi pʋmʋnaa se ɩɖʋ-ɩ-ɖɩ yɔ.
ROM.13.8	Ɩtaatɔɔ nɔɔyʋ kɩmɩyɛ nɛ pɩtasɩnɩ sɔɔlɩm kɩmɩyɛ nɖɩ́ ɩtɔɔ ɖama yɔ. Mbʋ́ pʋyɔɔ yɔ, weyi ɛsɔɔlɩ lɛlaa yɔ, ɛɖɔm mbʋ́ pɩtɩŋa payɩ paɖʋ paɣtʋ taa yɔ pʋ-yɔɔ. 
ROM.13.9	Toovenim lɛ, paɣtʋ ndʋ́ paɖʋwa se: taala acɛyɛ, taakʋ ɛyʋ, taamɩlɩ, taaɖʋ ɛsɩyɛ lɛlaa ñɩm yɔɔ nɛ lɛɛtʋ ndʋ́ tɩwɛɛ yɔ tɩtɩŋa payɩ tɩwɛ paɣtʋ ndʋ́ paɖʋwa se: sɔɔlɩ ña-taabalʋ ɛzɩ ŋsɔɔlʋʋ ña-maɣmaɣ ña-tɩ yɔ tɩ-taa. 
ROM.13.10	Weyi ɛsɔɔlɩ ɛ-taabalʋ yɔ, ɛɛlakɩ-ɩ mbʋ́ pɩfɛyɩ ɖeu yɔ. Pʋ-yɔɔ lɛ, weyi ɛsɔɔlʋʋ lɛlaa yɔ, ɛɖɔŋ paɣtʋ ndʋ́ tɩwɛɛ yɔ tɩtɩŋa payɩ tɩ-yɔɔ.
ROM.13.11	Ɩla ḿbʋ́, mbʋ́ pʋyɔɔ yɔ, ɩnawa se alɩwaatʋ ndʋ́ Ɛsɔ yakɩ ɖa-ñʋʋ yɔ, tɩtalaa se ifemni mi-ɖom yɔɔ. Mbʋ́ pʋyɔɔ yɔ, ɖa-ñʋʋ yabʋ ñɔtɩnɩ-ɖʋ nɛ pɩkɩlɩ ɛzɩ alɩwaatʋ ndʋ́ ɖɩɩcalɩ wɛnaʋ lidaʋ Yesu yɔɔ yɔ. 
ROM.13.12	Đoo ɖɛwa nɛ tɛʋ caɣ fem. Pʋ-yɔɔ lɛ, ɖɩhɔzɩ mbʋ́ ɖɩlakaɣ cɩkpɛndʋʋ taa yɔ nɛ ɖɩlɔ nɛ pɩsɛɣ ɖɩkpaɣ hɔzɩŋ weyi ɖɩɩlabɩnɩ you wɩsɩ taa yɔ. 
ROM.13.13	Đɩɖɔ camɩyɛ siɣsiɣ ɛzɩ pʋmʋnaʋ se ɛyʋ ɛɖɔ ñalɩmɩyɛ taa yɔ. Đɩɖɔkɩ ɖa-tɩ nɛ kujoŋjoŋ labʋ nɛ sʋlʋm kpaŋʋʋ nɛ acɛyɛ labʋ nɛ ɛzaɣ́tʋ labʋ nɛ you nɛ ɛsɩsɛmɩyɛ. 
ROM.13.14	Ɩkpaɣ Kɩpaɣlʋ Yesu Krɩstʋ wɛtʋ ɛzɩ mi-you wondu yɔ. Ɩtaatasɩ yebu nɛ mɩ-maɣmaɣ mɩ-wɛtʋ hɔm-mɩ nɛ ɩla mbʋ́ mi-liu wɛɛ yɔ.
ROM.14.1	Ɩmʋ weyi ɛwɛnɩ ɛjandʋ e-lidaʋ wɛnaʋ taa yɔ ɛ-tɔm, ɩtaakpɛzɩnɩ-ɩ. 
ROM.14.2	Nabʋyʋ taa, nɔɔyʋ maɣzɩɣ se pɩha-ɩ waɖɛ se ɛpɩzɩɣ ɛtɔɔ paa tɔɔnaɣ ŋgá. Ɛlɛ́, lɛlʋ weyi ɛkɛ ɛjam e-lidaʋ wɛnaʋ taa yɔ, ɛ́lɛ́ ñɔtɔkɩ ɖozi hatʋ ɖeke. 
ROM.14.3	Pɩfɛyɩ se weyi ɛtɔkɩ paa tɔɔnaɣ ŋgá yɔ, eniɣzi weyi ɛ́lɛ́ ɛɛtɔkɩ lɛɛsɩ yɔ. Weyi ɛɛtɔkɩ tɔɔnasɩ lɛɛsɩ yɔ, pɩfɛyɩ se ɛkpɛzɩnɩ weyi ɛ́lɛ́ tɔkɩ sɩtɩŋa yɔ. Mbʋ́ pʋyɔɔ yɔ, Ɛsɔ ñamʋ-ɩ nesi naalɛ. 
ROM.14.4	Ña anɩ nɛ ŋkpɛzɩɣnɩ lɛlʋ tʋmlaɖʋ? Yee ɛlakɩ ɖeu ɛ-tʋmɩyɛ taa yaa ɛɛlakɩ lɛ, pɩna-ŋ nɛ we? Ɛ-caa cɔlɔ lɛ. Ɛkɔŋ labʋ ɖeu, mbʋ́ pʋyɔɔ yɔ, Kɩpaɣlʋ wɛnɩ ɖoŋ se ɛsɩnɩ-ɩ nɛ ɛla mbʋ́ pʋwɛ ɖeu yɔ. 
ROM.14.5	Nabɛyɛ maɣzɩɣ se kɩyakɩŋ nɩɩyɩ kɩlɩ lɛɛŋ. Ŋgʋ́, lɛlaa ñamaɣzɩɣ se ɛwɛ kɩmaŋ. Pʋwɛɛ se paa weyi ɛtɩlɩ mbʋ́ ɛmaɣzɩɣ yɔ camɩyɛ, pʋtʋʋ ɛtaawɛɛ pɩ-taa. 
ROM.14.6	Weyi ɛmaɣzɩɣ se kɩyakʋ nakʋyʋ kɩlɩ lɛɛŋ yɔ, ɛlakɩ ḿbʋ́ se ɛɖʋ Kɩpaɣlʋ hɩɖɛ. Weyi ɛ́lɛ́ tɔkɩ paa tɔɔnaɣ ŋgá yɔ, ɛcaɣ ɖɔɖɔ se ɛɖʋ Kɩpaɣlʋ hɩɖɛ. Mbʋ́ pʋyɔɔ yɔ, ɛsaŋ Ɛsɔ tɔɔnaɣ ŋgá ɛtɔwaa yɔ kɔ-yɔɔ. Weyi ɛɛtɔkɩ tɔɔnasɩ nasɩyɩ yɔ, ɛlakɩ ḿbʋ́ se ɛɖʋ Kɩpaɣlʋ hɩɖɛ ɖɔɖɔ. Ɛsaŋ ɖɔɖɔ Ɛsɔ tɔɔnaɣ ŋgá ɛtɔwaa yɔ kɔ-yɔɔ. 
ROM.14.7	Toovenim lɛ, ɖa-taa nɔɔyʋ fɛyɩ se ɛwɛ wezuu ɛ-maɣmaɣ ɛ-yɔɔ. Nɔɔyʋ ɛɛsɩkɩ ɛ-maɣmaɣ ɛ-yɔɔ ɖɔɖɔ. 
ROM.14.8	Mbʋ́ pʋyɔɔ yɔ, yee ɖɩwɛ wezuu yɔ, ɖɩwɛɛ se ɖɩɖʋ Kɩpaɣlʋ hɩɖɛ. Yee ɖɩsɩkɩ yɔ, ɖɩsɩkɩ se ɖɩɖʋ-ɩ hɩɖɛ ɖɔɖɔ. Pʋ-yɔɔ lɛ, paa ɖɩwɛ wezuu yaa ɖɩsɩba yɔ, ɖɩkɛ Kɩpaɣlʋ ñɩma. 
ROM.14.9	Mbʋ́ pʋyɔɔ yɔ, Krɩstʋ sɩba nɛ efe se ɛkɛ sɩɖaa nɛ ɛsɛ ñɩma pa-Kɩpaɣlʋ. 
ROM.14.10	Ɛlɛ́, pɩlabɩ ɛzɩma nɛ ña ñɛkpɛzɩɣnɩ ña-taabalʋ? Ña yɔ, pɩlabɩ ɛzɩma nɛ ñɛpɛŋɩɣ ña-taabalʋ tɛtɛ? Đatɩŋa payɩ ɖɩkaɣ wobu Ɛsɔ ɛsɩndaa nɛ ɛhʋʋnɩ-ɖʋ tɔm. 
ROM.14.11	Mbʋ́ pʋyɔɔ yɔ, pama Ɛsɔtɔm Takayaɣ taa se:
ROM.14.11	«Ma Kɩpaɣlʋ lɛ, mankaɖɩɣ kpayɩ se:
ROM.14.11	ɛyáa tɩŋa payɩ
ROM.14.11	kaɣ luŋuu mɛn-tɛɛ nɛ
ROM.14.11	paa weyi ɛyɔɔdɩ nɛ pʋkʋyɩ ɛsɔdaa se ma lɛ Ɛsɔ.»
ROM.14.12	Pʋ-yɔɔ lɛ, paa ɖa-taa weyi lɛ, ɛkɔŋ heyuu Ɛsɔ mbʋ́ ɛlaba yɔ nɛ ɛ-maɣmaɣ ɛ-nɔɔ.
ROM.14.13	Điyele ɖama tɔm hʋnaʋ. Ɛlɛ́, ɩɖʋ kpem se: ɩɩlakɩ nabʋyʋ nɛ piyele putuuli mɩ-taabalʋ yaa pɩpɛɖɩ-ɩ kɩwɛɛkɩm taa. 
ROM.14.14	Ma nɛ Kɩpaɣlʋ Yesu ɖɛ-kpɛndʋʋ taa lɛ, manawa nɛ mantɩlɩ se nabʋyʋ fɛyɩ se pɩfɛyɩ cɩɖɩcɩɖɩ. Ɛlɛ́, yee nɔɔyʋ ɛmaɣzɩɣ se nabʋyʋ fɛyɩ cɩɖɩcɩɖɩ yɔ, pɩtɛ ɛyʋ pɩfɛyɩ cɩɖɩcɩɖɩ. 
ROM.14.15	Yee ŋpɩsɩ ña-taabalʋ hɔyɛ nɛ tɔɔnaɣ ŋgá ŋtɔkɩ yɔ yɔ, pɩwɩlɩɣ se ŋtɔɖɔ sɔɔlɩm nʋmɔʋ taa. Taatɩŋnɩ tɔɔnaɣ ŋgá ŋtɔkɩ yɔ kɔ-yɔɔ nɛ ŋɖʋzɩ weyi Krɩstʋ sɩbɩ ɛ-yɔɔ yɔ. 
ROM.14.16	Pɩfɛyɩ se mbʋ́ ŋmaɣzɩɣ se pʋmʋnaa se ŋtɔɔ yɔ, pɩha nɔɔyʋ waɖɛ nɛ ɛyɔɔdɩ tɔm ɛzaɣ́tʋ pʋ-yɔɔ. 
ROM.14.17	Mbʋ́ pʋyɔɔ yɔ, Ɛsɔ Kewiyaɣ tɔm tɛkɛ tɔɔnaɣ nɛ sʋlʋm pa-ñɩndʋ. Ɛlɛ́, pɩkɛ mbʋ́ Fezuu Kiɖeɖeu haɣ yɔ. Ḿbʋ́ yɔ: tʋʋzʋʋ nɛ laŋhɛzɩyɛ nɛ laŋhʋlʋmɩyɛ. 
ROM.14.18	Weyi ɛlakɩ Krɩstʋ tʋmɩyɛ ḿbʋ́ yɔ, ɛ-tɔm kɛdɩnɩ Ɛsɔ. Ɛyáa tɔŋ ɖɔɖɔ se ɛlakɩ ɖeu.
ROM.14.19	Pʋ-yɔɔ lɛ, ɖɩñɩnɩ mbʋ́ pɩhɛzɩɣ ɖa-laŋa nɛ ɛzɩma mbʋ́ ɖɩsɩnɩ ɖama nɛ ɖɩtɛzɩ pɩʋ Ɛsɔ nʋmɔʋ taa yɔ. 
ROM.14.20	Taawɛɛkɩ Ɛsɔ tʋmɩyɛ tɔɔnaɣ ŋgá ŋtɔkɩ yɔ kɔ-yɔɔ. Toovenim lɛ, tɔɔnasɩ tɩŋa mʋnaa se pɔtɔɔ-sɩ. Ɛlɛ́, yee ŋnawa se pɩpɩzɩɣ pɩtɩŋnɩ nakɛyɛ yɔɔ nɛ ña-taabalʋ tɔlɩ yɔ, pɩfɛyɩ ɖeu se ŋtɔɔ-kɛ. 
ROM.14.21	Mbʋ́ pʋwɛ ɖeu yɔ lɛ se: taakpazɩnɩ ñɔ-nɔɔ mbʋ́ pɩpɩzɩɣ pɩpɛɖɩ ña-taabalʋ kɩwɛɛkɩm taa yɔ kaʋ. Paa nandʋ yaa sʋlʋm yaa paa ɛbɛ. 
ROM.14.22	Mbʋ́ ña-maɣmaɣ ŋmaɣzɩɣ se pʋwɛ ɖeu se ŋpɩzɩɣ ŋlabɩ-pʋ yɔ, pʋwɛɛ ña-taa Ɛsɔ ɛsɩndaa. Weyi ɛkʋyʋʋ se ɛlakɩ pʋyʋ nɛ pɩɩcɛyɩɣ-ɩ yɔ, ɛwɛ laŋhʋlʋmɩyɛ taa. 
ROM.14.23	Ɛlɛ́, weyi ɛpʋtʋʋ tɔɔnaɣ nakɛyɛ yɔɔ yɔ, yee ɛtɔɔ-kɛ yɔ, ɛ-tɔm sɩkɩ Ɛsɔ ɛsɩndaa. Mbʋ́ pʋyɔɔ yɔ, ɛfɛyɩnɩ lidaʋ se mbʋ́ ɛlakɩ yɔ pʋwɛ ɖeu. Mbʋ́ pɩtɩŋa payɩ ɛyʋ lakɩ nɛ ɛpʋtʋʋ pʋ-yɔɔ yɔ, pɩkɛ kɩwɛɛkɩm.
ROM.15.1	Mbá ɖa ɖɩwɛ ɖoŋ ɖe-lidaʋ wɛnaʋ taa yɔ, pʋwɛɛ se ɖɩkʋ ɖɔ-hɔ mbá pɛkɛ ajamaa pe-lidaʋ wɛnaʋ taa yɔ pɔ-tɔm taa, ɖɩtaanɩɩnɩ ɖe-liu ñɩm. 
ROM.15.2	Paa ɖa-taa weyi, ɛcɛyɩ ɛ-tɩ nɛ ɛla mbʋ́ pɩkɛdɩnɩ ɛ-taabalʋ yɔ, mbʋ́ pʋwɛ ɖeu yɔ pɩ-taa nɛ ɛ-taabalʋ ɛnʋ, ɛpɩɩ Ɛsɔ nʋmɔʋ taa. 
ROM.15.3	Mbʋ́ pʋyɔɔ yɔ, Krɩstʋ tanɩɩnɩ mbʋ́ pɩkɛdɩnɩ ɛ-maɣmaɣ yɔ. Ɛlɛ́, pɩtalɩ-ɩ e-wezuu caɣʋ taa ɛzɩ pamaʋ Ɛsɔtɔm Takayaɣ taa se: «Tʋtʋ ndʋ́ patʋ ña Ɛsɔ yɔ, tɩpɩsɩ mɔ-yɔɔ» yɔ. 
ROM.15.4	Tɔm ndʋ́ tɩtɩŋa payɩ pama Ɛsɔtɔm Takayaɣ taa ɖooo lɔŋ yɔ, pama-tʋ se tikuli ɖɛ-ɛsɛ nɛ ɖɩɖɔkɩ ɖɔ-hɔ nɛ tiyele pɩlabɩ-ɖʋ hʋnʋm nɛ ɖɩɖaŋ mbʋ́ Ɛsɔ ɖʋwa se ɛlakɩ yɔ. 
ROM.15.5	Ɛsɔ weyi eyeki se ɛyáa ɛ́ɖɔ́kɩ pɔ-hɔ nɛ pɩlabɩ-wɛ hʋnʋm yɔ, eyele nɛ ɩla nɔɔ kʋɖʋmaɣ nɛ ɩla ɛzɩ Krɩstʋ Yesu kalakʋʋ yɔ 
ROM.15.6	nɛ ɩkpɛndɩ mɩtɩŋa payɩ nɛ ɩsa Ɛsɔ weyi ɛkɛ ɖa-Kɩpaɣlʋ Yesu Krɩstʋ Caa yɔ. 
ROM.15.7	Ɩmʋ ɖama camɩyɛ ɛzɩ Krɩstʋ mʋ́ʋ-mɩ nɛ Ɛsɔ hɩɖɛ sɛɛ yɔ. 
ROM.15.8	Mbʋ́ pʋyɔɔ yɔ, mankaɖɩɣ-mɩ se Krɩstʋ pɩsɩ Yuda ñɩma tʋmlaɖʋ se ɛla mbʋ́ Ɛsɔ kaɖʋwa se ɛlakɩ pɔ-cɔzɔnaa yɔ nɛ pɩwɩlɩ se ɛlakɩ mbʋ́ ɛɖʋwa yɔ. 
ROM.15.9	Ɛkɔm ɖɔɖɔ se mbá pɛtɛkɛ Yuda ñɩma yɔ, pasa Ɛsɔ ɛ-pʋtɔdɩyɛ naʋ yɔɔ ɛzɩ pamaʋ Ɛsɔtɔm Takayaɣ taa yɔ. Pamawa se:
ROM.15.9	«Pʋ-yɔɔ lɛ, mankaɣ-ŋ sam
ROM.15.9	ɛyáa tɩŋa hɛkʋ taa nɛ
ROM.15.9	mentee hendu nɛ manɖʋ-ŋ hɩɖɛ.»
ROM.15.10	Pama Ɛsɔtɔm Takayaɣ taa ɖɔɖɔ se:
ROM.15.10	«Mbá mɩ ɩtɛkɛ Yuda ñɩma yɔ,
ROM.15.10	ɩkpɛndɩ Ɛsɔ ñɩma yɔɔ nɛ mɩ nɛ wɛ ɩmayɩ amaya.»
ROM.15.11	Patasɩ maʋ ɖɔɖɔ se: «Kedeŋa yɔɔ ɛyáa tɩŋa,
ROM.15.11	mɩtɩŋa payɩ ɩkpazɩ Kɩpaɣlʋ hɩɖɛ ɛsɔdaa.
ROM.15.11	Ɛyáa kpeekpe,
ROM.15.11	ɩsam-ɩ!»
ROM.15.12	Ezaayii ma ɛ-takayaɣ taa ɖɔɖɔ se:
ROM.15.12	«Yesee liɖe taa tʋ nɔɔyʋ kaɣ kɔm.
ROM.15.12	Ɛkaɣ kʋyʋʋ nɛ ɛcɔnɩ mbá pɛtɛkɛ Yuda ñɩma yɔ pɔ-yɔɔ nɛ
ROM.15.12	pataa-ɩ liu.»
ROM.15.13	Ɛsɔ weyi eyeki se ɖɩtaa-ɩ yɔ, ɛtɩŋnɩ lidaʋ ŋgʋ́ ɩwɛnɩ ɛ-yɔɔ yɔ kʋ-yɔɔ nɛ eyele mɩ-laŋa hʋlʋmɩ siŋŋ nɛ ɛhɛzɩ-yɛ camɩyɛ. Peeɖe pɩtɩŋɩɣnɩ e-Fezuu Kiɖeɖeu ɖoŋ yɔɔ nɛ ɩtɛzɩ-ɩ taʋ kpem.
ROM.15.14	Man-taabalaa mɩ, ma-maɣmaɣ mana siŋŋ se ɩlakɩ ɖeu pɩtɩŋa pɩ-taa nɛ ɩtɩlɩ mbʋ́ pʋpɔzʋʋ Ɛsɔ nʋmɔʋ taa yɔ pɩtɩŋa payɩ. Ɩpɩzɩɣ ɩtasɩ ɖama lɛɣtʋ. 
ROM.15.15	Paa ḿbʋ́ yɔ, mama-mɩ-tʋ kpayɩ ɖoli ɖoli se mɔntɔzɩ-mɩ mbʋ́ ɩɩtɛm kpɛlɩkʋʋ nɛ pɩɖɛɛ yɔ. Lootiye nɖɩ́ Ɛsɔ labɩ-m yɔ, ńɖɩ́ hanɩ-m waɖɛ se mama-mɩ ḿbʋ́. 
ROM.15.16	Ɛlabɩ-m-ɖɩ se mɛnkɛ Krɩstʋ Yesu tʋmlaɖʋ nɛ mansɩnɩ mbá pɛtɛkɛ Yuda ñɩma yɔ alɩwaatʋ ndʋ́ monsusuu-wɛ Laŋhɛzɩyɛ Tɔm ndʋ́ tɩlɩnɩ Ɛsɔ ɛnʋ ɛ-cɔlɔ yɔ. Mɛwɛ ɛzɩ cɔjɔ nɛ ḿbá ñɛwɛɛ ɛzɩ kɩlaʋ kpɩnɛ nɖɩ́ ɖɩkɛdɩnɩ Ɛsɔ nɛ e-Fezuu Kiɖeɖeu kɛzɩ-ɖɩ nɛ hɔɔlʋʋ nɛ ɖɩkɛ ɛ-ñɩnɖɛ yɔ. 
ROM.15.17	Pʋ-yɔɔ lɛ, ma nɛ Krɩstʋ Yesu ɖɛ-kpɛndʋʋ taa lɛ, manpɩzɩɣ mankʋndɩnɩ Ɛsɔ tʋmɩyɛ nɖɩ́ malakɩ yɔ. 
ROM.15.18	Mbʋ́ pʋyɔɔ yɔ, maacazɩɣ nabʋyʋ tɔm yɔɔdʋʋ nɛ pɩtasɩnɩ mbʋ́ Krɩstʋ tɩŋnɩ mɔ-yɔɔ nɛ ɛla se mbá pɛtɛkɛ Yuda ñɩma yɔ, papɩzɩ paña Ɛsɔ yɔ pʋ-tɔm. Tɔm ndʋ́ monsusaɣ yɔ nɛ mbʋ́ malakaɣ yɔ, pʋ-yɔɔ ɛtɩŋnaa. 
ROM.15.19	Ɛlabɩ ɖɔɖɔ hama lakasɩ ndɩ ndɩ nɛ ɛwɩlɩ Fezuu Kiɖeɖeu ɖoŋ. Ḿbʋ́ monsusi Krɩstʋ Laŋhɛzɩyɛ Tɔm siŋŋ, kpaɣ Yeruusalɛm nɛ puwolo pɩsɩɩnɩ Iliirii. 
ROM.15.20	Manɖʋwa siŋŋ se monsusuu Laŋhɛzɩyɛ Tɔm ɖenɖe pɔtɔyɔɔdɩdɩ Krɩstʋ tɔm yɔ nɛ mantaakɔɔ mantɩnɩ nɔɔyʋ tigiɖe yɔɔ. 
ROM.15.21	Ɛlɛ́, malakɩ ɛzɩ pamaʋ Ɛsɔtɔm Takayaɣ taa yɔ. Pamawa se:
ROM.15.21	«Mbá pataaheyi-wɛ ɛ-tɔm yɔ,
ROM.15.21	pɔkɔŋ-ɩ naʋ, nɛ
ROM.15.21	mbá pataayɔɔdɩ ɛ-tɔm nɛ panɩɩ yɔ,
ROM.15.21	pɔkɔŋ-tʋ nɩʋ nɛ panɩɩ tɩ-taa.»
ROM.15.22	Tɔm ńdʋ́ ti-susuu wɛna pɩlaɣzɩɣ-m nɛ mɔntɔkɔmda mɩ-tɛ. 
ROM.15.23	Ɛlɛ́, lɛɛlɛɛyɔ mɛntɛm man-tʋmɩyɛ hɔɔlɩŋ ɩnɛ ɩ-taa. Pɩlabɩ pɩnzɩ sakɩyɛ yɔ, manɖʋʋ se mɔnkɔŋ mana-mɩ yɔ. 
ROM.15.24	Mancaɣ se maaɖɛɣ Ɛspaañɩ lɛ, mantɩŋ mɩ-tɛ nɛ mana-mɩ alɩwaatʋ pazɩ nɛ me-liu sɩ. Pʋwayɩ lɛ, ɩsɩnɩ-m nɛ mɔnɖɔ ma-nʋmɔʋ. 
ROM.15.25	Ɛlɛ́, mowoki Yeruusalɛm alɩwaatʋ tʋnɛ tɩ-taa nɛ mansɩnɩ Ɛsɔ ñɩma mbá pɛwɛ peeɖe yɔ nɛ pʋcɔ. 
ROM.15.26	Mbʋ́ pʋyɔɔ yɔ, Yesu aŋgba wena awɛ Masedonii nɛ Akayɩ yɔ, a-taa ñɩma ɖʋwa se pɔcɔʋ nabʋyʋ nɛ pasɩnɩ kʋñɔndɩnaa mbá pɛwɛ Yeruusalɛm Ɛsɔ ñɩma taa yɔ. 
ROM.15.27	Pa-maɣmaɣ paɖʋna se palakɩ ḿbʋ́. Toovenim lɛ, pɩɩwɛɛ se pala ḿbʋ́. Mbʋ́ pʋyɔɔ yɔ, Yeruusalɛm Yesu ŋgbɛyɛ taa ñɩma mbá pɛkɛ Yuda ñɩma yɔ, pawɩlɩ mbá pɛtɛkɛ Yuda ñɩma yɔ mbʋ́ pasɩm Ɛsɔ nʋmɔʋ taa yɔ. Pʋ-yɔɔ lɛ, pʋwɛɛ ɖɔɖɔ se mbá pɛtɛkɛ Yuda ñɩma yɔ, paba ɛsɩnɩ-wɛ nɛ pa-maɣmaɣ pa-ñɩm. 
ROM.15.28	Pɩtɛŋ nɛ mankpaɣ mbʋ́ pɩtɩŋa payɩ pɛcɛlɩ-m yɔ nɛ mowona manɖʋzɩ pe-nesi taa nɛ mankʋyɩ se mɛnɖɛɣ Ɛspaañɩ lɛ, mantɩŋnɩ mɩ-tɛ. 
ROM.15.29	Manawa se mɔnkɔŋʋʋ mɩ-tɛ yɔ, Krɩstʋ tɩŋɩɣnɩ mɔ-yɔɔ nɛ ɛwazɩ mɩ-yɔɔ siŋŋ.
ROM.15.30	Ɛlɛ́, man-taabalaa, ndʋ́ meheyiɣ-mɩ yɔ lɛ se ɖa-Kɩpaɣlʋ Yesu Krɩstʋ nɛ ɛzɩma mbʋ́ Fezuu Kiɖeɖeu yeba nɛ ɖɩsɔɔlɩ ɖama yɔ pɔ-yɔɔ lɛ, monkuluu-mɩ hulaɣ se ɩsɩnɩ-m nɛ ɖitendi Ɛsɔ mɔ-yɔɔ nɛ ɖa-laŋa tɩŋa. 
ROM.15.31	Itendi-i se mantaasʋʋ Yudee ñɩma mbá paañaŋ Krɩstʋ yɔ pe-nesi taa. Itendi-i ɖɔɖɔ se Ɛsɔ ñɩma mbá pɛwɛ Yeruusalɛm yɔ, pamʋ haɖɛ nɖɩ́ mowokini-wɛ yɔ nesi naalɛ. 
ROM.15.32	Ɛsɔ etisaa yɔ, ḿbʋ́ mɔnkɔŋ mɩ-tɛ nɛ laŋhʋlʋmɩyɛ siŋŋ nɛ ma nɛ mɩ ɖɩcaɣ nɛ mɔ-yɔɔ hɛɛ. 
ROM.15.33	Ɛsɔ weyi ɛhɛzɩɣ ɛyáa laŋa yɔ, ɛwɛɛ mɩtɩŋa payɩ mɩ-cɔlɔ. Pɩla ḿbʋ́!
ROM.16.1	Meheyiɣ-mɩ se ɖa-taabalʋ halʋ ñɩnʋ Foobee kɛ ɛyʋ siŋŋ. Ɛlakɩ tʋmɩyɛ Sankree Yesu ŋgbɛyɛ taa. 
ROM.16.2	Ɩmʋ-ɩ Kɩpaɣlʋ yɔɔ ɛzɩ pʋmʋnaʋ se Ɛsɔ ñɩma ɛmʋ ɖama yɔ nɛ ɩsɩnɩ-ɩ mbʋ́ pɩtɩŋa payɩ e-liu wɛɛ se ɩsɩnɩ-ɩ yɔ pɩ-taa. Mbʋ́ pʋyɔɔ yɔ, ɛ-maɣmaɣ ɛsɩnɩ ɛyáa sakɩyɛ, ɛsɩnɩ ma-maɣmaɣ ɖɔɖɔ. 
ROM.16.3	Ɩsɛɛ Prisiili nɛ Akilaasɩ ɛyáa mbá ma nɛ wɛ ɖɩlakɩ Krɩstʋ Yesu tʋmɩyɛ yɔ. 
ROM.16.4	Ḿbá coɖini sɩm nɛ paya ma-ñʋʋ. Pɩtɛkɛ men-ɖeke mɛnsɛɣnɩ-wɛ, Yesu aŋgba wena awɛ mbá pɛtɛkɛ Yuda ñɩma yɔ pɛ-tɛ yɔ, atɩŋa a-taa ñɩma sɛɣ-wɛ ɖɔɖɔ. 
ROM.16.5	Ɩsɛɛ ɖɔɖɔ Yesu ŋgbɛyɛ taa ñɩma mbá pekpeɣliɣ Prisiili nɛ Akilaasɩ ñɩma ḿbá pɛ-tɛ yɔ. Ɩsɛɛ man-taabalʋ kʋsɔɔlʋ Epayɩnɛɛtɩ. Ɛnʋ calɩnɩ wɛnaʋ lidaʋ Krɩstʋ yɔɔ Aazii hɔɔlʋʋ taa. 
ROM.16.6	Ɩsɛɛ Maarɩɩ weyi ɛlabɩ-mɩ tʋmɩyɛ siŋŋ yɔ. 
ROM.16.7	Ɩsɛɛ Andronikuusi nɛ Yuuniyaasɩ mbá pɛkɛ Yuda ñɩma ɖɔɖɔ ɛzɩ ma yɔ. Ma nɛ wɛ paaɖʋ salaka. Pɛkɛ Krɩstʋ tiyiyaa mbá ɛyáa sɩm-wɛ siŋŋ yɔ. Pɛkɛ Krɩstʋ ñɩma nɛ pʋcɔ pɩtalɩnɩ-m.
ROM.16.8	Ɩsɛɛ Ampliyaatuusi weyi pɩtɩŋnɩ Kɩpaɣlʋ yɔɔ nɛ ɛkɛ man-taabalʋ kʋsɔɔlʋ yɔ. 
ROM.16.9	Ɩsɛɛ ɖa-taabalʋ Urbɛɛnɩ weyi ɖa nɛ ɩ ɖɩlakɩ Krɩstʋ tʋmɩyɛ yɔ nɛ man-taabalʋ kʋsɔɔlʋ Staacɩɩ. 
ROM.16.10	Ɩsɛɛ Apelɛɛsɩ weyi pɩtɩŋnɩ takʋʋ yɔɔ nɛ ɛwɩlɩ se ɛwɛnɩ lidaʋ Krɩstʋ yɔɔ siŋŋ yɔ. Ɩsɛɛ ɖɔɖɔ Aristoobuuli hɔʋ taa ñɩma. 
ROM.16.11	Ɩsɛɛ Eroodiyɔɔ weyi ɛkɛ Yuda tʋ ɖɔɖɔ ɛzɩ ma yɔ nɛ Narsiisi hɔʋ taa ñɩma mbá pɛkɛ Kɩpaɣlʋ ñɩma yɔ. 
ROM.16.12	Ɩsɛɛ Triifɛɛnɩ nɛ Triifoozi. Pɛkɛ halaa mbá palakɩ Kɩpaɣlʋ tʋmɩyɛ yɔ. Ɩsɛɛ man-taabalʋ kʋsɔɔlʋ halʋ ñɩnʋ Pɛɛrzidii weyi ɛlabɩ Kɩpaɣlʋ tʋmɩyɛ siŋŋ yɔ. 
ROM.16.13	Ɩsɛɛ ɖɔɖɔ Ruufuusi weyi ɛkɛ ɛyʋ kɩbanʋ Kɩpaɣlʋ nʋmɔʋ taa yɔ nɛ e-ɖoo weyi mayaɣ ɖɔɖɔ se mon-ɖoo yɔ. 
ROM.16.14	Ɩsɛɛ Asiŋkriiti nɛ Fleegɔɔ nɛ Ɛrmɛɛsɩ nɛ Patroobaasɩ nɛ Ɛrmaasɩ nɛ taabalaa mbá pa nɛ wɛ pɛwɛɛ yɔ. 
ROM.16.15	Ɩsɛɛ Filoloogi nɛ Yuuli nɛ Neeree nɛ ɛ-kɔɔ nɛ Olɛmpaasɩ nɛ Ɛsɔ ñɩma lɛlaa mbá pa nɛ wɛ pɛwɛɛ yɔ patɩŋa payɩ. 
ROM.16.16	Ɩsɛɛ ɖama camɩyɛ ɛzɩ pʋmʋnaʋ se Yesu ŋgbɛyɛ taa ñɩma ɛsɛɛ ɖama yɔ. Yesu aŋgba tɩŋa taa ñɩma sɛ-mɩ.
ROM.16.17	Man-taabalaa, meheyiɣ-mɩ se ɩkpa mɩ-tɩ nɛ mbá paatisiɣ tɔm ndʋ́ pawɩlɩ-mɩ yɔ nɛ pawɩlɩɣ-mɩ ndʋ́ tɩwɛnɩ ndɩ yɔ. Ḿbá cɛyɩɣnɩ Ɛsɔ ñɩma pe-lidaʋ wɛnaʋ taa nɛ patayɩɣ-wɛ. Ɩtaañɔtɩnɩ-wɛ. 
ROM.16.18	Mbʋ́ pʋyɔɔ yɔ, pɩtɛ ɛyáa ḿbá, paalakɩ ɖa-Kɩpaɣlʋ Krɩstʋ tʋmɩyɛ. Ɛlɛ́, pe-hiliŋ taa ɖeke pɔcɔŋna nɛ palakɩ nɔɔ leleŋ nɛ pɛcɛtɩɣnɩ mbá patasɩmdɩ pʋyʋ yɔ. 
ROM.16.19	Mɩ lɛ, ɛyáa tɩŋa na ɛzɩma mbʋ́ ɩñaŋ Kɩpaɣlʋ yɔ. Pʋ-yɔɔ man-taa hʋlʋmɩnɩ-mɩ. Ɛlɛ́, me-liu wɛɛ se ɩkɛ lɔŋsɩnɖaa nɛ ɩla mbʋ́ pʋwɛ ɖeu yɔ nɛ ikoli mbʋ́ pɩfɛyɩ ɖeu yɔ. 
ROM.16.20	Ŋgʋ́, Ɛsɔ weyi ɛhɛzɩɣ ɛyáa laŋa yɔ, ɛkɔŋ Satanɩ nuutuu alɩwaatʋ pazɩ taa nɛ efiɣni nɛ eluzi-i mɩ-tɛɛ. Đa-Kɩpaɣlʋ Yesu ɛlabɩ-mɩ lootiye. 
ROM.16.21	Man-taabalʋ Timootee weyi ma nɛ ɩ ɖɩlakɩ tʋmɩyɛ yɔ nɛ Lusiyuusi nɛ Yaasɔɔ nɛ Soziipatɛɛrɩ mbá pɛkɛ ɖɔɖɔ Yuda ñɩma ɛzɩ ma yɔ, pɛsɛ-mɩ. 
ROM.16.22	Ma Tɛrtiyuusi weyi Pɔɔlɩ heyi-m nɛ mama takayaɣ kanɛ nɛ ɛ-nɔɔ yɔ, mɛnsɛɣ-mɩ ɖa nɛ Kɩpaɣlʋ ɖɛ-kpɛndʋʋ taa. 
ROM.16.23	Gayuusi weyi ɛmʋ-m ɛ-tɛ yɔ, ɛsɛ-mɩ. Ɛ-tɛ Yesu ŋgbɛyɛ taa ñɩma tɩŋa woki pekpeɣliɣ. Eraastɩ weyi ɛkɛ tɛtʋ taa liidiye ɖɔkɩyʋ yɔ nɛ ɖa-taabalʋ Kaartuusi pɛsɛ-mɩ ɖɔɖɔ. [ 
ROM.16.24	Đa-Kɩpaɣlʋ Yesu Krɩstʋ ɛla mɩtɩŋa payɩ lootiye. Pɩla ḿbʋ́!]
ROM.16.25	Đɩsa Ɛsɔ, mbʋ́ pʋyɔɔ yɔ, ɛpɩzɩɣ ɛha-mɩ ɖoŋ nɛ ɩɖɔkɩ mɩ-tɩ ɛ-nʋmɔʋ taa. Pʋwɛ ɛzɩ paɖʋʋ Laŋhɛzɩyɛ Tɔm ndʋ́ monsusuu nɛ mɛnkɛdɩɣ ɛyáa Yesu Krɩstʋ tɔm yɔ tɩ-taa yɔ. Tɩ-taa ɛwɩlɩ-ɖʋ mbʋ́ pɩɩwɛ mɛsaɣ tɛɛ nɛ ɛtaawɩlɩ-pʋ ɛyáa ɖooo ɛzɩ ɛlabʋ kedeŋa yɔ. 
ROM.16.26	Lɛɛlɛɛyɔ pɩtɩŋnɩ tɔm ndʋ́ náyaa mawa yɔ tɩ-yɔɔ nɛ pukuli tɩ-yɔɔ nɛ kedeŋa yɔɔ ɛyáa kpeekpe tɩlɩ-tʋ ɛzɩ ɛnʋ Ɛsɔ weyi ɛwɛ tam yɔ ɛɖʋʋ yɔ. Pɩlabɩ ḿbʋ́ se pɛwɛnɩ lidaʋ Ɛsɔ yɔɔ nɛ pañam-ɩ. 
ROM.16.27	Ɛsɔ weyi e-ɖeke koŋ ɛkɛ lɔŋsɩnɖʋ yɔ, ɖɩsam-ɩ tam. Pɩtɩŋnɩ Yesu Krɩstʋ yɔɔ nɛ ɖɩsam-ɩ. Pɩla ḿbʋ́!
1CO.1.1	Ma Pɔɔlɩ lɛ, pɩkɛdɩnɩ Ɛsɔ nɛ ɛya-m se mɛnkɛ Krɩstʋ Yesu tiyiyu. Ma nɛ taabalʋ Sɔstɛɛnɩ ɖɩmaɣnɩ-mɩ takayaɣ kanɛ. 
1CO.1.2	Đɩmaɣ-kɛ mbá mɩ ɩkɛ Ɛsɔ ŋgbɛyɛ taa ñɩma Kɔrɛntɩ yɔ. Ɛya-mɩ se pɩtɩŋnɩ Krɩstʋ yɔɔ nɛ ɩcaɣ wezuu ɛzɩ pɩkɛdɩnaʋ-ɩ yɔ. Pɩtɩŋnɩ mɩ nɛ Krɩstʋ Yesu mɩ-kpɛndʋʋ yɔɔ nɛ ɩkɛ ɛ-ñɩma. Đɩmaɣ-kɛ mɩ nɛ mbá patɩŋa payɩ pɛwɛ paa le nɛ payaɣ ɖa-Kɩpaɣlʋ Yesu Krɩstʋ hɩɖɛ yɔ. Yesu Krɩstʋ lɛ pa-Kɩpaɣlʋ. Ɛnʋ ɖɔɖɔ lɛ ɖa-Kɩpaɣlʋ.
1CO.1.3	Đɩsɛ-mɩ: ɖa-Caa Ɛsɔ nɛ ɖa-Kɩpaɣlʋ Yesu Krɩstʋ palabɩ-mɩ lootiye nɛ pɛhɛzɩ mɩ-laŋa!
1CO.1.4	Mansaŋ Ɛsɔ mɩ-yɔɔ paa ɖooye. Mbʋ́ pʋyɔɔ yɔ, ɛlabɩ-mɩ lootiye mɩ nɛ Krɩstʋ Yesu mɩ-kpɛndʋʋ taa. 
1CO.1.5	Toovenim lɛ, mɩ-kpɛndʋʋ ḿbʋ́ pʋ-yɔɔ ɩpɩsɩ ñɩm tɩnaa. Ɛsɔ ha-mɩ pɩtɩŋa payɩ. Kɔzɩkɔzɩ eyebu nɛ ɩtɩlɩ toovenim nɛ isusuu ɛ-tɔm yɔ. 
1CO.1.6	Mbʋ́ pʋyɔɔ yɔ, Krɩstʋ tɔm ndʋ́ ɖisusi-mɩ yɔ, tɩcaɣ mɩ-taa camɩyɛ. 
1CO.1.7	Pʋ-yɔɔ mbá mɩ ɩɖaŋ alɩwaatʋ ndʋ́ ɖa-Kɩpaɣlʋ Yesu Krɩstʋ kaɣ ɛ-tɩ lɩzʋʋ nɛ ɛwɩlɩ ɛyáa yɔ, pɩtɛsɛɣ kʋjɔʋ nakʋyʋ se Ɛsɔ talabɩ-mɩ. 
1CO.1.8	Ɛsɔ ɛnʋ ɛhaɣnɩ-mɩ ɖoŋ nɛ ɩɖɔkɩ mɩ-tɩ ḿbʋ́ ɛ-nʋmɔʋ taa nɛ pʋkɔɔ pɩsɩɩnɩ kɛtɛzaɣ wiye se pataana kɩdɛkɛdɩm nabʋyʋ mɩ-yɔɔ puwiye nɖɩ́ ɖa-Kɩpaɣlʋ Yesu Krɩstʋ kɔŋ yɔ. 
1CO.1.9	Ɛsɔ weyi ɛya-mɩ se mɩ nɛ ɛ-Pɩyalʋ Yesu Krɩstʋ weyi ɛkɛ ɖa-Kɩpaɣlʋ yɔ ɩkpɛndɩ ɩla nɔɔ kʋɖʋmaɣ yɔ, ɛlakɩ mbʋ́ ɛɖʋwa se ɛlakɩ yɔ.
1CO.1.10	Taabalaa Yesu ŋgbɛyɛ taa ñɩma, meheyiɣ mɩtɩŋa payɩ nɛ ɖa-Kɩpaɣlʋ Yesu Krɩstʋ nɔɔ se ɩnɩɩnɩ ɖama camɩyɛ. Tayʋʋ nabʋyʋ ɛtaawɛɛ mɩ-hɛkʋ taa. Ɛlɛ́, ɩla nɔɔ kʋɖʋmaɣ nɛ ɩwɛnɩ lɩmaɣza kʋɖʋma. 
1CO.1.11	Mbʋ́ pʋyɔɔ yɔ, Klowee tɛ ñɩma heyi-m se iyou. 
1CO.1.12	Ndʋ́ mɔyɔɔdʋʋ yɔ, tɩ-tɔbʋʋ se mɩ-taa nabɛyɛ wɛɛ pɔyɔɔdʋʋ se pɛkɛ Pɔɔlɩ ñɩma nɛ lɛlaa se paba kɛ Apoloosi ñɩma. Lɛlaa ñɔtɔŋ ɖɔɖɔ se paba ñɛkɛ Pɩyɛ ñɩma nɛ lɛlaa se pɛkɛ Krɩstʋ ñɩma. 
1CO.1.13	Krɩstʋ ɛnʋ patayɩ-ɩ yaa we? Ma Pɔɔlɩ pakam kaamaŋkaɣ yɔɔ mɩ-yɔɔ, yaa mɔ-nɔɔ palabɩnɩ-mɩ lɩm sɔʋ sɔnzɩ?
1CO.1.14	Mansaŋ Ɛsɔ ɛzɩma mbʋ́ mantala mɩ-taa nɔɔyʋ lɩm sɔʋ sɔnzɩ nɛ pɩtasɩnɩ Krispuusi nɛ Gayuusi yɔ pʋ-yɔɔ. 
1CO.1.15	Pʋ-yɔɔ lɛ, nɔɔyʋ ɛɛpɩzɩɣ ɛyɔɔdɩ se mɔ-nɔɔ palabɩnɩ-mɩ-sɩ. 
1CO.1.16	Ahaɣaɣ, maasɔwa! Malabɩ-sɩ ɖɔɖɔ Stefanaasɩ nɛ ɛ-hɔʋ taa ñɩma. Pa-wayɩ lɛ, mantatasɩ tɔzʋʋ se malabɩ-sɩ nɔɔyʋ ɖɔɖɔ. 
1CO.1.17	Krɩstʋ tetiyi-m se mɔnkɔɔ mala ɛyáa lɩm sɔʋ sɔnzɩ. Ɛlɛ́, etiyi-m se monsusi Laŋhɛzɩyɛ Tɔm. Maasusuu-tʋ ɛyáa ɛzɩ weyi ɛyɔɔdʋʋnɩ ɛ-maɣmaɣ ɛ-lɔŋsɩnɖɛ camɩyɛ yɔ. Pɩtɛkɛ ḿbʋ́, sɩm mbʋ́ Krɩstʋ sɩbɩ kaamaŋkaɣ yɔɔ yɔ, pɩɩtasɩɣ wɛnaʋ wazaɣ nakɛyɛ.
1CO.1.18	Tɔm ndʋ́ posusuu se Krɩstʋ sɩbɩ kaamaŋkaɣ yɔɔ yɔ, mbá pɛwɛ asayʋʋ nʋmɔʋ taa yɔ, panɩɣ-tʋ lɛ, tɩwɛ-wɛ ɛzɩ kɩmɛlɛndʋ tɔm yɔ. Ɛlɛ́, mbá ɖa payakɩ ɖa-ñʋʋ yɔ, tɩkɛnɩ-ɖʋ Ɛsɔ ɖoŋ. 
1CO.1.19	Pama Ɛsɔtɔm Takayaɣ taa se:
1CO.1.19	«Menɖeziɣ mbá pamaɣzɩɣ se pɛwɛnɩ lɔŋsɩnɖɛ yɔ pɔ-lɔŋsɩnɖɛ nɛ
1CO.1.19	mamʋʋzɩ mbá pamaɣzɩɣ se pɛwɛnɩ lɛɣtʋ yɔ
1CO.1.19	pɛ-lɛɣtʋ.»
1CO.1.20	Yee ḿbʋ́ weyi ɛmaɣzɩɣ se ɛkɛ lɔŋsɩnɖʋ yɔ, se we ɛpɩzɩɣ ɛtasɩ yɔɔdʋʋ? Nɛ weyi ɛ́lɛ́ woba sukuli yɔ? Nɛ weyi ɛ́lɛ́ maɣzɩɣ se ɛsɩm tɔm yɔɔdʋʋ camɩyɛ yɔ, ɛwazɩɣ we? Se we ɛyáa panɛ patɩŋa papɩzɩɣ patasɩ yɔɔdʋʋ ɖɔɖɔ? Paawazɩɣ pʋyʋ, mbʋ́ pʋyɔɔ yɔ, Ɛsɔ wɩlaa se kedeŋa ñɩma lɔŋsɩnɖɛ kɛ kɩmɛlɛndʋ.
1CO.1.21	Toovenim lɛ, kedeŋa ñɩma nɛ pɔ-lɔŋsɩnɖɛ patapɩzɩ patɩlɩ Ɛsɔ. Mbʋ́ pʋyɔɔ yɔ, ɛnʋ sɔɔlɩnɩ ḿbʋ́ ɛ-lɔŋsɩnɖɛ taa. Ɛlɛ́, ɛɖʋwa se ɛyakɩ mbá pɛwɛnɩ lidaʋ tɔm ndʋ́ ɖisusuu-wɛ yɔ tɩ-yɔɔ yɔ pa-ñʋʋ. Ŋgʋ́, tɔm ńdʋ́ tɩwɛ lɛlaa ɛzɩ kɩmɛlɛndʋ tɔm yɔ. 
1CO.1.22	Yuda ñɩma pɔzʋʋ se pala hama lakasɩ nɛ pana nɛ pʋcɔ petisi, Grɛɛkɩ ñɩma ñañɩnɩɣ lɔŋsɩnɖɛ se pʋcɔ. 
1CO.1.23	Piyele ɖa lɛ, ɖisusuu Krɩstʋ weyi pakam-ɩ kaamaŋkaɣ yɔɔ yɔ ɛ-tɔm. Tɔm ńdʋ́, tɩkɛnɩ Yuda ñɩma mbʋ́ putuuluu-wɛ yɔ nɛ tɩkɛnɩ mbá pɛtɛkɛ Yuda ñɩma yɔ ɛzɩ kɩmɛlɛndʋ tɔm yɔ. 
1CO.1.24	Ɛlɛ́, mbá Ɛsɔ yawa yɔ, paa pɛkɛ Yuda ñɩma yaa pɛtɛkɛ Yuda ñɩma yɔ, Krɩstʋ ɛnʋ, ɛkɛnɩ-wɛ Ɛsɔ ɖoŋ nɛ Ɛsɔ lɔŋsɩnɖɛ. 
1CO.1.25	Mbʋ́ pʋyɔɔ yɔ, Ɛsɔ lɩmaɣza wena ɛyáa kpakɩɣ se akɛ kɩmɛlɛndʋ yɔ, akɩlɩ ɛyáa lɔŋsɩnɖɛ. Ɛ-lakasɩ nzɩ́ ɛyáa kpakɩɣ ɖɔɖɔ se sɩwɛ ɛjandʋ yɔ, sɩkɩlɩ ɛyáa ɖoŋ.
1CO.1.26	Taabalaa, ɩcɔnɩ ɩna mbʋ́ ɩɩkɛwa nɛ pʋcɔ Ɛsɔ yaa-mɩ yɔ. Mbá ɛyáa kpakaɣ se lɔŋsɩnɖaa yaa ɖoŋ tɩnaa yaa sɔsaa yɔ, pataaɖɔɔ mɩ-taa. 
1CO.1.27	Ɛlɛ́, Ɛsɔ lɩzɩ mbá ɛyáa kpakɩɣ se kɩmɛlɛmɩŋ yɔ nɛ ɛɖʋnɩ lɔŋsɩnɖaa fɛyɛ. Ɛlɩzɩ ɖɔɖɔ mbʋ́ pʋwɛ ɛjandʋ kedeŋa yɔɔ yɔ nɛ ɛɖʋnɩ mbʋ́ pʋwɛ ɖoŋ yɔ fɛyɛ. 
1CO.1.28	Ɛnʋ lɩzɩnɩ ɖɔɖɔ mbá pɛfɛyɩ wazaɣ nakɛyɛ kedeŋa yɔɔ cɩnɛ nɛ ɛyáa takpaɣ-wɛ payaa pʋyʋ nɛ pɛfɛyɩ natʋyʋ taa kpem yɔ. Ɛlɩzɩ-wɛ se papɩsɩ sɔsaa mbá pamaɣzɩɣ se pawazɩɣ pʋyʋ yɔ pɛ-ɛsɩndaa. 
1CO.1.29	Ɛlabɩ ḿbʋ́ se nɔɔyʋ ɛtaapɩzɩ ɛtasɩ ɛ-tɩ kpazʋʋ Ɛsɔ ɛsɩndaa. 
1CO.1.30	Ŋgʋ́, Ɛsɔ kpɛndɩ mɩ nɛ Krɩstʋ Yesu. Ɛsɔ ɛnʋ eyebina se ɛkɛ ɖɔ-lɔŋsɩnɖɛ. Ɛ-yɔɔ Ɛsɔ tɩŋnaa nɛ ɛpɩsɩ-ɖʋ kʋtʋʋzaa nɛ ɖɩpɩsɩ ɛ-ñɩma nɛ ɛya ɖa-ñʋʋ. 
1CO.1.31	Ɛlabɩ ḿbʋ́ se pɩla ɛzɩ pamaʋ Ɛsɔtɔm Takayaɣ taa se: «Yee nɔɔyʋ liu ɛwɛɛ se ɛkʋndʋʋ yɔ, ɛkʋndɩnɩ mbʋ́ Kɩpaɣlʋ laba yɔ.»
1CO.2.1	Taabalaa, alɩwaatʋ ndʋ́ mɔnkɔm mɩ-tɛ se meheyi-mɩ Ɛsɔ tɔm ndʋ́ tɩwɛ mɛsaɣ tɛɛ yɔ, pɩtɛkɛ tɔm sɔsɔtʋ natʋyʋ yaa lɔŋsɩnɖɛ sɔsɔɖɛ naɖɩyɛ meheyini-mɩ-tʋ. 
1CO.2.2	Mbʋ́ pʋyɔɔ yɔ, pʋcɔ mɔnkɔɔ mɩ-tɛ lɛ, manɖʋwa se alɩwaatʋ ndʋ́ mɛwɛɣ mɩ-tɛ yɔ, maaheyiɣ-mɩ natʋyʋ nɛ pɩtasɩnɩ Yesu Krɩstʋ tɔm. Kɔzɩkɔzɩ sɩm mbʋ́ ɛsɩbɩ kaamaŋkaɣ yɔɔ yɔ pʋ-tɔm. 
1CO.2.3	Man-tɩ tɩŋa maawɛʋ mɩ-cɔlɔ yɔ, mɛwɛ ɛjandʋ taa nɛ sɔɔndʋ kpaɣ-m pɩtɩɩfɛyɩ nɛ menseliɣ. 
1CO.2.4	Monsusaɣ-mɩ Ɛsɔtɔm lɛ, pɩtɛkɛ ɛyáa lɔŋsɩnɖɛ monsusaɣnɩ-mɩ-tʋ se mawabɩnɩ-mɩ. Ɛlɛ́, Fezuu Kiɖeɖeu ɖoŋ wɩlɩnɩ-mɩ se tɔm ndʋ́ monsusuu yɔ, tɩkɛ toovenim. 
1CO.2.5	Ḿbʋ́ yebina nɛ ɩwɛnɩ lidaʋ Ɛsɔ ɖoŋ yɔɔ. Ɛlɛ́, pɩtɛkɛ ɛyáa lɔŋsɩnɖɛ yɔɔ pɩtɩŋnaa.
1CO.2.6	Ŋgʋ́, lɔŋsɩnɖɛ tɔm ɖisusuu ɛyáa mbá papɩ Ɛsɔ nʋmɔʋ taa siŋŋ yɔ. Ɛlɛ́, pɩtɛkɛ kedeŋa ñɩma lɔŋsɩnɖɛ yaa kedeŋa awiya mbá pɔkɔŋ labʋ asayʋʋ yɔ pa-ñɩnɖɛ. 
1CO.2.7	Ɛsɔ lɔŋsɩnɖɛ nɖɩ́ ɖɩɩwɛ ɛyáa mɛsaɣ tɛɛ yɔ, ɖɩ-tɔm ɖisusuu. Tɩ-taa wɛ cukaŋ. Pʋcɔ Ɛsɔ la kedeŋa lɛ, ɛɛɖʋwa se pɩtɩŋnɩ ɖɩ-yɔɔ nɛ ɖɩwɛɛ e-koboyaɣ taa. 
1CO.2.8	Kedeŋa awiya taa nɔɔyʋ tasɩ lɔŋsɩnɖɛ ńɖɩ́. Mbʋ́ pʋyɔɔ yɔ, yee paasɩm-ɖɩ yɔ, pataaka Kɩpaɣlʋ weyi ɛtɩnɩ koboyaɣ yɔ kaamaŋkaɣ yɔɔ. 
1CO.2.9	Pʋwɛ ɛzɩ pamaʋ Ɛsɔtɔm Takayaɣ taa yɔ. Pamawa se:
1CO.2.9	«Mbʋ́ ɛyʋ
1CO.2.9	tana wiɖiyi kaʋ
1CO.2.9	yaa ɛtanɩɩ yɔ,
1CO.2.9	mbʋ́ ɛyʋ tamaɣzɩ pʋ-yɔɔ wiɖiyi kaʋ yɔ,
1CO.2.9	toovenim lɛ, ḿbʋ́
1CO.2.9	Ɛsɔ ñɔɔzaa nɛ
1CO.2.9	ɛsɩɩ mbá pɔsɔɔlɩ-ɩ yɔ.»
1CO.2.10	Đa Ɛsɔ tɩŋnɩ e-Fezuu Kiɖeɖeu yɔɔ nɛ ɛwɩlɩ-pʋ. Toovenim lɛ se Fezuu Kiɖeɖeu sɩm pɩtɩŋa payɩ, halɩ pɩkpɛndɩnɩ mbʋ́ pʋwɛ ɖooo Ɛsɔ taa yɔ. 
1CO.2.11	Apɩzɩɣ ɛtɩlɩ mbʋ́ pʋwɛ lɛlʋ taa yɔ? Ɛlɛ́, paa weyi ɛ-maɣmaɣ ɛ-kalɩzaɣ tɩlɩɣnɩ mbʋ́ pʋwɛ ɛ-taa yɔ. Ḿbʋ́ ɖɔɖɔ mbʋ́ pʋwɛ Ɛsɔ taa yɔ, nɔɔyʋ ɛɛpɩzɩɣ ɛtɩlɩ-pʋ nɛ pɩtasɩnɩ Ɛsɔ ɛnʋ ɛ-maɣmaɣ e-Fezuu. 
1CO.2.12	Ŋgʋ́ ɖa lɛ, pɩtɛkɛ kedeŋa fezuu paha-ɖʋ. Ɛlɛ́, Ɛsɔ hanɩ-ɖʋ e-Fezuu Kiɖeɖeu se ɖɩpɩzɩ ɖɩtɩlɩ ɛ-ñɩm mbʋ́ paha-ɖʋ falaa yɔ. 
1CO.2.13	Đɩɩyɔɔdʋʋ pʋ-tɔm nɛ tɔm ndʋ́ kedeŋa lɔŋsɩnɖaa wɩlɩɣ yɔ. Ɛlɛ́, ndʋ́ Fezuu Kiɖeɖeu wɩlɩɣ yɔ ɖɩyɔɔdʋʋna. Pʋ-yɔɔ ɖɩlɩzɩɣ kʋ-tɔm ńdʋ́ tɩ-tɔbʋʋ mbá Ɛsɔ ha-wɛ-kʋ yɔ.
1CO.2.14	Ɛlɛ́, mbá ɛtaha-wɛ-kʋ yɔ, paapɩzɩɣ petisi toovenim tɔm ndʋ́ kiheyiɣ ɛyáa yɔ. Pamaɣzɩɣ se tɩkɛ kɩmɛlɛndʋ tɔm. Paapɩzɩɣ panɩɩ-tʋ. Mbʋ́ pʋyɔɔ yɔ, mbá Ɛsɔ ha-wɛ e-Fezuu Kiɖeɖeu yɔ pe-ɖeke papɩzɩɣna panɩɩ tɩ-tɔbʋʋ. 
1CO.2.15	Mbá ɛha-wɛ-kʋ yɔ, papɩzɩɣ patɩlɩ mbʋ́ pʋwɛ ɖeu yaa mbʋ́ pɩfɛyɩ ɖeu yɔ. Nɔɔyʋ ɛɛpɩzɩɣ ɛkpɛzɩnɩ-wɛ. 
1CO.2.16	Pʋwɛ ɛzɩ pamaʋ Ɛsɔtɔm Takayaɣ taa yɔ. Pamawa se:
1CO.2.16	«Asɩm Kɩpaɣlʋ lɩmaɣza?
1CO.2.16	Apɩzɩɣ ɛtasɩ-ɩ tɔm?»
1CO.2.16	Ŋgʋ́ ɖa yɔ, ɖɩmaɣzɩɣ ɛzɩ Krɩstʋ maɣzʋʋ yɔ.
1CO.3.1	Taabalaa, mantaapɩzɩɣ se mɔyɔɔdɩnɩ-mɩ ɛzɩ mbá Ɛsɔ ha-wɛ e-Fezuu Kiɖeɖeu yɔ. Ɛlɛ́, mɔyɔɔdɩnɩ-mɩ ɛzɩ mbá palakɩ ɛzɩ ɖooo paalakʋʋ yɔ yaa ɛzɩ mbá pɛkɛ piya pɩcɩɩcɩyɩmwaa Krɩstʋ nʋmɔʋ taa yɔ. 
1CO.3.2	Tɔm ndʋ́ mɛnkɛdɩ-mɩ yɔ, tɩwɛ ɛzɩ naalɩm maha-mɩ yɔ, tɩfɛyɩ ɛzɩ tɔɔnaɣ yuŋ ñɩŋga yɔ. Mbʋ́ pʋyɔɔ yɔ, ɩtaapɩzɩɣ se ɩtɔɔ-kɛ. Halɩ nɛ sɔnɔ ɩɩpɩzɩɣ ɩtɔɔ-kɛ ɖɔɖɔ. 
1CO.3.3	Mbʋ́ pʋyɔɔ yɔ, mi-wezuu caɣʋ taa lɛ, ɩlakɩ ɛzɩ ɩɩwɛʋ yɔ. Alɩwaatʋ ndʋ́ ɛsɩsɛmɩyɛ nɛ you pɛwɛ mɩ-hɛkʋ taa yɔ, ɩfɛyɩ ɛzɩ ɩɩwɛʋ yɔ yaa we? Yaa mi-wezuu caɣʋ ñɛfɛyɩ ɖɔɖɔ ɛzɩ ɛyáa lɛlaa yɔ? 
1CO.3.4	Alɩwaatʋ ndʋ́ mɩ-taa nɔɔyʋ yɔɔdʋʋ se ɛwɛ Pɔɔlɩ yɔɔ nɛ lɛlʋ se ɛ́lɛ́ ñɛwɛ Apoloosi yɔɔ yɔ, paalakɩ ɛzɩ kedeŋa ñɩma lakʋʋ yɔ yaa we?
1CO.3.5	Yee ḿbʋ́ anɩ lɛ Apoloosi? Ma Pɔɔlɩ, ma lɛ anɩ? Đɩkɛ Ɛsɔ tʋmlaɖaa yem. Ɖɔ-yɔɔ pɩtɩŋnaa nɛ ɩwɛnɩ lidaʋ Krɩstʋ yɔɔ. Paa ɖa-taa weyi ɛlakɩ tʋmɩyɛ nɖɩ́ Kɩpaɣlʋ ɖʋ-ɩ yɔ. 
1CO.3.6	Pʋwɛ ɛzɩ mɔsɔnɩ tɩʋ nɛ Apoloosi mɩzɩ kʋ-yɔɔ lɩm yɔ. Ɛlɛ́, Ɛsɔ lakɩna nɛ kɩpaɣlɩɣ. 
1CO.3.7	Pɩtɛkɛ weyi ɛsɔʋ tɩʋ yaa weyi ɛmɩzɩɣ kʋ-yɔɔ lɩm yɔ, ɛkɩlɩnɩ wazaɣ. Ɛlɛ́, Ɛsɔ weyi ɛlakɩ nɛ kɩpaɣlɩɣ yɔ, e-ɖeke koŋ ɛkɩlɩnɩ wazaɣ. 
1CO.3.8	Weyi ɛsɔʋ tɩʋ yɔ nɛ weyi ɛmɩzɩɣ kʋ-yɔɔ lɩm yɔ, pɛwɛ kɩmaŋ. Paa pa-taa weyi lɛ, tʋmɩyɛ nɖɩ́ ɛlaba yɔ, ɖɩ-yɔɔ Ɛsɔ kɔŋ-ɩ hɛyʋʋ. 
1CO.3.9	Mbʋ́ pʋyɔɔ yɔ, ɖatɩŋa ɖɩkpɛndaa nɛ ɖɩlakɩ Ɛsɔ tʋmɩyɛ nɛ mɩ mɩwɛɛ ɛzɩ ɛ-hayɩm yɔ.
1CO.3.9	Ɩwɛ ɖɔɖɔ ɛzɩ ɛ-ɖɩɣa yɔ. 
1CO.3.10	Ma lɛ, Ɛsɔ labɩ-m lootiye nɛ mɛwɛɛ ɛzɩ kuduyiŋ mayʋ kɩbanʋ weyi ɛsɩ tigiɖe nɛ lɛlʋ tɩnɩɣ ɖɩ-yɔɔ yɔ. Ɛlɛ́, pʋwɛɛ se paa weyi ɛtɩlɩ ɛzɩma mbʋ́ ɛtɩnɩɣ ɖɩ-yɔɔ yɔ. 
1CO.3.11	Mbʋ́ pʋyɔɔ yɔ, nɔɔyʋ ɛɛpɩzɩɣ ɛtasɩ tigiɖe naɖɩyɛ sɩʋ nɛ pɩtasɩnɩ nɖɩ́ pɛtɛm sɩʋ yɔ. Ńɖɩ́ lɛ Yesu Krɩstʋ. 
1CO.3.12	Paa nɔɔyʋ ɛtɩnɩ ɖɩ-yɔɔ nɛ sika yaa ñɩɣlɩ́m yaa pɛɛ kɩñɩlɩzɛɛ yaa ɖasɩ yaa kesi yaa ñɩtʋ yɔ, 
1CO.3.13	pɔkɔŋ ɛ-tʋmɩyɛ naʋ. Mbʋ́ pʋyɔɔ yɔ, tɔm hʋʋ kɩyakʋ wiye lɛ, Ɛsɔ ɖʋʋ paa weyi ɛ-tʋmɩyɛ miŋ taa. Miŋ ɛnʋ ɛwɩlɩɣna se ɖɩwɛ ɖeu naa ɖɩfɛyɩ ɖeu nɛ pasɩm-ɖɩ. 
1CO.3.14	Weyi paɖʋʋ ɛ-tʋmɩyɛ miŋ taa nɛ ɖɩtañaɣ yɔ, pɔkɔŋ-ɩ hɛyʋʋ. 
1CO.3.15	Ɛlɛ́, yee paɖʋ nɔɔyʋ tʋmɩyɛ miŋ taa nɛ ɖɩñaɣ yɔ, pʋdʋ lesiɣ ɛ-kɩhɛyʋʋ. Ehikiɣ ñʋʋ yabʋ, ɛlɛ́, pʋwɛɣ ɛzɩ ɛyʋ seɣu ɛtɩŋɩɣnɩ miŋ taa nɛ ɛtʋlɩ yɔ.
1CO.3.16	Ɩtatɩlɩ se ɩwɛ ɛzɩ Ɛsɔ ɖɩɣa ŋgá e-Fezuu Kiɖeɖeu wɛ ka-taa yɔ yaa we? 
1CO.3.17	Yee nɔɔyʋ ɛyɔkɩ-kɛ yɔ, Ɛsɔ tɔyɩtʋʋ-ɩ. Mbʋ́ pʋyɔɔ yɔ, kɛkɛ ɛ-maɣmaɣ ɛ-pʋyʋ. Mɩ lɛ ɖɩɣa ŋ́gá.
1CO.3.18	Nɔɔyʋ ɛtaacɛtɩ ɛ-tɩ yem. Yee mɩ-taa nɔɔyʋ ɛmaɣzɩɣ se ɛwɛnɩ kedeŋa lɔŋsɩnɖɛ yɔ, pʋdʋ ɛpɩsɩ ɛzɩ kɩmɛlɛŋ yɔ. Peeɖe ɛkɛɣ lɔŋsɩnɖʋ toovenim taa. 
1CO.3.19	Mbʋ́ pʋyɔɔ yɔ, kedeŋa lɔŋsɩnɖɛ kɛ kɩmɛlɛndʋ Ɛsɔ ɛsɩndaa. Pʋwɛ ɛzɩ pamaʋ Ɛsɔtɔm Takayaɣ taa se: «Ɛsɔ kpaɣ lɔŋsɩnɖaa nɛ pa-maɣmaɣ pɛ-cɛtɩm» yɔ. 
1CO.3.20	Patasɩ maʋ ɖɔɖɔ se: «Kɩpaɣlʋ sɩm lɔŋsɩnɖaa lɩmaɣza. Ɛnawa se aawazɩɣ pʋyʋ.» 
1CO.3.21	Pʋ-yɔɔ lɛ, nɔɔyʋ ɛtaakʋndɩ se ɛkɛ lɛlʋ ñɩnʋ. Mbʋ́ pʋyɔɔ yɔ, paa weyi ɛkɛ mɩ-ñɩnʋ: 
1CO.3.22	paa ma Pɔɔlɩ yaa Apoloosi yaa Pɩyɛ. Paa kedeŋa yaa wezuu yaa sɩm yaa mbʋ́ pʋwɛ sɔnɔ yaa mbʋ́ pʋkɔŋ yɔ yɔ, pɩtɩŋa payɩ pɩkɛ mɩ-ñɩm ɖɔɖɔ. 
1CO.3.23	Ɛlɛ́, mɩ mɩkɛ Krɩstʋ ñɩma nɛ Krɩstʋ ñɛkɛ Ɛsɔ ñɩnʋ.
1CO.4.1	Pʋwɛɛ se ɛyáa ɛtɩlɩ se Krɩstʋ tiyiyaa ɖa, ɖɩkɛ ɛ-tʋmlaɖaa. Ɛsɔ ɖʋzɩ e-toovenim mbʋ́ pɩɩwɛ mɛsaɣ tɛɛ yɔ ɖe-nesi taa se ɖɩwɩlɩ ɛyáa. 
1CO.4.2	Mbʋ́ pʋpɔzʋʋ weyi paɖʋzɩ e-nesi taa pʋyʋ yɔ lɛ se: ɛla mbʋ́ pʋmʋnaa yɔ. 
1CO.4.3	Ma lɛ, yee ɩmaɣzɩɣ se malabɩ mbʋ́ pʋmʋnaa yɔ yaa mbʋ́ pɩtamʋna yɔ yɔ, pɩtana-m nɛ pʋyʋ. Paa lɛlaa ɛtɔm se malabɩ mbʋ́ pʋmʋnaa yɔ yaa mbʋ́ pɩtamʋna yɔ yɔ, pɩtana-m nɛ pʋyʋ. Halɩ ma-maɣmaɣ maatɔŋ ma-ñɩndʋ se pʋyʋ. 
1CO.4.4	Mantatɩlɩ ɛzaɣ́tʋ ndʋ́ tɩwɛ mɔ-yɔɔ yɔ. Ɛlɛ́, pɩɩwɩlɩɣ se mantala ɛzaɣ́tʋ natʋyʋ. Kɩpaɣlʋ hʋʋnɩ mɔn-tɔm. 
1CO.4.5	Pʋ-yɔɔ lɛ, ɩtaahʋʋnɩ ɖama nɛ pʋcɔ alɩwaatʋ ndʋ́ Ɛsɔ ɖʋwa se Kɩpaɣlʋ kɔŋ yɔ, tɩtalɩ. Ɛnʋ lɩzɩɣnɩ mbʋ́ pʋwɛ cɩkpɛndʋʋ taa yɔ nɛ ɛwɩlɩ. Ɛnʋ kuluuni ɖɔɖɔ mbʋ́ ɛyáa maɣzɩɣ pa-taa yɔ pʋ-yɔɔ. Peeɖe Ɛsɔ saŋ paa weyi mbʋ́ ɛlaba yɔ pʋ-yɔɔ.
1CO.4.6	Taabalaa Krɩstʋ ñɩma, mɩ-yɔɔ mankpaɣ tɔm ndʋ́ mɔyɔɔdaa yɔ nɛ mɛnkɛdɩnɩ ma nɛ Apoloosi. Mancaɣaɣ se ɩnɩɩ eduuye ɖɩnɛ ɖɩ-tɔbʋʋ: «Ɩtaala nɛ pɩɖɛɛ mbʋ́ pama Ɛsɔtɔm Takayaɣ taa yɔ pʋ-yɔɔ.» Pʋbʋ lɛ, nɔɔyʋ ɛɛtɩnɩɣ lɛlʋ yɔɔ nɛ ɛkpazɩ ɛ-tɩ nɛ eniɣzi lɛlʋ. 
1CO.4.7	Mbʋ́ pʋyɔɔ yɔ, aheyi-ŋ se ŋkɩlɩ lɛlaa? Pɩtɛkɛ Ɛsɔ hanɩ-ŋ mbʋ́ pɩtɩŋa payɩ ŋwɛna yɔ yaa we? Yee toovenim se ɛnʋ ɛhanɩ-ŋ-pʋ lɛ, pɩlabɩ ɛzɩma ŋkʋndʋʋnɩ-pʋ ɛzɩ pataha-ŋ-pʋ kɩhaʋ yɔ?
1CO.4.8	Ei! Naze mɩtɛm mi-ɖeɖe hiɣu! Ɩtɛm pɩsʋʋ ñɩm tɩnaa! Naze mɩpɩsɩ awiya nɛ piyebi-ɖʋ! Toovenim lɛ, ɖe-liu kɛwɛɛ kpem se ɩtɔɔ kewiyaɣ nɛ ɖɩkɔɔ ɖa nɛ mɩ ɖɩtɔɔ-kɛ. 
1CO.4.9	Mbʋ́ pʋyɔɔ yɔ, pɩlakɩ-m ɛzɩ ɖa Krɩstʋ tiyiyaa lɛ, lone nɖɩ́ pʋtɔyɩnɩ-ɖɩ yɔ, ɖɩ-taa Ɛsɔ sɩ-ɖʋ yɔ. Đɩwɛ ɛzɩ mbá pakʋ pɔ-tɔm nɛ pʋpɔzʋʋ se pakʋ-wɛ yɔ. Pelem-ɖʋ ɛyáa nɛ Ɛsɔ tiyiyaa patɩŋa payɩ pɛ-ɛsɩndaa. 
1CO.4.10	Ei! Đɛkɛ kɩmɛlɛmɩŋ Krɩstʋ yɔɔ nɛ mɩ mɩkɛ lɔŋsɩnɖaa mɩ nɛ ɩ mɩ-kpɛndʋʋ taa! Đɛkɛ ajamaa nɛ mɩkɛ ɖoŋ tɩnaa! Patakpaɣ-ɖa payaa pʋyʋ nɛ piyele pasaŋ-mɩ! 
1CO.4.11	Toovenim lɛ, halɩ nɛ sɔnɔ, ñɔɔsɩ wɛɛ sɩwɩɣ-ɖʋ nɛ lɔkɔtʋ ñɔɖɔkɩ-ɖʋ. Đɩfɛyɩnɩ wondu se ɖisuu. Pamakɩ-ɖʋ nɛ ɖɩwɛɛ ɖɩcɔʋ paa le. 
1CO.4.12	Đɩkʋʋ ɖa-tɩ nɛ tʋmɩyɛ se ɖihiɣ ɖɩtɔɔ. Ŋgʋ́, alɩwaatʋ ndʋ́ ɛyáa tʋʋ-ɖʋ yɔ, ɖɩwazɩɣ-wɛ. Đɩɖɔkʋʋ ɖa-tɩ ɖɔɖɔ alɩwaatʋ ndʋ́ pɛwɛɣ ɖa-wayɩ kaŋ kaŋ yɔ. 
1CO.4.13	Yee ɛyáa ɛyɔɔdʋʋ-ɖʋ tɔm ɛzaɣ́tʋ yɔ, ɖicosuu-wɛ camɩyɛ. Halɩ nɛ sɔnɔ, ɛyáa kpakɩɣ-ɖʋ ɛzɩ kedeŋa yɔɔ azuluma nɛ ñɩtʋ ndʋ́ pahazɩɣ yɔ.
1CO.4.14	Maamaɣ-mɩ tɔm tʋnɛ se manɖʋ-mɩ fɛyɛ. Ɛlɛ́, mamaɣ-mɩ-tʋ se mansɩɣzɩ-mɩ lɔŋ ɛzɩ men-piya nzɩ́ mɔnsɔɔlaa siŋŋ yɔ. 
1CO.4.15	Mbʋ́ pʋyɔɔ yɔ, paa ɩɩwɛnɩ wɩlɩyaa sakɩyɛ nɛ pawɩlɩɣ-mɩ Krɩstʋ tɔm yɔ, ɩɩpɩzɩɣ ɩwɛnɩ caanaa sakɩyɛ. Mbʋ́ pʋyɔɔ yɔ, mɔnkɔmnɩ monsusi-mɩ Krɩstʋ Yesu Laŋhɛzɩyɛ Tɔm nɛ pɩtɩŋnɩ pʋ-yɔɔ nɛ manpɩsɩ ɛzɩ mɩ-caa yɔ. 
1CO.4.16	Pʋ-yɔɔ mentendiɣ-mɩ se ɩtɩŋ ma-nʋmɔʋ. 
1CO.4.17	Ḿbʋ́ yebina nɛ mentiyini-mɩ man-pɩɣa
1CO.4.18	Mɩ-taa lɛlaa kpazaɣ pa-tɩ, mbʋ́ pʋyɔɔ yɔ, pɩlakaɣ-wɛ se maatasɩɣ kɔm mɩ-tɛ. 
1CO.4.19	Ɛlɛ́, yee Kɩpaɣlʋ etisaa yɔ, mɔnkɔŋ mɩ-tɛ alɩwaatʋ tʋnɛ tɩ-taa nɛ mana se tɩ-kpazɩyaa ḿbá, pɔyɔɔdʋʋ yem yaa pɛwɛnɩ ɖoŋ nɩɩyɩ. 
1CO.4.20	Mbʋ́ pʋyɔɔ yɔ, pɩtɛkɛ ɛyáa yɔɔdaɣ panaɣnɩ ɛzɩma mbʋ́ Ɛsɔ tɔkɩ e-Kewiyaɣ yɔ. Ɛlɛ́, pa-lakasɩ panaɣna. 
1CO.4.21	Ɛbɛ mi-liu wɛɛ: mɔnkɔɔ mɩ-tɛ nɛ ɛgbazɩyɛ yaa mɔnkɔmnɩ sɔɔlɩm nɛ ma nɛ mɩ pʋwɛɛ leleŋ?
1CO.5.1	Pɔyɔɔdʋʋ paa le se mɩ-taa nabɛyɛ lakɩ acɛyɛ. Halɩ paanaɣ wɛtʋ ńdʋ́ mbá paañaŋ Krɩstʋ yɔ pɛ-hɛkʋ taa. Pɔyɔɔdʋʋ se mɩ-taa lɛlʋ wɛɛ ɛsʋʋnɩ ɛ-caa halʋ. 
1CO.5.2	Pɩtasɩ ɖɔɖɔ lɛ, ɩwɛɛ ɩkpazɩɣ mɩ-tɩ. Ŋgʋ́, pɩɩwɛɛ se mɩ-ɛsɛ ɛñɩŋ nɛ ɩɖɔɔnɩ weyi ɛlabɩ lakasɩ ńzɩ́ yɔ mɩ-ŋgbɛyɛ taa. 
1CO.5.3	Ma lɛ, mɛnfɛyɩ mɩ-cɔlɔ, ɛlɛ́, mɛwɛ mɩ-cɔlɔ ma-lɩmaɣza taa. Pʋ-yɔɔ mɛntɛm weyi ɛlabɩ ɛzaɣ́tʋ ńdʋ́ yɔ ɛ-tɔm kʋʋ ɛzɩ maawɛɛ mɩ-cɔlɔ peeɖe yɔ. 
1CO.5.4	Alɩwaatʋ ndʋ́ ikpeɣliɣ tɔm ńdʋ́ tɩ-yɔɔ nɛ mɛwɛ mɩ-cɔlɔ ma-lɩmaɣza taa yɔ, Kɩpaɣlʋ Yesu ɖoŋ wɛɣ ɖɔ-cɔlɔ. 
1CO.5.5	Peeɖe ɖɩɖʋzʋʋ pʋdʋ Satanɩ nesi taa nɛ ɛ́lɛ́ nuuti e-tomnaɣ nɛ Ɛsɔ ya ɛ-kalɩzaɣ ñʋʋ kɩyakʋ ŋgʋ́ Kɩpaɣlʋ hʋʋnɩ ɛyáa tɔm yɔ.
1CO.5.6	Pɩfɛyɩ ɖeu se ɩkpazɩ mɩ-tɩ. Ɩtatɩlɩ se potuu eduuye se: «Sɔsɔɔna pazɩ yekina nɛ somtu huúú yaa we?» 
1CO.5.7	Pʋwɛɛ se ɩlɩzɩ kɩwɛɛkɩm mbʋ́ pʋwɛ mɩ-hɛkʋ taa yɔ, mbʋ́ pʋyɔɔ yɔ, pʋwɛ ɛzɩ sɔsɔɔna yɔ. Peeɖe ɩwɛɣ cɩɖɩcɩɖɩ ɛzɩ somtu ndʋ́ tɩ-taa fɛyɩ sɔsɔɔna yɔ. Toovenim lɛ, ɩtɛm wɛʋ ḿbʋ́. Mbʋ́ pʋyɔɔ yɔ, pala Krɩstʋ ɖɔ-yɔɔ ɛzɩ ɖe-heɣa ŋgá ɖʋkʋʋ se ɖɩtɔɔnɩ Paska Kazandʋ yɔ. 
1CO.5.8	Pʋ-yɔɔ lɛ, ɖɩtɔɔ ɖa-kazandʋ ńdʋ́. Ɛlɛ́, pʋwɛɛ se ɖɩtɔɔ-tʋ nɛ tindine nɖɩ́ ɖɩ-taa fɛyɩ sɔsɔɔna yɔ. Pʋ-tɔbʋʋ se ɖɩwɛɛ cɩɖɩcɩɖɩ nɛ ɖɩkɛ toovenim tɩnaa. Điyele kɩwɛɛkɩm nɛ acɛyɛ mbá ɖɩlakaɣ yɔ, mbʋ́ pʋyɔɔ yɔ, pɛwɛ ɛzɩ sɔsɔɔna yɔ.
1CO.5.9	Takayaɣ ŋgá maama-mɩ yɔ, maaheyi-mɩ ka-taa se mɩ nɛ acɛyɛ laɖaa ɩtaaɖɔ. 
1CO.5.10	Mɔyɔɔdʋʋ ḿbʋ́ yɔ, pɩtatɩɩkɛʋ mbá pɛfɛyɩ mɩ-ŋgbɛyɛ taa yɔ, pɔ-tɔm mɔyɔɔdʋʋ. Mbʋ́ pʋyɔɔ yɔ, yee nɔɔyʋ ɛɛcaɣ se ɛ nɛ acɛyɛ laɖaa yaa kujoŋjoŋ tɩnaa yaa mɩ́láa yaa sɩɩnaa layaa mbá pɛwɛ kedeŋa yɔɔ cɩnɛ yɔ pɛwɛɛ yɔ, pʋwɛɛ se ɛkʋyɩ kedeŋa yɔɔ cɩnɛ kpem. 
1CO.5.11	Mbá pɛwɛ mɩ-ŋgbɛyɛ taa yɔ, ḿbá mɔyɔɔdʋʋ. Yee nɔɔyʋ ɛtɔm se ɛkɛ Krɩstʋ ŋgbɛyɛ taa tʋ nɛ ɛlakɩ acɛyɛ yaa kujoŋjoŋ yaa ɛlaɣ sɩɩnaa yaa ɛtʋʋ ɛyáa yaa ɛkpaŋɩɣ sʋlʋm yaa ɛmɩlɩɣ yɔ, mɩ nɛ pɩtɛ ɛyʋ ɩtaaɖɔ, paa tɔɔnaɣ yɔ, ɩtaakpɛndɩ. 
1CO.5.12+1CO.5.13	Pɩtɛkɛ ma pʋmʋnaa se mahʋʋnɩ mbá pɛtɛkɛ Yesu ŋgbɛyɛ taa ñɩma yɔ. Ɛsɔ kɔŋna hʋʋ mbá pɛtɛkɛ ɖɩ-taa ñɩma yɔ pɔ-tɔm. Ɛlɛ́, mbá pɛkɛ ŋgbɛyɛ taa ñɩma yɔ, ḿbá pʋwɛɛ se ɖɩhʋʋna. Pʋ-yɔɔ lɛ, ɩla ɛzɩ pamaʋ Ɛsɔtɔm Takayaɣ taa yɔ. Pamawa se: «Ɩɖɔɔnɩ ɛzaɣ́ʋ mɩ-hɛkʋ taa yɔ.»
1CO.6.1	Yee tɔm ɛwɛ mɩ-taa nɔɔyʋ nɛ ɛ-taabalʋ pɛ-hɛkʋ taa lɛ, pɩlabɩ ɛzɩma nɛ pʋdʋ woki mbá Ɛsɔ tapɩsɩ-wɛ kʋtʋʋzaa yɔ pɔ-cɔlɔ se pahʋʋ-wɛ-tʋ nɛ eewoki Ɛsɔ ñɩma cɔlɔ? 
1CO.6.2	Ɩtatɩlɩ se Ɛsɔ ñɩma kɔŋnɩ hʋnaʋ kedeŋa ñɩma tɔm naa we? Yee mɩ pʋwɛɛ se ɩhʋʋnɩ kedeŋa ñɩma tɩŋa payɩ lɛ, pɩlabɩ ɛzɩma ɩɩpɩzɩɣ ɩhʋʋ tɔm cikpetu yɔ? 
1CO.6.3	Ɩtatɩlɩ se ɖɩkɔŋ Ɛsɔ tiyiyaa tɔm hʋnaʋ naa we? Yee ḿbʋ́ lɛ, ɛzɩma ɖɩɩpɩzɩɣ ɖɩhʋʋ kedeŋa yɔɔ cɩnɛ tɔm yɔ? 
1CO.6.4	Pɩlabɩ ɛzɩma nɛ yee tɔm natʋyʋ ɛwɛ mɩ-taa nɔɔyʋ nɛ ɛ-taabalʋ pɛ-hɛkʋ taa lɛ, ɛyáa mbá Yesu ŋgbɛyɛ taa ñɩma takpaɣ-wɛ payaa pʋyʋ yɔ, pɔ-cɔlɔ powoki se pahʋʋ-wɛ-tʋ? 
1CO.6.5	Fɛyɛ ɛɛkpaɣ-mɩ yaa we? Lɔŋsɩnɖʋ kʋɖʋm nɔɔyʋ fɛyɩ mɩ-hɛkʋ taa se ɛpɩzɩɣ ɛhʋʋ ɛ-taabalaa mɩ mɩ-tɔm naa we? 
1CO.6.6	Đenɖe ɛzɩ pɩɩla ḿbʋ́ lɛ, powokini pɔ-tɔm mbá pɛfɛyɩnɩ lidaʋ Krɩstʋ yɔɔ yɔ pɔ-cɔlɔ se pahʋʋ-wɛ-tʋ.
1CO.6.7	Yee tɔm natʋyʋ ɛtɩɩwɛ mɩ-hɛkʋ taa se pahʋʋ-tʋ yɔ, pɩwɩlɩɣ se ɩtɛm tɔlʋʋ kpem. Pɩlabɩ ɛzɩma ɩɩpɩzɩɣ se ɩɖɔkɩ mɩ-tɩ alɩwaatʋ ndʋ́ nɔɔyʋ lakɩ-mɩ kɩdɛkɛdɩm yaa ɛmɩlɩ mɩ-pʋyʋ yɔ? 
1CO.6.8	Halɩ mɩlakɩnɩ lɛlaa kɩdɛkɛdɩm nɛ ɩmɩlɩɣ-wɛ. Ŋgʋ́, pɛkɛ mɩ-taabalaa! 
1CO.6.9	Ɩtatɩlɩ se kɩdɛkɛdɩm laɖaa ɛɛkaɣ sʋʋ Ɛsɔ Kewiyaɣ taa yaa we? Ɩtaacɛtɩ mɩ-tɩ: acɛyɛ laɖaa yaa sɩɩnaa layaa yaa acɛyɛ laɖaa yaa abalaa mbá pacaɣ ɖama yɔ 
1CO.6.10	yaa mɩ́láa yaa kujoŋjoŋ tɩnaa yaa sʋlʋm kpaŋɩyaa yaa mbá patʋʋ ɛyáa yɔ yaa mɔntɔkɩnɩ mon-ɖoŋwaa paakaɣ sʋʋ Ɛsɔ Kewiyaɣ taa. 
1CO.6.11	Ḿbʋ́ mɩ-taa lɛlaa lakaɣ. Ɛlɛ́ lɛɛlɛɛyɔ, Ɛsɔ ñalɩ mɩ-kɩwɛɛkɩm nɛ ɛpɩsɩ-mɩ ɛ-ñɩma nɛ pɩtɩŋnɩ e-Fezuu Kiɖeɖeu yɔɔ nɛ ɩkɛ kʋtʋʋzaa ɛ-ɛsɩndaa Kɩpaɣlʋ Yesu Krɩstʋ yɔɔ.
1CO.6.12	Toovenim lɛ: «Pɩha-ɖʋ waɖɛ se ɖɩla pɩtɩŋa,» ɛlɛ́, pɩtɛkɛ pɩtɩŋa pʋwɛnɩ wazaɣ. «Pɩha-ɖʋ waɖɛ se ɖɩla pɩtɩŋa,» ɛlɛ́, ɖiiyeki se nabʋyʋ ɛpɩsɩ-ɖʋ pu-yomaa. 
1CO.6.13	Meheyiɣ-mɩ se: «Tɔɔnasɩ yɔɔ lotu wɛɛ nɛ lotu ñɛwɛɛ tɔɔnasɩ yɔɔ.» Paa ḿbʋ́ yɔ, Ɛsɔ kɔŋ pa-naalɛ yɔkʋʋ. Pɩtɛkɛ acɛyɛ yɔɔ palabɩ tomnaɣ: palabɩ-kɛ se kawazɩ Kɩpaɣlʋ nɛ ɛcɔnɩ kɔ-yɔɔ. 
1CO.6.14	Đɔɖɔ lɛ, Ɛsɔ weyi efezi Kɩpaɣlʋ nɛ sɩm taa yɔ, ɛkɔŋ-ɖʋ fezuu ɖɔɖɔ nɛ e-ɖoŋ.
1CO.6.15	Ɩtatɩlɩ se mi-tomnasɩ kɛ Krɩstʋ tomnaɣ pilinzi naa we? Pʋwɛ ɖeu se pakpaɣ Krɩstʋ tomnaɣ piliŋa nɛ pɛcɛlɩ halʋ weyi ɛlakɩ acɛyɛ yɔ yaa we? Aayɩ! Pɩfɛyɩ ɖeu ḿbʋ́ kpem. 
1CO.6.16	Ɩtatɩlɩ ɖɔɖɔ se weyi ɛca halʋ weyi ɛlakɩ acɛyɛ yɔ, ɛ nɛ ɩ po-tomnasɩ pɩsɩ kʋɖʋmaɣ naa we? Mbʋ́ pʋyɔɔ yɔ, pama Ɛsɔtɔm Takayaɣ taa se: «Pa-naalɛ papɩsɩɣ tomnaɣ kʋɖʋmaɣ.» 
1CO.6.17	Ɛlɛ́, weyi ɛ nɛ Kɩpaɣlʋ pɛkpɛndɩɣ yɔ, ɛ nɛ ɩ pa-kalɩzasɩ pɩsɩ kʋɖʋmaɣ. 
1CO.6.18	Pʋ-yɔɔ lɛ, ɩtaatɩɩlabʋ acɛyɛ kpem. Kɩwɛɛkɩm lɛɛbʋ mbʋ́ ɛyáa lakɩ yɔ, piitukuuni po-tomnasɩ. Ɛlɛ́, weyi ɛlakɩ acɛyɛ yɔ, ɛwɛɛkɩɣ ɛ-maɣmaɣ e-tomnaɣ. 
1CO.6.19	Ɩtatɩlɩ se mi-tomnaɣ lɛ Fezuu ŋgʋ́ Ɛsɔ ha-mɩ nɛ kɩwɛɛ mɩ-taa yɔ kɩ-ɖɩɣa naa we? Pɩtɛkɛ mɩtɩnɩ mɩ-tɩ. 
1CO.6.20	Mbʋ́ pʋyɔɔ yɔ, ɩkɛ ɛyáa mbá Ɛsɔ yabɩ-wɛ yɔ. Pʋ-yɔɔ lɛ, ɩkpaɣ mi-tomnasɩ nɛ ɩɖʋnɩ Ɛsɔ hɩɖɛ.
1CO.7.1	Lɛɛlɛɛyɔ, moncosuu-mɩ tɔm ndʋ́ ɩma-m takayaɣ nɛ ɩpɔzɩ-m yɔ. Meheyiɣ-mɩ se: pʋwɛ ɖeu se abalʋ ɛcaɣ ḿbʋ́, ɛtaakpaɣ halʋ. 
1CO.7.2	Paa ḿbʋ́ yɔ, acɛyɛ yɔɔ lɛ, pʋwɛ ɖeu se paa abalʋ weyi ɛkpaɣ halʋ nɛ paa halʋ weyi lɛ, ɛ́lɛ́ walɩ. 
1CO.7.3	Pʋwɛɛ se abalʋ ɛla ɛ-halʋ mbʋ́ pʋpɔzʋʋ-ɩ yɔ nɛ halʋ ñala ɖɔɖɔ ɛ-walʋ mbʋ́ pʋpɔzʋʋ ɛ́lɛ́ yɔ. 
1CO.7.4	Pɩtɛkɛ halʋ tɩnɩ ɛ-tɩ, ɛlɛ́, ɛ-walʋ tɩnɩ-ɩ. Ḿbʋ́ ɖɔɖɔ pʋwɛnɩ abalʋ. Pɩtɛkɛ ɛnʋ tɩnɩ ɛ-tɩ, ɛlɛ́, ɛ-halʋ tɩnɩ-ɩ. 
1CO.7.5	Halʋ nɛ ɛ-walʋ pataapɛ pa-tɩ ɖama. Yee panɩnɩ ɖama se papɩzɩ pehiɣ alɩwaatʋ nɛ pɛsɛɛ Ɛsɔ yɔ, kalɩ pi-ɖeke. Paa ḿbʋ́ yɔ, pataacaɣ nɛ puwolo poliŋ. Pɩtɛkɛ ḿbʋ́, paapɩzɩɣ pɔ́ɖɔ́kɩ pa-tɩ alɩwaatʋ ndʋ́ Satanɩ takɩɣ-wɛ yɔ.
1CO.7.6	Ndʋ́ mɔyɔɔdaa yɔ, tɩtɛkɛnɩ-mɩ paɣtʋ. Ɛlɛ́, mamaɣzɩɣ se ɩpɩzaɣ se ɩla ḿbʋ́. 
1CO.7.7	Ma me-liu kɛwɛɛ se ɛyáa tɩŋa payɩ ɛcaɣ ḿbʋ́ ɛzɩ ma yɔ. Ɛlɛ́, Ɛsɔ labɩ ɛyáa kʋjɔŋ ndɩ ndɩ. Paa weyi ɛ nɛ ɛ-ñɩŋgʋ.
1CO.7.8	Lɛɛlɛɛyɔ, meheyiɣ mbá patakpaɣ halaa nɛ mbá patawalɩ nɛ lelaa se pʋwɛ ɖeu se pacaɣ ḿbʋ́ ɛzɩ ma yɔ. 
1CO.7.9	Ɛlɛ́, yee paapɩzɩɣ pa-tɩ ɖɔkʋʋ yɔ, pʋwɛɛ se pakpaɣ halaa yaa pawalɩ. Mbʋ́ pʋyɔɔ yɔ, pɩkɩlɩ ɖeu se ɛyʋ ɛkpaɣ halʋ yaa ɛwalɩ ɖenɖe ɛzɩ pɩɩwɛɛ pɩlakɩ-ɩ liu nɛ pɩkɩlɩ kpem yɔ.
1CO.7.10+1CO.7.11	Mbá pawalaa yaa pakpaɣ halaa yɔ, Kɩpaɣlʋ ɖʋna se halʋ ɛtaakʋyɩ ɛ-walʋ yɔɔ. Pɩtɛkɛ maɖʋna. Yee ɛtɛm kʋyʋʋ yɔ, pʋwɛɛ se ɛcaɣ ḿbʋ́. Ɛtaatasɩ walʋʋ yaa ɛ nɛ ɛ-walʋ pɔñɔɔzɩ pɛ-hɛkʋ taa. Pɩfɛyɩ se abalʋ ɛɖɔɔnɩ ɛ-halʋ ɖɔɖɔ.
1CO.7.12	Piyele lɛlaa yɔ, pɩtɛkɛ Kɩpaɣlʋ heyiɣni-wɛ. Ma-maɣmaɣ meheyiɣnɩ-wɛ se: yee weyi ɛwɛnɩ lidaʋ Krɩstʋ yɔɔ yɔ ɛtɛm kpaɣʋ halʋ weyi ɛfɛyɩnɩ lidaʋ Krɩstʋ yɔɔ nɛ ɛ́lɛ́ tisi se ɛ nɛ ɩ pɛwɛɛ yɔ, pɩfɛyɩ se abalʋ ɛnʋ ɛɖɔɔnɩ-ɩ. 
1CO.7.13	Đɔɖɔ lɛ, yee halʋ weyi ɛwɛnɩ lidaʋ Krɩstʋ yɔɔ yɔ ɛtɛm walʋʋ weyi ɛfɛyɩnɩ lidaʋ Krɩstʋ yɔɔ nɛ ɛ́lɛ́ tisi se ɛɖɔkʋʋ-ɩ yɔ, pɩfɛyɩ se ɛkʋyɩ ɛ-yɔɔ. 
1CO.7.14	Mbʋ́ pʋyɔɔ yɔ, halʋ ɛnʋ ɛ-yɔɔ lɛ, Ɛsɔ sɩ abalʋ weyi ɛfɛyɩnɩ lidaʋ Krɩstʋ yɔɔ yɔ nɛ hɔɔlʋʋ se ɛkɛ ɛ-ñɩnʋ. Yaa abalʋ yɔɔ lɛ, Ɛsɔ sɩ halʋ weyi ɛ́lɛ́ fɛyɩnɩ lidaʋ Krɩstʋ yɔɔ yɔ nɛ hɔɔlʋʋ se ɛkɛ ɛ-ñɩnʋ ɖɔɖɔ. Pɩtɛkɛ ḿbʋ́, mi-piya ɛɛkɛɣ Ɛsɔ ñɩma, ŋgʋ́ sɩkɛ ɛ-ñɩma. 
1CO.7.15	Yee weyi ɛfɛyɩnɩ lidaʋ Krɩstʋ yɔɔ yɔ, ekiziɣni weyi ɛwɛnɩ lidaʋ Krɩstʋ yɔɔ yɔ, ɛpɩzɩɣ ɛla ḿbʋ́. Alɩwaatʋ ńdʋ́ lɛ, pɛfɛyɩ ɖama taa. Mbʋ́ pʋyɔɔ yɔ, Ɛsɔ ya-mɩ se mɩ nɛ lɛlaa ɩwɛɛ laŋhɛzɩyɛ taa. 
1CO.7.16	Pʋ-yɔɔ lɛ, halʋ weyi ña ŋwɛnɩ lidaʋ Krɩstʋ yɔɔ yɔ, ŋlabɩ ɛzɩma ŋtɩlɩ se ŋpɩzɩɣ ŋya ña-walʋ ñʋʋ? Piyele abalʋ weyi ña ŋwɛnɩ lidaʋ Krɩstʋ yɔɔ yɔ, ñalabɩ ɛzɩma ŋtɩlɩ se ŋpɩzɩɣ ŋya ña-halʋ ñʋʋ?
1CO.7.17	Piyele tɔm lɛɛtʋ tɩŋa payɩ taa lɛ, pʋwɛɛ se paa weyi ɛcaɣ wezuu ɛzɩ Kɩpaɣlʋ haʋ-ɩ yɔ nɛ ɛwɛɛ ɛzɩ ɛɛwɛʋ nɛ pʋcɔ Ɛsɔ yaa-ɩ yɔ. Paɣtʋ tʋnɛ manɖʋʋ Yesu aŋgba tɩŋa taa ñɩma. 
1CO.7.18	Ɛzɩ yee paapɛlɩ nɔɔyʋ nɛ pʋcɔ Ɛsɔ yaa-ɩ yɔ, pʋwɛɛ se ɛwɛɛ ḿbʋ́. Yee pataapɛlɩ nɔɔyʋ nɛ pʋcɔ Ɛsɔ yaa-ɩ yɔ, pɩfɛyɩ se ɛtɔ se pɛpɛlɩ-ɩ. 
1CO.7.19	Pɛpɛlɩ-ŋ yaa pɛtɛpɛlɩ-ŋ yɔ, pɩfɛyɩ wazaɣ nakɛyɛ. Ɛlɛ́, mbʋ́ pʋwɛ wazaɣ yɔ lɛ Ɛsɔ paɣtʋ yɔɔ ɖɔm. 
1CO.7.20	Pʋwɛɛ se paa weyi ɛwɛɛ ɛzɩ ɛɛwɛʋ nɛ pʋcɔ Ɛsɔ yaa-ɩ yɔ. 
1CO.7.21	Ɛzɩ yee yom ŋŋkɛwa nɛ pʋcɔ ɛya-ŋ yɔ, taahʋʋ natʋyʋ. Ɛlɛ́, yee pɩha-ŋ waɖɛ se ŋwɛɛ ña-tɩ yɔɔ yɔ, ñaɣ pana. 
1CO.7.22	Mbʋ́ pʋyɔɔ yɔ, weyi ɛɛkɛ yom nɛ pʋcɔ Kɩpaɣlʋ yaa-ɩ yɔ, ɛwɛ ɛ-tɩ yɔɔ ɛ nɛ Kɩpaɣlʋ ɛnʋ pɛ-kpɛndʋʋ taa. Đɔɖɔ lɛ, weyi ɛɛwɛ ɛ-tɩ yɔɔ nɛ pʋcɔ Krɩstʋ yaa-ɩ yɔ, ɛpɩsɩ Krɩstʋ ɛnʋ e-yom. 
1CO.7.23	Ɩkɛ ɛyáa mbá Ɛsɔ yabɩ-wɛ yɔ. Pʋ-yɔɔ lɛ, ɩtaapɩsɩ mɩ-tɩ ɛyáa yomaa. 
1CO.7.24	Taabalaa, pʋwɛɛ se paa weyi ɛwɛɛ Ɛsɔ ɛsɩndaa ɛzɩ ɛɛwɛʋ nɛ pʋcɔ ɛ́yáa-ɩ yɔ.
1CO.7.25	Aɖamɛɛ tɔm lɛ, Kɩpaɣlʋ taɖʋ-m se meheyi-mɩ natʋyʋ. Weyi ma ɛlabɩ lootiye nɛ pʋmʋna se ɛyʋ ɛta-m liu yɔ, ma-maɣmaɣ ma-lɩmaɣza meheyiɣ-mɩ. 
1CO.7.26	Ɩɩnaɣ mbʋ́ mamaɣzɩɣ se pʋwɛ ɖeu yɔ: alɩwaatʋ kaɖɛ ñɩndʋ ndʋ́ ɖɩwɛ tɩ-taa lɛɛlɛɛyɔ yɔ tɩ-yɔɔ lɛ, pɩkɩlɩ wee wee se ɛyʋ ɛcaɣ ɛɖanɛ ḿbʋ́. 
1CO.7.27	Yee ŋtɛm halʋ kpaɣʋ yɔ, taaɖɔɔnɩ-ɩ. Yee ŋtakpaɣda yɔ, taacazɩ kpaɣʋ. 
1CO.7.28	Ɛlɛ́, paa ŋɖʋwa se ŋkpakɩɣ halʋ yɔ, ŋtala kɩwɛɛkɩm. Paa pɛlɛ ɛɖʋwa se ɛwalɩɣ yɔ, ɛtala kɩwɛɛkɩm ɖɔɖɔ. Ɛlɛ́, mbá pakpakɩɣ halaa yaa pawalɩɣ yɔ, pɔkɔŋ tɔɔʋ kʋñɔŋ pe-wezuu caɣʋ taa. Kʋñɔŋ ŋ́gʋ́ kɩ-taa me-liu wɛɛ se malɩzɩ-mɩ.
1CO.7.29	Taabalaa, ɩɩnaɣ ndʋ́ meheyiɣ-mɩ yɔ: alɩwaatʋ kazɩ pazɩ yem. Pʋ-yɔɔ lɛ, pɩkpaɣʋnɩ lɛɛlɛɛyɔ nɛ pɩɖɛɣ yɔ, pʋwɛɛ se mbá pakpaɣ halaa yɔ, pacaɣ wezuu ɛzɩ aɖamɛɛ yɔ. 
1CO.7.30	Mbá pewiliɣ yɔ, pacaɣ wezuu ɛzɩ paawiliɣ yɔ. Mbá pɛwɛ laŋhʋlʋmɩyɛ taa yɔ, pacaɣ wezuu ɛzɩ pɛfɛyɩ laŋhʋlʋmɩyɛ taa yɔ nɛ mbá payakɩ yɔ, paba ñacaɣ wezuu ɛzɩ pɩtɛkɛ ḿbá tɩnɩ mbʋ́ payaba yɔ. 
1CO.7.31	Mbá pakpaɣ kedeŋa yɔɔ cɩnɛ ñɩm nɛ palakɩnɩ tʋmɩyɛ yɔ, pataaɖʋ pa-lɩmaɣza pʋ-yɔɔ. Mbʋ́ pʋyɔɔ yɔ, alɩwaatʋ ndʋ́ pɩkazaa se kedeŋa ŋgá ɩnaɣ ɛzʋnɔ yɔ kɛtɛ yɔ, tɩtɔɖɔɔ.
1CO.7.32	Ŋgʋ́, me-liu taawɛɛ se mɩ-lɩmaɣza ɛkʋ-mɩ. Ɛɖanɛ lɛ, Kɩpaɣlʋ tʋmɩyɛ lɩmaɣza kʋʋnɩ-ɖɩ. 
1CO.7.33	Ɛlɛ́, weyi ɛkpaɣ halʋ yɔ, kedeŋa yɔɔ cɩnɛ lɩmaɣza kʋʋnɩ-ɩ. Ɛñɩnɩɣ se ɛla mbʋ́ pɩkɛdɩnɩ ɛ-halʋ yɔ. 
1CO.7.34	Ɛwɛ cenje. Đɔɖɔ lɛ, pɛlɛ yaa halʋ weyi ɛfɛyɩnɩ walʋ yɔ, Kɩpaɣlʋ tʋmɩyɛ lɩmaɣza kʋʋnɩ-ɩ. Mbʋ́ pʋyɔɔ yɔ, ɛkpaɣ ɛ-tɩ pilim nɛ ɛha Ɛsɔ. Weyi ɛwalaa yɔ, kedeŋa yɔɔ cɩnɛ lɩmaɣza kʋʋnɩ-ɩ. Ɛñɩnɩɣ se ɛla mbʋ́ pɩkɛdɩnɩ ɛ-walʋ yɔ.
1CO.7.35	Mancaɣ se piɖeni-mɩ yɔɔ mɔyɔɔdʋʋ ḿbʋ́. Pɩtɛkɛ nʋmɔʋ manɖɩkɩ-mɩ. Mancaɣ se ɩcaɣ wezuu ɛzɩ pʋmʋnaʋ yɔ nɛ ɩtɩŋ Kɩpaɣlʋ wayɩ nɛ mɩ-laŋɩyɛ tɩŋa pilim.
1CO.7.36	Yee evebu nɔɔyʋ ɛwɛnɩ ɖaŋ nɛ ɛɖʋ alɩwaatʋ ndʋ́ ɛkpakɩɣ-ɩ yɔ, nɛ pʋwayɩ ɛlabɩ-ɩ liu nɛ ɛɛpɩzɩɣ se ɛcaɣ nɛ pɩtalɩ ḿbʋ́ yɔ, ɛpɩzɩɣ ɛkpaɣ-ɩ ɛzɩ e-liu wɛʋ yɔ: ɛtala kɩwɛɛkɩm nabʋyʋ. 
1CO.7.37	Ɛlɛ́, yee pɩtalɩɩnɩ nɔɔyʋ cɔlɔ nɛ evebu maɣmaɣ ɛɖʋnɩ ɛ-taa kpem se ɛɛkpakɩɣ ɛ-ɖaŋ se ɛpɩzɩɣ ɛcaɣ ḿbʋ́ nɛ ɛ́ɖɔ́kɩ ɛ-tɩ yɔ, ɛlabɩ camɩyɛ. 
1CO.7.38	Pʋ-yɔɔ lɛ, weyi ɛkpakɩɣ ɛ-ɖaŋ yɔ, ɛlabɩ camɩyɛ. Ɛlɛ́, weyi ɛɛkpakɩɣ ɛ-ñɩnʋ yɔ, ɛlabɩ camɩyɛ nɛ pɩkɩlɩ.
1CO.7.39	Halʋ ɛtɛm walʋʋ abalʋ yɔ, pʋwɛɛ se ɛwɛɛ ɛ-yɔɔ ḿbʋ́ alɩwaatʋ ndʋ́ abalʋ ɛnʋ ɛwɛnɩ ɛ-ɛsɛ yɔ. Yee abalʋ ɛnʋ ɛsɩba yɔ, ɛpɩzɩɣ ɛwalɩ weyi e-liu wɛɛ yɔ. Ɛlɛ́, pʋwɛɛ se pʋdʋ ɛkɛ weyi ɛ nɛ Kɩpaɣlʋ pɛkpɛndaa yɔ. 
1CO.7.40	Ma lɛ, mamaɣzɩɣ se yee ɛcaɣ ḿbʋ́ yɔ, ɛ-laŋɩyɛ hʋlʋmʋʋ nɛ pɩkɩlɩ ɛzɩ ɛɛɖaɣnɩ walʋʋ yɔ. Manawa ɖɔɖɔ se Fezuu Kiɖeɖeu heyini-m ndʋ́ mɔyɔɔdɩ ḿbʋ́ yɔ.
1CO.8.1	Lɛɛlɛɛyɔ, pʋcɔ ɖɩyɔɔdɩ kɩlaʋ nandʋ tɔm lɛ, meheyiɣ-mɩ se pɩkɛ toovenim se: «Đatɩŋa payɩ ɖɩsɩm lɛɣtʋ.» Ɛlɛ́, lɛɣtʋ ńdʋ́ tiyeki nɛ ɛyʋ kpazɩ ɛ-tɩ. Ŋgʋ́, sɔɔlɩm ñeyeki nɛ ɛyʋ tɛzɩ pɩʋ e-lidaʋ wɛnaʋ taa. 
1CO.8.2	Weyi ɛmaɣzɩɣ se ɛsɩm nabʋyʋ yɔ, ɛtasɩmda nɛ pɩtalɩ ɛzɩ pʋpɔzʋʋ se ɛtɩlɩ yɔ. 
1CO.8.3	Ŋgʋ́, yee nɔɔyʋ ɛsɔɔlɩ Ɛsɔ yɔ, Ɛsɔ sɩm-ɩ.
1CO.8.4	Lɛɛlɛɛyɔ, mancaɣ se mɔyɔɔdɩ kɩlaʋ nandʋ tɔɔʋ tɔm. Đɩnawa se agɔlɩma fɛyɩnɩ wazaɣ nakɛyɛ kedeŋa yɔɔ cɩnɛ. Đɩnawa ɖɔɖɔ se Ɛsɔ kʋɖʋm koŋ wɛna. 
1CO.8.5	Toovenim lɛ, nabɛyɛ kpakɩɣ ɛsɔdaa nɛ tataa wondu natʋyʋ se tɩkɛ pɛ-ɛsɔnaa. Nɛ ɛyáa ḿbá, pamaɣzɩɣ toovenim taa se ɛsɔnaa ɖɔwa nɛ kɩpaɣlaa wɛɛ ndɩ ndɩ. 
1CO.8.6	Paa ḿbʋ́ yɔ, ɖa ɖanawa se Ɛsɔ kʋɖʋm koŋ wɛna. Ɛnʋ lɛ ɖa-Caa. Ɛnʋ labɩnɩ pɩtɩŋa payɩ, ɛnʋ tɩnɩ-ɖʋ ɖe-wezuu caɣʋ taa. Kɩpaɣlʋ kʋɖʋm koŋ ɖɔɖɔ ɖɩwɛna. Ɛnʋ lɛ Yesu Krɩstʋ weyi Ɛsɔ tɩŋnɩ ɛ-yɔɔ nɛ ɛla mbʋ́ pɩtɩŋa payɩ pʋwɛ kedeŋa yɔɔ cɩnɛ yɔ. Ɛnʋ hanɩ-ɖʋ wezuu.
1CO.8.7	Ɛlɛ́, ɛyáa tɩŋa tatɩlɩ ḿbʋ́. Mbʋ́ pʋyɔɔ yɔ, agɔlɩma tɔm sʋnɩ mɩ-taa nabɛyɛ siŋŋ nɛ pɔtɔkɩ kɩlaʋ nandʋ nɛ pamaɣzɩɣ se agɔlɩma ana awɛnɩ ɖoŋ pɔ-yɔɔ. Ɛzɩma mbʋ́ patapɩɩ Ɛsɔ nʋmɔʋ taa nɛ pa-lɩmaɣza fɛyɩ a-ɖeɖe yɔ pʋ-yɔɔ lɛ, pamaɣzɩɣ se papɩsɩɣ azaɣ́a tɔɔnaɣ ŋgá kɔ-yɔɔ. 
1CO.8.8	Ŋgʋ́, pɩtɛkɛ tɔɔnaɣ nakɛyɛ tɔɔʋ yekina nɛ ɖɩpɩsɩ ɛyáa kɩbama Ɛsɔ ɛsɩndaa. Paa ɖɩtɔɔ-kɛ yaa ɖɩtɔtɔɔ-kɛ yɔ, pɩɩsɔzʋʋ-ɖʋ pʋyʋ.
1CO.8.9	Paa ḿbʋ́ yɔ, ɩkpa mɩ-tɩ se waɖɛ nɖɩ́ pɩha-mɩ se ɩtɔɔ kɩlaʋ nandʋ yɔ, ɖitaayele nɛ mbá patapɩɩ Ɛsɔ nʋmɔʋ taa yɔ, pa-taa nɔɔyʋ tɔlɩ. 
1CO.8.10	Mbʋ́ pʋyɔɔ yɔ, weyi ña ŋsɩm ḿbʋ́ yɔ, yee ŋcaɣ agɔlɩma naŋ nakʋyʋ tɛɛ nɛ ŋtɔkɩ kɩlaʋ nandʋ nɛ weyi ɛtapɩɩ Ɛsɔ nʋmɔʋ taa yɔ ɛna-ŋ yɔ, pɩɩlakɩ ɛ́lɛ́ ɖɔɖɔ se ɛtɔɔ-tʋ yaa we? 
1CO.8.11	Peeɖe mbʋ́ ŋsɩma yɔ, pilesiɣ weyi ɛtapɩɩ Ɛsɔ nʋmɔʋ taa yɔ. Ŋgʋ́, ɛkɛ ña-taabalʋ weyi Krɩstʋ sɩbɩ ɛ-yɔɔ yɔ. 
1CO.8.12	Yee ɩyʋsʋʋnɩ mɩ-taabalaa mbá patapɩɩ Ɛsɔ nʋmɔʋ taa yɔ ḿbʋ́ nɛ piliɣtiɣ pa-lɩmaɣza yɔ, Krɩstʋ maɣmaɣ ɩyʋsɩnaa. 
1CO.8.13	Pʋ-yɔɔ lɛ, yee tɔɔnaɣ ŋgá ka-taa wɛ kɩlaʋ nandʋ yɔ kɔ-tɔɔʋ eyekina se man-taabalʋ ɛtɔlɩ Ɛsɔ nʋmɔʋ taa yɔ, maatasɩɣ nandʋ tɔɔʋ kaʋ.
1CO.9.1	Ma yɔ, mɛnfɛyɩ man-tɩ yɔɔ yaa we? Mɛntɛkɛ Krɩstʋ tiyiyu naa we? Mantana ɖa-Kɩpaɣlʋ Yesu yaa we? Ɩtɛkɛ Kɩpaɣlʋ tʋmɩyɛ nɖɩ́ malaba yɔ ɖɩ-kɛzɛɣa naa we? 
1CO.9.2	Paa lɛlaa ɛtakpaɣ-m se mɛnkɛ Krɩstʋ tiyiyu yɔ, pʋwɛɛ se mɩ mɩkpaɣ-m se mɛnkɛ-ɩ. Mbʋ́ pʋyɔɔ yɔ, mɩ nɛ Kɩpaɣlʋ mɩ-kpɛndʋʋ taa lɛ, mɩ lɛ mbʋ́ pɩwɩlɩɣ toovenim se malabɩ Krɩstʋ tiyiyu tʋmɩyɛ yɔ.
1CO.9.3	Mbá pɛkpɛzɩɣnɩ-m yɔ, mɔnpɔzʋʋ-wɛ se: 
1CO.9.4	pɩtamʋnɩ se ɩha-m mbʋ́ mɔntɔɔ nɛ mɔñɔɔ tʋmɩyɛ nɖɩ́ malakɩ yɔ ɖɩ-yɔɔ yaa we? 
1CO.9.5	Pɩtamʋnɩ se mankpaɣ Yesu ŋgbɛyɛ taa halʋ nɛ ma nɛ ɩ ɖɩɖɔŋ nʋmɔʋ ɛzɩ e-tiyiyaa lɛlaa nɛ Kɩpaɣlʋ newaa nɛ Pɩyɛ palakʋʋ yɔ yaa we? 
1CO.9.6	Ɛzɩ ma nɛ Barnaabaasɩ ɖe-ɖeke pɩwɛnɩ se ɖɩla tʋmɩyɛ nɛ ɖɩcɔnɩ ɖa-tɩ yɔɔ yaa we? 
1CO.9.7	Alakɩ sɔɔjatʋ nɛ paahɛyɩɣ-ɩ? Asɔʋ tɩʋ nɛ ɛɛtɔkɩ ki-pee? Aɖiyiɣ wondu nɛ ɛɛñɔʋ tɩ-naalɩm?
1CO.9.8	Pɩtɛkɛ mbʋ́ ɛyáa lakɩ yɔ, pi-ɖeke pʋ-yɔɔ mɔyɔɔdʋʋ ḿbʋ́. Ɛlɛ́, paɖʋ Mooyiizi paɣtʋ taa ḿbʋ́ ɖɔɖɔ. 
1CO.9.9	Mbʋ́ pʋyɔɔ yɔ, paɖʋ tɩ-taa se: «Nɔ weyi ɛmakɩ mɩla yɔ
1CO.9.10	ɖɔ-yɔɔ ɖeke ɛmaɣzɩɣ nɛ ɛyɔɔdʋʋ ḿbʋ́? Toovenim lɛ, ɖɔ-yɔɔ pama-tʋ. Pʋwɛɛ se weyi ɛhayɩɣ nɛ weyi ɛmakɩ mɩla yɔ, pataa liu se pɔkɔŋ hiɣu pe-ɖeɖe. 
1CO.9.11	Đisusi-mɩ Ɛsɔtɔm nɛ tɩwɛɛ mɩ-taa ɛzɩ poɖuu ɖomaɣ hayɩm taa yɔ. Pʋ-yɔɔ lɛ, ɖɩɩɖɛlɛsɩɣ niye alɩwaatʋ ndʋ́ ɖɩpɔzʋʋ-mɩ se ɩha-ɖʋ mbʋ́ ɖɩcakɩnɩ wezuu yɔ. 
1CO.9.12	Yee Ɛsɔtɔm susiyaa lɛlaa ɩwɛnɩ waɖɛ se pɔtɔɔ pɛ-Ɛsɔtɔm susuu yɔɔ lɛ, ɖɩfɛyɩnɩ waɖɛ nɛ pɩkɩlɩ-wɛ yaa we?
1CO.9.12	Paa ḿbʋ́ yɔ, ɖɩtɔpɔzɩ-mɩ se ɩsɩnɩ-ɖʋ. Ɛlɛ́, ɖitisaa nɛ ɖɩla kʋñɔŋ pɩtɩŋa pɩ-taa se ɖa-lakasɩ nasɩyɩ ɛtaaɖɩɣ ɛyáa nʋmɔʋ se pataanɩɩ Krɩstʋ Laŋhɛzɩyɛ Tɔm. 
1CO.9.13	Ɩnawa se mbá palakɩ Ɛsɔ ɖɩɣa taa tʋmɩyɛ yɔ, pa-tʋmɩyɛ yɔɔ pɔtɔkɩ. Mbá paba ñalaɣ yɔ, kɩlaʋ ŋ́gʋ́ kɩ-taa pehikiɣ pɔtɔkɩ ɖɔɖɔ. 
1CO.9.14	Ḿbʋ́ ɖɔɖɔ Kɩpaɣlʋ ɖʋwa se mbá posusuu Laŋhɛzɩyɛ Tɔm yɔ, pɩtɩŋnɩ mbá posusuu-wɛ-tʋ yɔ pɔ-yɔɔ nɛ pehiɣ pɔtɔɔ.
1CO.9.15	Paa ḿbʋ́ yɔ, mɔntɔpɔzɩ nɔɔyʋ pʋyʋ. Ndʋ́ mamawa yɔ, mantama se ɩha-m pʋyʋ. Mbʋ́ pʋyɔɔ yɔ, pɩkɩlɩ wee wee se mansɩ ɛzɩ maasʋlʋmɩ nɔɔyʋ pʋyʋ yɔ: nɔɔyʋ ɛɛkaɣ wɛɛkʋʋ mbʋ́ malabɩ falaa nɛ mankʋndʋʋnɩ-pʋ yɔ. 
1CO.9.16	Ŋgʋ́, Laŋhɛzɩyɛ Tɔm susuu tɛkɛnɩ-m mbʋ́ mankʋndʋʋna yɔ. Mbʋ́ pʋyɔɔ yɔ, Ɛsɔ ɖʋnɩ-m se monsusi-tʋ. Yee montosusi-tʋ yɔ, eyeki nɛ pɩnɩ-m siŋŋ. 
1CO.9.17	Yee ma-maɣmaɣ maasɔɔlɩna se malakɩ tʋmɩyɛ ńɖɩ́ yɔ, maaɖaŋaa se pɛhɛyɩ-m. Ɛlɛ́, ɛzɩma mbʋ́ paɖʋ-m-ɖɩ kʋɖʋʋ lɛ, pɩkɛnɩ-m kɩcɛyʋʋ se malabɩ-ɖɩ. 
1CO.9.18	Man-kɩhɛyʋʋ lɛ ŋgʋ́ yɔ? Ŋ́gʋ́ lɛ waɖɛ nɖɩ́ pɩha-m se monsusuu Laŋhɛzɩyɛ Tɔm falaa yɔ. Maapɔzʋʋ nɔɔyʋ se ɛlabɩ-m mbʋ́ pʋmʋnaa se palabɩ-m tɩ-yɔɔ yɔ.
1CO.9.19	Paa mɛnkɛ weyi ɛwɛ ɛ-tɩ yɔɔ ɛyáa tɩŋa ɛsɩndaa yɔ, manpɩsɩ man-tɩ patɩŋa payɩ po-yom se manpɩzɩ mansɩnɩ ɛyáa sakɩyɛ nɛ pɛwɛnɩ lidaʋ Krɩstʋ yɔɔ. 
1CO.9.20	Mɛwɛɣ Yuda ñɩma cɔlɔ lɛ, mɛwɛ ɛzɩ ḿbá yɔ se manpɩzɩ mansɩnɩ-wɛ nɛ pɛwɛnɩ lidaʋ Krɩstʋ yɔɔ. Ma nɛ mbá pɔɖɔŋ Mooyiizi paɣtʋ yɔɔ yɔ ɖɩwɛɣ lɛ, mɛwɛ ɖɔɖɔ ɛzɩ ḿbá yɔ. Ŋgʋ́, pɩtɛkɛnɩ-m kɩcɛyʋʋ se mɔnɖɔ tɩ-yɔɔ. Ɛlɛ́, malakɩ ḿbʋ́ se manpɩzɩ mansɩnɩ mbá pɔɖɔŋ tɩ-yɔɔ yɔ nɛ pɛwɛnɩ lidaʋ Krɩstʋ yɔɔ. 
1CO.9.21	Mɛwɛɣ mbá patasɩ Mooyiizi paɣtʋ yɔ pɔ-cɔlɔ lɛ, mɛwɛ ɖɔɖɔ ɛzɩ ḿbá yɔ. Malakɩ ḿbʋ́ se manpɩzɩ mansɩnɩ-wɛ nɛ pɛwɛnɩ lidaʋ Krɩstʋ yɔɔ. Ŋgʋ́, ma-maɣmaɣ mɛntɛkɛ weyi ɛtasɩ Ɛsɔ paɣtʋ yɔ. Mbʋ́ pʋyɔɔ yɔ, mɔnɖɔŋ Krɩstʋ paɣtʋ yɔɔ. 
1CO.9.22	Ma nɛ mbá pɛkɛ ajamaa pe-lidaʋ wɛnaʋ taa yɔ ɖɩwɛɣ lɛ, mɛwɛ ɛzɩ ḿbá ɖɔɖɔ yɔ se manpɩzɩ mansɩnɩ-wɛ nɛ pɛwɛnɩ lidaʋ siŋŋ Krɩstʋ yɔɔ. Pʋ-yɔɔ manpɩsɩ man-tɩ ɛzɩ paa weyi yɔ se paa pɩɩla ɛzɩma yɔ, manpɩzɩ mansɩnɩ nabɛyɛ nɛ Ɛsɔ ya pa-ñʋʋ. 
1CO.9.23	Malakɩ pɩtɩŋa payɩ ḿbʋ́ Laŋhɛzɩyɛ Tɔm yɔɔ se mehiɣ ɖɔɖɔ ñɩm mbʋ́ pʋwɛ tɩ-taa yɔ.
1CO.9.24	Ɩtatɩlɩ se mbá powoki seu yɔ, peseɣ patɩŋa payɩ, ɛlɛ́, weyi ɛwakɩ yɔ e-ɖeke koŋ palakɩ kʋjɔʋ naa we? Pʋ-yɔɔ lɛ, ɩñaɣ pana nɛ ise lidaʋ nʋmɔʋ taa nɛ ɩwa nɛ palabɩ-mɩ kʋjɔʋ ŋ́gʋ́. 
1CO.9.25	Mbá patɩŋa peseɣ yɔ, pɛpɛŋ pa-tɩ mbʋ́ pɩtɩŋa payɩ pʋwɛɛ se pɛpɛ pa-tɩ yɔ se papɩzɩ pese nɛ pawa nɛ pehiɣ kʋjɔʋ. Ɛlɛ́, kʋjɔʋ ŋ́gʋ́ kɩɩwɛɣ tam. Đa lɛ, ɖɩñɔɔzʋʋ ɖa-tɩ se ɖɩwa lidaʋ nʋmɔʋ taa nɛ palabɩ-ɖʋ kʋjɔʋ ŋgʋ́ kɩwɛɣ tam yɔ. 
1CO.9.26	Pʋ-yɔɔ menseɣ se mowolo ɖenɖe pʋwɛɛ se mowolo yɔ, maaseɣ yem. Mɛwɛ ɖɔɖɔ ɛzɩ weyi ɛlʋkɩ nɛ ɛɛlʋkɩ yem se pɔtɔm se palʋ yɔ. 
1CO.9.27	Mɛwɛɛ mankʋʋ man-tɩ se manpɩzɩ mɔnɖɔkɩ man-tɩ siŋŋ nɛ pɩtaakɔɔ pɩɖɩɣnɩ weyi ma monsusi lɛlaa Ɛsɔtɔm yɔ.
1CO.10.1	Taabalaa, me-liu wɛɛ se ɩtɔzɩ mbʋ́ pɩɩlabɩ ɖɔ-cɔzɔnaa mbá nɛ Mooyiizi pɔɖɔŋaɣ yɔ pʋ-yɔɔ. Ɛsɔmɩnʋʋ
1CO.10.2	Pɩlabʋ ḿbʋ́ yɔ, pʋwɛ ɛzɩ palabɩ patɩŋa payɩ lɩm sɔʋ sɔnzɩ ɛsɔmɩnʋʋ tɛɛ nɛ Teŋgu Kɩsɛmʋʋ taa yɔ. Mbʋ́ pʋyɔɔ yɔ, pa nɛ Mooyiizi paakpɛndaa. 
1CO.10.3	Patɩŋa payɩ paatɔɔ tɔɔnaɣ ŋgá kalɩnɩ ɛsɔdaa yɔ 
1CO.10.4	nɛ pɔñɔɔ ɖɔɖɔ patɩŋa payɩ Ɛsɔ pɩyɛ nɖɩ́ ɖɩtɩŋaɣ pa-wayɩ yɔ ɖɩ-lɩm. Pɩyɛ ńɖɩ́ lɛ Krɩstʋ. 
1CO.10.5	Paa ḿbʋ́ yɔ, pa-taa ɛyáa sakɩyɛ taakɛdɩnɩ Ɛsɔ. Pʋ-yɔɔ pasɩbɩ lakʋ taa pɛɛbɛɛ.
1CO.10.6	Ḿbʋ́ wɩlɩɣnɩ-ɖʋ se ɖɩtaasɔɔlɩ kɩdɛkɛdɩm labʋ ɛzɩ paasɔɔlʋʋ yɔ. 
1CO.10.7	Ɩtaanɩɩnɩ agɔlɩma kpɛyʋʋ ɛzɩ pa-taa lɛlaa yɔ. Pʋwɛ ɛzɩ pamaʋ Ɛsɔtɔm Takayaɣ taa se: «Ɛyáa caɣaɣ pɔtɔɔ nɛ pɔñɔɔ, pɛtɛma lɛ, pakʋyɩ pamayɩ amaya» yɔ. 
1CO.10.8	Pɩfɛyɩ se ɖɩla acɛyɛ ɛzɩ pa-taa lɛlaa kalabʋ yɔ. Mbʋ́ pʋyɔɔ yɔ, palabɩ ḿbʋ́ nɛ pa-taa ɛyáa kutokiŋ nɩɩlɛ nɛ naadozo tɔlɩ evemiye kʋɖʋmɖɩyɛ nɛ pasɩ. 
1CO.10.9	Ɖɩtaahɔ Kɩpaɣlʋ nɔɔ tam. Pɩfɛyɩ se ɖɩñɩnɩ nɛ ɖɩna tam ɛzɩma ɖɩpɩzɩɣ ɖɩla kɩwɛɛkɩm nɛ pʋcɔ ɛhɔ ɖa-nɩŋgbaŋʋʋ yɔ. Mbʋ́ pʋyɔɔ yɔ, ḿbʋ́ Izrɛɛlɩ ñɩma ḿbá pa-taa lɛlaa kalaba nɛ ɖʋmaa ñasɩ-wɛ nɛ pasɩ. 
1CO.10.10	Pɩfɛyɩ ɖɔɖɔ se imidi ɛzɩ pa-taa lɛlaa kemiduu nɛ sɩm tiyiyu kʋ-wɛ yɔ.
1CO.10.11	Pɩlabɩ-wɛ ḿbʋ́ se ɖɩna nɛ ɖɩkpa ɖa-tɩ. Ńdʋ́ pamawa se pasɩɣzɩnɩ mbá ɖa ɖɩwɛ alɩwaatʋ ndʋ́ tɩwɩzɩ tɛm yɔ tɩ-taa yɔ lɔŋ. 
1CO.10.12	Pʋ-yɔɔ lɛ, weyi ɛmaɣzɩɣ se ɛsɩŋ ɛ-nasɩ taa yɔ, ɛkpa ɛ-tɩ nɛ ɛtaakɔɔ ɛtɔlɩ. 
1CO.10.13	Pɩtakɩɣ-mɩ takʋʋ mbʋ́ yɔ, pɩfɛyɩ ndɩ nɛ ɛyáa lɛlaa takʋʋ. Ɛsɔ tʋʋzaa. Ɛlakɩ mbʋ́ ɛɖʋwa yɔ. Eeyeki se pɩtakɩ-mɩ nɛ pɩɖɛɛ mi-ɖoŋ yɔɔ. Ɛlɛ́, alɩwaatʋ ndʋ́ pɩtakɩɣ-mɩ yɔ, ɛwɩlɩɣ-mɩ nʋmɔʋ ŋgʋ́ pʋwɛɛ se ɩtɩŋ nɛ ɩlɩɩ pɩ-taa yɔ.
1CO.10.14	Pʋ-yɔɔ lɛ, mɛ-ɛgbaɣdɩnaa, iyele agɔlɩma tɔm kpem. 
1CO.10.15	Mɔyɔɔdʋʋnɩ-mɩ ɛzɩ mbá pɛwɛ lɛɣtʋ yɔ. Mɩ-maɣmaɣ ɩmaɣzɩ ndʋ́ meheyiɣ-mɩ yɔ tɩ-yɔɔ nɛ ɩna. 
1CO.10.16	Kpɛndʋʋ caɖaɣ ŋgá ɖɩsɛɣ kɔ-yɔɔ Ɛsɔ yɔ, kaakpɛndɩɣ ɖa nɛ Krɩstʋ calɩm alɩwaatʋ ndʋ́ ɖɩñɔʋ-kɛ yɔ yaa we? Nɛ tindine nɖɩ́ ɖɩcɩyɩɣ yɔ, ɖɩɩkpɛndɩɣ ɖa nɛ Krɩstʋ tomnaɣ alɩwaatʋ ndʋ́ ɖɩtɔkɩ-ɖɩ yɔ yaa we? 
1CO.10.17	Ɛzɩma mbʋ́ tindine kʋɖʋmɖɩyɛ koŋ ɖɩtɔkɩ yɔ, ḿbʋ́ ɖɔɖɔ paa ɖɩɖɔwa yɔ, ɖɩkɛ tomnaɣ kʋɖʋmaɣ. Mbʋ́ pʋyɔɔ yɔ, ɖatɩŋa payɩ ɖɩtɔkɩ tindine kʋɖʋmɖɩyɛ ńɖɩ́.
1CO.10.18	Ɩcɔnɩ Izrɛɛlɩ ñɩma nɛ ɩna: mbá pɔtɔkɩ mbʋ́ pala Ɛsɔ yɔ, pa nɛ kɩlaŋ ɖɩlayɛ pɛtɛkpɛndɩ pala kʋɖʋm naa we? 
1CO.10.19	Ndʋ́ mɔyɔɔdaa yɔ, tɩ-tɔbʋʋ se we? Tɩ-tɔbʋʋ se nandʋ ndʋ́ pala agɔlɩma yɔɔ yɔ, tɩkɛ pʋyʋ yaa we? Đɔɖɔ lɛ, agɔlɩma wena pala a-yɔɔ yɔ, akɛ pʋyʋ yaa we? 
1CO.10.20	Pa-taa nabʋyʋ tɛkɛ pʋyʋ. Ɛlɛ́, pʋ-tɔbʋʋ se mbʋ́ mbá paañaŋ Krɩstʋ yɔ palaɣ yɔ, aleewaa palaɣ-pʋ, pɩtɛkɛ Ɛsɔ. Ŋgʋ́, mɔntɔsɔɔlɩ se mɩ nɛ aleewaa ɩkpɛndɩ. 
1CO.10.21	Ɩɩpɩzɩɣ ɩñɔɔ Kɩpaɣlʋ sʋlʋm caɖaɣ nɛ ɩtɛ ɩñɔɔ aleewaa ñɩmbʋ caɖaɣ. Mɩ nɛ Kɩpaɣlʋ ɩɩpɩzɩɣ ɩkpɛndɩ ɩtɔɔ nɛ mɩ nɛ aleewaa ɩtɛ ɩkpɛndɩ ɩtɔɔ ɖɔɖɔ. 
1CO.10.22	Đɩcaɣ se ɖɩla ḿbʋ́ nɛ pukulusi Kɩpaɣlʋ sʋsɩ naa we? Ɛzɩ ɖakɩlɩnɩ-ɩ ɖoŋ naa we?
1CO.10.23	Toovenim lɛ: «Pɩha-ɖʋ waɖɛ se ɖɩla pɩtɩŋa.» Ɛlɛ́, pɩtɛkɛ pɩtɩŋa pʋwɛnɩ wazaɣ. «Pɩha-ɖʋ waɖɛ se ɖɩla pɩtɩŋa.» Ɛlɛ́, pɩtɛkɛ pɩtɩŋa piyekina se ɖɩpɩɩ Ɛsɔ nʋmɔʋ taa. 
1CO.10.24	Nɔɔyʋ ɛtaañɩnɩ ɛ-maɣmaɣ ɛ-kɛzɛɣa. Ɛlɛ́, ɛñɩnɩ lɛlaa ñɩŋga.
1CO.10.25	Ɩpɩzɩɣ ɩtɔɔ mbʋ́ pɩtɩŋa payɩ pɛpɛdɩɣ kɩyakʋ taa yɔ. Ɩtaapɔzɩ mɩ-tɩ tɔm natʋyʋ pʋ-yɔɔ nɛ pʋkɔɔ piliɣti-mɩ. 
1CO.10.26	Mbʋ́ pʋyɔɔ yɔ, pʋwɛ ɛzɩ pamaʋ Ɛsɔtɔm Takayaɣ taa se: «Kɩpaɣlʋ tɩnɩ tɛtʋ nɛ mbʋ́ pɩtɩŋa payɩ pʋwɛ tɩ-yɔɔ yɔ.»
1CO.10.27	Yee weyi ɛfɛyɩnɩ lidaʋ Krɩstʋ yɔɔ yɔ, ɛya-ŋ se ŋwolo ŋtɔɔ ɛ-tɛ nɛ ŋtalɩ yɔ, ŋpɩzɩɣ ŋtɔɔ mbʋ́ pɩtɩŋa pɔkɔŋnɩ-ŋ yɔ. Taapɔzɩ ña-tɩ tɔm natʋyʋ pʋ-yɔɔ nɛ pʋkɔɔ piliɣti-ŋ. 
1CO.10.28	Ɛlɛ́, yee nɔɔyʋ eheyi-mɩ se: «Nandʋ tʋnɛ tɩkɛ kɩlaʋ nandʋ» yɔ, weyi eheyi-mɩ ḿbʋ́ yɔ ɛ-yɔɔ lɛ, ɩtaatɔɔ. Pɩtɛkɛ ḿbʋ́, piliɣtiɣ-i. 
1CO.10.29	Pʋ-yɔɔ lɛ, pɩtɛkɛ ɛzɩma mbʋ́ piiliɣti-mɩ yɔ pʋ-yɔɔ mɔyɔɔdʋʋ cɩnɛ. Ɛlɛ́, ɛzɩma mbʋ́ piiliɣti lɛlʋ yɔ pʋ-yɔɔ mɔyɔɔdʋʋ.
1CO.10.29	Paa ḿbʋ́ yɔ, nɔɔyʋ lɩmaɣza ɛɛpɩzɩɣ pɩɖɩɣ nʋmɔʋ ŋgʋ́ pɩha-m se mala pʋyʋ yɔ. 
1CO.10.30	Yee manpɩzɩɣ se mansa Ɛsɔ mbʋ́ mɔntɔkɩ yɔ pʋ-yɔɔ lɛ, pɩlabɩ ɛzɩma ɛyáa kʋyʋʋ mɔ-yɔɔ mbʋ́ pʋ-yɔɔ mansaŋ-ɩ yɔ?
1CO.10.31	Pʋ-yɔɔ lɛ, paa ɛbɛ ɩtɔkɩ yaa ɩñɔʋ yaa ɩlakɩ yɔ, ɩla pɩtɩŋa payɩ se Ɛsɔ hɩɖɛ ɛsɛɛ. 
1CO.10.32	Mi-wezuu caɣʋ taa lɛ, itaayele nɛ pɩtɩŋnɩ mɩ-yɔɔ nɛ Yuda ñɩma yaa mbá pɛtɛkɛ Yuda ñɩma yɔ yaa Ɛsɔ ñɩma pa-taa nɔɔyʋ tɔlɩ nʋmɔʋ ŋgʋ́ ɛɖɔŋ yɔ kɩ-taa. 
1CO.10.33	Ɩla ɖɔɖɔ ɛzɩ ma yɔ: mañakɩ pana se mɔn-tɔm ɛkɛdɩnɩ ɛyáa tɩŋa pɩtɩŋa pɩ-taa. Maañɩnɩɣ se piɖeni ma-maɣmaɣ. Ɛlɛ́, mañɩnɩɣ se piɖeni ɛyáa tɩŋa nɛ pɩya pa-ñʋʋ.
1CO.11.1	Ɩla ɛzɩ ma yɔ, mbʋ́ pʋyɔɔ yɔ, ma-maɣmaɣ malakɩ ɛzɩ Krɩstʋ yɔ.
1CO.11.2	Mansaŋ-mɩ ɛzɩma mbʋ́ ɩtɔzʋʋ mɔ-yɔɔ paa ɖooye nɛ ɩɖɔkɩ ma-lakasɩ nɛ tɔm ndʋ́ pawɩlɩ-m nɛ mawɩlɩ-mɩ yɔ, pɔ-yɔɔ. 
1CO.11.3	Paa ḿbʋ́ yɔ, me-liu wɛɛ se ɩtɩlɩ se: Krɩstʋ lɛ paa abalʋ weyi e-wiyaʋ nɛ abalʋ lɛ halʋ wiyaʋ nɛ Ɛsɔ lɛ Krɩstʋ wiyaʋ. 
1CO.11.4	Abalʋ weyi ɛsɛɣ Ɛsɔ yaa esusuu tɔm ndʋ́ tɩlɩnɩ Ɛsɔ cɔlɔ yɔ, ehuuzi ɛ-ñʋʋ yɔɔ pʋyʋ yɔ, ɛɖʋʋ e-wiyaʋ Krɩstʋ fɛyɛ. 
1CO.11.5	Ɛlɛ́, halʋ weyi ɛsɛɣ Ɛsɔ yaa esusuu tɔm ndʋ́ tɩlɩnɩ Ɛsɔ cɔlɔ yɔ nɛ etohuuzi ɛ-ñʋʋ yɔɔ pʋyʋ yɔ, ɛɖʋʋ ɛ-walʋ fɛyɛ. Mbʋ́ pʋyɔɔ yɔ, ɛnɩɣzɩnɩ halʋ weyi pahʋm-ɩ koloŋgolo se paɖʋ-ɩ fɛyɛ yɔ. 
1CO.11.6	Pʋ-yɔɔ lɛ, yee halʋ nɔɔyʋ etohuuzi pʋyʋ ɛ-ñʋʋ yɔɔ yɔ, ɛtɛzɩ ɛ-ñɔsɩ hʋm. Ŋgʋ́, yee pɩkɛnɩ halʋ fɛyɛ se ɛhʋ ɛ-ñɔsɩ yaa pahʋm-ɩ koloŋgolo yɔ, pʋwɛɛ se ehuuzi pʋyʋ ɛ-ñʋʋ yɔɔ. 
1CO.11.7	Pɩfɛyɩ se abalʋ ehuuzi pʋyʋ ɛ-ñʋʋ yɔɔ. Mbʋ́ pʋyɔɔ yɔ, ɛnʋ lɛ Ɛsɔ lɛzʋʋ nɛ e-koboyaɣ. Piyele halʋ lɛ abalʋ koboyaɣ. 
1CO.11.8	Mbʋ́ pʋyɔɔ yɔ, pɩtɛkɛ halʋ yɔɔ Ɛsɔ tɩŋnaa nɛ ɛla abalʋ. Ɛlɛ́, abalʋ yɔɔ ɛtɩŋnaa nɛ ɛla halʋ. 
1CO.11.9	Đɔɖɔ lɛ, pɩtɛkɛ halʋ yɔɔ Ɛsɔ labɩ abalʋ, ɛlɛ́, abalʋ yɔɔ ɛlabɩ halʋ. 
1CO.11.10	Ḿbʋ́ labɩna nɛ Ɛsɔ tiyiyaa yɔɔ lɛ, pʋwɛɛ se halʋ ehuuzi pʋyʋ ɛ-ñʋʋ yɔɔ nɛ pɩwɩlɩ se eluzi ɛ-tɩ ɛ-walʋ tɛɛ. 
1CO.11.11	Ŋgʋ́ Kɩpaɣlʋ ɛsɩndaa lɛ, halʋ fɛyɩ ɛ-tɩ yɔɔ abalʋ cɔlɔ. Abalʋ ɖɔɖɔ ñɛfɛyɩ ɛ-tɩ yɔɔ halʋ cɔlɔ. 
1CO.11.12	Mbʋ́ pʋyɔɔ yɔ, paa abalʋ yɔɔ Ɛsɔ ɛtɩŋnaa nɛ ɛla halʋ yɔ, halʋ lʋlʋʋnɩ abalʋ. Ŋgʋ́, halʋ nɛ abalʋ nɛ pɩtɩŋa payɩ Ɛsɔ cɔlɔ pɩlɩnaa.
1CO.11.13	Mɩ-maɣmaɣ ɩmaɣzɩ nɛ ɩna: pʋwɛ ɖeu ḿbʋ́ se halʋ ɛsɛɛ Ɛsɔ nɛ etohuuzi pʋyʋ ɛ-ñʋʋ yɔɔ yaa we? 
1CO.11.14	Mbʋ́ mɩ-maɣmaɣ ɩnaɣ kedeŋa yɔɔ cɩnɛ yɔ, pɩɩwɩlɩɣ-mɩ se pɩkɛnɩ abalʋ fɛyɛ se eyele ɛ-ñɔsɩ nɛ susu yaa we? 
1CO.11.15	Ɛlɛ́, pɩkɛnɩ halʋ hɩɖɛ ɖʋʋ se ɛ́lɛ́ ñɩnzɩ esu. Mbʋ́ pʋyɔɔ yɔ, pɩha-ɩ ñɔsɩ se sihuuzi ɛ-ñʋʋ yɔɔ. 
1CO.11.16	Yee nɔɔyʋ liu ɛwɛɛ se ɛkpɛzɩɣnɩ tɔm tʋnɛ yɔ, ɖa ɖaalakɩ ḿbʋ́. Paalakɩ ḿbʋ́ ɖɔɖɔ Ɛsɔ aŋgba taa.
1CO.11.17	Tɔm tʋnɛ tɩ-wayɩ lɛ, maasaŋ-mɩ lɛɛtʋ ndʋ́ manpazɩɣ yɔɔdʋʋ yɔ tɩ-taa. Mbʋ́ pʋyɔɔ yɔ, piiɖeɣni-mɩ mi-kpeɣluu taa. Ɛlɛ́, pʋwɛɛkɩɣ-mɩ kɩwɛɛkʋ. 
1CO.11.18	Kajalaɣ lɛ, manɩwa se alɩwaatʋ ndʋ́ ikpeɣliɣ ɖama yɔ, tayʋʋ wɛ mɩ-hɛkʋ taa. Peheyi-m-tʋ nɛ mamaɣzɩɣ se pɩkɛɣ toovenim. 
1CO.11.19	Pʋwɛɛ kpem se tayʋʋ ɛwɛɛ ḿbʋ́ mɩ-hɛkʋ taa nɛ papɩzɩ patɩlɩ mbá pɔɖɔkʋʋ pa-tɩ yɔ. 
1CO.11.20	Paa ɩmaɣzɩɣ se ɩlakɩ Kɩpaɣlʋ sɩm yɔɔ tɔzʋʋ sɔnzɩ yɔ, pɩtɛkɛ ńzɩ́ ɩlakɩ alɩwaatʋ ndʋ́ ikpeɣliɣ ɖama yɔ. 
1CO.11.21	Mbʋ́ pʋyɔɔ yɔ, ɩcakɩ sɩ-ɖɩlaɖɛ lɛ, paa weyi ekpedesiɣ se ɛtɔɔ ɛ-maɣmaɣ ɛ-tɔɔnaɣ. Ḿbʋ́ yebina nɛ ñɔɔsɩ ñawɩɣ nabɛyɛ nɛ sʋlʋm ñakʋʋ lɛlaa. 
1CO.11.22	Ɩfɛyɩnɩ ɖɩsɩ se ɩtɔɔ nɛ ɩñɔɔ sɩ-taa yaa we? Yaa Ɛsɔ ŋgbɛyɛ taa ñɩma iniɣziɣ nɛ ɩɖʋʋ fɛyɛ mbá pɛfɛyɩ pʋyʋ yɔ? Se we pʋwɛɛ se meheyi-mɩ yɔ? Mansam-mɩ yaa we? Aayɩ, maapɩzɩɣ mansam-mɩ kpem.
1CO.11.23	Mbʋ́ pʋyɔɔ yɔ, tɔm ndʋ́ Kɩpaɣlʋ heyi-m nɛ meheyi-mɩ yɔ, ńdʋ́ lɛ se: ɖoó wena a-taa pakpa Kɩpaɣlʋ Yesu yɔ, pʋcɔ pakpa-ɩ lɛ, ɛɛkpaɣ tindine 
1CO.11.24	nɛ ɛsɛɛ ɖɩ-yɔɔ Ɛsɔ lɛ, ɛcɩyɩ-ɖɩ nɛ ɛtɔ se: «Pʋnɛ lɛ mon-tomnaɣ ŋgá paha mɩ-yɔɔ yɔ. Ɩtɔɔ-ɖɩ nɛ ɩtɔzʋʋnɩ mɔ-yɔɔ.» 
1CO.11.25	Ḿbʋ́ ɖɔɖɔ pɛtɛm tɔɔnaɣ tɔɔʋ lɛ, ɛkpaɣ sʋlʋm nɛ caɖaɣ nɛ ɛtɔ se: «Sʋlʋm caɖaɣ kanɛ lɛ nɔɔ haʋ kɩfam mbʋ́ pɩtɩŋnɩ man-calɩm yɔɔ nɛ pʋwɛɛ yɔ. Alɩwaatʋ ndʋ́ tɩtɩŋa payɩ ɩñɔʋ-pʋ yɔ, ɩla ḿbʋ́ nɛ ɩtɔzʋʋnɩ mɔ-yɔɔ.» 
1CO.11.26	Mbʋ́ pʋyɔɔ yɔ, alɩwaatʋ ndʋ́ tɩtɩŋa payɩ ɩtɔkɩ tindine ɖɩnɛ nɛ ɩñɔʋ sʋlʋm caɖaɣ kanɛ yɔ, isusuu Kɩpaɣlʋ sɩm nɛ pʋkɔɔ pɩsɩɩnɩ ɛ-kɔm.
1CO.11.27	Ḿbʋ́ labɩna nɛ yee nɔɔyʋ ɛɛtɔkɩ Kɩpaɣlʋ tindine nɛ ɛɛñɔʋ ɛ-sʋlʋm caɖaɣ ɛzɩ pʋmʋnaʋ yɔ yɔ, ɛyʋsɩnɩ Kɩpaɣlʋ tomnaɣ nɛ ɛ-calɩm. 
1CO.11.28	Pʋ-yɔɔ lɛ, pʋwɛɛ se paa weyi ɛmaɣzɩ ɛ-taa camɩyɛ nɛ ɛna nɛ pʋcɔ ɛtɔɔ tindine ńɖɩ́ nɛ ɛñɔɔ sʋlʋm caɖaɣ ŋ́gá. 
1CO.11.29	Mbʋ́ pʋyɔɔ yɔ, weyi ɛtɔkɩ nɛ ɛñɔɔ yem nɛ ɛtamaɣzɩ camɩyɛ se ɛna mbʋ́ Kɩpaɣlʋ tomnaɣ kɛwa yɔ, mbʋ́ ɛtɔkɩ nɛ ɛñɔʋ yɔ, ḿbʋ́ kʋʋnɩ ɛ-maɣmaɣ ɛ-tɔm. 
1CO.11.30	Pʋ-yɔɔ mɩ-taa ɛyáa sakɩyɛ hɛnɩ kʋdɔmɩŋ nɛ papɩsɩ ajamaa nɛ mɩ-taa nabɛyɛ sɩ. 
1CO.11.31	Yee ɖa-maɣmaɣ ɖɩmaɣzaa nɛ ɖɩtɩlɩ ɖa-tɩ nɛ pʋcɔ yɔ, Ɛsɔ ɛɛhʋʋnɩ-ɖʋ. 
1CO.11.32	Ɛlɛ́, Kɩpaɣlʋ hʋʋnɩ-ɖʋ nɛ ɛhɔŋ ɖa-nɩŋgbaŋʋʋ se ɛñɔɔzɩ-ɖʋ nɛ pataakɔɔ pakʋ mbá paañaŋ Krɩstʋ yɔ pɔ-tɔm nɛ pɩkpɛndɩnɩ-ɖʋ.
1CO.11.33	Man-taabalaa, pʋ-yɔɔ meheyiɣ-mɩ se: ɩɖaŋ ɖama alɩwaatʋ ndʋ́ ikpeɣliɣ se ɩtɔɔ Kɩpaɣlʋ tɔɔnaɣ yɔ. 
1CO.11.34	Yee ñɔɔsɩ ɛwɩɣ nɔɔyʋ yɔ, pʋwɛɛ se ɛtɔɔ ɛ-tɛ nɛ ɛtaakɔɔ eyele nɛ Ɛsɔ kʋ mɩ-tɔm alɩwaatʋ ndʋ́ ikpeɣliɣ ɖama yɔ. Tɔm ndʋ́ tɩkazaa yɔ, mɔñɔɔzʋʋ-tʋ alɩwaatʋ ndʋ́ mantalɩɣ mɩ-tɛ yɔ.
1CO.12.1	Taabalaa, Fezuu Kiɖeɖeu kʋjɔŋ tɔm taa lɛ, mɔntɔsɔɔlɩ se ɩwɛɛ cɩkpɛndʋʋ tɛɛ. 
1CO.12.2	Ɩtɛm sɩm ɛzɩma mbʋ́ pʋhɔŋaɣ-mɩ nɛ ɩtɩŋɩɣ sɩʋ kpelisi nzɩ́ sɩɩyɔɔdʋʋ yɔ sɩ-wayɩ yem ɖimɖim alɩwaatʋ ndʋ́ ɩtaañaŋ Krɩstʋ yɔ. 
1CO.12.3	Pʋ-yɔɔ mankaɖɩɣ-mɩ se: nɔɔyʋ fɛyɩ se ɛyɔɔdʋʋnɩ Fezuu Kiɖeɖeu ɖoŋ nɛ ɛtɛ ɛtɔ se: «Ɛsɔ ɛwɩlɩ Yesu kpalʋʋ.» Nɔɔyʋ ɛɛpɩzɩɣ ɛyɔɔdɩ ɖɔɖɔ se: «Yesu lɛ Kɩpaɣlʋ» nɛ pɩtatɩŋnɩ Fezuu Kiɖeɖeu yɔɔ.
1CO.12.4	Paa Fezuu Kiɖeɖeu kʋjɔŋ ɩwɛ ndɩ ndɩ yɔ, ki-ɖeke koŋ kɩhaɣnɩ-ɩ. 
1CO.12.5	Paa tʋma wena ɖɩlakɩ yɔ awɛ ndɩ ndɩ yɔ, Kɩpaɣlʋ kʋɖʋm ɖeke ɖɩlakɩ-yɛ. 
1CO.12.6	Paa ɖa-tʋma labʋ ɛwɛ ndɩ ndɩ yɔ, Ɛsɔ kʋɖʋm ɛnʋ ɛhaɣnɩ ɖatɩŋa payɩ ɖoŋ se ɖɩla atɩŋa. 
1CO.12.7	Ŋgʋ́, kʋjɔʋ ŋgʋ́ Fezuu Kiɖeɖeu lakɩ paa weyi se pʋwazɩ ɖatɩŋa payɩ yɔ, ŋ́gʋ́ wɩlɩɣna se kɩwɛ ɛ-cɔlɔ. 
1CO.12.8	Pʋ-yɔɔ kɩha ɖa-taa nabɛyɛ lɔŋsɩnɖɛ se pɔyɔɔdɩna, nɛ kɩha lɛlaa lɛɣtʋ se paba ɛyɔɔdɩna ɖɔɖɔ. 
1CO.12.9	Fezuu Kiɖeɖeu kʋɖʋmʋʋ ŋ́gʋ́ kɩhanɩ nabɛyɛ se pɛwɛnɩ lidaʋ nɛ kɩha lɛlaa se pala nɛ kʋdɔndɩnaa yɔɔ cɛ. 
1CO.12.10	Ŋ́gʋ́ ɖɔɖɔ hanɩ nabɛyɛ se pala hama lakasɩ, lɛlaa se posusi tɔm ndʋ́ tɩlɩnɩ Ɛsɔ cɔlɔ yɔ, lɛlaa se patɩlɩ mbʋ́ pɩlɩnɩ kʋ-cɔlɔ yaa mbʋ́ pɩtalɩɩnɩ kʋ-cɔlɔ yɔ, lɛlaa se pɔyɔɔdɩ kʋnʋmɩŋ ndɩ ndɩ nɛ lɛlaa se palɩzɩ a-tɔbɩŋ. 
1CO.12.11	Fezuu Kiɖeɖeu kʋɖʋmʋʋ ŋ́gʋ́ kɩlakɩnɩ pɩtɩŋa payɩ nɛ kɩha paa weyi e-ɖeɖe ɛzɩ ki-liu wɛʋ yɔ.
1CO.12.12	Toovenim lɛ, Krɩstʋ wɛ ɛzɩ tomnaɣ kʋɖʋmaɣ ŋgá kɛwɛnɩ pilinzi sakɩyɛ yɔ. Paa ke-pilinzi ɛɖɔwa yɔ, kɛkɛ kʋɖʋmaɣ. 
1CO.12.13	Mbʋ́ pʋyɔɔ yɔ, Fezuu Kiɖeɖeu kʋɖʋmʋʋ ŋ́gʋ́ kɩ-yɔɔ pɩtɩŋnaa nɛ pala ɖatɩŋa payɩ lɩm sɔʋ sɔnzɩ nɛ ɖɩpɩsɩ tomnaɣ kʋɖʋmaɣ. Paa ɖɩkɛ Yuda ñɩma yaa mbá pɛtɛkɛ Yuda ñɩma yɔ, yaa yomaa yaa mbá pɛwɛ pa-tɩ yɔɔ yɔ, ɖatɩŋa payɩ Fezuu kʋɖʋmʋʋ ŋ́gʋ́ kɩ-lɩm ɖɩñɔwa.
1CO.12.14	Pɩtɛkɛ piliŋa kʋɖʋmaɣ wɛnɩ tomnaɣ yɔɔ, ɛlɛ́, sɩɖɔ sakɩyɛ. 
1CO.12.15	Paa naŋgbaŋaɣ ɛtɔm se: «Mɛntɛkɛ nesi, pʋ-yɔɔ lɛ, mɛnfɛyɩ tomnaɣ yɔɔ» yɔ, kaapɩzɩɣ keyele tomnaɣ piliŋa kɛʋ. 
1CO.12.16	Paa nɩŋgbaŋʋʋ ɛtɔm se: «Mɛntɛkɛ ɛsɩyɛ, pʋ-yɔɔ lɛ, mɛnfɛyɩ tomnaɣ yɔɔ» yɔ, kɩɩpɩzɩɣ kiyele tomnaɣ piliŋa kɛʋ. 
1CO.12.17	Yee ɛyʋ tomnaɣ tɩŋa ɛɛkɛ ɛsɩyɛ lɛ, ɛbɛ ɛɛnɩnaa yɔ? Yee kaakɛ nɩŋgbaŋʋʋ lɛ, ɛbɛ ɛɛsɔŋnaa yɔ? 
1CO.12.18	Ɛsɔ ɖʋnɩ paa piliŋa ŋgá tomnaɣ yɔɔ ḿbʋ́ ɛzɩ e-liu wɛʋ yɔ. 
1CO.12.19	Yee sɩtɩŋa payɩ sɩɩkɛ piliŋa kʋɖʋmaɣ lɛ, le tomnaɣ ñaawɛɛ yɔ? 
1CO.12.20	Pʋ-yɔɔ lɛ, pilinzi ndɩ ndɩ nɛ tomnaɣ kʋɖʋmaɣ koŋ pɛwɛna.
1CO.12.21	Ɛsɩyɛ ɛɛpɩzɩɣ ɖiheyi nesi se: «Man-paa fɛyɩnɩ-ŋ.» Yaa ñʋʋ ñaapɩzɩɣ kiheyi naŋgbanzɩ se: «Man-paa fɛyɩnɩ-mɩ.» 
1CO.12.22	Halɩ tomnaɣ yɔɔ pilinzi nzɩ́ ɖɩkpakɩɣ se sɩkɛ ajamaa kpem yɔ, sɩwɛ-ɖʋ wazaɣ siŋŋ. 
1CO.12.23	Đɔɖɔ lɛ, tomnaɣ yɔɔ pilinzi nzɩ́ ɖɩmaɣzɩɣ se sɩkɛ-ɖʋ fɛyɛ pʋyʋ yɔ, sɩ-yɔɔ ɖɩkɩlɩɣ huuzuu. Halɩ nzɩ́ sɩfɛyɩ cɔnaʋ kpem yɔ, sɩ-yɔɔ ɖɩkɩlɩɣ cɔnaʋ kpem. 
1CO.12.24	Ŋgʋ́, pɩtɛkɛnɩ-ɖʋ kɩcɛyʋʋ se ɖɩcɔŋnɩ nzɩ́ sɩwɛ cɔnaʋ yɔ sɩ-yɔɔ ḿbʋ́. Ɛsɔ labɩ tomnaɣ nɛ ɛɖʋ ke-pilinzi nzɩ́ sɩfɛyɩ cɔnaʋ yɔ hɩɖɛ nɛ pɩkɩlɩ 
1CO.12.25	se tayʋʋ ɛtaawɛɛ tomnaɣ yɔɔ. Ɛlabɩ ḿbʋ́ ɖɔɖɔ se pilinzi ɛwɛnɩ lɩmaɣza kʋɖʋmɛɛ nɛ sɩtɔzʋʋ ɖama yɔɔ. 
1CO.12.26	Yee piliŋa nakɛyɛ ɛnɩɣ siziŋ yɔ, pilinzi tɩŋa nɩɣ siziŋ ɖɔɖɔ ɛzɩ ŋ́gá yɔ. Yee pasam piliŋa nakɛyɛ yɔ, ka nɛ pilinzi tɩŋa pamayɩɣ amaya.
1CO.12.27	Mɩtɩŋa payɩ ɩkɛ Krɩstʋ tomnaɣ nɛ paa mɩ-taa weyi ɛkɛ tomnaɣ ŋ́gá ke-piliŋa. 
1CO.12.28	Krɩstʋ tiyiyaa Ɛsɔ calɩnɩ lɩzʋʋ Yesu ŋgbɛyɛ taa. Pa-wayɩ lɛ, náyaa, paba wayɩ lɛ, wɩlɩyaa. Pʋwayɩ lɛ, ɛla lɛlaa kʋjɔŋ ndɩ ndɩ: ḿbá lɛ mbá palakɩ hama lakasɩ nɛ mbá peyeki se kʋdɔndɩnaa yɔɔ ɛcɛ yɔ nɛ mbá pasɩŋnɩ lɛlaa nɛ mbá pɔcɔŋnɩ lɛlaa yɔɔ yɔ nɛ mbá pɔyɔɔdʋʋ kʋnʋmɩŋ ndɩ ndɩ yɔ. 
1CO.12.29	Patɩŋa payɩ pɛkɛ Krɩstʋ tiyiyaa naa we? Pɛkɛ náyaa naa we? Pɛkɛ wɩlɩyaa naa we? Palakɩ hama lakasɩ naa we? 
1CO.12.30	Pɩha patɩŋa payɩ se peyele kʋdɔndɩnaa yɔɔ cɛ naa we? Pɩha patɩŋa payɩ se pɔyɔɔdɩ kʋnʋmɩŋ ndɩ ndɩ yaa we? Pɩha patɩŋa payɩ se pɛɖɛzɩ tɔm kʋnʋmɩŋ ɩnʋ ɩ-taa yaa we? 
1CO.12.31	Pʋ-yɔɔ lɛ, ɩñɩnɩ kʋjɔŋ weyi ɩkɩlɩ lɛɛŋ yɔ.
1CO.12.31	Đɔɖɔ lɛ, mantasɩɣ-mɩ wɩlʋʋ nʋmɔʋ ŋgʋ́ kɩkɩlɩ pɩtɩŋa payɩ yɔ.
1CO.13.1	Meheyiɣ-mɩ se: paa maapɩzaɣ se mɔyɔɔdɩ ɛyáa kʋnʋmɩŋ nɛ pɩkpɛndɩnɩ Ɛsɔ tiyiyaa ñɩŋ nɛ yee maasɔɔlʋʋ ɛyáa yɔ, mɛwɛ ɛzɩ suye yaa ŋgbanɛ nɖɩ́ pamakɩ nɛ ɖiwiɣ yem yɔ. 
1CO.13.2	Paa pɩɩha-m se monsusi tɔm ndʋ́ tɩlɩnɩ Ɛsɔ cɔlɔ yɔ nɛ mɛwɛnɩ lɛɣtʋ tɩŋa nɛ manpɩzɩɣ manɩɣ tɔm ndʋ́ tɩwɛ mɛsaɣ tɛɛ yɔ tɩtɩŋa yaa paa maawɛnɩ lidaʋ siŋŋ se manpɩzɩɣ mɛnkpɛzɩɣnɩ pʋŋ nɛ yee maasɔɔlʋʋ ɛyáa yɔ, mɛntɛkɛ pʋyʋ. 
1CO.13.3	Paa maakpaɣ ma-ñɩm tɩŋa payɩ nɛ mantayɩ lɛlaa yaa paa maacɛlɩ man-tɩ se pɔsɔbɩ-m miŋ ɛyáa yɔɔ nɛ yee maasɔɔlʋʋ-wɛ yɔ, pɩɩlɩɣ-m pʋyʋ.
1CO.13.4	Weyi ɛsɔɔlʋʋ ɛyáa yɔ, ɛɖɔkʋʋ ɛ-tɩ, ɛsɩŋnɩ-wɛ, ɛɛwɛɣ ɛsɩsɛmɩyɛ. Ɛɛkpazɩɣ ɛ-tɩ, ɛɛwɛɣ ajana. 
1CO.13.5	Ɛɛlakɩ mbʋ́ pɩkpaɣ ɛyáa fɛyɛ yɔ, ɛɛñɩnɩɣ e-ɖeke e-ɖeɖe, ɛɛmʋʋ pana, ɛɛcakɩnɩ lɛlaa. 
1CO.13.6	Ɛ-taa ɛɛhʋlʋmʋʋnɩ kɩdɛkɛdɩm, ɛlɛ́, toovenim ɛ-taa hʋlʋmʋʋna. 
1CO.13.7	Etisiɣ pɩtɩŋa payɩ, ɛwɛnɩ lidaʋ pɩtɩŋa pɩ-taa, ɛtaɣ liu se pɩtɩŋa payɩ pʋkɔŋ labʋ, ɛɖɔkʋʋ ɛ-tɩ pɩtɩŋa pɩ-taa.
1CO.13.8	Sɔɔlɩm wɛɣ tam, ɛlɛ́, tɔm ndʋ́ tɩlɩnɩ Ɛsɔ cɔlɔ yɔ ti-susuu kaɣ sɩʋ tɩnaɣ. Kʋnʋmɩŋ ndɩ ndɩ yɔɔdʋʋ nɛ mbʋ́ ɖɩsɩma yɔ, pɔkɔŋ sɩʋ tɩnaɣ ɖɔɖɔ. 
1CO.13.9	Mbʋ́ pʋyɔɔ yɔ, ɖɩtasɩ pɩtɩŋa. Đɩɩpɩzɩɣ ɖisusi tɔm ndʋ́ tɩlɩnɩ Ɛsɔ cɔlɔ yɔ tɩtɩŋa payɩ. 
1CO.13.10	Ɛlɛ́, alɩwaatʋ ndʋ́ mbʋ́ pʋwɛ pɩtɩŋa payɩ yɔ pʋkɔŋ lɛ, mbʋ́ pɩfɛyɩ pɩtɩŋa payɩ yɔ pʋmʋkɩ.
1CO.13.11	Alɩwaatʋ ndʋ́ maakɛ pɩɣa yɔ, mɔyɔɔdaɣ nɛ mamaɣzɩɣ nɛ mahʋʋ man-taa ɛzɩ pɩɣa yɔ. Lɛɛlɛɛyɔ malabɩ ɛyʋ lɛ, meyele pɩcatʋ tɔm. 
1CO.13.12	Alɩwaatʋ tʋnɛ tɩ-taa lɛ, pʋwɛ ɛzɩ ñɩnʋʋ fiɖiyii ñɩŋgʋ taa ɖɩcɔŋna yɔ, ɖɩɩnaɣ pɩtɩŋa camɩyɛ. Ɛlɛ́ puwiye lɛ, ɖɩkɔŋ pɩtɩŋa naʋ ɖɛ-ɛsɩndaa kaŋŋ. Lɛɛlɛɛyɔ mantatɩlɩ pɩtɩŋa, ɛlɛ́, mɔnkɔŋ tɛzʋʋ pɩtɩŋa payɩ sɩm puwiye ńɖɩ́ ɛzɩ Ɛsɔ sɩm-m ɖɔɖɔ yɔ.
1CO.13.13	Yee ḿbʋ́ lɛɛlɛɛyɔ lidaʋ nɛ ɖaŋʋʋ nɛ sɔɔlɩm pa-naadozo pɛwɛɣna tam. Ɛlɛ́, pa-taa lɛ, sɔɔlɩm kɩlɩna.
1CO.14.1	Ɩñɩnɩ sɔɔlɩm. Ɩsɔɔlɩ ɖɔɖɔ Fezuu Kiɖeɖeu kʋjɔŋ lɛɛŋ, kɔzɩkɔzɩ tɔm ndʋ́ tɩlɩnɩ Ɛsɔ cɔlɔ yɔ ti-susuu ñɩŋgʋ. 
1CO.14.2	Toovenim lɛ, weyi ɛyɔɔdʋʋ kʋnʋmɩŋ ndɩ ndɩ yɔ, pɩtɛkɛ ɛyáa ɛyɔɔdʋʋna, ɛlɛ́, Ɛsɔ ɛyɔɔdʋʋna. Mbʋ́ pʋyɔɔ yɔ, nɔɔyʋ ɛɛnɩɣ ndʋ́ ɛyɔɔdʋʋ yɔ. Fezuu Kiɖeɖeu wɩlɩɣnɩ-ɩ mɛsaɣ tɛɛ tɔm nɛ ɛyɔɔdʋʋ. 
1CO.14.3	Weyi ɛ́lɛ́ susuu tɔm ndʋ́ tɩlɩnɩ Ɛsɔ cɔlɔ yɔ, ɛyáa ɛyɔɔdʋʋnɩ se ɛsɩnɩ-wɛ nɛ papɩɩ pe-lidaʋ wɛnaʋ taa nɛ pɩlabɩ-wɛ hʋnʋm nɛ ɛhɛzɩ pa-laŋa. 
1CO.14.4	Đɔɖɔ lɛ, weyi ɛyɔɔdʋʋ kʋnʋmɩŋ ndɩ ndɩ yɔ, pɩsɩŋnɩ-ɩ nɛ ɛ-maɣmaɣ ɛpɩɩ Ɛsɔ nʋmɔʋ taa. Weyi esusuu tɔm ndʋ́ tɩlɩnɩ Ɛsɔ cɔlɔ yɔ, Yesu ŋgbɛyɛ taa ñɩma ɛ́lɛ́ yeki se papɩɩ Ɛsɔ nʋmɔʋ taa.
1CO.14.5	Me-liu wɛɛ se mɩtɩŋa payɩ ɩyɔɔdɩ kʋnʋmɩŋ ndɩ ndɩ. Ɛlɛ́, mbʋ́ me-liu wɛɛ nɛ pɩkɩlɩ yɔ lɛ se isusi tɔm ndʋ́ tɩlɩnɩ Ɛsɔ cɔlɔ yɔ. Weyi esusuu-tʋ yɔ, ɛkɩlɩ wazaɣ weyi ɛyɔɔdʋʋ kʋnʋmɩŋ ɩnʋ yɔ. Ɛlɛ́, yee nɔɔyʋ ɛpɩzɩɣ se ɛlɩzɩ ndʋ́ ɛyɔɔdʋʋ yɔ tɩ-tɔbʋʋ nɛ pɩsɩnɩ Yesu ŋgbɛyɛ taa ñɩma nɛ papɩɩ Ɛsɔ nʋmɔʋ taa yɔ, ḿbʋ́ lɛ. 
1CO.14.6	Pʋ-yɔɔ lɛ, taabalaa, mɔnpɔzʋʋ-mɩ se: yee mɔnkɔm mɩ-tɛ nɛ mɔyɔɔdʋʋnɩ-mɩ kʋnʋmɩŋ weyi ɩɩnɩɣ yɔ nɛ menteheyi-mɩ tɔm ndʋ́ tɩɩwɛ mɛsaɣ tɛɛ yɔ tɩ-taa natʋyʋ yaa lɔŋsɩnɖɛ tɔm yaa tɔm ndʋ́ tɩlɩnɩ Ɛsɔ cɔlɔ yɔ yaa mantawɩlɩ-mɩ natʋyʋ lɛ, mawazɩ-mɩ we?
1CO.14.7	Đɩkpaɣ soo wondu ɛzɩ hɩlaɣ yaa cɩmʋʋ yɔ: yee paawiɣ camɩyɛ lɛ, ɛzɩma peɖiɣziɣni ndʋ́ pahʋlʋʋ hɩlaɣ taa yaa ndʋ́ pamakɩ cɩmʋʋ yɔɔ yɔ? 
1CO.14.8	Yee nɔndɔʋ hʋlɩyʋ ɛtayaa-kʋ camɩyɛ lɛ, akaɣ ɛ-tɩ ñɔɔzʋʋ se ɛɖɛɛ you yɔ? 
1CO.14.9	Đɔɖɔ lɛ, yee ɩpaŋnɩ yɔɔdʋʋ kʋnʋmɩŋ ndɩ ndɩ lɛ, ɛzɩma patɩlɩɣ ndʋ́ ɩcaɣ yɔɔdʋʋ yɔ? Pʋbʋ ɩlɔʋ mɩ-tɔm yem. 
1CO.14.10	Kʋnʋmɩŋ ndɩ ndɩ wɛnɩ kedeŋa yɔɔ. Ɛlɛ́, ɩ-taa nakʋyʋ fɛyɩ se kɩfɛyɩnɩ tɔbʋʋ. 
1CO.14.11	Paa ḿbʋ́ yɔ, yee maanɩɣ kʋnʋŋ ŋgʋ́ pɔyɔɔdʋʋnɩ-m yɔ yɔ, mɛwɛ ɛzɩ ɛgɔm yɔ weyi ɛyɔɔdʋʋ-kʋ yɔ ɛ-ɛsɩndaa nɛ pʋdʋ ñɛwɛɛ ɖɔɖɔ ɛzɩ ɛgɔm yɔ mɛ-ɛsɩndaa. 
1CO.14.12	Ḿbʋ́ ɖɔɖɔ pʋwɛnɩ-mɩ. Ɛzɩma mbʋ́ ɩsɔɔlɩ Fezuu Kiɖeɖeu kʋjɔŋ siŋŋ yɔ, ɩñaɣ pana nɛ ihiɣ-i camɩyɛ. Ɩkpaɣ-ɩ nɛ ɩsɩnɩnɩ Yesu ŋgbɛyɛ taa ñɩma nɛ papɩɩ pe-lidaʋ wɛnaʋ taa.
1CO.14.13	Pʋ-yɔɔ lɛ, weyi ɛyɔɔdʋʋ kʋnʋmɩŋ ndɩ ndɩ yɔ, pʋwɛɛ se ɛsɛɛ Ɛsɔ se ɛlabɩ-ɩ kʋjɔʋ ŋgʋ́ ɛɛlɩzɩnɩ ɩ-tɔbɩŋ yɔ. 
1CO.14.14	Mbʋ́ pʋyɔɔ yɔ, yee mɛnsɛɣ Ɛsɔ nɛ kʋnʋmɩŋ ɩnʋ yɔ, man-kalɩzaɣ wɛ Ɛsɔ sɛʋ yɔɔ. Ɛlɛ́, mɛ-lɛɣtʋ eehikiɣ kɛzɛɣa nakɛyɛ. 
1CO.14.15	Ɛbɛ pʋwɛɛ se mala yɔ? Pʋwɛɛ se mɛnsɛɛ Ɛsɔ nɛ man-kalɩzaɣ. Ɛlɛ́, mɛnsɛɣ-ɩ ɖɔɖɔ nɛ mɛ-lɛɣtʋ. Menteɣ hendu nɛ man-kalɩzaɣ. Ɛlɛ́, menteɣ-tʋ ɖɔɖɔ nɛ mɛ-lɛɣtʋ. 
1CO.14.16	Toovenim lɛ, yee ŋsaŋ Ɛsɔ nɛ ña-kalɩzaɣ ɖeke lɛ, ɛzɩma weyi ɛɛnɩɣ kʋnʋŋ ŋ́gʋ́ yɔ, ɛpɩzɩɣ etisi se: «pɩla ḿbʋ́» ñɛ-Ɛsɔ sam ḿbʋ́ pʋ-yɔɔ? Mbʋ́ pʋyɔɔ yɔ, ɛɛnɩɣ ndʋ́ ŋyɔɔdʋʋ yɔ. 
1CO.14.17	Paa ñɛ-Ɛsɔ sam ḿbʋ́ pʋwɛ ɖeu ɛzɩma yɔ, piiyeki se lɛlʋ ɛpɩɩ e-lidaʋ wɛnaʋ taa.
1CO.14.18	Mansaŋ Ɛsɔ ɛzɩma mbʋ́ eyeba nɛ mɔyɔɔdʋʋ kʋnʋmɩŋ ndɩ ndɩ nɛ pɩkɩlɩ mɩtɩŋa payɩ yɔ. 
1CO.14.19	Paa ḿbʋ́ yɔ, alɩwaatʋ ndʋ́ Yesu ŋgbɛyɛ taa ñɩma kpeɣliɣ yɔ, me-liu kɩlɩ wɛʋ se mɔyɔɔdɩ tɔm pazɩ nɛ lɛɣtʋ nɛ mɛnkpɛlɩkɩnɩ lɛlaa nɛ pɩkɩlɩ ɛzɩ maayɔɔdɩnɩ-wɛ tɔm huwa huwa nɛ kʋnʋmɩŋ weyi paanɩɣ-ɩ yɔ.
1CO.14.20	Taabalaa, ɩtaawɛnɩ pɩcatʋ lɩmaɣza. Kɩdɛkɛdɩm ɖeɖe lɛ, ɩwɛɛ ɛzɩ piya yɔ. Ɛlɛ́, ɩmaɣzɩ ɛzɩ sɔsaa yɔ. 
1CO.14.21	Pʋwɛ ɛzɩ Kɩpaɣlʋ yɔɔdʋʋ nɛ pama Ɛsɔtɔm Takayaɣ taa yɔ. Pamawa se:
1CO.14.21	«Ɛyáa mbá pɔyɔɔdʋʋ kʋnʋmɩŋ lɛɛŋ yɔ
1CO.14.21	nɛ agɔmaa,
1CO.14.21	pɔ-yɔɔ mɔnkɔŋ tɩŋnaʋ nɛ mɔyɔɔdɩnɩ mɛ-ɛyáa Izrɛɛlɩ ñɩma.
1CO.14.21	Halɩ paakaɣ-m welesinaʋ.»
1CO.14.22	Pʋ-yɔɔ lɛ, mbá pañaŋ Krɩstʋ yɔ, kʋnʋmɩŋ ndɩ ndɩ yɔɔdʋʋ tɛkɛnɩ-wɛ yʋsaɣ. Ɛlɛ́, mbá paañaŋ Krɩstʋ yɔ pɩkɛnɩ yʋsaɣ. Piyele tɔm ndʋ́ tɩlɩnɩ Ɛsɔ cɔlɔ yɔ ti-susuu tɛkɛnɩ yʋsaɣ mbá paañaŋ Krɩstʋ yɔ. Ɛlɛ́, mbá pañaŋ-ɩ yɔ pɩkɛnɩ yʋsaɣ.
1CO.14.23	Mɩ lɛ, yee ikpeɣli ɖama nɛ mɩtɩŋa ɩyɔɔdʋʋ kʋnʋmɩŋ ndɩ ndɩ nɛ nabɛyɛ yem yaa mbá paañaŋ Krɩstʋ yɔ patalɩ, paatɔŋ se ɩkɛ kpaanzɩyaa naa we? 
1CO.14.24	Đɔɖɔ lɛ, yee patɩŋa posusuu tɔm ndʋ́ tɩlɩnɩ Ɛsɔ cɔlɔ yɔ nɛ weyi ɛɛñaŋ Krɩstʋ yɔ yaa nɔɔyʋ yem talɩ peeɖe yɔ, paa pɩɩla ɛzɩma yɔ, ɛnɩɣ natʋyʋ nɛ tɩlabɩ-ɩ tʋmɩyɛ nɛ ɛtɩlɩ mbʋ́ pʋwɛɛ se ɛla yɔ. 
1CO.14.25	Peeɖe pukuluu ɛ-lɩmaɣza wena awɛ mɛsaɣ tɛɛ yɔ a-yɔɔ nɛ ɛpa ɛ-ɛsɛ nɛ tɛtʋ nɛ ɛsa Ɛsɔ nɛ ɛkaɖɩ kpayɩ se: «Toovenim, Ɛsɔ wɛ mɩ-hɛkʋ taa.»
1CO.14.26	Taabalaa, ɛbɛ pʋwɛɛ se ɩla yɔ? Pʋwɛɛ se paa mɩ-taa weyi ɛwɛnɩ nabʋyʋ alɩwaatʋ ndʋ́ ikpeɣliɣ ɖama yɔ. Pɩpɩzaɣ se pɩkɛ hendu yaa tɔm natʋyʋ se ɛwɩlɩɣ yaa Ɛsɔ wɩlɩ-ɩ nabʋyʋ yaa ɛwɛnɩ tɔm natʋyʋ se ɛyɔɔdʋʋnɩ kʋnʋŋ ŋgʋ́ ɛyáa ɛɛnɩɣ yɔ kɩ-taa nɛ lɛlʋ ɖɛzɩɣ-tʋ. Ɛlɛ́, pʋwɛɛ se pɩtɩŋa payɩ pɩsɩnɩ lɛlaa nɛ papɩɩ pe-lidaʋ nʋmɔʋ taa. 
1CO.14.27	Yee mɩ-taa nabɛyɛ ɛyɔɔdʋʋ kʋnʋmɩŋ ndɩ ndɩ yɔ, pɛwɛɛ naalɛ yaa naadozo, pataaɖɛɛ pʋ-yɔɔ. Pɔyɔɔdɩ kʋɖʋm kʋɖʋm. Pʋwɛɛ ɖɔɖɔ se nɔɔyʋ ɛwɛɛ nɛ ɛ́lɛ́ ɖɛzɩɣ ndʋ́ pɔyɔɔdʋʋ yɔ. 
1CO.14.28	Yee nɔɔyʋ ɛfɛyɩ mɩ-hɛkʋ taa peeɖe se ɛɖɛzɩɣ yɔ, pʋwɛɛ se pɛtɛzɩ sum. Pɔyɔɔdɩnɩ pa-maɣmaɣ pa-tɩ nɛ pɔyɔɔdɩnɩ Ɛsɔ ɖɔɖɔ. 
1CO.14.29	Náyaa lɛ, pʋwɛɛ se naalɛ yaa naadozo ɛyɔɔdɩna nɛ lɛlaa maɣzɩ nɛ pana. 
1CO.14.30	Ɛlɛ́, yee Ɛsɔ ɛwɩlɩ nɔɔyʋ natʋyʋ peeɖe yɔ, pʋwɛɛ se weyi ɛyɔɔdaɣ yɔ esu nɛ ɛ́lɛ́ ñɔyɔɔdɩ. 
1CO.14.31	Mbʋ́ pʋyɔɔ yɔ, mɩtɩŋa payɩ ɩpɩzɩɣ ɩyɔɔdɩ tɔm ndʋ́ tɩlɩnɩ Ɛsɔ cɔlɔ yɔ kʋɖʋm kʋɖʋm nɛ ɩwɩlɩnɩ ɛyáa tɩŋa payɩ lɔŋ nɛ pɩlabɩ-wɛ hʋnʋm. 
1CO.14.32	Náyaa wɛnɩ ɖoŋ kʋjɔʋ ŋgʋ́ Ɛsɔ labɩ-wɛ yɔ kʋ-yɔɔ. 
1CO.14.33	Mbʋ́ pʋyɔɔ yɔ, Ɛsɔ tayaa-ɖʋ se ɖɩla yem yem, ɛlɛ́, ɛya-ɖʋ se ɖɩwɛɛ laŋhɛzɩyɛ taa.
1CO.14.33	Ɛzɩ pʋwɛʋ Ɛsɔ ñɩma aŋgba tɩŋa taa payɩ yɔ, 
1CO.14.34	pʋwɛɛ se halaa esu alɩwaatʋ ndʋ́ Yesu aŋgba taa ñɩma kpeɣliɣ yɔ. Pɩtaha-wɛ nʋmɔʋ se pɔyɔɔdɩ. Pʋwɛɛ se poluzi pa-tɩ ɛzɩ paɖʋʋ Mooyiizi paɣtʋ taa ɖɔɖɔ yɔ. 
1CO.14.35	Yee pe-liu ɛwɛɛ se pɔpɔzʋʋ tɔm natʋyʋ yɔ, pʋwɛɛ se pɔpɔzɩ-tʋ pa-maɣmaɣ pa-walaa ɖɩsɩ. Mbʋ́ pʋyɔɔ yɔ, pʋwɛ fɛyɛ se halʋ ɛyɔɔdɩ alɩwaatʋ ndʋ́ Yesu ŋgbɛyɛ taa ñɩma kpeɣliɣ yɔ.
1CO.14.36	Mɩ-tɛ Kɔrɛntɩ Ɛsɔtɔm lɩnaa yaa we? Yaa mi-ɖeke tɩtalaa? 
1CO.14.37	Yee mɩ-taa nɔɔyʋ ɛmaɣzɩɣ se ɛkɛ náyʋ yaa ɛwɛnɩ Fezuu Kiɖeɖeu kʋjɔʋ yɔ, pʋwɛɛ se ɛtɩlɩ se ndʋ́ mama-mɩ lɛɛlɛɛyɔ yɔ, tɩkɛ Kɩpaɣlʋ paɣtʋ. 
1CO.14.38	Ɛlɛ́, yee mɩ-taa nɔɔyʋ ɛtakpaɣ-tʋ ɛ́yáa pʋyʋ yɔ, paakpakɩɣ pʋdʋ payaa pʋyʋ ɖɔɖɔ.
1CO.14.39	Pʋ-yɔɔ lɛ, taabalaa, meheyiɣ-mɩ se tɔm ndʋ́ tɩlɩnɩ Ɛsɔ cɔlɔ yɔ ti-susuu ɛwɛɛ-mɩ liu. Ɩtaaɖaŋ ɛyáa se pataayɔɔdɩ kʋnʋmɩŋ ndɩ ndɩ. 
1CO.14.40	Pʋwɛɛ se pala pɩtɩŋa payɩ ɛzɩ pʋmʋnaʋ yɔ nɛ pʋtʋʋzɩ.
1CO.15.1	Taabalaa, mɔntɔzʋʋ-mɩ Laŋhɛzɩyɛ Tɔm ndʋ́ monsusi-mɩ yɔ. Ńdʋ́ itisaa nɛ ɩɖɔkɩ-tʋ nesi naalɛ kpam. 
1CO.15.2	Yee ɩɖɔkɩ-tʋ ḿbʋ́ camɩyɛ kpam ɛzɩ monsusuu-mɩ-tʋ yɔ yɔ, tɩyakɩ mɩ-ñʋʋ. Pɩtɛkɛ ḿbʋ́, lidaʋ ŋgʋ́ ɩɩwɛnɩ alɩwaatʋ ndʋ́ monsusi-mɩ-tʋ yɔ, kɩɩwazɩɣ-mɩ pʋyʋ.
1CO.15.3	Tɔm ndʋ́ maanɩwa nɛ mentisi nɛ tɩkɩlɩ wazaɣ yɔ, ńdʋ́ meheyi-mɩ. Ńdʋ́ lɛ se: ɖa-kɩwɛɛkɩm yɔɔ Krɩstʋ sɩba. Ḿbʋ́ pama Ɛsɔtɔm Takayaɣ taa ɖooo lɔŋ. 
1CO.15.4	Pepim-i nɛ efe kɩyakʋ naadozo ñɩŋgʋ wiye ɛzɩ paamaʋ ɖɔɖɔ Ɛsɔtɔm Takayaɣ taa yɔ. 
1CO.15.5	Efema lɛ, ɛwɩlɩ ɛ-tɩ Pɩyɛ. Pʋwayɩ lɛ, ɛwɩlɩ ɛ-tɩ e-tiyiyaa hiu nɛ naalɛ. 
1CO.15.6	Paba wayɩ lɛ, ɛwɩlɩ ɛ-tɩ taabalaa mbá nɛ pɛkpɛndɩ-ɩ naʋ yɔ, pɛɖɛ ɛzɩ taŋga yɔ. Paa pa-taa lɛlaa ɛsɩba yɔ, pa-taa ɛyáa sakɩyɛ wɛ wezuu halɩ nɛ sɔnɔ. 
1CO.15.7	Pʋwayɩ ɛwɩlɩ ɛ-tɩ Yakubu. Pʋbʋ wayɩ lɛ, ɛwɩlɩ ɛ-tɩ e-tiyiyaa lɛlaa tɩŋa.
1CO.15.8	Patɩŋa payɩ pa-wayɩ lɛ, ɛwɩlɩ-m ɛ-tɩ kɛtɛzaɣ taa. Ŋgʋ́, mɛwɛnɩ ɛzɩ pɩɣa ŋgá palʋlɩ-kɛ kɩtapɩpʋʋ yɔ. 
1CO.15.9	Mbʋ́ pʋyɔɔ yɔ, mɛnkɛnɩ Krɩstʋ tiyiyaa taa tɔyaɣ. Toovenim lɛ, mantamʋna se paya-m se Krɩstʋ tiyiyu. Mbʋ́ pʋyɔɔ yɔ, maawɛnɩ ɛ-ŋgbɛyɛ taa ñɩma wayɩ kaŋ kaŋ. 
1CO.15.10	Ɛlɛ́, Ɛsɔ lootiye yɔɔ lɛ, mɛnkɛ mbʋ́ mɛnkɛnaa yɔ. Lootiye nɖɩ́ ɛlabɩ-m yɔ, ɖɩwɛnɩ kɛzɛɣa. Mbʋ́ pʋyɔɔ yɔ, malabɩ tʋmɩyɛ nɛ pɩkɩlɩ Krɩstʋ tiyiyaa lɛlaa tɩŋa payɩ. Pɩtɛkɛ mon-ɖoŋ malabɩnaa, ɛlɛ́, lootiye nɖɩ́ ɛlabɩ-m yɔ ɖɩ-yɔɔ malabɩ-ɖɩ. 
1CO.15.11	Pʋ-yɔɔ lɛ, paa pɩɩkɛ ma yaa ḿbá yɔ, tɔm ndʋ́ ɖisusuu-mɩ yɔ, tɩ-yɔɔ ɖɔɖɔ ɩwɛnɩ lidaʋ.
1CO.15.12	Yee ɖisusuu se Krɩstʋ sɩba nɛ efe lɛ, pɩlabɩ ɛzɩma mɩ-taa lɛlaa ñɔtɔŋ se sɩɖaa eefeŋ? 
1CO.15.13	Yee toovenim se sɩɖaa eefeŋ yɔ, pʋbʋ Krɩstʋ tefe ɖɔɖɔ. 
1CO.15.14	Yee Krɩstʋ etefe yɔ, tɔm ndʋ́ ɖisusuu yɔ, tɩfɛyɩnɩ wazaɣ nakɛyɛ nɛ mi-lidaʋ fɛyɩnɩ wazaɣ nakɛyɛ ɖɔɖɔ. 
1CO.15.15	Yee toovenim sɩɖaa eefeŋ yɔ, pʋbʋ Ɛsɔ tefezi Krɩstʋ ɖɔɖɔ. Halɩ aseɣɖe nɖɩ́ ɖɩlɩzɩɣ alɩwaatʋ ndʋ́ ɖɩyɔɔdʋʋ se Ɛsɔ fezi-i kpem yɔ, ɖɩcɛtɩnɩ Ɛsɔ taa. 
1CO.15.16	Mbʋ́ pʋyɔɔ yɔ, yee sɩɖaa eefeŋ yɔ, Krɩstʋ tefe ɖɔɖɔ. 
1CO.15.17	Nɛ yee Krɩstʋ etefe yɔ, mi-lidaʋ fɛyɩnɩ kɛzɛɣa nakɛyɛ. Đɩnɛ ɩwɛ mɩ-kɩwɛɛkɩm nesi taa ḿbʋ́. 
1CO.15.18	Pɩwɩlɩɣ ɖɔɖɔ se mbá paawɛnɩ lidaʋ Krɩstʋ yɔɔ nɛ pʋcɔ pasɩ yɔ, peleba. 
1CO.15.19	Yee kedeŋa yɔɔ cɩnɛ wezuu caɣʋ ɖeke yɔɔ ɖɩtaɣ Krɩstʋ yɔ, ɖɩwɛ pʋtɔdɩyɛ nɛ pɩkɩlɩ ɛyáa tɩŋa payɩ.
1CO.15.20	Ɛlɛ́ toovenim taa lɛ, Ɛsɔ fezi Krɩstʋ nɛ sɩɖaa taa. Ɛnʋ lɛ sɩɖaa taa kajalaɣ tʋ weyi efezaa yɔ. 
1CO.15.21	Mbʋ́ pʋyɔɔ yɔ, ɛzɩma mbʋ́ pɩtɩŋnɩ ɛyʋ kʋɖʋm yɔɔ nɛ ɛyáa sɩkɩ yɔ, ḿbʋ́ ɖɔɖɔ pɩtɩŋɩɣnɩ ɛyʋ kʋɖʋm yɔɔ nɛ sɩɖaa fe. 
1CO.15.22	Ɛzɩma mbʋ́ pɩtɩŋnɩ Aɖam yɔɔ nɛ ɛyáa tɩŋa sɩkɩ yɔ, ḿbʋ́ ɖɔɖɔ pɩtɩŋɩɣnɩ Krɩstʋ yɔɔ nɛ sɩɖaa tɩŋa fe. 
1CO.15.23	Ɛlɛ́, Ɛsɔ kɔŋ fezuu paa mbá nɛ pa-alɩwaatʋ: Krɩstʋ ɛcalɩnɩ fezuu. Ɛ-wayɩ lɛ, mbá pɛkɛ Krɩstʋ ɛnʋ ɛ-ñɩma yɔ, efeziɣ-wɛ alɩwaatʋ ndʋ́ Krɩstʋ pɩsɩɣ ɛkɔɔ yɔ. 
1CO.15.24	Pʋwayɩ lɛ, kɛtɛzaɣ alɩwaatʋ talɩ: alɩwaatʋ ńdʋ́ʋ́ Krɩstʋ kpakɩɣ kewiyaɣ nɛ ɛ́ɖʋzɩ Caa Ɛsɔ nesi taa. Pʋcɔ ɛ́ɖʋzɩ-kɛ lɛ, eɖeziɣ kewiyisi tɩŋa nɛ ɛyáa ɖoŋ nɛ aleewaa ñɩŋ pɩtɩŋa payɩ. 
1CO.15.25	Mbʋ́ pʋyɔɔ yɔ, pʋwɛɛ se ɛtɔɔ kewiyaɣ ḿbʋ́ nɛ pʋkɔɔ pɩsɩɩnɩ alɩwaatʋ ndʋ́ Ɛsɔ kpa e-koyindinaa tɩŋa payɩ nɛ ɛ́ɖʋzɩ-wɛ e-nesi taa yɔ. 
1CO.15.26	Koyindu weyi pɩɖɩkɩɣnɩ-ɩ tɔyɩtʋʋ yɔ lɛ sɩm. 
1CO.15.27	Ɛzɩ pamaʋ Ɛsɔtɔm Takayaɣ taa se: «Ɛsɔ ɖʋzɩ pɩtɩŋa payɩ e-nesi taa yɔ» pɩwɩlɩɣ kpayɩ se Ɛsɔ ɛnʋ ɛfɛyɩ pɩ-taa. Mbʋ́ pʋyɔɔ yɔ, ɛnʋ ɖʋzɩnɩ-pʋ e-nesi taa. 
1CO.15.28	Ɛsɔ ɖʋzʋʋ pɩtɩŋa payɩ Krɩstʋ nesi taa lɛ, ɛnʋ Ɛsɔ Pɩyalʋ maɣmaɣ eluzi ɛ-tɩ Ɛsɔ weyi ɛɖʋzʋʋ-pʋ e-nesi taa yɔ ɛ-tɛɛ. Peeɖe Ɛsɔ kɛɣ pɩtɩŋa payɩ pi-wiyaʋ.
1CO.15.29	Ɩmaɣzɩ mbá petisiɣ se palabɩ-wɛ lɩm sɔʋ sɔnzɩ sɩɖaa yɔɔ yɔ pɔ-tɔm. Yee toovenim se sɩɖaa eefeŋ kpem lɛ, pɩlabɩ ɛzɩma petisiɣ se palabɩ-wɛ-sɩ pɔ-yɔɔ? 
1CO.15.30	Đa-maɣmaɣ kpem yɔ, pɩlabɩ ɛzɩma alɩwaatʋ kpeekpe ɖileŋ ɖa-tɩ sɩm nɔɔ taa ḿbʋ́? 
1CO.15.31	Taabalaa, ɛzɩma mbʋ́ mankʋndʋʋnɩ-mɩ ma nɛ Kɩpaɣlʋ Yesu Krɩstʋ ɖɛ-kpɛndʋʋ taa yɔ, ḿbʋ́ ɖɔɖɔ mɛwɛ sɩm nɔɔ taa paa ɖooye. 
1CO.15.32	Yee ɛyáa lɩmaɣza tɩtɩŋa maawɛna nɛ mala you nɛ tɛtɛ kpɩna Efɛɛzɩ lɛ, pɩɩlɩ-m we pɩ-taa? Yee sɩɖaa eefeŋ yɔ, pʋbʋ ɖɩla ɛzɩ potuu eduuye se: «Đɩtɔɔ nɛ ɖɩñɔɔ, mbʋ́ pʋyɔɔ yɔ, ɖɩkɔŋ sɩbʋ cee» yɔ.
1CO.15.33	Ɩtaayele nɛ nɔɔyʋ cɛtɩ-mɩ: «Ɛgbaɣdɩyɛ kɩdɛkɛdɩyɛ lesiɣ lakasɩ kɩbanzɩ.» 
1CO.15.34	Pʋ-yɔɔ lɛ, ɩmaɣzɩ mɩ-ñʋŋ taa camɩyɛ ɛzɩ pʋpɔzʋʋ yɔ nɛ iyele kɩwɛɛkɩm labʋ. Me-liu wɛɛ se fɛyɛ ɛkpa-mɩ yɔɔ mɔyɔɔdʋʋ se mɩ-taa nabɛyɛ tasɩ Ɛsɔ.
1CO.15.35	Nɔɔyʋ kaɣ pɔzʋʋ se: «Ɛzɩma sɩɖaa kɔŋ fem? Tomnaɣ ŋgá pɔkɔŋ wɛnaʋ?» 
1CO.15.36	Kɩmɛlɛŋ ña! Ŋtatɩlɩ se piye nɖɩ́ ŋɖuu yɔ, ɖɩtaɖazɩ yɔ, ɖɩɩpɩzɩɣ ɖɩñɔ yaa we? 
1CO.15.37	Piye yem ŋɖuu. Pʋtɔma yɔ, mɩɖɛ yaa tɔɔnaɣ nakɛyɛ piye, ńɖɩ́ ñɔʋna. Ɛlɛ́, mbʋ́ ŋɖuwa yɔ, pɩɩwɛɣ ɛzɩ mbʋ́ pʋkɔŋ ñɔʋ yɔ. 
1CO.15.38	Ɛsɔ haɣnɩ piye ńɖɩ́ tomnaɣ ŋgá e-liu wɛɛ yɔ. Paa pee wena lɛ, ɛhaɣ-yɛ tomnaɣ ŋgá kamʋnɩ-yɛ yɔ.
1CO.15.39	Mbʋ́ pʋwɛ wezuu yɔ, pɩtɩŋa pu-tomnasɩ tɛkɛ kʋɖʋmaɣ: ɛyáa wɛnɩ po-tomnaɣ, kpɩna ñɛwɛnɩ a-ñɩŋga, sumasɩ ñɛwɛnɩ sɩ-ñɩŋga nɛ kpakpasɩ ñɛwɛnɩ sɩ-ñɩŋga ɖɔɖɔ.
1CO.15.40	Tomnasɩ ńzɩ́ sɩ-ɖeu wɛ ndɩ nɛ wɩsɩ nɛ fenaɣ nɛ tɩɩnzɩ pa-ñɩmbʋ. Tataa tomnasɩ ńzɩ́ sɩ-ɖeu wɛ ndɩ nɛ mbʋ́ pʋwɛ ɛsɔdaa yɔ pi-ɖeu. 
1CO.15.41	Đɔɖɔ lɛ, wɩsɩ ɖeu wɛ ndɩ, fenaɣ ñɩmbʋ ñɛwɛɛ ndɩ nɛ tɩɩnzɩ ñɩmbʋ ñɛwɛɛ ndɩ ɖɔɖɔ. Halɩ tɩɩnzɩ tɩtɩŋa taa lɛ, paa ŋgá nɛ ke-ɖeu.
1CO.15.42	Ḿbʋ́ ɖɔɖɔ sɩɖaa wɛɣ alɩwaatʋ ndʋ́ pefeŋ yɔ. Pepiŋ-wɛ lɛ, po-tomnaɣ ɖazɩ, pefeŋ lɛ, po-tomnaɣ ɛɛtasɩɣ ɖazʋʋ kaʋ. 
1CO.15.43	Pepiŋ-wɛ nɛ pʋtɔdɩyɛ, ɛlɛ́ pefemni koboyaɣ. Pepiŋ-wɛ nɛ ɛjandʋ, ɛlɛ́ pefemni ɖoŋ. 
1CO.15.44	Pepiŋ-wɛ nɛ tomnaɣ ŋgá panaɣ yɔ, ɛlɛ́ pefemni ɛsɔdaa ñɩŋga. Yee tomnaɣ ŋgá panaɣ yɔ kɛwɛɛ yɔ, pʋwɛɛ se ɛsɔdaa ñɩŋga wɛɣ ɖɔɖɔ. 
1CO.15.45	Pʋ-yɔɔ pama Ɛsɔtɔm Takayaɣ taa se: «Kajalaɣ ɛyʋ weyi Ɛsɔ ma-ɩ nɛ payaɣ-ɩ se Aɖam yɔ, ɛpɩsɩ weyi ɛwɛ wezuu yɔ.» Ɛlɛ́, kɛtɛzaɣ Aɖam lɛ Fezuu Kiɖeɖeu ŋgʋ́ kɩhaɣ wezuu yɔ. 
1CO.15.46	Pɩtɛkɛ ɛsɔdaa tomnaɣ calɩnɩ wɛʋ, ɛlɛ́, kedeŋa yɔɔ ñɩŋga. Pʋwayɩ lɛ, ɛsɔdaa ñɩŋga ñɔkɔɔ. 
1CO.15.47	Tɛtʋ pamanɩ kajalaɣ ɛyʋ nɛ ɛkɛ kedeŋa yɔɔ ñɩnʋ. Naalɛ tʋ yɔ, ɛ́lɛ́ ñalɩnɩ ɛsɔdaa. 
1CO.15.48	Mbá pɛwɛ kedeŋa yɔɔ yɔ, pɛwɛ ɛzɩ weyi pamanɩ tɛtʋ yɔ. Mbá pɛkɛ ɛsɔdaa ñɩma yɔ, paba ñɛwɛ ɛzɩ weyi ɛlɩnɩ ɛsɔdaa yɔ. 
1CO.15.49	Đa lɛ, ɖɩwɛ ɛzɩ weyi pamanɩ tɛtʋ yɔ. Ḿbʋ́ ɖɔɖɔ ɖɩkɔŋ wɛʋ ɛzɩ weyi ɛlɩnɩ ɛsɔdaa yɔ.
1CO.15.50	Taabalaa, ndʋ́ meheyiɣ-mɩ yɔ lɛ se: ɖo-tomnasɩ nzɩ́ sɩwɛ ɛzʋnɔ yɔ, sɩɩpɩzɩɣ sɩsʋʋ Ɛsɔ Kewiyaɣ taa. Mbʋ́ pʋyɔɔ yɔ, mbʋ́ pɩɖazɩɣ yɔ, pɩɩpɩzɩɣ pɩpɩsɩ mbʋ́ pɩɩɖazɩɣ wiɖiyi kaʋ yɔ.
1CO.15.51	Iwelesi nɛ ɩnɩɩ: mancɩkɩ-mɩ cɩkpalʋʋ mɛsaɣ tɛɛ tɔm natʋyʋ. Ńdʋ́ lɛ se: ɖɩɩkɔŋ ɖatɩŋa sɩbʋ. Ɛlɛ́, pɔkɔŋ ɖatɩŋa payɩ lɛɣzʋʋ tomnaɣ 
1CO.15.52	tam kʋɖʋm taa yem ɛzɩ pacɩbɩyʋʋ ɛsɛ yɔ alɩwaatʋ ndʋ́ payaɣ kɛtɛzaɣ ɛgandɩyɛ yɔ. Mbʋ́ pʋyɔɔ yɔ, payaɣ-ɖɩ lɛ, sɩɖaa feŋ nɛ papɩsɩ mbá paapɩzɩɣ patasɩ sɩbʋ wiɖiyi kaʋ yɔ nɛ mbá ɖa ɖɩwɛ wezuu yɔ, pɛlɛɣzɩ ɖatɩŋa payɩ ɖo-tomnaɣ. 
1CO.15.53	Mbʋ́ pʋyɔɔ yɔ, pʋwɛɛ se ɖo-tomnaɣ ŋgá kaɖazɩɣ yɔ, kapɩsɩ ŋgá kaaɖazɩɣ wiɖiyi kaʋ yɔ nɛ ɖo-tomnaɣ ŋgá kasɩkɩ yɔ, kapɩsɩ ɖɔɖɔ ŋgá kaasɩkɩ wiɖiyi kaʋ yɔ. 
1CO.15.54	Alɩwaatʋ ndʋ́ ɖo-tomnaɣ ŋgá kasɩkɩ nɛ kaɖazɩ yɔ, kapɩsɩɣ ŋgá kaasɩkɩ nɛ kaaɖazɩɣ wiɖiyi kaʋ yɔ lɛ, tɔm ndʋ́ pamawa yɔ tɩlakɩ. Ńdʋ́ lɛ se:
1CO.15.54	«Pawabɩ sɩm
1CO.15.54	nɛ pamʋʋzɩ-pʋ.
1CO.15.55	Sɩm, ño-ɖoŋ wɛ le?
1CO.15.55	Sɩm, ñɔ-sɔtʋ ndʋ́ ŋkʋʋna yɔ tɩwɛ le?»
1CO.15.56	Sɩm sɔtʋ lɛ kɩwɛɛkɩm nɛ paɣtʋ ñɛtɛzɩɣ kɩwɛɛkɩm ɖoŋ haʋ. 
1CO.15.57	Ɛlɛ́, ɖɩsa Ɛsɔ weyi ɛtɩŋɩɣnɩ ɖa-Kɩpaɣlʋ Yesu Krɩstʋ yɔɔ nɛ ɛhaɣ-ɖʋ ɖoŋ nɛ ɖɩwakɩ yɔ. 
1CO.15.58	Pʋ-yɔɔ lɛ, taabalaa kɩbama, ɩɖɔkɩ mɩ-tɩ camɩyɛ kpam. Pɩtaaliɣti-mɩ, ɩla Kɩpaɣlʋ tʋma paa ɖooye. Mbʋ́ pʋyɔɔ yɔ, mɩ-maɣmaɣ ɩtɛm naʋ se tʋma wena ɩlakɩ mɩ nɛ ɩ mɩ-kpɛndʋʋ taa yɔ, atɛkɛ falaa.
1CO.16.1	Haɖɛ nɖɩ́ pahaɣ se pasɩnɩ Ɛsɔ ñɩma yɔ ɖɩ-tɔm taa lɛ, mɩ ɖɔɖɔ ɩla ɛzɩ meheyuu Yesu aŋgba taa ñɩma mbá pɛwɛ Galaasii yɔ. 
1CO.16.2	Kpɩtaʋ taa kajalaɣ kɩyakʋ wiye lɛ, pʋwɛɛ se paa mɩ-taa weyi ɛsɩɩ mbʋ́ ɛpɩzɩɣ se ɛha yɔ nɛ hɔɔlʋʋ nɛ maakɔŋ mantalɩɣ lɛ, ɩtɛm cɔʋ pɩtɩŋa. 
1CO.16.3	Alɩwaatʋ ndʋ́ mantalɩɣ mɩ-tɛ yɔ, mamaɣ takayɩsɩ nɛ mɛncɛlɩ mbá ɩlɩzɩ-wɛ se powoni mɩ-haɖɛ Yeruusalɛm yɔ nɛ pɛkpɛndɩna. 
1CO.16.4	Yee pʋwɛɛ se mowolo ma-maɣmaɣ ɖɔɖɔ yɔ, ma nɛ wɛ ɖiwolo.
1CO.16.5	Mantɩŋɩɣnɩ Masedonii egeetiye taa nɛ mɔnkɔɔ mɩ-tɛ. Mbʋ́ pʋyɔɔ yɔ, pʋwɛɛ se mantɩŋnɩ peeɖe nɛ pʋcɔ. 
1CO.16.6	Pʋtɔmaɣ yɔ, mɔnkɔŋ sɩŋʋʋ mɩ-cɔlɔ pazɩ. Halɩ mancakɩ niŋkaɣ alɩwaatʋ tɩŋa nɛ ɩsɩnɩ-m nɛ mowolo ɖenɖe pʋwɛɛ se mowolo yɔ. 
1CO.16.7	Me-liu fɛyɩ se mana-mɩ ɖɛʋ taa yem. Ɛlɛ́, me-liu wɛɛ se yee Kɩpaɣlʋ etisiɣ yɔ, mancaɣ mɩ-cɔlɔ pazɩ.
1CO.16.8	Paa pɩɩla ɛzɩma yɔ, mancakɩ Efɛɛzɩ cɩnɛ ḿbʋ́ nɛ pʋkɔɔ pɩsɩɩnɩ Fezuu Kiɖeɖeu tibu Kazandʋ wiye. 
1CO.16.9	Mbʋ́ pʋyɔɔ yɔ, paa koyindinaa ɛɖɔwa yɔ, pɩha-m waɖɛ se mala tʋmɩyɛ sɔsɔɖɛ nɖɩ́ ɖɩwɛ wazaɣ yɔ.
1CO.16.10	Yee Timootee ɛtalɩ mɩ-tɛ lɛ, ɩmʋ-ɩ camɩyɛ nɛ pɩkɛdɩnɩ-ɩ. Mbʋ́ pʋyɔɔ yɔ, ɛlakɩ Kɩpaɣlʋ tʋmɩyɛ ɖɔɖɔ ɛzɩ ma yɔ. 
1CO.16.11	Pɩfɛyɩ se nɔɔyʋ enim-i. Ɛlɛ́, ɩsɩnɩ-ɩ nɛ ɛɖɔ ɛ-nʋmɔʋ nɛ laŋhɛzɩyɛ nɛ ɛpɩsɩ ɛkɔɔ mɔn-cɔlɔ. Mbʋ́ pʋyɔɔ yɔ, ma nɛ taabalaa ɖɩɖaŋ-ɩ.
1CO.16.12	Piyele ɖa-taabalʋ Apoloosi lɛ, mɔyɔɔdɩnɩ-ɩ se pɩlabɩ-ɩ hʋnʋm nɛ ɛ nɛ taabalaa lɛlaa pɔkɔɔ mɩ-tɛ. Ɛlɛ́, e-liu fɛyɩ se ɛkɔɔ alɩwaatʋ tʋnɛ tɩ-taa. Ɛkaɣ kɔm alɩwaatʋ ndʋ́ pɩhaɣ-ɩ nʋmɔʋ yɔ.
1CO.16.13	Ɩcaɣnɩ mɩ-ɛsɛ nɛ ɩɖɔkɩ mɩ-tɩ kpam mi-lidaʋ wɛnaʋ taa. Ɩwɛɛ abalɩtʋ nɛ ɩwɛɛ ɖoŋ. 
1CO.16.14	Pʋwɛɛ se ɩla pɩtɩŋa payɩ nɛ sɔɔlɩm.
1CO.16.15	Taabalaa, ɩnawa se Stefanaasɩ nɛ ɛ-hɔʋ taa ñɩma pacalɩnɩ kɛʋ Krɩstʋ ñɩma Akayɩ egeetiye taa nɛ palakɩ Ɛsɔ ñɩma tʋmɩyɛ. Pʋ-yɔɔ mentendiɣ-mɩ se: 
1CO.16.16	iluzi mɩ-tɩ pa nɛ mbá patɩŋa payɩ palakɩ tʋmɩyɛ ńɖɩ́ yɔ pɛ-tɛɛ.
1CO.16.17	Man-taa hʋlʋmɩnɩ Stefanaasɩ nɛ Fɔɔrtunaatusi nɛ Akayikuusi pɔ-kɔm. Pasɩnɩ-m alɩwaatʋ ndʋ́ ɩfɛyɩ mɔn-cɔlɔ yɔ. 
1CO.16.18	Mbʋ́ pʋyɔɔ yɔ, peyeba nɛ ma nɛ mɩ ɖa-laŋa hɛɛ. Pʋwɛɛ se ɖɩyɩɣyɩ-wɛ.
1CO.16.19	Yesu aŋgba taa ñɩma mbá pɛwɛ Aazii egeetiye taa yɔ, pɛsɛ-mɩ. Akilaasɩ nɛ Prisiili nɛ Yesu ŋgbɛyɛ taa ñɩma mbá pekpeɣliɣ pa-ɖɩɣa taa yɔ, pɛsɛ-mɩ ɖeu Kɩpaɣlʋ weyi ɛkpɛndɩɣ-ɖʋ yɔ ɛ-yɔɔ. 
1CO.16.20	Taabalaa mbá pɛwɛ cɩnɛ yɔ, patɩŋa payɩ pɛsɛ-mɩ. Ɩsɛɛ ɖama ɖeu.
1CO.16.21	Ma Pɔɔlɩ, ma-maɣmaɣ mamaɣnɩ tɔm pee anɛ nɛ me-nesi. Ana lɛ se: mɛnsɛ-mɩ.
1CO.16.22	Yee nɔɔyʋ ɛtɔsɔɔlɩ Kɩpaɣlʋ yɔ, pʋwɛɛ se Ɛsɔ ɛwɩlɩ pʋdʋ kpalʋʋ! Maraana ta, Kɩpaɣlʋ! Kɔɔ
1CO.16.23	Kɩpaɣlʋ Yesu ɛlabɩ-mɩ lootiye.
1CO.16.24	Mɔnsɔɔlɩ mbá mɩ mɩtɩŋa payɩ mɩ nɛ Krɩstʋ Yesu ɩkpɛndaa yɔ.
2CO.1.1	Ma Pɔɔlɩ weyi Ɛsɔ liu wɛɛ se mɛnkɛ Krɩstʋ Yesu tiyiyu yɔ nɛ taabalʋ Timootee ɖɩmaɣnɩ-mɩ takayaɣ kanɛ. Đɩmaɣ-kɛ mbá mɩ ɩkɛ Ɛsɔ ŋgbɛyɛ taa ñɩma Kɔrɛntɩ yɔ nɛ Ɛsɔ ñɩma lɛlaa mbá patɩŋa payɩ pɛwɛ Akayɩ egeetiye tɩŋa taa yɔ. 
2CO.1.2	Đɩsɛ-mɩ: ɖa-Caa Ɛsɔ nɛ Kɩpaɣlʋ Yesu Krɩstʋ palabɩ-mɩ lootiye nɛ pɛhɛzɩ mɩ-laŋa.
2CO.1.3	Đɩsa Ɛsɔ weyi ɛkɛ ɖa-Kɩpaɣlʋ Yesu Krɩstʋ Caa nɛ ɛnaɣ ɖa-pʋtɔdɩyɛ nɛ ɛhɛzɩɣ ɖa-laŋa pɩtɩŋa pɩ-taa yɔ. 
2CO.1.4	Ɛhɛzɩɣ ɖa-laŋa ɖa-kʋñɔmɩŋ tɩŋa taa se pɩtɩŋnɩ ɖɔ-yɔɔ nɛ ɖɩpɩzɩ ɖɩhɛzɩ ɖɔɖɔ mbá pɛwɛ kʋñɔmɩŋ ndɩ ndɩ taa yɔ pa-ñɩna. 
2CO.1.5	Mbʋ́ pʋyɔɔ yɔ, ɛzɩma mbʋ́ ɖɩtɔkɩ kʋñɔmɩŋ siŋŋ ɛzɩ Krɩstʋ yɔ, ḿbʋ́ ɖɔɖɔ Ɛsɔ tɩŋɩɣnɩ Krɩstʋ ɛnʋ ɛ-yɔɔ nɛ ɛhɛzɩɣ ɖa-laŋa siŋŋ. 
2CO.1.6	Paa ɖɩtɔkɩ kʋñɔmɩŋ yɔ, ɖɩtɔkɩ-ɩ se Ɛsɔ ɛtɩŋnɩ ɖɔ-yɔɔ nɛ ɛhɛzɩ mɩ-laŋa nɛ ɛya mɩ-ñʋʋ. Yee Ɛsɔ ɛhɛzɩɣ ɖa-laŋa yɔ, ɛhɛzɩɣ-yɛ se ɖɩpɩzɩ ɖɩhɛzɩ mɩ-ñɩna ɖɔɖɔ nɛ ɩɖɔkɩ mɩ-tɩ kʋñɔmɩŋ weyi ɩtɔkɩ ɖɔɖɔ ɛzɩ ɖa yɔ ɩ-taa. 
2CO.1.7	Pʋ-yɔɔ lɛ, ɖɩtaɣ-mɩ liu siŋŋ, mbʋ́ pʋyɔɔ yɔ, ɖɩtɛm naʋ se ɛzɩma mbʋ́ ɖa nɛ mɩ ɖɩtɔkɩ kʋñɔmɩŋ yɔ, ḿbʋ́ ɖɔɖɔ Ɛsɔ hɛzɩɣ mɩ-laŋa ɛzɩ ɛhɛzʋʋ ɖa-ñɩna yɔ.
2CO.1.8	Taabalaa, ɖe-liu wɛɛ se ɩtɩlɩ kʋñɔŋ sɔsɔʋ ŋgʋ́ ɖɩɩtɔɔ Aazii ɛjaɖɛ taa nɛ pɩnɩɩ-ɖʋ siŋŋ nɛ pɩɖɛlɛsɩ ɖa-hama yɔɔ yɔ. Halɩ ɖɩɩmaɣzaa se ɖɩtɛŋɛlɩɣ kɩ-taa. 
2CO.1.9	Toovenim lɛ, ɖa-maɣmaɣ ɖɩtɛm sɩm sɔŋ nɩʋ. Pɩlabɩ ḿbʋ́ se ɖɩtaatasɩ ɖa-tɩ taʋ liu. Ɛlɛ́, pʋwɛɛ se ɖɩtaa Ɛsɔ weyi efeziɣ sɩɖaa yɔ e-ɖeke koŋ. 
2CO.1.10	Ɛnʋ yabɩnɩ ɖa-ñʋʋ sɩm ḿbʋ́ pɩ-taa. Ɛkɔŋ ɛtasɩ ɖa-ñʋʋ yabʋ. Toovenim ɖɩtaɣ-ɩ se ɛnʋ tasɩɣnɩ ɖa-ñʋʋ yabʋ. 
2CO.1.11	Mbʋ́ pʋyɔɔ yɔ, mɩ-maɣmaɣ ɩsɩŋnɩ-ɖʋ alɩwaatʋ ndʋ́ ɩsɛɣ Ɛsɔ ɖɔ-yɔɔ yɔ. Pʋ-yɔɔ lɛ, ɛyáa sakɩyɛ sɛɣ Ɛsɔ ɖɔ-yɔɔ nɛ ecosi-ɖʋ nɛ pasam-ɩ ɖɔ-yɔɔ.
2CO.1.12	Mbʋ́ ɖɩkʋndʋʋna yɔ lɛ se: ɖɩnaɣ ɖa-taa se ɖe-wezuu caɣʋ kedeŋa yɔɔ cɩnɛ, kɔzɩkɔzɩ mɩ-ɛsɩndaa lɛ, ɖɩwɛ yayɩ nɛ ɖɩyɔɔdʋʋ toovenim. Ɛsɔ cɔlɔ pɩlɩnɩ pɩtɩŋa. Pɩtɛkɛ ɛyáa lɔŋsɩnɖɛ yɔɔ pɩtɩŋnaa. Ɛlɛ́, Ɛsɔ lootiye yɔɔ pɩtɩŋnaa. 
2CO.1.13+2CO.1.14	Maamaɣ-mɩ natʋyʋ yem nɛ pɩtasɩnɩ ndʋ́ ɩkalɩɣ nɛ ɩnɩɣ yɔ. Mantaɣ liu se ɩkɔŋ tɩtɩŋa tɩ-taa nɩʋ camɩyɛ. Halɩ ɩtɛm pazʋʋ tɩ-taa nɩʋ se puwiye nɖɩ́ ɖa-Kɩpaɣlʋ Yesu pɩsɩɣ yɔ, ɩkʋndʋʋnɩ-ɖʋ ɛzɩ ɖɩkʋndʋʋnɩ-mɩ ɖɔɖɔ yɔ. 
2CO.1.15	Maatɛm naʋ siŋŋ se ɩnɩɣnɩ-m yɔɔ maaɖʋwa se mancalɩɣnɩ mɩ-tɛ kɔm nɛ mɩ-laŋa hʋlʋmɩ nabʋlɛ. 
2CO.1.16	Mankʋyʋʋ mɩ-tɛ lɛ, me-liu wɛɛ se mowolo Masedonii nɛ malɩɩnɩ peeɖe lɛ, mantasɩ mɩ-tɛ tɩŋʋʋ. Pʋbʋ ɩpɩzɩɣ ɩsɩnɩ-m nɛ mowolo Yudee. 
2CO.1.17	Mbʋ́ maaɖʋwa yɔ, pʋ-yɔɔ yem malaba-pʋ yaa we? Yaa ma-lɩmaɣza ana, ɛyáa lɩmaɣza akɛnaa se maapɩzɩ mɛwɛnɩ nɔsɩ naalɛ tɔm kʋɖʋmtʋ yɔɔ? 
2CO.1.18	Ɛzɩma mbʋ́ pɩkɛ toovenim se Ɛsɔ ɛɛlɛɣzɩɣ ɛ-tɔm kaʋ yɔ, ḿbʋ́ ɖɔɖɔ maayɔɔdʋʋnɩ-mɩ nɔsɩ naalɛ. 
2CO.1.19	Mbʋ́ pʋyɔɔ yɔ, Ɛsɔ Pɩyalʋ Krɩstʋ Yesu weyi ma nɛ Silaasɩ nɛ Timootee ɖisusi ɛ-tɔm mɩ-hɛkʋ taa yɔ, ɛtɔyɔɔdɩ nɔsɩ naalɛ tɔm kʋɖʋmtʋ yɔɔ. Ɛlɛ́, mbʋ́ pɩkɛ toovenim yɔ «Ɛɛ» ɖeke ɛtɔŋ. 
2CO.1.20	Ɛnʋ wɩlɩɣnɩ-ɖʋ kaŋŋ se mbʋ́ pɩtɩŋa payɩ Ɛsɔ heyi-ɖʋ se ɛlakɩ-ɖʋ yɔ, ɛlakɩ pɩtɩŋa payɩ nɛ pɩtɩŋnɩ Krɩstʋ yɔɔ. Đɔɖɔ lɛ, ɛ-yɔɔ ɖɩtɩŋɩɣna nɛ ɖiheyi Ɛsɔ se: «Pɩla ḿbʋ́!» Nɛ pɩkɛnɩ Ɛsɔ ɛnʋ koboyaɣ. 
2CO.1.21	Ɛsɔ ɛnʋ ɛ-maɣmaɣ eyekini se ɖa nɛ mɩ ɖɩkpa ɖoŋ ɖa nɛ Krɩstʋ ɖɛ-kpɛndʋʋ taa. Ɛ-maɣmaɣ ɛlɩzɩnɩ-ɖʋ ɛsɩɩ hɔɔlʋʋ. 
2CO.1.22	Ɛlabɩ ɖɔ-yɔɔ ɖɔɖɔ ɛ-yʋsaɣ nɛ ɛha-ɖʋ e-Fezuu Kiɖeɖeu. Ḿbʋ́ wɩlɩɣna se ɛkɔŋ-ɖʋ haʋ ñɩm lɛɛbʋ mbʋ́ eheyi-ɖʋ se ɛhaɣ-ɖʋ yɔ.
2CO.1.23	Ŋgʋ́, Ɛsɔ mankpakɩɣ se ɛkɛ ma-aseɣɖe tʋ, yee mɛncɛtɩɣ yɔ, ɛkʋ-m. Mbʋ́ pʋ-yɔɔ mantatasɩ pɩsʋʋ mɩ-tɛ Kɔrɛntɩ yɔ lɛ se: maasɔɔlaa se malɩzɩ-mɩ pɩ-taa. 
2CO.1.24	Đɩɩcɛyɩɣ-mɩ se ɩwɛnɩ lidaʋ. Mbʋ́ pʋyɔɔ yɔ, ɩtɛm wɛnaʋ lidaʋ siŋŋ. Ɛlɛ́, ɖe-liu wɛɛ se ɖa nɛ mɩ ɖɩla tʋmɩyɛ nɛ ɩwɛɛ laŋhʋlʋmɩyɛ taa.
2CO.2.1	Pʋ-yɔɔ manɖʋwa se maakɔŋ mɩ-tɛ nɛ mantasɩ mɩ-hɔ pɩsʋʋ. 
2CO.2.2	Yee mɔnkɔm mɩ-tɛ nɛ mɩ-hɔ pɩsɩ lɛ, apɩzɩɣ eyele nɛ ma-laŋɩyɛ hʋlʋmɩ yɔ? Pɩɩkɛɣnɩ mɩ! Mbʋ́ pʋyɔɔ yɔ, mɩtɩŋa payɩ mɩ-hɔ pɩsaa. 
2CO.2.3	Pʋ-yɔɔ mama-mɩ takayaɣ lɛɛka ŋ́gá se mantalaa lɛ, mɔ-hɔyɛ ɛtaapɩsɩnɩ mbá pɩɩwɛɛ se peyele nɛ ma-laŋɩyɛ hʋlʋmɩ yɔ. Ŋgʋ́, manawa se mɩtɩŋa payɩ mɩ-laŋa hʋlʋmʋʋ alɩwaatʋ ndʋ́ ma-ñɩnɖɛ hʋlʋmʋʋ yɔ. 
2CO.2.4	Mama-mɩ takayaɣ ŋ́gá nɛ ɛsɛñɩŋɩyɛ siŋŋ nɛ laŋpɩsɩyɛ nɛ ɛsɩtɛɣlɩm. Mantama-mɩ se mɩ-hɔ ɛpɩsɩ. Ɛlɛ́, mancaɣaɣ se ɩtɩlɩ ɛzɩma mbʋ́ mɔnsɔɔlɩ-mɩ siŋŋ yɔ.
2CO.2.5	Toovenim lɛ, yee nɔɔyʋ eyeba nɛ ɛyáa hɔ pɩsɩ yɔ, pɩtɛkɛ ma-maɣmaɣ mɔ-hɔyɛ ɛpɩsaa. Ɛlɛ́, mɩtɩŋa payɩ mɩ-hɔ ɛpɩsaa. Ɛlɛ́, ɖɩtaaɖɛlɛsɩ niye tɔm tʋnɛ tɩ-yɔɔ. 
2CO.2.6	Ɛzɩma mbʋ́ mɩ-taa ɛyáa sakɩyɛ tɛm hɔm pʋdʋ nɩŋgbaŋʋʋ yɔ, pʋɖɔwa. 
2CO.2.7	Lɛɛlɛɛyɔ, pʋwɛɛ se ɩtɛzɩ-ɩ kpeɣu nɛ ɩhɛzɩ ɛ-laŋɩyɛ. Pɩtɛkɛ ḿbʋ́, pʋkɔŋ pɩkɩlɩ ɛ-hɔyɛ pɩsʋʋ nɛ ɛlɔ liu. 
2CO.2.8	Pʋ-yɔɔ lɛ, mentendiɣ-mɩ se ɩla mbʋ́ pɩwɩlɩɣ se ɩsɔɔlɩ-ɩ yɔ. 
2CO.2.9	Mbʋ́ piiyeba nɛ mama-mɩ takayaɣ ŋ́gá yɔ lɛ se: me-liu wɛɛ se mantakɩ-mɩ nɛ mana se ndʋ́ meheyiɣ-mɩ yɔ, ɩlakɩ tɩtɩŋa tɩ-yɔɔ yaa ɩɩlakɩ. 
2CO.2.10	Yee nɔɔyʋ ɛyʋsaa nɛ ikpeɣ-i yɔ, ma ɖɔɖɔ menkpeɣiɣ-i. Ma lɛ, yee pɩɩwɛɛ se menkpeɣ nɔɔyʋ yɔ, mɛntɛm-ɩ kpeɣu mɩ-yɔɔ ɛzɩ pʋmʋnaʋ se mala Krɩstʋ ɛsɩndaa yɔ. 
2CO.2.11	Malabɩ ḿbʋ́ se Satanɩ ɛtaawɛnɩ waɖɛ ɖɔ-yɔɔ. Mbʋ́ pʋyɔɔ yɔ, ɖɩtɛm sɩm mbʋ́ ɛcaɣ labʋ yɔ.
2CO.2.12	Alɩwaatʋ ndʋ́ mantalɩ Trowaasɩ se monsusuu Krɩstʋ Laŋhɛzɩyɛ Tɔm yɔ, Kɩpaɣlʋ kaha-m nʋmɔʋ. 
2CO.2.13	Ɛlɛ́, man-taa taawɛɛ leleŋ, mbʋ́ pʋyɔɔ yɔ, mantaana taabalʋ Tiiti. Peeɖe mankʋyɩ Trowaasɩ ñɩma ḿbá pɔ-cɔlɔ nɛ mowolo Masedonii egeetiye taa.
2CO.2.14	Pʋwɛɛ se ɖɩsa Ɛsɔ se eyeba pɩtɩŋna ɖa nɛ Krɩstʋ ɖɛ-kpɛndʋʋ yɔɔ nɛ ɖɩwakɩ tam. Mbʋ́ pʋyɔɔ yɔ, eyeki se pɩtɩŋnɩ ɖɔ-yɔɔ nɛ ɛyáa sɩm-ɩ paa le ɛzɩ tɩlaaɖɩ sɔzɩŋ ñɛyʋʋ yɔ. 
2CO.2.15	Toovenim lɛ, ɖɩwɛ ɛzɩ tɩlaaɖɩ kɩbaŋgʋ ŋgʋ́ Krɩstʋ ha Ɛsɔ yɔ. Kʋ-sɔzɩŋ ñɛyɩɣ mbá Ɛsɔ yakɩ pa-ñʋʋ yɔ nɛ mbá peleki yɔ pɛ-hɛkʋ taa. 
2CO.2.16	Mbá peleki yɔ, sɔzɩŋ ɛnʋ ɛkɛnɩ-wɛ sɔŋ weyi ɛkʋʋ ɛyáa yɔ. Mbá Ɛsɔ yakɩ pa-ñʋʋ yɔ, ɛkɛnɩ paba sɔzɩŋ weyi ɛhaɣ ɛyáa wezuu yɔ. Pʋ-yɔɔ lɛ, apɩzɩɣ se ɛla tʋmɩyɛ ńɖɩ́? 
2CO.2.17	Đɩfɛyɩ ɛzɩ ɛyáa sakɩyɛ mbá pakpakɩɣ Ɛsɔtɔm nɛ palakɩnɩ tadɩyɛ yɔ. Ɛlɛ́, ɖa lɛ mbá Ɛsɔ tiyaa nɛ ɖɩyɔɔdʋʋ toovenim ɛ-ɛsɩndaa ɖa nɛ Krɩstʋ ɖɛ-kpɛndʋʋ taa yɔ.
2CO.3.1	Đɩyɔɔdʋʋ ḿbʋ́ yɔ, pɩwɩlɩɣ se ɖɩɖaɣnɩɣ ɖa-tɩ wɩlʋʋ naa we? Yaa pʋpɔzʋʋ se pama takayɩsɩ ɛzɩ lɛlaa lakʋʋ yɔ nɛ pawɩlɩnɩ-mɩ mbʋ́ ɖɩkɛwa yɔ? Đɩɩpɔzʋʋ-mɩ ɖɔɖɔ se ɩma takayaɣ nakɛyɛ nɛ ɩwɩlɩnɩ-ɖʋ lɛlaa. 
2CO.3.2	Mɩ-maɣmaɣ ɩwɛ ɛzɩ takayaɣ ŋgá Krɩstʋ mawa yɔ. Ŋ́gá wɩlɩɣnɩ ɛyáa mbʋ́ ɖɩkɛnaa yɔ. Kɛwɛ ɖa-laŋa taa. Ɛyáa tɩŋa payɩ pɩzɩɣ pasɩm-kɛ nɛ pakalɩ-kɛ. 
2CO.3.3	Mɩwɛnɩ ɛzɩ takayaɣ ŋ́gá yɔ. Mbʋ́ pʋyɔɔ yɔ, ɖɔ-yɔɔ Krɩstʋ tɩŋnaa nɛ ɛma-kɛ. Pɩtɛkɛ tɔlɩm ɛmanɩ-kɛ, ɛlɛ́, Ɛsɔ wezuu tʋ Fezuu Kiɖeɖeu ɛmanɩ-kɛ. Pɩtɛkɛ pɩtaahalanzɩ yɔɔ ɛma-kɛ, ɛlɛ́, ɛyáa laŋa taa ɛmawa.
2CO.3.4	Đɩyɔɔdʋʋ ḿbʋ́, mbʋ́ pʋyɔɔ yɔ, Krɩstʋ yɔɔ pɩtɩŋnaa nɛ ɖɩtaa Ɛsɔ liu. 
2CO.3.5	Mbʋ́ pʋyɔɔ yɔ, ɖɩnawa se ɖɩɩpɩzɩɣ ɖɩla tʋmɩyɛ ńɖɩ́ nɛ ɖa-maɣmaɣ ɖo-ɖoŋ. Ɛlɛ́, Ɛsɔ yebina se ɖɩpɩzɩ ɖɩlabɩ-ɖɩ. 
2CO.3.6	Eyeba ɖɔɖɔ se ɖɩkɛ nɔɔ haʋ kɩfam tʋmlaɖaa. Nɔɔ haʋ kɩfam ḿbʋ́, pɩtɛkɛ paɣtʋ ndʋ́ paamawa yɔ. Ɛlɛ́, pɩkɛ mbʋ́ pɩlɩnɩ Fezuu Kiɖeɖeu cɔlɔ yɔ. Mbʋ́ pʋyɔɔ yɔ, paɣtʋ yeki nɛ ɛyáa sɩkɩ. Ɛlɛ́, Fezuu Kiɖeɖeu ñahaɣ wezuu.
2CO.3.7	Đooo lɔŋ Ɛsɔ kama paɣtʋ piye piye pɩtaahalanzɩ yɔɔ nɛ e-koboyaɣ ñɩlɩsɩ. Mbʋ́ pʋyɔɔ yɔ, eeyeba nɛ Mooyiizi ɛsɩndaa ñɩlɩsɩ siŋŋ nɛ Izrɛɛlɩ ñɩma tapɩzɩɣ se pɔcɔnɩ-ɩ. Ŋgʋ́, koboyaɣ ŋ́gá kɛtɛwɛɣ tam. Yee paɣtʋ ndʋ́ tiyeki nɛ ɛyáa sɩkɩ yɔ, tɩwɩlɩ-wɛ ɛzɩma mbʋ́ Ɛsɔ koboyaɣ paɣlaa yɔ lɛ, 
2CO.3.8	ɛzɩma Fezuu Kiɖeɖeu tʋmɩyɛ ñaawɩlɩɣ koboyaɣ ŋ́gá ka-paɣlɩka kpem nɛ pɩkɩlɩ ḿbʋ́ yɔ? 
2CO.3.9	Yee paɣtʋ ndʋ́ tiyeki se Ɛsɔ ɛhʋʋnɩ ɛyáa nɛ ɛkʋ pɔ-tɔm yɔ, tɩwɩlɩ-ɖʋ ɛzɩma mbʋ́ e-koboyaɣ paɣlaa yɔ lɛ, ɛzɩma nɔɔ haʋ kɩfam ḿbʋ́ piyeki se Ɛsɔ eɖezi-ɖʋ yɔ, pɩɩwɩlɩɣ e-koboyaɣ paɣlɩka kpem nɛ pɩkɩlɩ ḿbʋ́? 
2CO.3.10	Halɩ ɖɩpɩzɩɣ ɖɩtɔ se koboyaɣ ŋgá kaañɩlɩsaa yɔ, kaatasɩɣ ñɩlɩsʋʋ ŋgá kañɩlɩsɩɣ lɛɛlɛɛyɔ yɔ kɔ-cɔlɔ. 
2CO.3.11	Toovenim lɛ, yee mbʋ́ pɩɩwɛɣ tam yɔ, pɩwɩlɩ ɛzɩma mbʋ́ Ɛsɔ koboyaɣ paɣlaa yɔ lɛ, ɛzɩma mbʋ́ pʋbʋ ñɛwɛɣ tam yɔ, pɩɩwɩlɩɣ-kɛ kpem nɛ pɩkɩlɩ ḿbʋ́?
2CO.3.12	Đɩyɔɔdʋʋ kaalɛyɩtʋ, mbʋ́ pʋyɔɔ yɔ, ɖɩtaɣ liu mbʋ́ pʋwɛɣ tam yɔ. 
2CO.3.13	Đɩɩlakɩ ɛzɩ Mooyiizi kohuuzuu ɛ-ɛsɩndaa kɛtɛɛka yɔ. Ehuuzaɣ-kɛ se Izrɛɛlɩ ñɩma ɩtaana ɛzɩma mbʋ́ ɛ-ɛsɩndaa ñɩlɩsʋʋ mʋkɩ yɔ. 
2CO.3.14	Pa-ñʋŋ taa kakpa ɖoŋ nɛ halɩ nɛ sɔnɔ yee pakalɩɣ Nɔɔ Haʋ Kɩbɩm Takayaɣ yɔ, paanɩɣ kɔ-tɔbʋʋ. Pʋwɛ ɛzɩ kɛtɛɛka ŋgá kohuuzi pɛ-ɛsɩndaa tam yɔ. Weyi ɛ nɛ Krɩstʋ pɛkpɛndaa yɔ, e-ɖeke koŋ ɛ-ɛsɩndaa kɛtɛɛka ŋ́gá kamʋkɩ. 
2CO.3.15	Halɩ nɛ sɔnɔ, yee pakalɩɣ Mooyiizi takayɩsɩ yɔ, pʋwɛ ɛzɩ kɛtɛɛka ŋ́gá kohuuzi pa-lɩmaɣza yɔɔ ḿbʋ́ yɔ. 
2CO.3.16	Ɛlɛ́, pʋwɛ ɛzɩ pamaʋ Ɛsɔtɔm Takayaɣ taa se: «Alɩwaatʋ ndʋ́ nɔɔyʋ yeki ɛ-nʋmɔʋ nɛ ɛpɩsɩnɩ Kɩpaɣlʋ yɔɔ yɔ, kɛtɛɛka ŋ́gá, kamʋkɩ ɛ-ɛsɩndaa» yɔ. 
2CO.3.17	Ŋgʋ́, Kɩpaɣlʋ ɛnʋ lɛ Fezuu Kiɖeɖeu. Nɛ ɖenɖe Kɩpaɣlʋ Fezuu wɛɛ yɔ, peeɖe ñɩma wɛ pa-tɩ yɔɔ. 
2CO.3.18	Pʋ-yɔɔ lɛ, mbá ɖa ɖatɩŋa payɩ pokuli ɖɛ-ɛsɛ yɔɔ kɛtɛɛka ŋ́gá yɔ, ɖɩnaɣ Kɩpaɣlʋ koboyaɣ tam nɛ ɖɩtɛzɩɣ wɛʋ ɛzɩ ɛnʋ yɔ. Ḿbʋ́ yebina nɛ pɩtɩŋɩɣnɩ e-Fezuu Kiɖeɖeu yɔɔ nɛ e-koboyaɣ tɛzɩɣ ɖɔʋ ɖɔ-cɔlɔ.
2CO.4.1	Ɛsɔ labɩnɩ-ɖʋ ɖeu nɛ ɛɖʋ-ɖʋ nɔɔ haʋ kɩfam tʋmɩyɛ ńɖɩ́. Pʋ-yɔɔ piitisiɣ ɖo-toma taa. 
2CO.4.2	Đikizi mɛsaɣ tɛɛ lakasɩ nzɩ́ sɩwɛ fɛyɛ yɔ. Điipeɣziɣ ɛyáa, ɖɩɩlɛɣzɩɣ Ɛsɔtɔm. Ɛlɛ́, ɖɩñɩnɩɣ se paa weyi ɛtaa-ɖʋ liu Ɛsɔ ɛsɩndaa yɔɔ ɖɩyɔɔdʋʋ toovenim kpayɩ ḿbʋ́. 
2CO.4.3	Yee Laŋhɛzɩyɛ Tɔm ndʋ́ ɖisusuu yɔ tɩ-taa ɛwɛ cɩkpɛndʋʋ ɖɔɖɔ yɔ, mbá peleki yɔ tɩwɛ cɩkpɛndʋʋ. 
2CO.4.4	Laŋa kpɩzɩŋ tɩnaa mbá kedeŋa wiyaʋ kañadʋ huuzi pa-lɩmaɣza yɔɔ yɔ, ḿbá tɩwɛ cɩkpɛndʋʋ. Pɩlabɩ ḿbʋ́ se pataana ɛzɩma mbʋ́ Laŋhɛzɩyɛ Tɔm ñalɩmɩyɛ wɩlɩɣ Krɩstʋ koboyaɣ yɔ. Ɛnʋ lɛ Ɛsɔ lɛzʋʋ. 
2CO.4.5	Toovenim lɛ, pɩtɛkɛ ɖa-maɣmaɣ ɖɔ-tɔm ɖisusuu. Ɛlɛ́, Krɩstʋ Yesu weyi ɛkɛ Kɩpaɣlʋ yɔ ɛ-tɔm ɖisusuu. Ndʋ́ ɖɩyɔɔdʋʋ ɖa-maɣmaɣ ɖɔ-yɔɔ yɔ lɛ se: ɖɩkɛ mɩ-tʋmlaɖaa Yesu yɔɔ. 
2CO.4.6	Mbʋ́ pʋyɔɔ yɔ, Ɛsɔ weyi ɛtɔm se: «Ñalɩmɩyɛ ɛñalɩ cɩkpɛndʋʋ taa» yɔ, ɛnʋ ɖɔɖɔ yebina nɛ ɛ-ñalɩmɩyɛ ñalɩ ɖa-laŋa taa. Ńɖɩ́ yekina se ɖɩtɩlɩ e-koboyaɣ ŋgá kañɩlɩsɩɣ Krɩstʋ ɛsɩndaa yɔ.
2CO.4.7	Đɩwɛ ɛzɩ cʋʋ pɛŋ weyi ɩ-taa wɛ ñɩm sɔsɔm ḿbʋ́ yɔ se paa weyi ɛna se ɖoŋ sɔsɔŋ ɛnʋ ɛtɛkɛ ɖa-ñɩŋ, ɛlɛ́ Ɛsɔ ñɩŋ ɛkɛnaa. 
2CO.4.8	Ɛyáa cɔ-ɖʋ pata nɛ panazɩɣ-ɖʋ, ɛlɛ́, pɩtakɩlɩ-ɖʋ. Đɩɩnaɣ se ɖɩla ɛzɩma, ɛlɛ́, ɖɩtɔlɔ liu. 
2CO.4.9	Pɛwɛ ɖa-wayɩ kaŋ kaŋ, ɛlɛ́, Ɛsɔ tɔlɔ-ɖʋ. Payakɩ-ɖʋ nɛ tɛtʋ, ɛlɛ́, ɖɩɩsɩkɩ. 
2CO.4.10	Yesu sɩm siziŋ wɛ ɖo-tomnaɣ taa tam se pɩwɩlɩ se e-wezuu wɛ ɖa-taa. 
2CO.4.11	Yesu yɔɔ lɛ, ɖɩwɛ sɩm nɔɔ taa tam ɖe-wezuu caɣʋ taa se pɩwɩlɩ se paa ɖo-tomnaɣ ɛsɩkɩ yɔ, e-wezuu wɛ ka-taa tam. 
2CO.4.12	Pʋ-yɔɔ ɖɩwɛ sɩm nɔɔ taa tam. Ḿbʋ́ yebina ihiɣ wezuu.
2CO.4.13	Paa ḿbʋ́ yɔ, ɛzɩma mbʋ́ ɖɩwɛnɩ lɩmaɣza kʋɖʋma ɖe-lidaʋ wɛnaʋ taa ɛzɩ pamaʋ Ɛsɔtɔm Takayaɣ taa se: «Mɛwɛnɩ lidaʋ yɔɔ mɔyɔɔdaa» yɔ, ḿbʋ́ ɖɔɖɔ ɖɩwɛnɩ lidaʋ. Pʋ-yɔɔ ɖɩyɔɔdʋʋ. 
2CO.4.14	Mbʋ́ pʋyɔɔ yɔ, ɖɩnawa se Ɛsɔ weyi efezi Kɩpaɣlʋ Yesu yɔ, ɛkɔŋ-ɖʋ fezuu ɖɔɖɔ ɛzɩ efezuu-i yɔ nɛ eyele ɖa nɛ mɩ ɖiwolo ɛ-cɔlɔ. 
2CO.4.15	Mɩ-yɔɔ pɩtɩŋa payɩ pɩlakɩ ḿbʋ́ se Ɛsɔ ɛtɩŋnɩ e-lootiye yɔɔ nɛ ɛya ɛyáa sakɩyɛ ñʋʋ. Ɛlakɩ ḿbʋ́ se mbá pasaŋ-ɩ se ɛ-hɩɖɛ ɛsɛɛ yɔ, pɛtɛzɩ ɖɔʋ.
2CO.4.16	Tɔm ńdʋ́, tɩ-yɔɔ piitisiɣ ɖo-toma taa. Paa ɖo-ɖoŋ ɛɖɔŋ tɛm yɔ, ɖa-kalɩzaɣ tɛzɩɣ kpaʋ ɖoŋ tam. 
2CO.4.17	Mbʋ́ pʋyɔɔ yɔ, kʋñɔmɩŋ cikpeŋ weyi ɖɩtɔkɩ ɖe-wezuu caɣʋ taa yɔ, ɩhaɣ-ɖʋ koboyaɣ sɔsɔɔ ŋgá kakɩlɩ ɩtɩŋa payɩ nɛ kaatɛŋ wiɖiyi kaʋ yɔ. 
2CO.4.18	Đɔɖɔ lɛ, pɩtɛkɛ mbʋ́ panaɣ yɔ, pʋ-yɔɔ ɖɩmaɣzɩɣ. Ɛlɛ́, mbʋ́ paanaɣ yɔ, pʋ-yɔɔ ɖɩmaɣzɩɣ. Mbʋ́ pʋyɔɔ yɔ, mbʋ́ panaɣ yɔ, pɩwɛɣ alɩwaatʋ pazɩ yem nɛ mbʋ́ paanaɣ yɔ, pʋbʋ ñɛwɛɣ tam.
2CO.5.1	Toovenim lɛ, ɖɩnawa se yee tomnaɣ ŋgá ɖɩwɛnɩ kedeŋa yɔɔ cɩnɛ nɛ kɛwɛ ɛzɩ kɩɖanɖʋʋ ŋgʋ́ ɖɩwɛ kɩ-tɛɛ yɔ, kɔyɔlaa yɔ, ɖɩwɛnɩ tomnaɣ lɛɛka ɛsɔdaa, kɛwɛ ɛzɩ ɖɩɣa yɔ. Pɩtɛkɛ ɛyáa manɩ-kɛ, ɛlɛ́, Ɛsɔ maɣmaɣ manɩ-kɛ. Kɛwɛɣ tam. 
2CO.5.2	Đɔɖɔ lɛ, ɖisisiɣ kɩɖanɖʋʋ ŋ́gʋ́ kɩ-tɛɛ nɛ ɖe-liu wɛɛ kpem se Ɛsɔ ɛsʋzɩ-ɖʋ ɖa-ɖɩɣa ŋ́gá ka-taa nɛ pʋwɛɛ ɛzɩ posu-ɖʋ wondu yɔ. 
2CO.5.3	Mbʋ́ pʋyɔɔ yɔ, yee ɖɩsʋ ka-taa yɔ, ɖɩɩwɛɣ tombolo. 
2CO.5.4	Alɩwaatʋ ndʋ́ tɩtɩŋa ɖɩwɛɣ kɩɖanɖʋʋ ŋ́gʋ́ kɩ-tɛɛ yɔ, ɖisisiɣ nɛ pɩnɩɣ-ɖʋ. Mbʋ́ pʋyɔɔ yɔ, ɖɩɩcaɣ se Ɛsɔ ɛhɔzɩ tomnaɣ ŋgá ɖɩwɛ ka-taa yɔ. Ɛlɛ́, ɖe-liu wɛɛ se esuu-ɖʋ ɖɔɖɔ ɛsɔdaa ñɩŋga. Peeɖe mbʋ́ pʋwɛ wezuu yɔ, pɩlɛɣzɩɣ mbʋ́ pɩsɩkɩ yɔ pu-lone taa. 
2CO.5.5	Ɛsɔ maɣmaɣ ɖʋna se pɩlɛɣzɩ-ɖʋ ḿbʋ́. Ɛha-ɖʋ e-Fezuu Kiɖeɖeu. Ḿbʋ́ wɩlɩɣnɩ-ɖʋ se ɛhaɣ-ɖʋ ɛ-ñɩm lɛɛbʋ ɖɔɖɔ.
2CO.5.6	Pʋ-yɔɔ ɖɩtaɣ-ɩ liu paa ɖooye. Ŋgʋ́, ɖɩtɛm naʋ se yee ɖɩwɛ tomnaɣ kanɛ ka-taa ḿbʋ́ yɔ, ɖiposini Kɩpaɣlʋ ɖɩɣa. 
2CO.5.7	Toovenim lɛ, ɖɩtanata-pʋ nɛ ɖɛ-ɛsɛ, ɛlɛ́, ɖɩwɛnɩ lidaʋ ɛ-yɔɔ yɔɔ ɖɩɖɔŋ ḿbʋ́. 
2CO.5.8	Đɩtaɣ-ɩ liu siŋŋ nɛ ɖɩsɔɔlɩ se ɖɩlɩɩ tomnaɣ kanɛ ka-taa nɛ ɖiwolo ɖɩwɛɛ Kɩpaɣlʋ cɔlɔ. 
2CO.5.9	Pʋ-yɔɔ ɖɔɖɔ ɖɩwɛɛ ɖɩlʋkɩ se paa ɖɩɩwɛ cɩnɛ yaa peeɖe yɔ yɔ, ɖɔ-tɔm ɛkɛdɩnɩ-ɩ. 
2CO.5.10	Mbʋ́ pʋyɔɔ yɔ, pʋwɛɛ se ɖatɩŋa payɩ ɖiwolo Krɩstʋ ɛsɩndaa nɛ ɛhʋʋnɩ-ɖʋ tɔm nɛ ɛhɛyɩ paa weyi kɩbandʋ yaa kɩdɛkɛdɩm mbʋ́ ɛɛlaba alɩwaatʋ ndʋ́ ɛɛwɛ e-tomnaɣ taa yɔ pʋ-yɔɔ.
2CO.5.11	Yee ḿbʋ́ ɖɩnawa se pʋwɛɛ se ɖɩña Kɩpaɣlʋ yɔɔ ɖɩñɩnɩɣ se ɛyáa etisi ɖɔ-tɔm. Ɛsɔ sɩm-ɖʋ nɛ pɩkpɛndɩnɩ ɖa-taa lotu nɛ manaɣ se mɩ-lɩmaɣza taa lɛ, ɩsɩm-ɖʋ camɩyɛ ɖɔɖɔ. 
2CO.5.12	Đɩɩɖaɣnɩɣ ɖa-tɩ wɩlʋʋ mɩ-cɔlɔ. Ɛlɛ́, ɖɩhaɣ-mɩ waɖɛ se ɩkʋndɩnɩ-ɖʋ nɛ ɩpɩzɩ icosi mbá pakpazɩɣ pa-tɩ ɛsɛ yɔɔ yem nɛ paanɩɣnɩ mbʋ́ pʋwɛ ɛyʋ taa yɔ. 
2CO.5.13	Yee ɖɩɩwɛ ɛzɩ kɩmɛlɛmɩŋ yɔ yɔ, Ɛsɔ ɛsɩndaa ɖɩɩwɛ ḿbʋ́. Ŋgʋ́, ɖɩtɛkɛ kɩmɛlɛmɩŋ. Ḿbʋ́ wazɩɣnɩ-mɩ. 
2CO.5.14	Mbʋ́ pʋyɔɔ yɔ, Krɩstʋ sɔɔlɩm seɣtiɣni mbá ɖa ɖitisaa se: ɛyʋ kʋɖʋm koŋ sɩbɩnɩ ɛyáa tɩŋa payɩ yɔɔ yɔ. Pʋ-tɔbʋʋ se ɛyáa tɩŋa payɩ sɩba. 
2CO.5.15	Krɩstʋ sɩbɩ ɛyáa tɩŋa payɩ yɔɔ se mbá pɛwɛ wezuu yɔ, pataatasɩ wezuu caɣʋ ɛzɩ pa-maɣmaɣ pe-liu wɛʋ yɔ. Ɛlɛ́, pacaɣ-kʋ ɛzɩ weyi ɛsɩbɩ pɔ-yɔɔ nɛ Ɛsɔ fezi-i yɔ, e-liu wɛʋ yɔ. 
2CO.5.16	Pʋ-yɔɔ lɛ, pɩkpaɣʋnɩ lɛɛlɛɛyɔ yɔ, ɖɩɩtasɩɣ nɔɔyʋ sɩm ɛsɛ yɔɔ. Paa ɛsɛ yɔɔ ɖɩɩsɩm Krɩstʋ yɔ, lɛɛlɛɛyɔ, ɖɩsɩm mbʋ́ ɛkɛnaa kpem yɔ. 
2CO.5.17	Đɔɖɔ lɛ, yee nɔɔyʋ nɛ Krɩstʋ pɛkpɛndaa yɔ, pʋdʋ pɩsɩ ɛyʋ kɩfalʋ. Mbʋ́ pɩɩkɛ kɩbɩm yɔ, pɩɖɛwa nɛ kɩfam kɔɔ. 
2CO.5.18	Ɛsɔ weyi ɛtɩŋnɩ Krɩstʋ yɔɔ nɛ ɖa nɛ ɩ ɖiceɣ yɔ, ɛ-cɔlɔ pɩtɩŋa payɩ pɩlɩnaa. Ɛnʋ ɖʋnɩ-ɖʋ se ɖiwoni ɛyáa lɛlaa ɛ-cɔlɔ nɛ pa nɛ ɩ peceɣ ɖɔɖɔ. 
2CO.5.19	Mbʋ́ pʋyɔɔ yɔ, Krɩstʋ yɔɔ Ɛsɔ katɩŋnaa nɛ ɛ nɛ ɛyáa tɩŋa payɩ peceɣ. Pe-ceɣu ḿbʋ́ pɩ-taa lɛ, ɛtaakpaɣ pa-kɩwɛɛkɩm nɛ ɛlabɩnɩ tʋmɩyɛ. Ɛɖʋ-ɖʋ se ɖisusi ceɣu ḿbʋ́ pʋ-tɔm.
2CO.5.20	Pʋ-yɔɔ lɛ, ɖɩkɛ Krɩstʋ tiyiyaa. Ɛsɔ tɩŋɩɣnɩ ɖɔ-yɔɔ nɛ etendiɣ ɛyáa alɩwaatʋ ndʋ́ ɖiheyiɣ-wɛ se: «Đitendiɣ-mɩ, itisi nɛ mɩ nɛ Ɛsɔ iceɣ Krɩstʋ yɔɔ. 
2CO.5.21	Krɩstʋ tala kɩwɛɛkɩm kaʋ. Ɛlɛ́, Ɛsɔ sʋʋ-ɩ ɖa-kɩwɛɛkɩm se ɖa nɛ ɩ ɖɛ-kpɛndʋʋ taa lɛ, ɖɩpɩsɩ ɛyáa kʋtʋʋzaa Ɛsɔ ɛnʋ ɛ-ɛsɩndaa» yɔ.
2CO.6.1	Yee ḿbʋ́, mbá ɖa ɖa nɛ Ɛsɔ ɖɩlakɩ tʋmɩyɛ yɔ, ɖɩsazɩɣ-mɩ se ɩtaawɛɛkɩ lootiye nɖɩ́ ɛlabɩ-mɩ yɔ yem. 
2CO.6.2	Mbʋ́ pʋyɔɔ yɔ, Ɛsɔ yɔɔdaa se:
2CO.6.2	«Pɩtalɩ ɖeu labʋ lɛ,
2CO.6.2	manɩnɩ-ŋ.
2CO.6.2	Pɩtalɩ ñʋʋ yabʋ lɛ,
2CO.6.2	mansɩnɩ-ŋ.»
2CO.6.2	Ɩnɩɩ camɩyɛ se: lɛɛlɛɛyɔ lɛ Ɛsɔ ɖeu labʋ alɩwaatʋ. Lɛɛlɛɛyɔ ɛyakɩ ɛyáa ñʋʋ.
2CO.6.3	Đɩcaɣ se nɔɔyʋ ɛtaapɩzɩ ɛkpɛzɩnɩ-ɖʋ tʋmɩyɛ nɖɩ́ ɖɩlakɩ yɔ ɖɩ-yɔɔ. Pʋ-yɔɔ ɖɩñakɩ pana se nɔɔyʋ ɛtaatɔlɩ Ɛsɔ nʋmɔʋ taa. 
2CO.6.4	Ɛlɛ́, ɖɩtɩŋnɩ ɛzɩma mbʋ́ ɖɩɖɔkʋʋ ɖa-tɩ siŋŋ kʋñɔmɩŋ nɛ kɛtɛɖaɣ nɛ nɩɣzʋʋ pa-taa yɔ pʋ-yɔɔ nɛ ɖɩwɩlɩ se ɖɩkɛ Ɛsɔ tʋmlaɖaa. 
2CO.6.5	Pamabɩ-ɖʋ nɛ paɖʋ-ɖʋ salaka nɛ palɩzɩ ɖɔ-yɔɔ ñaɖʋʋ. Đɩlabɩ tʋma sɩm yɔɔ sɩm yɔɔ: nabʋyʋ taa, ɖitoɖoo, ɖɩtɔtɔɔ pʋyʋ ɖɔɖɔ. 
2CO.6.6	Đɔɖɔ lɛ, ɖɩtɩŋɩɣnɩ ɖa-cɩɖɩcɩɖɩ wɛtʋ nɛ ɖɔ-lɔŋsɩnɖɛ nɛ ɖa-tɩ ɖɔkʋʋ nɛ ɖa-camɩyɛ lakasɩ nɛ Fezuu Kiɖeɖeu nɛ ɖɔ-sɔɔlɩm siŋŋ 
2CO.6.7	nɛ toovenim tɔm susuu nɛ Ɛsɔ ɖoŋ pɔ-yɔɔ nɛ ɖɩwɩlɩ se ɖɩkɛ Ɛsɔ tʋmlaɖaa. Đɩkpakɩɣ mbʋ́ pʋtʋʋzaa yɔ ɖɩɖɔkɩ nɛ ɖɩlakɩnɩ you ɛzɩ you wondu ndʋ́ pɔɖɔkʋʋ nɩmɩyɛ nɛ nɩwaŋ pa-taa yɔ. 
2CO.6.8	Nabɛyɛ ɖʋʋ-ɖʋ hɩɖɛ nɛ lɛlaa ñaɖʋʋ-ɖʋ fɛyɛ. Nabɛyɛ saŋ-ɖʋ nɛ lɛlaa ñatʋʋ-ɖʋ. Pakpakɩɣ-ɖʋ ɛzɩ cɛtɩyaa yɔ, ŋgʋ́ toovenim ɖɩyɔɔdʋʋ. 
2CO.6.9	Palakɩ ɛzɩ paasɩŋ-ɖʋ yɔ, ŋgʋ́ pasɩm-ɖʋ camɩyɛ. Pakpakɩɣ-ɖʋ ɛzɩ sɩɖaa yɔ, ŋgʋ́ ɖɩwɛ wezuu ɛzɩ ɩnaɣʋ yɔ. Pɔhɔŋ ɖa-nɩŋgbaaŋ, ɛlɛ́, paakʋʋ-ɖʋ. 
2CO.6.10	Papɩsɩɣ ɖɔ-hɔ, ɛlɛ́, ɖɩwɛ laŋhʋlʋmɩyɛ taa paa ɖooye. Đɩwɛ ɛzɩ kʋñɔndɩnaa yɔ, ɛlɛ́, ɖiyeki nɛ ɛyáa sakɩyɛ hikiɣ pa-tɩ Ɛsɔ nʋmɔʋ taa. Đɩwɛ ɛzɩ mɛnfɛyɩpʋyʋwaa yɔ, ŋgʋ́ ɖɩwɛnɩ pɩtɩŋa payɩ.
2CO.6.11	Taabalaa Kɔrɛntɩ ñɩma mɩ, ɖiheyi-mɩ mbʋ́ pʋwɛ ɖa-taa yɔ kpayɩ. Đɩsɔɔlɩ-mɩ siŋŋ. 
2CO.6.12	Đitekizi se ɖɩɩsɔɔlʋʋ-mɩ, ɛlɛ́, mikizini se ɩɩsɔɔlʋʋ-ɖʋ. 
2CO.6.13	Pʋ-yɔɔ mɔyɔɔdʋʋnɩ-mɩ ɛzɩ men-piya yɔ: ɩsɔɔlɩ-ɖʋ ɛzɩ ɖɩsɔɔlʋʋ-mɩ yɔ.
2CO.6.14	Mɩ nɛ mbá paañaŋ Krɩstʋ yɔ, ɩtaakpɛndɩ. Mbʋ́ pʋyɔɔ yɔ, ɛzɩma mbʋ́ pʋtʋʋzaa yɔ nɛ mbʋ́ pɩtatʋʋzɩ yɔ pɩpɩzɩɣ pɩkpɛndɩ? Ɛzɩma ñalɩmɩyɛ nɛ cɩkpɛndʋʋ papɩzɩɣ pɛkpɛndɩ? 
2CO.6.15	Ɛzɩma Krɩstʋ nɛ Eleeu papɩzɩɣ panɩɩnɩ ɖama? Yaa ɛbɛ Krɩstʋ tʋ nɛ weyi ɛtɛkɛ Krɩstʋ tʋ yɔ papɩzɩɣ pakaa? 
2CO.6.16	Ɛbɛ Ɛsɔ ɖɩɣa nɛ kumola pakawa? Ŋgʋ́, ɖɩkɛ Ɛsɔ wezuu tʋ ɖɩɣa. Pʋwɛ ɛzɩ Ɛsɔ yɔɔdʋʋ se:
2CO.6.16	«Mɛwɛɣ pɔ-cɔlɔ nɛ
2CO.6.16	ma nɛ wɛ ɖɩɖɔ.
2CO.6.16	Mɛnkɛɣ pɛ-Ɛsɔ nɛ
2CO.6.16	pɛkɛ mɛ-ɛyáa» yɔ.
2CO.6.17	Pamawa ɖɔɖɔ se: Kɩpaɣlʋ tɔŋ se:
2CO.6.17	«ɩlɩɩ azaɣ́a ḿbá pa-taa nɛ iyebi-wɛ.
2CO.6.17	Ɩtaatukuni azuluma pʋyʋ
2CO.6.17	nɛ piyele mamʋ-mɩ.»
2CO.6.18	Kɩpaɣlʋ Đoŋ Tɩŋa Tʋ tasɩ yɔɔdʋʋ se:
2CO.6.18	«Mɔnkɔŋ kɛʋ mɩ-Caa nɛ
2CO.6.18	mɩkɛ man-pɩyalaa nɛ mɛn-pɛlaa.»
2CO.7.1	Man-taabalaa kʋsɔɔlaa, mbʋ́ Ɛsɔ heyi-ɖʋ se ɛlakɩ-ɖʋ yɔ pʋ-yɔɔ lɛ, pɩwɛɛ se ɖiyele ɛzaɣ́tʋ ndʋ́ tipisiɣ tomnaɣ yɔ nɛ ndʋ́ tipisiɣ kalɩzaɣ yɔ tɩtɩŋa payɩ nɛ ɖɩwɛɛ cɩɖɩcɩɖɩ. Pʋwɛɛ se ɖɩtɛzɩ kɛʋ ɛ-ñɩma siŋŋ ɖe-wezuu caɣʋ taa. Mbʋ́ pʋyɔɔ yɔ, ɖɩñaŋ-ɩ.
2CO.7.2	Pɩfɛyɩ se ɩkpa-m nɛ mɩ-tɩ. Đɩtala nɔɔyʋ mbʋ́ pɩfɛyɩ ɖeu yɔ. Đɩtaɖʋzɩ nɔɔyʋ, ɖitepeɣzi ɖɔɖɔ nɔɔyʋ nɛ ɖikpizi e-nesi taa. 
2CO.7.3	Maayɔɔdʋʋ ḿbʋ́ se mankʋ mɩ-tɔm. Mbʋ́ pʋyɔɔ yɔ, ɛzɩ mɛntɛm yɔɔdʋʋ yɔ, paa pʋwɛɛ se ɖa nɛ mɩ ɖɩsɩ yaa ɖɩwɛɛ wezuu yɔ, ɖɩsɔɔlɩ-mɩ siŋŋ. 
2CO.7.4	Mɛwɛnɩ lidaʋ siŋŋ mɩ-yɔɔ, mankʋndʋʋnɩ-mɩ siŋŋ. Ma-laŋɩyɛ hɛ niɣ niɣ nɛ man-taa hʋlʋmɩ siŋŋ ɖa-kʋñɔmɩŋ tɩŋa taa.
2CO.7.5	Đooo ɖɩtalʋʋ Masedonii egeetiye taa yɔ, ɖɩtatɩɩhɛzɩ kaʋ. Đɩlabɩ kʋñɔŋ pɩtɩŋa pɩ-taa: ɖa nɛ ɛyáa lɛlaa ɖiyowa nɛ sɔɔndʋ kpa-ɖʋ. 
2CO.7.6	Ɛlɛ́, Ɛsɔ weyi ɛhɛzɩɣ mbá poluzuu pa-tɩ ɛ-tɛɛ yɔ pa-laŋa yɔ, eyeba nɛ Tiiti kɔɔ ɖɔ-cɔlɔ nɛ ɖa-laŋa hɛɛ. 
2CO.7.7	Pɩtɛkɛ ɛ-kɔm ɖeke hɛzɩnɩ ɖa-laŋa. Ɛkɛdɩ-ɖʋ ɖɔɖɔ ɛzɩma mbʋ́ ɩhɛzɩ ɛ-ñɩnɖɛ yɔ. Eheyi-ɖʋ se mi-liu wɛɛ kpem se ɩna-m, iwiɣ mɔ-yɔɔ nɛ ɩlʋkɩ. Ḿbʋ́ yebina nɛ man-taa tɛzɩ hʋlʋmʋʋ.
2CO.7.8	Manawa se takayaɣ ŋgá maama-mɩ yɔ, ka-taa tɔm wɛɛkɩ mɩ-laŋa, ɛlɛ́, maakpiɖiɣ. Paa maakpiɖaa se ka-taa tɔm kaawɛɛkɩ mɩ-laŋa alɩwaatʋ pazɩ yɔ, 
2CO.7.9	man-taa hʋlʋmɩ lɛɛlɛɛyɔ. Pɩtɛkɛ mɩ-laŋa wɛɛkaa yɔɔ man-taa hʋlʋmaa. Ɛlɛ́, man-taa hʋlʋmɩnɩ ɛzɩma mbʋ́ mɩ-laŋwɛɛkɩyɛ yeba nɛ ɩlɛɣzɩ wɛtʋ yɔ. Mbʋ́ pʋyɔɔ yɔ, Ɛsɔ sɔɔlɩna se mɩ-laŋa ɛwɛɛkɩ ḿbʋ́. Pɩtɛkɛ ɖalabɩnɩ-mɩ kɩdɛkɛdɩm nabʋyʋ. 
2CO.7.10	Toovenim lɛ, laŋwɛɛkɩyɛ nɖɩ́ ɖɩlɩnɩ Ɛsɔ cɔlɔ yɔ, ɖiyeki nɛ ɛyʋ lɛɣzɩ wɛtʋ nɛ ehiɣ ñʋʋ yabʋ, eekpiɖiɣ. Piyele kedeŋa laŋwɛɛkɩyɛ ñɔkɔŋnɩ sɩm. 
2CO.7.11	Ɛsɔ tɩŋnɩ ɛzɩma mbʋ́ mɩ-laŋa wɛɛkaa yɔ pʋ-yɔɔ, ɩɩnaɣ mbʋ́ pɩlɩ-mɩ pɩ-taa yɔ: ɩcɔnɩ ɩna ɛzɩma mbʋ́ ɩmaɣzɩɣ pɩtɩŋa pʋ-yɔɔ camɩyɛ yɔ! Ɩcɔnɩ ɩna ɛzɩma mbʋ́ ɩpɩzɩɣ ɩlʋkɩ mɩ-tɩ yɔɔ yɔ! Ɩcɔnɩ ɩna ɛzɩma mbʋ́ fɛyɛ kpaɣ-mɩ nɛ mbʋ́ pɩtɛkɛdɩ yɔ! Ɩcɔnɩ ɩna ɛzɩma mbʋ́ sɔɔndʋ kpaɣ-mɩ yɔ! Ɩcɔnɩ ɩna ɛzɩma mbʋ́ mi-liu wɛɛ se ɩtasɩ-m naʋ yɔ! Ɩcɔnɩ ɩna ɛzɩma mbʋ́ pɩlakɩ-mɩ hʋnʋm yɔ! Ɩcɔnɩ ɩna ɛzɩma mbʋ́ ɩhɔm kɩwɛɛkɩm laɖʋ nɩŋgbaŋʋʋ yɔ! Ɩwɩlɩ pɩtɩŋa pɩ-taa se ɩtɛwɛɛkɩ pʋyʋ tɔm ńdʋ́ tɩ-taa.
2CO.7.12	Pʋ-yɔɔ lɛ, yee mama-mɩ takayaɣ kanɛ yɔ, pɩtɛkɛ weyi ɛyʋsaa yaa weyi payʋsɩnaa yɔ, pa-taa nɔɔyʋ yɔɔ mama-mɩ-kɛ. Ɛlɛ́, mama-mɩ-kɛ se ɩna Ɛsɔ ɛsɩndaa camɩyɛ ɛzɩma mbʋ́ ɩñakɩ pana ɖɔ-yɔɔ yɔ. 
2CO.7.13	Pʋ-yɔɔ ɖa-laŋa hɛwa.
2CO.7.13	Pɩtasɩɩnɩ ɖa-laŋa hɛʋ ɖeke. Ɛlɛ́, ɖa-taa kɛtɛzɩ hʋlʋmʋʋ alɩwaatʋ ndʋ́ ɖɩnawa se Tiiti taa hʋlʋmɩnɩ ɛzɩma mbʋ́ mɩtɩŋa payɩ iyeba nɛ ɛ-lɩmaɣza caɣ a-ɖeɖe yɔ. 
2CO.7.14	Maasam-mɩ ɛ-cɔlɔ, ɩtaɖʋ-m fɛyɛ. Mbʋ́ pʋyɔɔ yɔ, ɛzɩma mbʋ́ ɖiheyiɣ-mɩ toovenim paa ɖooye yɔ, ḿbʋ́ ɖɔɖɔ mɩ-tɔm ndʋ́ ɖiheyi Tiiti yɔ, tɩlabɩ ḿbʋ́ ɖeyi ɖeyi. 
2CO.7.15	Alɩwaatʋ ndʋ́ Tiiti kɔm mɩ-tɛ yɔ, mɩtɩŋa payɩ ɩɩñam-ɩ nɛ ɩmʋ-ɩ camɩyɛ. Ɛtɔzʋʋ pʋ-yɔɔ lɛ, ɛtɛzɩɣ-mɩ sɔɔlʋʋ. 
2CO.7.16	Pʋ-yɔɔ man-taa hʋlʋmɩ poyi poyi, mbʋ́ pʋyɔɔ yɔ, manpɩzɩɣ mantaa-mɩ liu pɩtɩŋa pɩ-taa.
2CO.8.1	Taabalaa, ɖɩcaɣ se ɩtɩlɩ lootiye nɖɩ́ Ɛsɔ labɩ Masedonii egeetiye taa Yesu aŋgba taa ñɩma yɔ. 
2CO.8.2	Pɩtakɩ-wɛ nɛ kʋñɔmɩŋ siŋŋ, ɛlɛ́, pa-laŋa hʋlʋmɩ siŋŋ nɛ pahanɩ pa-laŋa tɩŋa pilim. Ŋgʋ́, pɛkɛ kʋñɔndɩnaa kpem. 
2CO.8.3	Meheyiɣ-mɩ toovenim se paha mbʋ́ papɩzɩɣ yɔ. Halɩ pɩɖɛɛ pʋ-yɔɔ. Pa-maɣmaɣ paasɔɔlɩnɩ ḿbʋ́. 
2CO.8.4	Paawɛɛ pɛcɛyɩɣ-ɖʋ se ɖɩha-wɛ waɖɛ nɛ pasɩnɩ ɖɔɖɔ Ɛsɔ ñɩma. 
2CO.8.5	Palaba nɛ pɩkɩlɩ ɛzɩ ɖɩɩmaɣzʋʋ yɔ: pacalɩ pa-tɩ kpaɣʋ nɛ pɛcɛlɩ Kɩpaɣlʋ. Pʋwayɩ lɛ, peyebini-ɖʋ pa-tɩ ɛzɩ Ɛsɔ liu wɛʋ yɔ. 
2CO.8.6	Ɛzɩma mbʋ́ Tiiti kapazɩ liidiye mʋ́ʋ mɩ-tɛ yɔ, pʋ-yɔɔ ɖitendi-i se ɛñaɣ pana ɛpɩsɩ mɩ-tɛ peeɖe nɛ ɛtɛzɩ sɔɔlɩm tʋmɩyɛ ńɖɩ́ ɛzɩ ɛɛpazʋʋ-ɖɩ yɔ. 
2CO.8.7	Ɩkɛ ñɩm tɩnaa Ɛsɔ nʋmɔʋ taa: ɩwɛnɩ lidaʋ siŋŋ Krɩstʋ yɔɔ, isusuu Ɛsɔtɔm camɩyɛ. Mbʋ́ ɩsɩm yɔ pʋɖɔwa, ɩñakɩ pana Ɛsɔ tʋmɩyɛ taa nɛ ɩsɔɔlɩ-ɖʋ siŋŋ. Pʋ-yɔɔ lɛ, ɩla sɔɔlɩm tʋmɩyɛ ńɖɩ́ ɖɔɖɔ nɛ mɩ-laŋɩyɛ tɩŋa pilim.
2CO.8.8	Mɔyɔɔdʋʋ ḿbʋ́ yɔ, pɩtɛkɛ paɣtʋ natʋyʋ manɖʋʋ-mɩ. Ɛlɛ́, ɛzɩma mbʋ́ lɛlaa ñakɩ pana yɔ pʋ-tɔm meheyiɣ-mɩ se mana se ɩwɛnɩ sɔɔlɩm siŋŋ yaa ɩfɛyɩna. 
2CO.8.9	Mbʋ́ pʋyɔɔ yɔ, ɩsɩm lootiye nɖɩ́ Kɩpaɣlʋ Yesu Krɩstʋ labɩ-ɖʋ yɔ. Ɛnʋ weyi ɛɛkɛ ñɩm tʋ yɔ, ɛpɩsɩ ɛ-tɩ kʋñɔndʋ mɩ-yɔɔ se pɩtɩŋnɩ ɛ-kʋñɔndʋtʋ yɔɔ nɛ ɩkɛ ñɩm tɩnaa.
2CO.8.10	Lɛɛlɛɛyɔ lɛ, mbʋ́ mana liidiye haʋ pʋnɛ pʋ-tɔm taa yɔ meheyiɣ-mɩ. Pinde lɛ, mɩɩsɔɔlɩna nɛ ɩlɛyɩ pazʋʋ liidiye ńɖɩ́ ɖɩ-haʋ. 
2CO.8.11	Ɩwɛɛ pʋ-yɔɔ nɛ ɩtɛzɩ tʋmɩyɛ ńɖɩ́. Ɩtɛzɩ-ɖɩ labʋ nɛ mɩ-laŋɩyɛ tɩŋa ɛzɩ ɩɩɖʋʋ yɔ. Ɩlabɩ-ɖɩ ɛzɩma mbʋ́ ɩpɩzɩɣ yɔ. 
2CO.8.12	Yee ɛyʋ ɛhaɣ pʋyʋ nɛ ɛ-laŋɩyɛ tɩŋa pilim yɔ, Ɛsɔ mʋ́ʋ-pʋ nɛ ɛmaɣzɩnɩ mbʋ́ pʋdʋ wɛna yɔ. Ɛɛmaɣzɩɣnɩ mbʋ́ ɛfɛyɩna yɔ.
2CO.8.13	Mbʋ́ pʋyɔɔ yɔ, pɔtɔtɔ se ikpizi mi-nesi taa nɛ ɩkpazɩ lɛlaa nɛ piyele ɩsʋʋ kʋñɔŋ taa. Ɛlɛ́, pʋwɛɛ se mɩ nɛ mbá ɩsɩŋna yɔ, ɩwɛɛ kɩmaŋ. 
2CO.8.14	Mbá mɩ ɩwɛnɩ ñɩm lɛɛlɛɛyɔ yɔ, ɩkpaɣ-pʋ nɛ ɩsɩnɩ mbá pɛwɛ kʋñɔŋ taa yɔ. Yee nabʋyʋ taa ɩkɔm ɩsʋʋ kʋñɔŋ taa nɛ paba wɛnɩ ñɩm yɔ, paasɩnɩ-mɩ. Ḿbʋ́ yekina nɛ mɩtɩŋa payɩ ɩwɛɛ kɩmaŋ. 
2CO.8.15	Pʋwɛ ɛzɩ pamaʋ Ɛsɔtɔm Takayaɣ taa yɔ. Pamawa se:
2CO.8.15	«Weyi eeku tɔɔnaɣ sakɩyɛ yɔ,
2CO.8.15	ɛtaawɛna nɛ pɩkɩlɩ mbʋ́ pʋpɔzʋʋ-ɩ yɔ nɛ
2CO.8.15	weyi ɛ́lɛ́ ku pazɩ yɔ,
2CO.8.15	nabʋyʋ taatɛɖɩɣ-ɩ.»
2CO.8.16	Đɩsa Ɛsɔ weyi eyeba nɛ Tiiti ñakɩ pana ɖɔɖɔ mɩ-yɔɔ ɛzɩ ɖa yɔ. 
2CO.8.17	Điheyi-i se ɛkɔɔ mɩ-tɛ nɛ etisi. Halɩ ɛ-maɣmaɣ kpem ɛɛɖʋwa se ɛkɔŋ mɩ-tɛ nɛ ɛla ḿbʋ́ ɖɔɖɔ. 
2CO.8.18	Đitiyiɣ ɛ nɛ taabalʋ weyi esusi Laŋhɛzɩyɛ Tɔm siŋŋ nɛ pasaŋ-ɩ Yesu aŋgba tɩŋa payɩ taa yɔ. 
2CO.8.19	Yesu aŋgba taa ñɩma lɩzɩnɩ-ɩ ɖɔɖɔ se ɖa nɛ ɩ ɖɩcɔɔ nɛ ɖɩmʋ liidiye nɖɩ́ pahawa yɔ. Ḿbʋ́ wɩlɩɣnɩ Kɩpaɣlʋ maɣmaɣ koboyaɣ nɛ ɛzɩma mbʋ́ ɖe-liu wɛɛ se ɖɩsɩnɩ lɛlaa yɔ. 
2CO.8.20	Đɩɩcaɣ se nɔɔyʋ ɛhɔmnɩ-ɖʋ tɔm liidiye sɔsɔɖɛ nɖɩ́ ɖɩcɔŋnɩ ɖɩ-yɔɔ yɔ ɖɩ-tɔm taa. 
2CO.8.21	Ɛlɛ́, ɖɩcaɣ se ɖɩla mbʋ́ pʋmʋnaa se pala Kɩpaɣlʋ ɛsɩndaa nɛ mbʋ́ pʋmʋnaa se pala ɛyáa ɛsɩndaa ɖɔɖɔ yɔ.
2CO.8.22	Đa-taabalʋ weyi ɖitiyiɣ pa nɛ ɩ ḿbʋ́ yɔ, ɖɩmaɣzɩ-ɩ tam sakɩyɛ nɛ ɖɩna se ɛñakɩ pana siŋŋ. Lɛɛlɛɛyɔ, liu ŋgʋ́ ɛtaɣ-mɩ siŋŋ yɔ kʋ-yɔɔ lɛ, ɛtɛzɩɣ pana ñaɣʋ. 
2CO.8.23	Tiiti lɛ, ɛkɛ man-taabalʋ weyi ma nɛ ɩ ɖɩlakɩ tʋmɩyɛ mɩ-cɔlɔ yɔ. Pɩsɛɣ taabalaa lɛlaa mbá pasɩɣ-ɩ yɔ, Yesu aŋgba taa ñɩma tiyiɣni-wɛ. Palakɩ se Krɩstʋ hɩɖɛ ɛsɛɛ. 
2CO.8.24	Ɩwɩlɩ-wɛ nɛ pana se ɩsɔɔlɩ-wɛ nɛ pɩwɩlɩ Yesu aŋgba taa ñɩma nɛ patɩlɩ se ɖɩwɛnɩ toovenim se ɖɩkʋndɩnɩ-mɩ.
2CO.9.1	Pɩfɛyɩ se mancazɩ-mɩ maʋ nɛ meheyi-mɩ liidiye nɖɩ́ ɖitiyiɣnɩ Ɛsɔ ñɩma yɔ ɖɩ-tɔm. 
2CO.9.2	Mbʋ́ pʋyɔɔ yɔ, manawa se mɩ-maɣmaɣ mi-liu wɛɛ se ɩsɩŋnɩ-wɛ. Pʋ-yɔɔ mansam-mɩ Masedonii ñɩma cɔlɔ nɛ meheyi-wɛ se: «Akayɩ egeetiye taa Yesu ŋgbɛyɛ taa ñɩma ñɔɔzɩ pa-tɩ ɖooo pinde se pahaɣ. Mɩ-pana ñaɣʋ labɩnɩ pa-taa ɛyáa sakɩyɛ hʋnʋm se paha.» 
2CO.9.3	Paa ḿbʋ́, mentiyi Tiiti nɛ taabalaa ḿbá mɩ-tɛ se samtʋ ndʋ́ ɖɩsam-mɩ haɖɛ ńɖɩ́ ɖɩ-yɔɔ yɔ, tɩtaakɔɔ tɩsayɩ yem. Me-liu wɛɛ se ɩñɔɔzɩ mɩ-tɩ nɛ ɩɖaŋ kpam ɛzɩ meheyuu-mɩ yɔ. 
2CO.9.4	Pɩtɛkɛ ḿbʋ́ yɔ, yee ma nɛ Masedonii ñɩma ɖɩkɔm ɖɩmaɣnɩ-mɩ nɛ ɩtɔñɔɔzɩdɩ haɖɛ ńɖɩ́ yɔ, fɛyɛ kpaɣ-ɖʋ liu ŋgʋ́ ɖɩɩta-mɩ yɔ kʋ-yɔɔ. Pɩkpaɣ-mɩ ɖɔɖɔ. 
2CO.9.5	Pʋ-yɔɔ mamaɣzaa nɛ mentendi Tiiti nɛ ɛ-taabalaa ḿbá se pañaɣ pana pɛɖɛ-m nɔɔ nɛ pɔkɔɔ mɩ-tɛ nɛ pɔñɔɔzɩ haɖɛ nɖɩ́ ɩɩɖʋwa se ɩhaɣnɩ mɩ-laŋɩyɛ tɩŋa yɔ. Maatalɩɣ lɛ, pɔñɔɔzɩ pɩtɩŋa pasɩɩ. Ḿbʋ́ wɩlɩɣna se ɩhanɩ sɔɔlɩm, pɩtɛkɛnɩ kɩcɛyʋʋ.
2CO.9.6	Ɩtaasɔɔ se weyi eɖuu pazɩ yɔ, ɛkʋŋ pazɩ nɛ weyi ɛ́lɛ́ ɖúu sakɩyɛ yɔ, ɛkʋ sakɩyɛ. 
2CO.9.7	Pʋwɛɛ se paa weyi ɛha ɛzɩ ɛɖʋʋ ɛ-taa yɔ. Ɛtaahanɩ laŋpɩsɩyɛ yaa kɩcɛyʋʋ. Mbʋ́ pʋyɔɔ yɔ, Ɛsɔ sɔɔlɩ weyi ɛhaɣnɩ laŋhʋlʋmɩyɛ yɔ. 
2CO.9.8	Ɛsɔ pɩzɩɣ ɛha-mɩ pɩtɩŋa payɩ nɛ pɩkɩlɩ. Peeɖe ɩwɛɣnɩ mbʋ́ pɩtɩŋa payɩ pʋpɔzʋʋ-mɩ yɔ alɩwaatʋ tɩŋa nɛ ɩlabɩnɩ tʋma kɩbana sakɩyɛ. 
2CO.9.9	Ḿbʋ́ pama Ɛsɔtɔm Takayaɣ taa se:
2CO.9.9	«Ɛsɔ labɩ kʋñɔndɩnaa kʋjɔŋ nɛ ɛ-laŋɩyɛ tɩŋa.
2CO.9.9	Ɛ-camɩyɛ lakasɩ wɛ tam.»
2CO.9.10	Ɛsɔ cɛlɩɣnɩ haɖʋ ɖomaɣ se eɖuu nɛ ɛhaɣ-ɩ tɔɔnaɣ se ɛtɔɔ. Ɛnʋ kɔŋnɩ-mɩ cɛlʋʋ ɖɔɖɔ mbʋ́ pɩtɩŋa payɩ pʋpɔzʋʋ-mɩ yɔ. Eyeki nɛ puhuu nɛ mɩ-camɩyɛ lakasɩ tɛzɩ ɖɔʋ. 
2CO.9.11	Eyeki nɛ ɩwɛnɩ ñɩm sakɩyɛ tam nɛ ɩpɩzɩ ɩwɛɛ kʋjɔŋ labʋ yɔɔ nɛ mɩ-laŋa tɩŋa. Peeɖe ɛyáa sakɩyɛ saŋ Ɛsɔ kʋjɔŋ weyi ɩlakɩ-wɛ nɛ ɖɩcɛlɩɣ-wɛ yɔ ɩ-yɔɔ. 
2CO.9.12	Mbʋ́ pʋyɔɔ yɔ, kʋjɔʋ ŋ́gʋ́, pɩtɛkɛ Ɛsɔ ñɩma ɖeke kɩwazɩɣ. Ɛlɛ́, kiyeki nɛ ɛyáa sakɩyɛ sɛɛ Ɛsɔ nɛ pasam-ɩ kʋ-yɔɔ ɖɔɖɔ. 
2CO.9.13	Sɩnaʋ mbʋ́ ɩsɩŋnɩ-wɛ yɔ, pɩwɩlɩɣ mbʋ́ ɩkɛnaa yɔ. Peeɖe ɛyáa sakɩyɛ saŋ Ɛsɔ ɛzɩma mbʋ́ ɩɖɔŋ Krɩstʋ Laŋhɛzɩyɛ Tɔm yɔɔ yɔ pʋ-yɔɔ. Pasaŋ-ɩ ɖɔɖɔ ɛzɩma mbʋ́ mɩ nɛ wɛ nɛ lɛlaa tɩŋa payɩ ɩtayɩɣ mɩ-ñɩm nɛ laŋhʋlʋmɩyɛ yɔ pʋ-yɔɔ. 
2CO.9.14	Pɔsɔɔlʋʋ-mɩ siŋŋ nɛ pɛsɛɣ Ɛsɔ mɩ-yɔɔ lootiye sɔsɔɖɛ nɖɩ́ ɛlabɩ-mɩ nɛ ɖɩfɛyɩ kaɣmaɣ yɔ ɖɩ-yɔɔ. 
2CO.9.15	Đɩsa Ɛsɔ ɛ-kʋjɔʋ ŋgʋ́ kɩkɩlɩ pɩtɩŋa payɩ yɔ kʋ-yɔɔ!
2CO.10.1	Ma Pɔɔlɩ manawa se mɔn-tɔm ɛyáa yɔɔdʋʋ se mɛwɛɣ pɔ-cɔlɔ lɛ, mañaŋ pɛ-ɛsɛ. Mɛnɖɛɣ poliŋ lɛ, mañazɩɣ-wɛ. Ma-maɣmaɣ mantɩŋɩɣnɩ Krɩstʋ leleŋ nɛ ɛ-camɩyɛ lakasɩ pɔ-yɔɔ nɛ mentendiɣ-mɩ se: 
2CO.10.2	ɩtaala nɛ mañazɩ-mɩ alɩwaatʋ ndʋ́ mɔnkɔŋ mɩ-tɛ yɔ. Mbʋ́ pʋyɔɔ yɔ, mansɩm ɛzɩma mbʋ́ mɔnkɔŋ ñazʋʋ mbá pamaɣzɩɣ se ma nɛ man-taabalaa ɖɩcakɩ wezuu ɛzɩ kedeŋa ñɩma yɔ. 
2CO.10.3	Toovenim lɛ, ɖɩwɛ kedeŋa yɔɔ, ɛlɛ́, ɖɩɩlakɩ you ŋgʋ́ kedeŋa ñɩma lakɩ yɔ. 
2CO.10.4	Mbʋ́ pʋyɔɔ yɔ, pɩtɛkɛ hɔzɩŋ weyi kedeŋa ñɩma lakɩnɩ you yɔ ɖɩlakɩna. Ɛlɛ́, weyi ɩlɩnɩ Ɛsɔ cɔlɔ yɔ ɖɩlakɩna. Ɩwɛ ɖoŋ, ɩpɩzɩɣ ɩyɔkɩ Ɛsɔ koyindinaa ɖɩmɛlɩyɛ. Ɩnʋ ɖiɖiɣzini cɛtɩm tɔm. 
2CO.10.5	Ɩnʋ ɖɔɖɔ ɖɩyɔkʋʋnɩ mbʋ́ tɩ kpazɩyaa ɖɩkɩnɩ ɛyáa nʋmɔʋ se pataatɩlɩ Ɛsɔ yɔ. Đɩpaɣ ɛyáa se pɛlɛɣzɩ pa-lɩmaɣza nɛ paña Krɩstʋ. 
2CO.10.6	Đɩɖaŋ kpam se yee ɩtɛzɩ ñam nɛ pɩsɛɣ mɩ-taa nabɛyɛ yɔ, ɖɩhɔ pa-nɩŋgbaaŋ.
2CO.10.7	Ɩnaɣ wondu ɛsɛ yɔɔ yem. Yee nɔɔyʋ ɛna ɛ-maɣmaɣ se ɛkɛ Krɩstʋ tʋ lɛ, pɩlabɩ ɛzɩma ɛɛnaɣ se: ɖa ɖɔɖɔ ɖɩkɛ Krɩstʋ ñɩma ɛzɩ ɛnʋ yɔ? 
2CO.10.8	Paa maakɩlɩ kʋndɩnaʋ ɖoŋ weyi Kɩpaɣlʋ ha-ɖʋ yɔ yɔ, fɛyɛ ɛɛkpaɣ-m. Mbʋ́ pʋyɔɔ yɔ, ɛha-ɖʋ-ɩ se ɖɩsɩnɩ-mɩ nɛ ɩpɩɩ Ɛsɔ nʋmɔʋ taa. Ɛlɛ́, ɛtaha-ɖʋ-ɩ se ɖɩɖʋzɩnɩ-mɩ. 
2CO.10.9	Maacaɣ se ɩmaɣzɩ se mamaɣ-mɩ takayɩsɩ se sɔɔndʋ ɛkpa-mɩ. 
2CO.10.10	Nabɛyɛ yɔɔdʋʋ se: «Takayɩsɩ nzɩ́ Pɔɔlɩ maɣ yɔ sɩwɛ kaɖɛ, sɩ-tɔm wɛ ɖoŋ. Ŋgʋ́ ɖa nɛ ɩ ɖɩwɛɣ lɛ, ɛwɛ ɛjandʋ, tɔm ndʋ́ ɛyɔɔdʋʋ yɔ tɩɩwazɩɣ pʋyʋ.» 
2CO.10.11	Pʋwɛɛ se weyi ɛyɔɔdʋʋ ḿbʋ́ yɔ, ɛtɩlɩ camɩyɛ se: tɔm ndʋ́ ɖɩmaɣ-mɩ alɩwaatʋ ndʋ́ ɖɩfɛyɩ mɩ-cɔlɔ yɔ, tɩfɛyɩ ndɩ nɛ mbʋ́ ɖɩlakɩ alɩwaatʋ ndʋ́ ɖɩwɛɣ mɩ-cɔlɔ yɔ.
2CO.10.12	Đɩɩcazɩɣ ɖa-tɩ kpaɣʋ se ɖɩkɛdɩna yaa ɖɩmaɣzɩnɩ mbá pawɩlɩɣ pa-tɩ yem yɔ. Pa-ñʋŋ taa fɛyɩ yɔɔ pɛkɛdɩɣnɩ pa-tɩ yaa pamaɣzɩɣnɩ pa-tɩ nɛ pa-maɣmaɣ. 
2CO.10.13	Đa lɛ, tʋmɩyɛ nɖɩ́ Ɛsɔ cɛlɩ-ɖʋ yɔ, ɖi-ɖeke ɖɩkʋndʋʋna. Đɩɩkʋndʋʋnɩ nabʋyʋ ɖɔɖɔ. Ɛsɔ ɖʋzɩ ɖe-nesi taa tʋmɩyɛ nɖɩ́ yɔ, ńɖɩ́ lɛ se halɩ ɖɩkɔɔ ɖooo mɩ-tɛ. 
2CO.10.14	Pʋ-yɔɔ lɛ, ɖɩkɔnaʋ Krɩstʋ Laŋhɛzɩyɛ Tɔm mɩ-tɛ yɔ, ɖɩtɛɖɛɛ kámaɣ́ ŋ́gá Ɛsɔ ɖʋ-ɖʋ yɔ kɔ-yɔɔ. Mbʋ́ pʋyɔɔ yɔ, ɖɛkɛnɩ kajalaɣ ñɩma mbá pɔkɔnɩ-mɩ-tʋ yɔ. 
2CO.10.15	Đɩɩkʋndʋʋnɩ lɛlaa tʋma. Ɛlɛ́, ɖɩtaɣ liu se ɩtɛzɩɣ lidaʋ wɛnaʋ Krɩstʋ yɔɔ. Peeɖe ɖɩpɩzɩɣ ɖɩla tʋmɩyɛ mɩ-hɛkʋ taa nɛ pɩɖɛnɩ ɛsɩndaa. Ɛlɛ́, ɖɩɩlakɩ nɛ pɩɖɛɛ mbʋ́ Ɛsɔ ɖʋ-ɖʋ yɔ pʋ-yɔɔ. 
2CO.10.16	Pʋwayɩ lɛ, ɖɩpɩzɩɣ ɖiwolo ɖisusi Laŋhɛzɩyɛ Tɔm ajɛya wɛna akɩlɩ poliŋ mɩ-ñɩnɖɛ yɔ a-taa. Pɩfɛyɩ se ɖɩkʋndɩnɩ mbʋ́ lɛlaa tɛm labʋ yɔ.
2CO.10.17	Ḿbʋ́ pama Ɛsɔtɔm Takayaɣ taa se: «Pʋwɛɛ se weyi ɛkʋndʋʋ yɔ, ɛkʋndɩnɩ mbʋ́ Kɩpaɣlʋ laba yɔ.» 
2CO.10.18	Mbʋ́ pʋyɔɔ yɔ, pɩtɛkɛ weyi ɛsaŋ ɛ-tɩ yɔ, ɛkɛnɩnɩ kɩbanʋ Kɩpaɣlʋ ɛsɩndaa. Ɛlɛ́, weyi Kɩpaɣlʋ saŋ-ɩ yɔ, ɛnʋ lɛ kɩbanʋ.
2CO.11.1	Hayɩ! Lɛɛlɛɛyɔ, mentendiɣ-mɩ se itisi man-kɩmɛlɛndʋ tɔm. Ɩmʋ-tʋ. 
2CO.11.2	Malakɩ mɩ-yɔɔ sʋsɩ ɛzɩ Ɛsɔ yɔ. Mbʋ́ pʋyɔɔ yɔ, ɩwɛ ɛzɩ pɛlɛ weyi ɛtasɩ abalʋ nɛ monsuu-i abalʋ kʋɖʋm yɔ. Abalʋ ɛnʋ lɛ Krɩstʋ. 
2CO.11.3	Ɛlɛ́, sɔɔndʋ kpaɣ-m se ɛzɩma mbʋ́ ɖʋm kowobi ɛcɛtɩ Ɛɛvɩ nɛ ɛ-lɛɣtʋ yɔ, nɔɔyʋ ɛɛtaakɔɔ eliɣti mɩ-lɩmaɣza nɛ iyele Krɩstʋ weyi ɩsɔɔlɩ-ɩ nɛ mɩ-laŋɩyɛ tɩŋa yem fɛɛɛ yɔ. 
2CO.11.4	Mbʋ́ pʋyɔɔ yɔ, yee nɔɔyʋ ɛkɔm esusi-mɩ Yesu tɔm nɛ tɩwɛnɩ ndɩ nɛ ndʋ́ ɖiisusi-mɩ yɔ yaa ɛkɛdɩ-mɩ Fezuu ŋgʋ́ kɩwɛnɩ ndɩ nɛ ŋgʋ́ ɩɩmʋwa yɔ kʋ-tɔm yaa ɛkɛdɩ-mɩ Laŋhɛzɩyɛ Tɔm ndʋ́ tɩwɛnɩ ndɩ nɛ ndʋ́ paaheyi-mɩ nɛ itisi yɔ yɔ, itisiɣ yem kitisu.
2CO.11.5	Ɛyáa ḿbá, ɩkpakɩɣ-wɛ se pɛkɛ Krɩstʋ tiyiyaa sɔsaa. Ŋgʋ́, mantasa se pakɩlɩ-m pʋyʋ! 
2CO.11.6	Paa mɛnfɛyɩ nɔɔ leleŋ yɔ, mansɩm nabʋyʋ. Ḿbʋ́ ɖɩwɩlɩ-mɩ kpayɩ alɩwaatʋ kpeekpe pɩtɩŋa pɩ-taa.
2CO.11.7	Moluzi man-tɩ nɛ monsusi-mɩ Ɛsɔ Laŋhɛzɩyɛ Tɔm falaa. Malabʋ ḿbʋ́ se pɩkpazɩ-mɩ yɔ, mayʋsaa yaa we? 
2CO.11.8	Manɖʋzɩ Yesu aŋgba lɛɛna. Mentisaa se ahɛyɩ-m nɛ mansɩnɩ-mɩ. 
2CO.11.9	Maawɛ mɩ-tɛ nɛ mɛwɛɛ liidiye kʋñɔŋ taa lɛ, mantasʋlʋmɩ mɩ-taa nɔɔyʋ pʋyʋ. Ɛlɛ́, Yesu ŋgbɛyɛ taa ñɩma mbá palɩnɩ Masedonii egeetiye taa nɛ pɔkɔɔ yɔ, ḿbá hanɩ-m mbʋ́ pɩtɛɖaɣ-m yɔ. Maaɖɔkɩ man-tɩ pɩtɩŋa pɩ-taa se mantaakɛnɩ-mɩ sʋʋtʋ, mɔnɖɔkʋʋ man-tɩ ḿbʋ́ ɖɔɖɔ. 
2CO.11.10	Ɛzɩma mbʋ́ Krɩstʋ toovenim wɛ man-taa yɔ, mankaɖɩɣ-mɩ se: nɔɔyʋ fɛyɩ Akayɩ hɔɔlʋʋ nakʋyʋ taa se ɛɖaŋɩɣ-m se mantaakʋndɩnɩ tɔm ńdʋ́. 
2CO.11.11	Mɔntɔsɔɔlɩ-mɩ yɔɔ mɔyɔɔdɩ ḿbʋ́ yaa we? Aayɩ! Ɛsɔ nawa se mɔnsɔɔlɩ-mɩ.
2CO.11.12	Mbʋ́ malakɩ yɔ, mɛwɛɣ pɩ-labʋ yɔɔ se manɖɩɣ nʋmɔʋ mbá pañɩnɩɣ se pehiɣ mbʋ́ paawana nɛ pakʋndɩ se pa-tʋmɩyɛ labʋ wɛ ɛzɩ ɖa-ñɩnɖɛ yɔ. 
2CO.11.13	Ɛyáa ḿbá, pɛcɛtɩɣ kɩcɛtʋ se pɛkɛ Krɩstʋ tiyiyaa. Paayɔɔdʋʋ toovenim pa-tʋmɩyɛ labʋ taa. Papɩsɩ pa-tɩ Krɩstʋ tiyiyaa kɩpɩsʋ. 
2CO.11.14	Tɔm tʋnɛ tɩfɛyɩ piti. Mbʋ́ pʋyɔɔ yɔ, Satanɩ maɣmaɣ ñapɩsɩɣ ɛ-tɩ Ɛsɔ tiyiyu weyi ɛñɩlɩsɩɣ yɔ. 
2CO.11.15	Pʋ-yɔɔ lɛ, pɩtaaɖɩɣzɩ-mɩ se ɛ-tʋmlaɖaa ñapɩsɩɣ pa-tɩ Ɛsɔ tʋmlaɖaa toovenim ñɩma. Mbʋ́ palakɩ yɔ, ḿbʋ́ pɔkɔŋ tɛmnaʋ.
2CO.11.16	Mantasɩɣ-mɩ heyuu se mɩ-taa nɔɔyʋ ɛtaamaɣzɩ se mɛnkɛ kɩmɛlɛŋ. Tɛ yee ɩkpaɣ-m ɛzɩ kɩmɛlɛŋ yɔ yɔ, ɩha-m waɖɛ nɛ ma ɖɔɖɔ manpɩzɩ mankʋndɩ pazɩ. 
2CO.11.17	Toovenim lɛ, ndʋ́ mɔyɔɔdʋʋ lɛɛlɛɛyɔ yɔ, pɩtɛkɛ Kɩpaɣlʋ hanɩ-m nʋmɔʋ se mɔyɔɔdɩ-tʋ. Ɛlɛ́, pɩlabɩ-m se mankʋndɩ yɔɔ mɔyɔɔdʋʋ yem ɛzɩ kɩmɛlɛŋ yɔ. 
2CO.11.18	Mbʋ́ pʋyɔɔ yɔ, ɛzɩma mbʋ́ ɛyáa sakɩyɛ kʋndʋʋnɩ mbʋ́ pʋwɛ kedeŋa yɔɔ yɔ, ḿbʋ́ ɖɔɖɔ mɔnkɔŋ kʋndʋʋ. 
2CO.11.19	Ɛzɩma mbʋ́ ɩkɛ lɔŋsɩnɖaa yɔ, iitisiɣni amʋʋya kɩmɛlɛmɩŋ tɔm naa we? 
2CO.11.20	Mbʋ́ pʋyɔɔ yɔ, itisiɣ se mbá pɛcɛtɩɣ se pɛkɛ Krɩstʋ tiyiyaa yɔ, palabɩ-mɩ ɛzɩ yomaa yɔ yaa pɔtɔɔ mɩ-yɔɔ yaa pɛcɛtɩ-mɩ yaa peniɣzi-mɩ yaa pɛcɛbɩ-mɩ kadanzɩ. 
2CO.11.21	Ɩcɔnɩ ɩna ɛzɩma mbʋ́ pɩkpaɣ-m fɛyɛ kpem se mɔyɔɔdɩ se ɖɩɩkɛ ajamaa yɔɔ ɖɩtanazɩ-mɩ ḿbʋ́ yɔ!
2CO.11.21	Paa ḿbʋ́ yɔ, yee pɩcɩbɩ nɔɔyʋ nɛ ɛkʋndɩnɩ nabʋyʋ yɔ, ma ɖɔɖɔ mankʋndʋʋnɩ-pʋ. Mɔyɔɔdʋʋ ɛzɩ kɩmɛlɛŋ yɔ. 
2CO.11.22	Ɛyáa ḿbá pɛkɛ Ebree ñɩma naa we? Ma ɖɔɖɔ mɛnkɛ Ebree tʋ. Pɛkɛ Izrɛɛlɩ ñɩma naa we? Ma ɖɔɖɔ mɛnkɛ Izrɛɛlɩ tʋ. Pɛkɛ Abraham liɖe taa ñɩma naa we? Ma ɖɔɖɔ mɛnkɛ e-liɖe taa tʋ. 
2CO.11.23	Pɛkɛ Krɩstʋ tʋmlaɖaa naa we? Tɔɔ! Mɔyɔɔdʋʋ ɛzɩ ma-ñʋʋ taa fɛyɩ yɔ. Mɛnkɛ Krɩstʋ tʋmlaɖʋ nɛ pɩkɩlɩ-wɛ. Mbʋ́ pʋyɔɔ yɔ, malabɩ tʋmɩyɛ nɛ pɩkɩlɩ-wɛ. Paɖʋ-m salaka tam sakɩyɛ nɛ pɩkɩlɩ-wɛ. Pamabɩ-m siŋŋ. Manpam coɖuu sɩm ɖɔɖɔ. 
2CO.11.24	Yuda ñɩma mabɩ-m ɖaŋ kʋɖʋmʋʋ fɛyɩ nɩɩnaza tam kagbaanzɩ taa. 
2CO.11.25	Room ñɩma ñolu-m agbazɛɛ tam naadozo taa. Tam kʋɖʋm payaɣ-m pɛɛ se mansɩ. Tam naadozo ɖɛ-mɛlɛ sʋ lɩm. Mancaɣ lɩm taa wɩsɩ nɛ ɖoó pilim. 
2CO.11.26	Ma-nʋmɔŋ ɖɔm taa paa ɖooye lɛ, moncoɖi sɩm pɔsɩ nɛ teŋgu nɛ tɛtʋ ndɩ ndɩ nɛ lakɩŋ pa-taa. Moncoɖi ɖɔɖɔ sɩm mɩ́láa nɛ mbá pɛkɛ Yuda ñɩma nɛ mbá pɛtɛkɛ Yuda ñɩma yɔ nɛ mbá pɛcɛtɩɣ se pɛwɛnɩ lidaʋ Krɩstʋ yɔɔ yɔ pe-nesi taa. 
2CO.11.27	Malabɩ tʋma wena awɛ kaɖɛ yɔ nɛ pɩnɩ-m siŋŋ. Nabʋyʋ taa lɛ, mancaɣnɩ mɛ-ɛsɛ nɛ ñɔɔsɩ nɛ lɔkɔtʋ pakʋ-m. Nabʋyʋ taa lɛ, mɛwɛɛ nɔɔ hɔkʋʋ yɔɔ. Mantaawɛnɩ wondu se monsuu nɛ niŋkaɣ kʋ-m. 
2CO.11.28	Maacazɩɣ yɔɔdʋʋ kʋñɔmɩŋ lɛɛŋ tɔm. Tɛʋ feŋuu yɔ, Yesu aŋgba tɩŋa payɩ lɩmaɣza kʋʋnɩ-m. 
2CO.11.29	Yee nɔɔyʋ ɛwɛnɩ ɛjandʋ Ɛsɔ nʋmɔʋ taa yɔ, pʋwɛ ɛzɩ mɛwɛnɩ tɩ-taa yɔ. Yee nɔɔyʋ ɛtɔlɩ Ɛsɔ nʋmɔʋ taa yɔ, pɩcɛyɩɣ-m ɖɔɖɔ siŋŋ.
2CO.11.30	Yee pʋwɛɛ se mankʋndɩ yɔ, mɛ-ɛjandʋ mankʋndʋʋna. 
2CO.11.31	Ɛsɔ weyi ɛkɛ Kɩpaɣlʋ Yesu Caa yɔ, ɛnawa se maacɛtɩɣ! Pasam-ɩ tam! 
2CO.11.32	Wiyaʋ sɔsɔ Aretaasɩ kasɩ nɔɔyʋ se ɛcɔŋnɩ Damaasɩ tɛtʋ yɔɔ. Alɩwaatʋ ndʋ́ maawɛ peeɖe yɔ, pʋdʋ ɛnʋ ɛɛɖʋnɩ ɛyáa se paɖaŋ tɛtʋ nɔnɔsɩ taa nɛ pakpa-m. 
2CO.11.33	Ɛlɛ́, nabɛyɛ kpaɣ-m paɖʋ ɖɔkʋ taa nɛ petisi-m nɛ mundoɖe nɖɩ́ ɖɩwɛ tɛtʋ koloŋa sɔsɔ yɔɔ yɔ ɖɩ-wayɩ nɛ mantʋlɩ, etehiɣ-m.
2CO.12.1	Pʋwɛɛ se mankʋndɩ. Ŋgʋ́, kʋndʋʋ fɛyɩ ɖeu. Lɛɛlɛɛyɔ, mɛnkɛdɩɣ-mɩ mbʋ́ Kɩpaɣlʋ yeba nɛ mana nɛ mbʋ́ ɛwɩlɩ-m ɖozee taa yɔ pʋ-tɔm. 
2CO.12.2	Mansɩm Krɩstʋ tʋ nɔɔyʋ
2CO.12.3+2CO.12.4	Mantasɩɣ yɔɔdʋʋ ɖɔɖɔ se: mantatɩlɩ se toovenim pɩkpazɩ-ɩ yaa ɛ-kalɩzaɣ ɖeke kpana. Ɛsɔ ɖeke sɩmna. Ɛlɛ́, manawa se: alɩwaatʋ ndʋ́ Ɛsɔ kpazɩ-ɩ ɛ-cɔlɔ koboyaɣ taa yɔ, ɛnɩ tɔm ndʋ́ ɛyáa ɛɛpɩzɩɣ pɔyɔɔdɩ-tʋ nɛ pɩtaha nʋmɔʋ se ɛyʋ ɛyɔɔdɩ-tʋ yɔ. 
2CO.12.5	Mɔnkɔŋ kʋndɩnaʋ ɛyʋ ɛnʋ. Pɩtɛkɛ ma-maɣmaɣ mankʋndʋʋna. Pʋtɔmaɣ yɔ, mɛ-ɛjandʋ mankʋndʋʋna. 
2CO.12.6	Yee me-liu ɛɛwɛɛ se mankʋndʋʋ yɔ, mantaakɛ kɩmɛlɛŋ. Pʋbʋ maakʋndɩnɩ mbʋ́ pɩlabɩ ɖeyi ɖeyi yɔ. Ɛlɛ́, mɔnɖɔkʋʋ man-tɩ man-kʋndʋʋ ḿbʋ́ pɩ-taa se nɔɔyʋ ɛtaakpaɣ-m ɛsɩɩ ɖenɖe mantatalɩ yɔ. Me-liu wɛɛ se pañam-m mbʋ́ malakɩ nɛ panaɣ yɔ nɛ toovenim mbʋ́ mɔyɔɔdʋʋ yɔ pɔ-yɔɔ.
2CO.12.7	Pʋ-yɔɔ lɛ, pʋcɔ mantaakpazɩ man-tɩ mbʋ́ mbʋ́ Ɛsɔ wɩlɩ-m yɔ pʋ-yɔɔ lɛ, paɖʋ-m kʋdɔŋ nɛ kɩsalɩɣ-m, ŋ́gʋ́ lɛ Satanɩ tiyiyu. 
2CO.12.8	Mentendi Kɩpaɣlʋ tam naadozo se ɛlɩzɩ-m kʋdɔŋ ŋ́gʋ́ kɩ-taa. 
2CO.12.9	Peeɖe ecosi-m se: lootiye nɖɩ́ ɖɩ-taa ŋwɛɛ yɔ, ɖɩɖɔ-ŋ. Mbʋ́ pʋyɔɔ yɔ, ñɛ-ɛjandʋ taa mawɩlɩɣ mon-ɖoŋ tɩŋa payɩ. Pʋ-yɔɔ lɛ, pɩkɩlɩ ɖeu se mankʋndɩ nɛ ma-laŋɩyɛ tɩŋa mɛ-ɛjandʋ yɔɔ nɛ Krɩstʋ ɖoŋ wɛɛ mɔ-yɔɔ. 
2CO.12.10	Pʋ-yɔɔ man-taa hʋlʋmɩnɩ ɛjandʋ nɛ tʋtʋ nɛ tɛɖʋʋ nɛ wayɩ wɛʋ kaŋ kaŋ nɛ siziŋ weyi manɩɣ Krɩstʋ nʋmɔʋ taa yɔ. Mbʋ́ pʋyɔɔ yɔ, alɩwaatʋ ndʋ́ mɛwɛɣ ɛjandʋ taa yɔ mɛwɛɣ ɖoŋ.
2CO.12.11	Mɔyɔɔdaa ɛzɩ mɛnkɛ kɩmɛlɛŋ yɔ: ɛlɛ́, miyebina nɛ mɔyɔɔdɩ ḿbʋ́. Mɩ pɩɩmʋnaa se ɩlʋ mɔ-yɔɔ. Mbʋ́ pʋyɔɔ yɔ, paa mɛntɛkɛ pʋyʋ yɔ, mbá ɩkpakaɣ-wɛ se pɛkɛ Krɩstʋ tiyiyaa sɔsaa yɔ, pa-taa nɔɔyʋ takɩlɩ-m pʋyʋ. 
2CO.12.12	Alɩwaatʋ ndʋ́ malakaɣ tʋmɩyɛ mɩ-tɛ yɔ, mɔnɖɔkaɣ man-tɩ pɩtɩŋa pɩ-taa nɛ Ɛsɔ tɩŋɩɣnɩ mɔ-yɔɔ nɛ ɛlakɩ ɛ-hama lakasɩ ndɩ ndɩ. Ḿbʋ́ wɩlɩɣna se mɛnkɛ Krɩstʋ tiyiyu. 
2CO.12.13	Ɛbɛ malabɩ Yesu aŋgba lɛɛna taa ñɩma nɛ pɩkɩlɩ-mɩ? Yaa mentekpizi mi-nesi taa yɔɔ? Yee ḿbʋ́, ikpeɣ-m mɛ-ɛzaɣ́tʋ ńdʋ́ tɩ-yɔɔ.
2CO.12.14	Mɔñɔɔzɩ man-tɩ se mɔnkɔɔ mɩ-tɛ tozo ɖeɖe. Mantalɩɣ yɔ, maapɔzʋʋ mɩ-taa nɔɔyʋ se ɛsɩnɩ-m. Mbʋ́ pʋyɔɔ yɔ, pɩtɛkɛ mɩ-ñɩm mañɩnɩɣ, ɛlɛ́, mɩ-maɣmaɣ mañɩnɩɣ. Toovenim lɛ, pɩtɛkɛ piya cazɩɣna se sɩcalɩ sɩ-ñɩma, ɛlɛ́, ñɩma cazɩɣna se pacalɩ pe-piya. 
2CO.12.15	Ma lɛ, paa mankpaɣ ma-ñɩm nɛ mɛwɛɛkɩ mɩ-yɔɔ yɔ, pɩɩcɛyɩɣ-m. Mbʋ́ pʋyɔɔ yɔ, manpɩzɩɣ mankpaɣ man-tɩ maha nɛ pɩya mɩ-ñʋʋ. Ɛzɩ mankɩlɩ-mɩ sɔɔlʋʋ yɔɔ ɩtɔsɔɔlɩ-m camɩyɛ naa we?
2CO.12.16	Yee ḿbʋ́ mɩ-maɣmaɣ ɩnawa se mantaapɔzɩ mɩ-taa nɔɔyʋ se ɛsɩnɩ-m. Ɛlɛ́, lɛɛlɛɛyɔ, nɔɔyʋ pɩzɩɣ ɛmaɣzɩ se mɛncɛtɩ-mɩ kɩcɛtʋ nɛ mehiɣ-mɩ. 
2CO.12.17	Mantɩŋnɩ mbá mentiyini-mɩ yɔ pa-taa nɔɔyʋ yɔɔ nɛ mɔhɔɔzɩ mi-nesi taa yaa we? 
2CO.12.18	Meheyi Tiiti se ɛñaɣ pana nɛ ɛkɔɔ mɩ-tɛ. Ɛ nɛ taabalʋ weyi ɩsɩma yɔ mentiyaa. Tiiti kɔm yɔ, ɛhɔɔzɩ mi-nesi taa yaa we? Ɛzɩ pɩtɛkɛ lɩmaɣza kʋɖʋma ɖa nɛ ɩ ɖɩɖɔmnɩ nʋmɔʋ kʋɖʋmʋʋ taa yaa we?
2CO.12.19	Pʋtɔma ɩmaɣzaɣ mɩ-taa ɖooo lɔŋ se ɖɩcaɣ se ɖiɖezi ɖa-tɩ mɩ-cɔlɔ. Taabalaa kʋsɔɔlaa, ɖa nɛ Krɩstʋ ɖɩkpɛndaa yɔɔ ɖɩyɔɔdʋʋ ḿbʋ́ Ɛsɔ ɛsɩndaa. Điheyiɣ-mɩ pɩtɩŋa payɩ ḿbʋ́ se ɩtɛzɩ pɩʋ Ɛsɔ nʋmɔʋ taa. 
2CO.12.20	Mbʋ́ pʋyɔɔ yɔ, manpɩsɩɣ mɩ-tɛ. Ɛlɛ́, sɔɔndʋ kpaɣ-m se maamakɩnɩ-mɩ ɛzɩ me-liu wɛʋ yɔ nɛ mɩ-maɣmaɣ ɩɩnaɣ-m ɛzɩ mi-liu wɛʋ ɖɔɖɔ yɔ. Tɩkpaɣ-m ɖɔɖɔ se mamakɩnɩ you nɛ ɛsɩsɛmɩyɛ nɛ pana nɛ paɖɩyɛ nɛ tʋtʋ nɛ ɛyáa tɔm yɔɔdʋʋ nɛ tɩ kpazʋʋ nɛ yem yem lakasɩ mɩ-hɛkʋ taa. 
2CO.12.21	Mantasʋʋ pɩsʋʋ mɩ-tɛ yɔ, sɔɔndʋ kpaɣ-m se mɛ-Ɛsɔ ɖʋʋ-m fɛyɛ mɩ-tɔm taa. Tɩkpaɣ-m ɖɔɖɔ se mɔnkɔŋ tɩmʋʋ mbá paalabɩ kɩwɛɛkɩm ɖooo lɔŋ nɛ pataha acɛyɛ nɛ ɛzaɣ́tʋ siɣ́ye yɔ, pa-taa ɛyáa sakɩyɛ yɔɔ.
2CO.13.1	Mowokuu mɩ-tɛ yɔ, tozo manɖʋʋ yɔ. Pama Ɛsɔtɔm Takayaɣ taa se: «Pʋcɔ pakʋ nɔɔyʋ tɔm lɛ, pʋwɛɛ se ɛyáa naalɛ yaa naadozo ɩlɩzɩ aseɣɖe kʋɖʋmɖɩyɛ tɩ-yɔɔ.» 
2CO.13.2	Alɩwaatʋ ndʋ́ maakɔm mɩ-tɛ nabʋlɛ ɖeɖe yɔ, maatɛm paɣ́ʋ mbá paalabɩ kɩwɛɛkɩm yɔ nɛ ɛyáa lɛlaa tɩŋa payɩ. Lɛɛlɛɛyɔ mantatasɩ mɩ-cɔlɔ wɛʋ, paa ḿbʋ́ mantasɩɣ-wɛ paɣ́ʋ. Yee mantasɩ pɩsʋʋ mɩ-tɛ yɔ, maakpeɣu mɩ-taa nɔɔyʋ. 
2CO.13.3	Ɩcaɣ se mawɩlɩ-mɩ ɛzɩma mbʋ́ mɔyɔɔdʋʋnɩ Krɩstʋ nɔɔ yɔ yaa we? Mawɩlɩɣ-mɩ ɖɔɖɔ. Krɩstʋ tɛkɛ ɛjam mɩ-hɛkʋ taa: ɛwɩlɩɣ-mɩ e-ɖoŋ. 
2CO.13.4	Mbʋ́ pʋyɔɔ yɔ, ɛ-ɛjandʋ yɔɔ pakam-ɩ kaamaŋkaɣ yɔɔ. Ɛlɛ́, pɩtɩŋnɩ Ɛsɔ ɖoŋ yɔɔ nɛ ɛwɛɛ wezuu. Đa nɛ ɩ ɖɛ-kpɛndʋʋ taa lɛ, ɖɩwɛ ɛjandʋ ɖɔɖɔ. Ɛlɛ́, alɩwaatʋ ndʋ́ ɖɩkɔŋ mɩ-tɛ yɔ, Ɛsɔ ɖoŋ ɖɩñɔɔzʋʋnɩ tɔm mɩ-hɛkʋ taa.
2CO.13.5	Mɩ-maɣmaɣ ɩtakɩ mɩ-taa nɛ ɩna se ɩwɛ lidaʋ nʋmɔʋ taa yaa we? Ɩtatɩlɩ se mɩ nɛ Yesu Krɩstʋ ɩkpɛndaa yaa we? Yee ɩnawa se ɩfɛyɩnɩ lidaʋ ɛ-yɔɔ lɛ, ḿbʋ́ lɛ. 
2CO.13.6	Ɩkɔŋ naʋ se ɖa ɖatakɩ ɖa-taa nɛ ɖɩna se ɖɩmʋnaa. 
2CO.13.7	Đɔɖɔ lɛ, ɖɩsɛɣ Ɛsɔ se mɩ-taa nɔɔyʋ ɛtaatasɩ kɩwɛɛkɩm nabʋyʋ labʋ. Đɩɩcaɣ se ɖɩtɩŋnɩ pʋ-yɔɔ nɛ ɖɩwɩlɩ se ɖɩmʋnaa. Ɛlɛ́, paa pɩlakɩ-mɩ ɛzɩ ɖɩtamʋna yɔ yɔ, mɩ mɩla mbʋ́ pʋwɛ ɖeu yɔ. 
2CO.13.8	Mbʋ́ pʋyɔɔ yɔ, ɖɩfɛyɩnɩ ɖoŋ nɩɩyɩ se ɖɩɩɖɩɣnɩ toovenim nʋmɔʋ. Toovenim ḿbʋ́ pʋ-tɔm taa ɖɩwɛ ɖoŋ. 
2CO.13.9	Paa ɖɩwɛ ɛjandʋ nɛ mɩ mɩwɛɛ ɖoŋ yɔ, pɩlakɩ-ɖʋ leleŋ. Ḿbʋ́ ɖɩsɛɣ Ɛsɔ se eyele nɛ ɩtɛzɩ kpaʋ ɖoŋ ɛ-nʋmɔʋ taa. 
2CO.13.10	Pʋ-yɔɔ mamaɣ-mɩ takayaɣ alɩwaatʋ ndʋ́ mɛwɛ poliŋ yɔ se mɔnkɔm mantalɩ mɩ-hɛkʋ taa lɛ, mantaañazɩ-mɩ. Toovenim lɛ, Kɩpaɣlʋ ha-m ɖoŋ se mañazɩnɩ-mɩ nɛ mɔñɔɔzɩnɩ mɩ-ŋgbɛyɛ. Ɛlɛ́, ɛtaha-m-ɩ se mɔyɔkɩnɩ-ɖɩ.
2CO.13.11	Taabalaa, pɩlabɩ wiɖiyi! Ɩñaɣ pana nɛ ɩtɛzɩ pɩʋ Ɛsɔ nʋmɔʋ taa. Ɩhɛzɩ ɖama laŋa. Ɩla nɔɔ kʋɖʋmaɣ. Ɩwɛɛ laŋhɛzɩyɛ taa nɛ Ɛsɔ weyi ɛsɔɔlɩ ɛyáa nɛ ɛhɛzɩɣ pa-laŋa yɔ, ɛwɛɛ mɩ-cɔlɔ.
2CO.13.12	Ɩsɛɛ ɖama camɩyɛ ɛzɩ pʋmʋnaʋ yɔ.
2CO.13.12	Ɛsɔ ñɩma tɩŋa payɩ sɛ-mɩ.
2CO.13.13	Kɩpaɣlʋ Yesu Krɩstʋ ɛla mɩtɩŋa payɩ lootiye nɛ Ɛsɔ sɔɔlɩ-mɩ nɛ e-Fezuu Kiɖeɖeu wɛɛ mɩtɩŋa payɩ mɩ-cɔlɔ nɛ kɩkpɛndɩ-mɩ.
GAL.1.1+GAL.1.2	Ma Yesu tiyiyu Pɔɔlɩ nɛ man-taabalaa tɩŋa mbá pɛwɛ cɩnɛ yɔ, ɖɩmaɣnɩ Krɩstʋ aŋgba wena awɛ Galaatɩ egeetiye taa yɔ a-taa ñɩma takayaɣ kanɛ. Pɩtɛkɛ ɛyáa nabɛyɛ yaa ɛyʋ nɔɔyʋ lɩzɩnɩ-m se mɛnkɛ Yesu tiyiyu. Ɛlɛ́, Yesu Krɩstʋ weyi ɛsɩba nɛ Caa Ɛsɔ fezi-i yɔ, ɛ nɛ Caa Ɛsɔ ɛnʋ, palɩzɩnɩ-m. 
GAL.1.3	Mɛnsɛ-mɩ: ɖa-Caa Ɛsɔ nɛ Kɩpaɣlʋ Yesu Krɩstʋ palabɩ-mɩ lootiye nɛ pɛhɛzɩ mɩ-laŋa. 
GAL.1.4	Krɩstʋ ɛnʋ ɛhanɩ ɛ-maɣmaɣ ɛ-tɩ ɖa-kɩwɛɛkɩm yɔɔ se ɛlɩzɩ-ɖʋ lɛɛlɛɛyɔ kedeŋa kɩdɛkɛdɩm nesi taa. Ɛlabɩ ḿbʋ́ ɛzɩ ɖa-Caa Ɛsɔ liu wɛʋ yɔ. 
GAL.1.5	Ɛsɔ ɛnʋ, ɛwɛɛ koboyaɣ taa tam! Pɩla ḿbʋ́!
GAL.1.6	Pɩɖɩɣzɩ-m pɩŋŋ nɛ mɩ-tɔm. Mbʋ́ pʋyɔɔ yɔ, ɩha Ɛsɔ weyi ɛtɩŋnɩ Krɩstʋ lootiye yɔɔ nɛ ɛ́yáa-mɩ se ɩkɛ ɛ-ñɩma yɔ siɣ́ye yem kɛlɛʋ nɛ ɩnɩɣnɩ Laŋhɛzɩyɛ Tɔm lɛɛtʋ. 
GAL.1.7	Ŋgʋ́, tɩtɛkɛ Laŋhɛzɩyɛ Tɔm siŋŋ. Ɛlɛ́, nabɛyɛ wɛɛ peliɣtiɣ-mɩ nɛ pacaɣ se pɛlɛɣzɩ Krɩstʋ Laŋhɛzɩyɛ Tɔm. 
GAL.1.8	Pʋ-yɔɔ lɛ, paa ɖa-maɣmaɣ ɖa-taa nɔɔyʋ yaa tiyiyu nɔɔyʋ ɛlɩnɩnɩ ɛsɔdaa nɛ ɛkɔɔ esusuu-mɩ Laŋhɛzɩyɛ Tɔm ndʋ́ tɩwɛ ndɩ nɛ ndʋ́ ɖisusi-mɩ yɔ yɔ, Ɛsɔ ɛwɩlɩ-ɩ kpalʋʋ! 
GAL.1.9	Đɩtɛm-mɩ-tʋ heyuu nɛ lɛɛlɛɛyɔ mantasɩɣ-mɩ-tʋ heyuu se: yee nɔɔyʋ eheyi-mɩ Laŋhɛzɩyɛ Tɔm natʋyʋ yem nɛ pɩtɛkɛnɩ ndʋ́ ɖiiheyi-mɩ nɛ itisi yɔ yɔ, Ɛsɔ ɛwɩlɩ-ɩ kpalʋʋ!
GAL.1.10	Ɩmaɣzɩɣ se mɔyɔɔdʋʋ ḿbʋ́ yɔ, mancaɣ se ɛyáa ɩyɩɣyɩ-m yaa Ɛsɔ ɛyɩɣyɩnɩ-m? Ɩmaɣzɩɣ se malakɩ se pɩwɛɛ pɩkɛdɩɣnɩ ɛyáa naa we? Yee me-liu ɛɛwɛ ḿbʋ́ yɔ, mantaakɛnɩ Krɩstʋ tʋmlaɖʋ.
GAL.1.11	Taabalaa! Mankaɖɩɣ-mɩ se Laŋhɛzɩyɛ Tɔm ndʋ́ monsusuu yɔ, tɩtalɩɩnɩ ɛyáa cɔlɔ. 
GAL.1.12	Pɩtɛkɛ ɛyʋ nɔɔyʋ kɛdɩnɩ-m-tʋ yaa nɔɔyʋ kpɛlɩkɩnɩ-m-tʋ, ɛlɛ́, Yesu Krɩstʋ maɣmaɣ wɩlɩnɩ-m-tʋ.
GAL.1.13	Pɔyɔɔdaa nɛ ɩnɩɩ mbʋ́ malakaɣ alɩwaatʋ ndʋ́ malakaɣ Yuda ñɩma sɔnzɩ yɔ. Tɩ-taa lɛ, maawɛ Ɛsɔ ŋgbɛyɛ taa ñɩma wayɩ kaŋ kaŋ nɛ mañɩnɩɣ se mankʋ patɩŋa. 
GAL.1.14	Đɔ-ɖɔndɩyɛ taa lɛ, malakaɣ ɖɔ-cɔzɔnaa Yuda ñɩma sɔnzɩ nɛ pɩkɩlɩ ɛyáa sakɩyɛ. Mbʋ́ pʋyɔɔ yɔ, maaɖɔkɩ-sɩ nesi naalɛ kpam. 
GAL.1.15	Ɛlɛ́, Ɛsɔ ya-m. Pʋcɔ palʋlɩ-m lɛ, ɛɛtɛm-m lɩzʋʋ nɛ ɛlabɩ-m lootiye nɛ ɛya-m se mala ɛ-tʋmɩyɛ. Alɩwaatʋ ndʋ́ pɩmaɣ-ɩ 
GAL.1.16	se ɛlɩzɩɣ ɛ-Pɩyalʋ ɛwɩlɩ-m nɛ meheyi mbá pɛtɛkɛ Yuda ñɩma yɔ ɛ-Pɩyalʋ ɛnʋ ɛ-tɔm lɛ, mɔntɔpɔzɩ nɔɔyʋ se ɛtasɩ-m tɔm natʋyʋ. 
GAL.1.17	Montowolo ɖɔɖɔ Yeruusalɛm se mana mbá pɛkɛ Yesu tiyiyaa nɛ pʋcɔ pɩtalɩnɩ-m yɔ. Ɛlɛ́, mɛnɖɛ kpaagbaa mowolo Araabii ɛjaɖɛ taa nɛ pʋcɔ manpɩsɩ Damaasɩ tɛtʋ taa. 
GAL.1.18	Pɩnzɩ naadozo ɖɛwa lɛ, mowolo Yeruusalɛm nɛ mansɩ Pɩyɛ nɛ ma nɛ ɩ ɖɩcaɣ kɩyakɩŋ hiu nɛ kagbaanzɩ. 
GAL.1.19	Ɛlɛ́, mantana Yesu tiyiyu nɔɔyʋ nɛ pɩtasɩnɩ ɛ nɛ Yakubu weyi ɛkɛ Kɩpaɣlʋ Yesu neu yɔ. 
GAL.1.20	Ɛsɔ maɣmaɣ nawa se tɔm ndʋ́ meheyiɣ-mɩ yɔ tɩkɛ toovenim, maacɛtɩɣ-mɩ.
GAL.1.21	Mankʋyɩ Yeruusalɛm lɛ, mowolo Siirii nɛ Siliisii pa-ageeta taa. 
GAL.1.22	Alɩwaatʋ ńdʋ́ tɩ-taa lɛ, Krɩstʋ aŋgba wena awɛ Yudee egeetiye taa yɔ, a-taa ñɩma tasɩmdɩ-m. 
GAL.1.23	Ɛlɛ́, tɔm kʋɖʋmtʋ ndʋ́ paanɩwa yɔ lɛ se: «Đooo weyi ɛɛwɛ ɖa-wayɩ kaŋ kaŋ yɔ, lɛɛlɛɛyɔ, ɛnʋ susuuni Laŋhɛzɩyɛ Tɔm ndʋ́ ɛñɩnaɣ se eɖezi yɔ.» 
GAL.1.24	Panɩ mɔn-tɔm ńdʋ́ ḿbʋ́ lɛ, pɛwɛɛ pasaŋ Ɛsɔ mɔ-yɔɔ.
GAL.2.1	Pɩnzɩ hiu nɛ naanza ɖɛwa lɛ, ma nɛ Barnaabaasɩ ɖɩpɩsɩ Yeruusalɛm. Đɩɩkpɛndɩnɩ Tiiti ɖɔɖɔ. 
GAL.2.2	Manpɩsɩ peeɖe, mbʋ́ pʋyɔɔ yɔ, Ɛsɔ wɩlɩnɩ-m se pʋwɛ se mala ḿbʋ́. Mantalaa lɛ, ma nɛ Krɩstʋ ŋgbɛyɛ ñʋndɩnaa ɖɩkɛzɩ ɖa-tɩ hɔɔlʋʋ nɛ malɩzɩ-wɛ Laŋhɛzɩyɛ Tɔm ndʋ́ meheyaɣ mbá pɛtɛkɛ Yuda ñɩma yɔ, tɩ-tɔbʋʋ. Mantaasɔɔlɩ se tʋmɩyɛ nɖɩ́ mɛntɛm labʋ yɔ nɛ nɖɩ́ mɔnɖɔŋ labʋ yɔ pala aleɣwondu. 
GAL.2.3	Meheyiɣ-mɩ se patatɩɩcɛyɩ man-taabalʋ Tiiti weyi ɛkɛ Grɛɛkɩ tʋ yɔ se ewolo pɛpɛlɩ-ɩ. 
GAL.2.4	Ɛlɛ́, mbá pɛcɛtaɣ se pɛkɛ Krɩstʋ ñɩma nɛ paasʋ ɖɛ-ŋgbɛyɛ taa yɔ, ḿbá yɔɔdaɣna se pʋwɛɛ se pɛpɛlɩ-ɩ. Ŋgʋ́, ɛyáa ḿbá, mɛsaɣ tɛɛ paasʋ ɖa-taa se pana ɛzɩma mbʋ́ pɩtɩŋnɩ Krɩstʋ Yesu yɔɔ nɛ ɖɩwɛɛ ɖa-tɩ yɔɔ yɔ. Pañɩnaɣ se ɖɩɖaɣnɩ pɩsʋʋ yomaa. 
GAL.2.5	Đɩtatɩɩhaʋ-wɛ waɖɛ paa ñɩɩɩ. Mbʋ́ pʋyɔɔ yɔ, ɖɩñɩnaɣ se Laŋhɛzɩyɛ Tɔm toovenim ɛwɛɛ mɩ-taa ḿbʋ́. 
GAL.2.6	Ɛyáa mbá pɔcɔŋaɣnɩ-wɛ se pɛkɛ ñʋndɩnaa yɔ, patakpa-m nɛ ɖoŋ se mala pʋyʋ. Halɩ mantakpaɣ pɔ-sɔsɔtʋ nɛ mayaa pʋyʋ. Mbʋ́ pʋyɔɔ yɔ, ɛyáa tɩŋa payɩ wɛ kɩmaŋ Ɛsɔ ɛsɩndaa. 
GAL.2.7	Ɛlɛ́, ñʋndɩnaa ḿbá, pa-maɣmaɣ peɖiɣzinaa se Ɛsɔ ɖʋnɩ-m tʋmɩyɛ ńɖɩ́ se mɔncɔɔ meheyi kɩtɛpɛlɩŋ Laŋhɛzɩyɛ Tɔm: ḿbá lɛ mbá pɛtɛkɛ Yuda ñɩma yɔ. Ḿbʋ́ ɖɔɖɔ ɛɛɖʋ Pɩyɛ se ɛcɔɔ nɛ eheyi-tʋ mbá paba kɛ Yuda ñɩma yɔ. 
GAL.2.8	Mbʋ́ pʋyɔɔ yɔ, Ɛsɔ yeba nɛ manpɩsɩ Yesu tiyiyu nɛ etiyi-m mbá pɛtɛkɛ Yuda ñɩma yɔ pɔ-cɔlɔ ɖɔɖɔ ɛzɩ etiyuu Pɩyɛ Yuda ñɩma cɔlɔ yɔ. 
GAL.2.9	Yakubu nɛ Pɩyɛ nɛ Yohanɛɛsɩ mbá Krɩstʋ ñɩma kpakaɣ se pɛkɛ sɔsaa yɔ, peɖiɣzinaa se Ɛsɔ ɖʋzɩnɩ tʋmɩyɛ ńɖɩ́ me-nesi taa. Ḿbʋ́ labɩna nɛ paha ma nɛ Barnaabaasɩ nesi nɛ pɩwɩlɩ se ɖa nɛ wɛ ɖɩkpɛndaa ɖɩla nɔɔ kʋɖʋmaɣ. Ḿbʋ́ ɖatɩŋa ɖɩnɩnɩ ɖama nɛ ma nɛ Barnaabaasɩ ɖiwolo ɖɩla tʋmɩyɛ mbá pɛtɛkɛ Yuda ñɩma yɔ pɛ-hɛkʋ taa nɛ piyele ḿbá ñowolo Yuda ñɩma cɔlɔ. 
GAL.2.10	Tɔm kʋɖʋmtʋ koŋ peheyi-ɖʋ nɛ mɔnɖɔkɩ. Ńdʋ́ lɛ se ɖɩtɔzɩ taabalaa kʋñɔndɩnaa yɔɔ. Ḿbʋ́ ɖɔɖɔ mañaɣ pana nɛ mala.
GAL.2.11	Pɩyɛ talɩ Antɩyɔɔsɩ lɛ, mankʋyɩ ɛ-yɔɔ ɛyáa tɩŋa ɛsɩndaa, mbʋ́ pʋyɔɔ yɔ, ɛlabɩ mbʋ́ pɩfɛyɩ ɖeu yɔ. 
GAL.2.12	Toovenim lɛ, Pɩyɛ nɛ mbá pɛtɛkɛ Yuda ñɩma yɔ, pɛkpɛndaɣ nɛ pɔtɔkɩ tɔɔnaɣ. Ɛlɛ́, Yakubu kɔm etiyi nabɛyɛ nɛ Pɩyɛ na-wɛ lɛ, ɛkɛzɩ ɛ-tɩ nɛ hɔɔlʋʋ. Ɛ nɛ wɛ patatasɩ kpɛndʋʋ tɔɔnaɣ, mbʋ́ pʋyɔɔ yɔ, sɔɔndʋ kpa-ɩ nɛ mbá pɔtɔŋaɣ se pʋwɛɛ se pɛpɛlɩ paa weyi yɔ. 
GAL.2.13	Krɩstʋ ñɩma lɛlaa mbá pɛkɛ Yuda ñɩma yɔ, ḿbá tisini Pɩyɛ tɔm nɛ palakɩ ɖɔɖɔ tɛɛ nɛ pʋ-yɔɔ lakasɩ nɛ piyele Barnaabaasɩ maɣmaɣ ñɛtɛzɩ pa-wayɩ tɩŋʋʋ. 
GAL.2.14	Mɔnkɔm mana se Pɩyɛ ɛɛɖɔŋ Laŋhɛzɩyɛ Tɔm yɔɔ nɛ toovenim lɛ, mɔnpɔzɩ-ɩ ɛyáa tɩŋa ɛsɩndaa kpayɩ se: «Weyi ña ŋkɛ Yuda tʋ yɔ, yee ña-lakasɩ ɛwɛ ɛzɩ mbá pɛtɛkɛ Yuda ñɩma yɔ lɛ, pɩlabɩ ɛzɩma nɛ ŋcɛyɩɣ paba se pala ɛzɩ Yuda ñɩma yɔ?»
GAL.2.15	Đa lɛ, Yuda ñɩma liɖe taa palʋlɩ-ɖʋ. Đɩfɛyɩ ɛzɩ lila lɛɛna taa ñɩma. Paba ñaaɖɔŋ Ɛsɔ paɣtʋ yɔɔ. 
GAL.2.16	Đɩnawa se pɩtɛkɛ weyi ɛɖɔŋ paɣtʋ ńdʋ́ tɩ-yɔɔ yɔ lɛ kʋtʋʋzʋ Ɛsɔ ɛsɩndaa. Ɛlɛ́, weyi ɛwɛnɩ lidaʋ Krɩstʋ Yesu yɔɔ yɔ lɛ kʋtʋʋzʋ. Pʋ-yɔɔ ɖa ɖɔɖɔ ɖɩwɛnɩ lidaʋ ɛ-yɔɔ se pɩtɩŋnɩ kʋ-yɔɔ nɛ ɖɩkɛ kʋtʋʋzaa Ɛsɔ ɛsɩndaa. Ɛlɛ́, pɩtaakɛna se ɖɩɖɔŋ paɣtʋ yɔɔ yɔɔ. Mbʋ́ pʋyɔɔ yɔ, nɔɔyʋ ɛɛkɛɣ kʋtʋʋzʋ Ɛsɔ ɛsɩndaa se ɛɖɔŋ ɛ-paɣtʋ yɔɔ. 
GAL.2.17	Yee ɖɩcaɣ se ɖɩtɩŋnɩ Krɩstʋ yɔɔ nɛ ɖɩkɛ kʋtʋʋzaa Ɛsɔ ɛsɩndaa nɛ piyeki se ɖɩna se ɖɩkɛ kɩwɛɛkɩm laɖaa ɛzɩ lɛlaa yɔ yɔ, pɩwɩlɩɣ se Krɩstʋ ɛnʋ ɛwɩlɩɣnɩ-ɖʋ kɩwɛɛkɩm nʋmɔʋ naa we? Toovenim lɛ, pɩtɛkɛ ḿbʋ́! 
GAL.2.18	Ɛlɛ́, yee nɔɔyʋ eyebi paɣtʋ natʋyʋ se tɩfɛyɩ ɖeu nɛ ɛɖaɣnɩ tɩ-wayɩ pɩsʋʋ yɔ, pʋdʋ wɩlɩɣ se ɛwɛɛ ɛyʋsʋʋnɩ Ɛsɔ. 
GAL.2.19	Paɣtʋ yɔɔ lɛ, manpɩsɩ ɛzɩ sɩɖʋ yɔ nɛ tɩtatasɩ kɛʋ pʋyʋ mɛ-ɛsɩndaa. Pɩlabɩ ḿbʋ́ se manpɩzɩ mancaɣ wezuu Ɛsɔ ɛsɩndaa. Alɩwaatʋ ndʋ́ pakaŋaɣ Krɩstʋ kaamaŋkaɣ yɔɔ yɔ, ma nɛ ɩ pakama. 
GAL.2.20	Paa ḿbʋ́ yɔ, mɛwɛ wezuu. Pɩtɛkɛ mɔn-cɔlɔ pɩlɩnaa, ɛlɛ́, Krɩstʋ wezuu wɛnɩ man-taa. Alɩwaatʋ ndʋ́ mɛwɛ wezuu kedeŋa yɔɔ cɩnɛ yɔ, Ɛsɔ Pɩyalʋ weyi ɛsɔɔlɩ-m nɛ ɛsɩ mɔ-yɔɔ yɔ, ɛ-yɔɔ mɛwɛnɩ lidaʋ. 
GAL.2.21	Ma lɛ, maayeki nɛ Ɛsɔ lootiye pɩsɩ aleɣwondu kaʋ. Yee nɔɔyʋ ɛpɩzɩɣ ɛkɛ kʋtʋʋzʋ Ɛsɔ ɛsɩndaa se ɛɖɔŋ paɣtʋ yɔɔ yɔ, pʋbʋ Krɩstʋ sɩbɩ falaa yem.
GAL.3.1	Galaatɩ ñɩma kɩmɛlɛmɩŋ mɩ! Ahɔkɩ-mɩ fadɩŋ nɛ ɩwɛɛ ḿbʋ́? Ŋgʋ́, palɩzɩ-mɩ mbʋ́ pʋ-yɔɔ Yesu Krɩstʋ sɩbɩ kaamaŋkaɣ yɔɔ yɔ pʋ-tɔm taa kpayɩ kpayɩ. 
GAL.3.2	Tɔm kʋɖʋmtʋ koŋ mɔnpɔzʋʋ-mɩ, ńdʋ́ lɛ se: ɩɖɔŋ Yuda ñɩma paɣtʋ yɔɔ camɩyɛ yɔɔ Ɛsɔ ha-mɩ e-Fezuu Kiɖeɖeu yaa ɩnɩ Laŋhɛzɩyɛ Tɔm nɛ itisi-tʋ yɔɔ ɛha-mɩ-kʋ? Icosi-m nɛ manɩɩ. 
GAL.3.3	Pɩlabɩ ɛzɩma nɛ ɩwɛɛ kɩmɛlɛndʋ ḿbʋ́? Ɛsɔ ha-mɩ e-Fezuu Kiɖeɖeu nɛ ɩpazɩ lɛ, lɛɛlɛɛyɔ pɩlabɩ ɛzɩma nɛ ɩcaɣ se ɩtɛzɩnɩ mɩ-maɣmaɣ mi-ɖoŋ? 
GAL.3.4	Ɩmaɣzɩɣ se ɩtɔɔ kʋñɔmɩŋ ɩnʋ falaa yaa we? Pɩɩpɩzɩɣ pɩla ḿbʋ́. 
GAL.3.5	Ɩɖɔŋ paɣtʋ yɔɔ yɔɔ Ɛsɔ ha-mɩ e-Fezuu Kiɖeɖeu nɛ ɛlakɩ hama lakasɩ mɩ-hɛkʋ taa yaa we? Pɩtɛkɛ ḿbʋ́! Ɩnɩ Laŋhɛzɩyɛ Tɔm nɛ itisi-tʋ yɔɔ ɛha-mɩ-kʋ.
GAL.3.6	Ḿbʋ́ ɖɔɖɔ Abraham laba. Pama ɛ-tɔm Ɛsɔtɔm Takayaɣ taa se: «Ɛwɛnɩ lidaʋ Ɛsɔ yɔɔ yɔɔ ɛ́lɛ́ kpaɣ-ɩ se ɛkɛ kʋtʋʋzʋ.» 
GAL.3.7	Pʋ-yɔɔ lɛ, pʋwɛɛ se ɩtɩlɩ se mbá pɛwɛnɩ lidaʋ Ɛsɔ yɔɔ yɔ, ḿbá kɛnɩnɩ Abraham sayɩnaa siŋŋ. 
GAL.3.8	Đɔɖɔ lɛ, pama Ɛsɔtɔm Takayaɣ taa ɖooo lɔŋ se mbá pɛtɛkɛ Yuda ñɩma yɔ, pɔkɔŋ wɛnaʋ lidaʋ Ɛsɔ yɔɔ se ɛ́lɛ́ ɛkpaɣ-wɛ se pɛkɛ kʋtʋʋzaa. Pʋ-yɔɔ Ɛsɔ kalayɩnɩ Abraham heyuu laŋhɛzɩyɛ tɔm. Ńdʋ́ lɛ se: «Ñɔ-yɔɔ lɛ, mɔnkɔŋ wazʋʋ kedeŋa kpeekpe ɛyáa yɔɔ.» 
GAL.3.9	Ɛzɩma mbʋ́ Abraham wɛnɩ lidaʋ Ɛsɔ yɔɔ nɛ Ɛsɔ ɛnʋ ɛwazɩ ɛ-yɔɔ yɔ, ḿbʋ́ ɖɔɖɔ ɛkɔŋ wazʋʋ mbá patɩŋa payɩ pɛwɛnɩ lidaʋ ɛ-yɔɔ yɔ pɔ-yɔɔ.
GAL.3.10	Mbá patɩŋa payɩ pamaɣzɩɣ se pehikiɣ ñʋʋ yabʋ se pɔɖɔŋ Yuda ñɩma paɣtʋ yɔɔ yɔ, Ɛsɔ wɩlɩɣ-wɛ kpalʋʋ. Pʋ-yɔɔ pama Ɛsɔtɔm Takayaɣ taa se: «Yee nɔɔyʋ ɛɛɖɔŋ mbʋ́ pɩwɛ paɣtʋ takayaɣ taa yɔ pɩtɩŋa payɩ pʋ-yɔɔ yɔ, Ɛsɔ ɛwɩlɩ pʋdʋ kpalʋʋ.» 
GAL.3.11	Toovenim lɛ, Ɛsɔ ɛɛpɩsɩɣ nɔɔyʋ kʋtʋʋzʋ se pʋdʋ ɖɔŋ paɣtʋ yɔɔ. Ḿbʋ́ pama ka-taa se: «Weyi ɛkɛ kʋtʋʋzʋ e-lidaʋ wɛnaʋ yɔɔ yɔ, ɛwɛɣ wezuu.» 
GAL.3.12	Piyele paɣtʋ tɔm taa lɛ, lidaʋ tɔm fɛyɩnɩ wazaɣ nakɛyɛ. Mbʋ́ pʋyɔɔ yɔ, pama tɩ-tɔm ɖɔɖɔ se: «Weyi ɛɖɔŋ paɣtʋ yɔɔ yɔ, pɩtɩŋɩɣnɩ tɩ-yɔɔ nɛ ɛcaɣ wezuu.» 
GAL.3.13	Pɩwɩlɩɣ se Ɛsɔ tɛm ɖɔ-tɔm kʋʋ. Ɛlɛ́, Krɩstʋ pɩsɩnɩ weyi Ɛsɔ wɩlɩ kpalʋʋ yɔ. Ɛlɛ́ɣzɩ ɖo-lone taa se ɛ́lɛ́ ɛtaatasɩ-ɖʋ-kʋ wɩlʋʋ. Ḿbʋ́ ɛlaba nɛ ɛya ɖa-ñʋʋ. Pʋwɛ ḿbʋ́, mbʋ́ pʋyɔɔ yɔ, pama ka-taa ɖɔɖɔ se: «Weyi popuzuu-i tɩʋ yɔɔ yɔ, ɛnʋ Ɛsɔ wɩlɩɣ kpalʋʋ.» 
GAL.3.14	Ɛsɔ labɩ ḿbʋ́ se pɩtɩŋnɩ Yesu Krɩstʋ yɔɔ nɛ ɛha ñɩm kɩbam mbʋ́ ɛɖʋwa se ɛhaɣ Abraham yɔ mbá pɛtɛkɛ Yuda ñɩma yɔ ɖɔɖɔ. Ḿbʋ́ ɛtɩŋnɩ lidaʋ ŋgʋ́ ɖɩwɛnɩ ɛ-yɔɔ yɔ kʋ-yɔɔ nɛ ɛha-ɖʋ e-Fezuu Kiɖeɖeu ŋgʋ́ ɛɖʋwa se ɛhaɣ-ɖʋ yɔ.
GAL.3.15	Taabalaa! Đɩkpaɣ mbʋ́ ɛyáa lakɩ nɛ ɖɩkɛdɩnɩ mbʋ́ Ɛsɔ laba yɔ: yee nɔɔyʋ ɛɖʋ ɛzɩma mbʋ́ patayɩ ɛ-ñɩm ɛ-sɩm wayɩ nɛ ɛ-ñɩɣ niye yɔ, nɔɔyʋ ɛɛpɩzɩɣ ekizini-i yaa ɛɖʋ nɔɔ pɩ-taa. 
GAL.3.16	Ɛsɔ ñaɖʋwa ɖɔɖɔ se ɛlakɩ Abraham nɛ ɛ-sayɩ pʋyʋ. Ɛlɛ́, patama se: «Abraham nɛ ɛ-sayɩnaa.» Ɛlɛ́, pamawa se: «Abraham nɛ ɛ-sayɩ.» Pʋ-yɔɔ lɛ, pɩtɛkɛ ɛyáa sakɩyɛ tɔm pamawa, ɛlɛ́, kʋɖʋm koŋ tɔm pamawa. Ɛnʋ lɛ Krɩstʋ. 
GAL.3.17	Iwelesi nɛ ɩnɩɩ tɔm ndʋ́ mancaɣ-mɩ heyuu yɔ. Ńdʋ́ lɛ se: Ɛsɔ kaɖʋwa se ɛlakɩ Abraham pʋyʋ nɛ ɛñɩɣ niye. Pɩnzɩ nasɩnaza nɛ niidozo ɖɛwa lɛ, ɛɖʋ Yuda ñɩma paɣtʋ. Ɛlɛ́, tɩɩpɩzɩɣ tɩwɛɛkɩ mbʋ́ ɛɖʋwa se ɛlakɩ-ɩ yɔ. 
GAL.3.18	Yee pɩɩkɛ ḿbʋ́ yɔ, ɛɛlaba ɛyáa kʋjɔʋ se pɔɖɔŋ paɣtʋ yɔɔ. Pʋbʋ pɩɩwɩlaa se mbʋ́ ɛɖʋwa se ɛlakɩ Abraham yɔ, pɩtɛkɛ pʋ-yɔɔ ɛɖɔŋ. Ŋgʋ́, mbʋ́ ɛɖʋwa se ɛlakɩ-ɩ yɔ pʋ-yɔɔ ɛtɩŋnaa kpem nɛ ɛlabɩ-ɩ lootiye.
GAL.3.19	Yee ḿbʋ́ lɛ, ɛbɛ yɔɔ Ɛsɔ ɖʋ paɣtʋ yɔ? Ɛɖʋ-tʋ se pɩtɩŋnɩ tɩ-yɔɔ nɛ ɛyáa tɩlɩ mbʋ́ pɩkɛ kɩwɛɛkɩm yɔ. Ɛɖʋ-tʋ ɖɔɖɔ se tɩwɛɛ ḿbʋ́ nɛ pʋkɔɔ pɩsɩɩnɩ alɩwaatʋ ndʋ́ palʋlɩ Abraham sayɩ weyi Ɛsɔ kaɖʋwa se ɛlakɩ-ɩ pʋyʋ yɔ. Paɣtʋ ńdʋ́ ɛcɛlɩ e-tiyiyaa. Paba ñatɩŋnɩ Mooyiizi yɔɔ nɛ powoni-tʋ ɛyáa. 
GAL.3.20	Ɛyáa naalɛ hɛkʋ taa weyi patɩŋɩɣnɩ ɛ-yɔɔ yɔ ɛwɛɛ. Weyi patɩŋɩɣnɩ ɛ-yɔɔ yɔ, ɛfɛyɩ wazaɣ ɛyʋ kʋɖʋm tɔm taa. Ŋgʋ́, Ɛsɔ ñɛwɛ e-ɖeke.
GAL.3.21	Pɩwɩlɩɣ se paɣtʋ kʋyʋʋ mbʋ́ Ɛsɔ ɖʋwa se ɛlakɩ yɔ pʋ-yɔɔ yaa we? Toovenim lɛ, pɩtɛkɛ ḿbʋ́! Yee paaɖʋ paɣtʋ natʋyʋ nɛ tɩhaɣ ɛyáa wezuu yɔ, tɩɩpɩzaa nɛ tɩpɩsɩ-wɛ kʋtʋʋzaa Ɛsɔ ɛsɩndaa. Ŋgʋ́, pataɖʋ natʋyʋ ḿbʋ́. 
GAL.3.22	Ɛlɛ́, Ɛsɔtɔm wɩlɩ kpayɩ se kedeŋa yɔɔ ɛyáa kpeekpe wɛ kɩwɛɛkɩm nesi taa se pɩtɩŋnɩ Yesu Krɩstʋ yɔɔ lidaʋ wɛnaʋ yɔɔ nɛ Ɛsɔ la mbá pɛwɛnɩ-kʋ yɔ mbʋ́ ɛɖʋwa se ɛlakɩ yɔ.
GAL.3.23	Pʋcɔ ɖɩwɛnɩ-kʋ lɛ, pɩwɛ ɛzɩ ɖɩɩwɛ salaka taa nɛ paɣtʋ cɔŋnɩ ɖɔ-yɔɔ nɛ pʋkɔɔ pɩsɩɩnɩ alɩwaatʋ ndʋ́ Ɛsɔ wɩlɩ-ɖʋ kʋ-nʋmɔʋ yɔ. 
GAL.3.24	Ḿbʋ́ paɣtʋ kɔcɔnɩ ɖɔ-yɔɔ nɛ pʋkɔɔ pɩsɩɩnɩ alɩwaatʋ ndʋ́ Krɩstʋ kɔma yɔ. Ɛkɔm se pɩtɩŋnɩ ɖe-lidaʋ ŋgʋ́ ɖɩwɛnɩ ɛ-yɔɔ yɔ kʋ-yɔɔ nɛ ɖɩpɩsɩ kʋtʋʋzaa Ɛsɔ ɛsɩndaa. 
GAL.3.25	Lɛɛlɛɛyɔ, ɖɩwɛnɩ lidaʋ Krɩstʋ yɔɔ. Pʋ-yɔɔ lɛ, paɣtʋ ɛɛtasɩɣ ɖɔ-yɔɔ cɔnaʋ.
GAL.3.26	Mɩtɩŋa payɩ ɩkɛ Ɛsɔ piya: ɩwɛnɩ lidaʋ Krɩstʋ Yesu yɔɔ. 
GAL.3.27	Mbá mɩ mɩtɩŋa payɩ palabɩ lɩm sɔʋ sɔnzɩ Krɩstʋ yɔɔ yɔ, mɩ nɛ ɩ ɩpɩsɩ kʋɖʋm. 
GAL.3.28	Tayʋʋ nabʋyʋ fɛyɩ Yuda ñɩma nɛ mbá pɛtɛkɛ Yuda ñɩma yɔ, yomaa nɛ mbá pɛtɛkɛ yomaa yɔ, nɛ halaa nɛ abalaa, pɛ-hɛkʋ taa. Mbʋ́ pʋyɔɔ yɔ, mɩtɩŋa payɩ ɩpɩsɩ kʋɖʋm, mɩ nɛ Krɩstʋ Yesu mɩ-kpɛndʋʋ taa. 
GAL.3.29	Yee ɩkɛ Krɩstʋ ñɩma yɔ, pɩwɩlɩɣ ɖɔɖɔ se ɩkɛ Abraham sayɩnaa. Pʋ-yɔɔ lɛ, Ɛsɔ haɣ-mɩ mbʋ́ ɛɖʋwa se ɛhaɣ Abraham nɛ e-liɖe taa ñɩma yɔ.
GAL.4.1	Ndʋ́ mancaɣ yɔɔdʋʋ yɔ lɛ se: weyi ɛtɩɣyɩɣ ɛ-caa ñɩm yɔ, alɩwaatʋ ndʋ́ ɛtapaɣlɩda yɔ, ɛfɛyɩ ndɩ nɛ yom. Ɛlɛ́, ɛnʋ kɔŋna tɩɣyʋʋ ɛ-caa ñɩm tɩŋa. 
GAL.4.2	Paa ḿbʋ́ yɔ, alɩwaatʋ ndʋ́ ɛwɛ pɩcatʋ taa yɔ, ɛyáa nabɛyɛ nesi taa ɛwɛɛ nɛ pɔcɔŋnɩ ɛ-yɔɔ nɛ pʋkɔɔ pɩsɩɩnɩ alɩwaatʋ ndʋ́ ɛ-caa kaɖʋwa yɔ. 
GAL.4.3	Đa lɛ, ḿbʋ́ ɖɔɖɔ ɖɩɩwɛ alɩwaatʋ ndʋ́ ɖɩɩwɛ ɛzɩ piya yɔ. Đɩɩkɛ kedeŋa yɔɔ cɩnɛ ɖoŋ yomaa. 
GAL.4.4	Ɛlɛ́, alɩwaatʋ talaa lɛ, Ɛsɔ yele nɛ pɩtɩŋnɩ halʋ nɔɔyʋ yɔɔ nɛ palʋlɩ Ɛsɔ ɛnʋ ɛ-Pɩyalʋ nɛ Yuda ñɩma paɣtʋ wɛnɩ ɖoŋ ɛ́lɛ́ yɔɔ 
GAL.4.5	se eholi mbá tɩɩwɛnɩ ɖoŋ pɔ-yɔɔ ɖɔɖɔ yɔ. Ḿbʋ́ yekina nɛ ɖɩpɩsɩ Ɛsɔ piya.
GAL.4.6	Mbʋ́ pɩwɩlɩɣ se ɖɩkɛ e-piya siŋŋ yɔ lɛ se eyeba nɛ ɛ-Pɩyalʋ Fezuu sʋʋ ɖa-taa nɛ kɩyɔɔdʋʋ se: «Man-Caa!» 
GAL.4.7	Pʋ-yɔɔ lɛ, ŋtatasɩ kɛʋ yom, ɛlɛ́, ŋpɩsɩ Ɛsɔ pɩɣa. Ŋpɩsɩ ɛ-pɩɣa yɔ, ɛhaɣ-ŋ ñɩm mbʋ́ ɛsɩwa se ɛhaɣ e-piya yɔ.
GAL.4.8	Đooo lɛ, ɩtaasɩ Ɛsɔ nɛ ɩkɛ agɔlɩma yomaa. Ŋgʋ́, atɛkɛ Ɛsɔ. 
GAL.4.9	Ɛlɛ́, lɛɛlɛɛyɔ, ɩsɩm Ɛsɔ nɛ halɩ ɛ́lɛ́ ñasɩm-mɩ. Pɩlabɩ ɛzɩma nɛ ɩcaɣ se ɩɖaɣnɩ pɩsʋʋ kedeŋa yɔɔ cɩnɛ ɖoŋ weyi ɩɩpɩzɩɣ pʋyʋ nɛ ɩɩwazɩɣ pʋyʋ yɔ ɩ-wayɩ se ɩpɩsɩ-mɩ yomaa? 
GAL.4.10	Mɩ-ɛsɩyɛ kɩlɩɣ sɛnaʋ kɩyakɩŋ nɩɩyɩ nɛ fenasɩ nasɩyɩ nɛ alɩwaatʋ natʋyʋ nɛ pɩnzɩ nasɩyɩ! 
GAL.4.11	Ḿbʋ́ yebina nɛ sɔɔndʋ kpaɣ-m se tʋmɩyɛ nɖɩ́ ɖɩtɩŋa malabɩ mɩ-hɛkʋ taa yɔ, ɖɩtaakɔɔ ɖɩla aleɣwondu.
GAL.4.12	Taabalaa! Mentendiɣ-mɩ se mɩ-wɛtʋ ɛwɛɛ ɛzɩ ma-ñɩndʋ yɔ, mbʋ́ pʋyɔɔ yɔ, ma ɖɔɖɔ mɛwɛ ɛzɩ mɩ yɔ. Ɩtalabɩ-m kɩdɛkɛdɩm nabʋyʋ. 
GAL.4.13	Ɩtɔzɩ se kʋdɔŋ taa maawɛɛ yɔɔ mancalɩ-mɩ susuu Laŋhɛzɩyɛ Tɔm. 
GAL.4.14	Alɩwaatʋ ndʋ́ pɩwɩɣaɣ-m ḿbʋ́ yɔ, ɩlabɩ kʋñɔŋ mɔ-yɔɔ siŋŋ, iteniɣzi-m yaa ɩtɔlɔ-m yem. Ɛlɛ́, ɩmʋ-m ɛzɩ Ɛsɔ tiyiyu nɔɔyʋ yɔ, halɩ ɩmʋ-m ɛzɩ Krɩstʋ Yesu maɣmaɣ yɔ. 
GAL.4.15	Mɩ-taa kɛwɛ leleŋ pɩtɩɩfɛyɩ alɩwaatʋ ńdʋ́ lɛ, pɩla ɛzɩma lɛɛlɛɛyɔ? Mɩ-tɔm taa lɛ, manpɩzaɣ mɔntɔ se: paa mɩ-ɛsɛ yɔ, ɩpɩzaɣ se ɩhɔɔzɩ-yɛ nɛ ɩcɛlɩ-m. 
GAL.4.16	Meheyiɣ-mɩ toovenim yɔɔ manpɩsɩ mi-koyindu naa we?
GAL.4.17	Ɛyáa ḿbá, pɛ-ɛsɩyɛ sɛnɩ mbʋ́ palakɩ-mɩ yɔ, ɛlɛ́, pɩfɛyɩ ɖeu. Mbʋ́ pʋyɔɔ yɔ, pañɩnɩɣ se ɩha-m siɣ́ye nɛ ɩnɩɩnɩ pe-ɖeke. 
GAL.4.18	Toovenim lɛ, pɩwɛ ɖeu se ɛyáa ɛsɩyɛ ɛsɛɛnɩ camɩyɛ lakasɩ tam. Pɩtaakɛ alɩwaatʋ ndʋ́ mɛwɛ mɩ-hɛkʋ taa yɔ, ti-ɖeke. 
GAL.4.19	Men-piya! Mantasɩɣ nɩʋ siziŋ mɩ-yɔɔ ɛzɩ halʋ lʋlʋʋ yɔ nɛ pʋkɔɔ pɩsɩɩnɩ alɩwaatʋ ndʋ́ ɩtɛzɩ pɩʋ nɛ ɩwɛɛ ɛzɩ Krɩstʋ yɔ. 
GAL.4.20	Me-liu wɛɛ siŋŋ se mɛwɛɛ mɩ-cɔlɔ alɩwaatʋ tʋnɛ tɩ-taa nɛ mana ɛzɩma mbʋ́ maayɔɔdɩnɩ-mɩ yɔ. Mbʋ́ pʋyɔɔ yɔ, pɩcɛyɩɣ-m mɩ-tɔm taa!
GAL.4.21	Mbá mɩ mi-liu wɛɛ se paɣtʋ ɛwɛnɩ ɖoŋ mɩ-yɔɔ yɔ, iheyi-m nɛ mana se ɩnɩ ndʋ́ paɖʋ tɩ-taa yɔ yaa ɩtanɩɩ? 
GAL.4.22	Pama tɩ-takayaɣ taa se Abraham wɛnɩ piya naalɛ: halʋ weyi ɛkɛ yom nɛ payaɣ-ɩ se Agaarɩ yɔ, ɛnʋ lʋlɩnɩ lɛɛka nɛ weyi payaɣ se Saara nɛ ɛ́lɛ́ wɛ ɛ-tɩ yɔɔ yɔ, ɛ́lɛ́ ñalʋlɩ lɛɛka. 
GAL.4.23	Yom ñaalʋlɩ ɛ-pɩɣa ɛzɩ halaa tɩŋa lʋlʋʋ yɔ. Piyele weyi ɛwɛ ɛ-tɩ yɔɔ yɔ, Ɛsɔ ɖʋna nɛ ɛ́lɛ́ ñalʋlɩ ɛ-ñɩŋga. 
GAL.4.24	Tɔm tʋnɛ tɩwɩlɩɣ nabʋyʋ, ḿbʋ́ lɛ: nɔsɩ naalɛ haʋ mbʋ́ Ɛsɔ ɖʋwa yɔ. Agaarɩ nɛ Saara pawɩlɩɣnɩ-sɩ. Yom Agaarɩ ñawɩlɩɣ nɔɔ haʋ mbʋ́ Ɛsɔ labɩ Sinayii pʋʋ ñʋʋ taa yɔ, e-piya lɛ yomaa. 
GAL.4.25	Ɛwɛ ɛzɩ Araabii pʋʋ ŋgʋ́ payaɣ se Sinayii yɔ. Ɛwɛ ɖɔɖɔ ɛzɩ tɛtʋ ndʋ́ tɩwɛ lɛɛlɛɛyɔ nɛ payaɣ-tʋ se Yeruusalɛm yɔ. Mbʋ́ pʋyɔɔ yɔ, tɩ nɛ tɩ-taa ñɩma tɩŋa pɛwɛ ɛzɩ yomaa yɔ. 
GAL.4.26	Ɛlɛ́, Yeruusalɛm ŋgʋ́ kʋkʋ wɛ ɛsɔdaa yɔ kɩ-taa ñɩma lɛ mbá pɛwɛ pa-tɩ yɔɔ yɔ, ŋ́gʋ́ wɛna ɛzɩ ɖo-ɖoo yɔ. 
GAL.4.27	Ḿbʋ́ pama Ɛsɔtɔm Takayaɣ taa se:
GAL.4.27	«Halʋ weyi ña ŋkɛ kaalʋlaɣ nɛ
GAL.4.27	ŋtanɩɩ lʋlʋʋ siziŋ yɔ,
GAL.4.27	ña-taa ɛla leleŋ nɛ
GAL.4.27	ŋtee hendu nɛ
GAL.4.27	ŋmayɩ amaya!
GAL.4.27	Mbʋ́ pʋyɔɔ yɔ,
GAL.4.27	halʋ weyi ña pekizi-ŋ yɔ,
GAL.4.27	ŋkɔŋ wɛnaʋ piya nɛ pɩkɩlɩ weyi ɛwɛ ɛ-walʋ cɔlɔ yɔ.»
GAL.4.28	Taabalaa! Toovenim lɛ, Ɛsɔ ɖʋna nɛ ɩkɛ e-piya ɛzɩ ɛɖʋʋ ɖɔɖɔ nɛ palʋlɩ Izaakɩ yɔ. 
GAL.4.29	Izaakɩ ɛnʋ, paalʋlɩ-ɩ nɛ Fezuu Kiɖeɖeu ɖoŋ. Piyele lɛɛka lɛ, palʋlɩ-kɛ ɛzɩ palʋlʋʋ ɛyáa lɛlaa yɔ. Kaawɛ Izaakɩ ɛnʋ ɛ-wayɩ kaŋ kaŋ. Ḿbʋ́ ɖɔɖɔ pʋwɛ sɔnɔ yɔ. 
GAL.4.30	Ɛlɛ́, pama Ɛsɔtɔm Takayaɣ taa se we? Pamawa se: «Đɔɔnɩ halʋ weyi ɛkɛ yom yɔ nɛ ɛ-pɩɣa. Pɩtaha nʋmɔʋ se yom nɛ halʋ weyi ɛwɛ ɛ-tɩ yɔɔ yɔ pe-piya ɛkpɛndɩ patɩɣyɩ pa-caa ñɩm.» 
GAL.4.31	Taabalaa! Yee ḿbʋ́, ɖɩtɛkɛnɩ halʋ weyi ɛkɛ yom yɔ e-piya, ɛlɛ́, weyi ɛwɛ ɛ-tɩ yɔɔ yɔ, ɛ-ñɩnzɩ ɖɩkɛnaa.
GAL.5.1	Krɩstʋ holi-ɖʋ se ɖɩwɛɛ ɖa-tɩ yɔɔ kpem. Pʋ-yɔɔ lɛ, ɩñaɣ pana nɛ ɩwɛɛ mɩ-tɩ yɔɔ ḿbʋ́ nɛ ɩtaatasɩ pɩsʋʋ yomaa.
GAL.5.2	Iwelesi nɛ ɩnɩɩ, ma Pɔɔlɩ meheyiɣ-mɩ se: yee itisaa nɛ pɛpɛlɩ-mɩ yɔ, pʋbʋ Krɩstʋ tatasɩ-mɩ wɛʋ wazaɣ nakɛyɛ. 
GAL.5.3	Mantasɩɣ-mɩ heyuu se: weyi etisiɣ nɛ pɛpɛlɩ-ɩ yɔ, pʋwɛɛ se ɛɖɔ paɣtʋ tɩŋa yɔɔ camɩyɛ. 
GAL.5.4	Mbá mɩ ɩɖɔŋ tɩ-yɔɔ se ɩpɩsɩ kʋtʋʋzaa Ɛsɔ ɛsɩndaa yɔ, mɩ nɛ Krɩstʋ mɩ-hɛkʋ taa tayaa, ilesi Ɛsɔ lootiye. 
GAL.5.5	Đa lɛ, ɖɩtaɣ liu se ɛkɔŋ-ɖʋ pɩsʋʋ kʋtʋʋzaa. Ḿbʋ́ e-Fezuu Kiɖeɖeu yeba nɛ ɖɩɖaŋ nɛ ɖɩwɛnɩ lidaʋ pʋ-yɔɔ. 
GAL.5.6	Yee ɖa nɛ Krɩstʋ Yesu ɖɩkpɛndaa yɔ, paa pɛpɛlɩ-ɖʋ yaa pɛtɛpɛlɩ-ɖʋ yɔ, pɩfɛyɩnɩ wazaɣ nakɛyɛ: mbʋ́ pʋwɛ wazaɣ yɔ lɛ lidaʋ ŋgʋ́ ɖɩwɛnɩ ɛ-yɔɔ nɛ kiyeki se ɖɩsɔɔlɩ ɖama yɔ.
GAL.5.7	Đooo ɩñakaɣ pana nɛ ɩɖɔŋ toovenim nʋmɔʋ taa camɩyɛ lɛ, pɩla ɛzɩma ɩɩtasɩɣ labʋ ḿbʋ́ lɛɛlɛɛyɔ? Acɔlɔ pɩlɩnaa? 
GAL.5.8	Ɛsɔ weyi ɛyaɣ-mɩ yɔ, pɩtalɩɩnɩ ɛ-cɔlɔ! 
GAL.5.9	Ɛyáa yɔɔdʋʋ se: «Sɔsɔɔna pazɩ yekina nɛ somtu huúu.» 
GAL.5.10	Paa ḿbʋ́ yɔ, Kɩpaɣlʋ yɔɔ lɛ, mantaɣ-mɩ liu se ɩkɔŋ maɣzʋʋ ɖɔɖɔ ɛzɩ ma yɔ. Ɛlɛ́, weyi eliɣtiɣ-mɩ ḿbʋ́ yɔ, paa ɛtɩɩkɛ anɩ yɔ, Ɛsɔ kɔŋ hɔm ɛ-nɩŋgbaaŋ.
GAL.5.11	Taabalaa! Ma lɛ, yee toovenim maawɛɛ monsusuu se pʋwɛɛ se pɛpɛlɩ ɛyáa yɔ, Yuda ñɩma taawɛɛ ma-wayɩ kaŋ kaŋ ḿbʋ́. Pʋbʋ, tɔm ndʋ́ mɔyɔɔdaɣ Krɩstʋ weyi pakam-ɩ kaamaŋkaɣ yɔɔ yɔ ɛ-yɔɔ yɔ, tɩtaakɛnɩ nɔɔyʋ piti tɔm. 
GAL.5.12	Mbá pɛwɛɛ peliɣtiɣ-mɩ ḿbʋ́ se pɛpɛlɩ-mɩ yɔ, pɛtɛzɩ wobu nɛ palɩzɩ pa-tɩ nɛ sɛsɩ!
GAL.5.13	Taabalaa! Mɩ lɛ, Ɛsɔ ya-mɩ se ɩwɛɛ mɩ-tɩ yɔɔ. Paa ḿbʋ́, pɩtaha-mɩ waɖɛ se ɩla mbʋ́ mɩ-maɣmaɣ mi-liu wɛɛ yɔ mi-wezuu caɣʋ taa. Ɛlɛ́, ɩsɔɔlɩ ɖama nɛ piyele ɩsɩnɩ ɖama camɩyɛ. 
GAL.5.14	Mbʋ́ pʋyɔɔ yɔ, paɣtʋ natʋyʋ wɛɛ, ɛyʋ ɛɖɔm tɩ-yɔɔ yɔ, pʋbʋ, ɛɖɔm lɛɛtʋ tɩŋa payɩ yɔɔ. Ńdʋ́ lɛ se: «Sɔɔlɩ ña-taabalʋ ɛzɩ ŋsɔɔlʋʋ ña-maɣmaɣ ña-tɩ yɔ.» 
GAL.5.15	Ɛlɛ́, yee ɩwɛɛ nɛ ɩlakɩ ɛzɩ tɛtɛ kpɩna nɛ ɩpaŋ ɖama kela nɛ ɩnazɩɣ ɖama yɔ, pʋbʋ, ɩkpa mɩ-tɩ. Pɩtɛkɛ ḿbʋ́, ɩkɔŋ ɩtɛ mɩtɩŋa yem. 
GAL.5.16	Pʋ-yɔɔ lɛ, meheyiɣ-mɩ se: iyele nɛ Fezuu Kiɖeɖeu wɩlɩ-mɩ nʋmɔʋ mi-wezuu caɣʋ taa. Yee itisi ḿbʋ́ yɔ, ɩɩtasɩɣ tɩŋʋʋ nʋmɔŋ kɩdɛkɛdɩŋ weyi mɩ-maɣmaɣ ɩsɔɔlaa yɔ. 
GAL.5.17	Mbʋ́ mɩ-maɣmaɣ mi-liu wɛɛ yɔ, pɩtɛkɛ ḿbʋ́ Fezuu Kiɖeɖeu liu wɛɛ. Mbʋ́ Fezuu Kiɖeɖeu liu ñɛwɛɛ yɔ, pɩtɛkɛ ḿbʋ́ mi-liu ñɛwɛɛ. Mbʋ́ ki-liu wɛɛ yɔ nɛ kɩdɛkɛdɩm mbʋ́ ɛyʋ sɔɔlɩ labʋ yɔ, pɩtata. Pʋ-yɔɔ ɩɩpɩzɩɣ ɩla mbʋ́ mɩ-maɣmaɣ mi-liu wɛɛ yɔ. 
GAL.5.18	Yee ɩlakɩ mbʋ́ Fezuu Kiɖeɖeu wɩlɩɣ-mɩ yɔ yɔ, pʋbʋ, paɣtʋ tatasɩ wɛnaʋ ɖoŋ mɩ-yɔɔ.
GAL.5.19	Kɩdɛkɛdɩm mbʋ́ ɛyʋ sɔɔlɩ labʋ yɔ, pɩnaɣ keɣlee. Ḿbʋ́ yɔ: acɛyɛ nɛ mbʋ́ pipisiɣ ɛyáa yɔ nɛ yem yem lakasɩ 
GAL.5.20	nɛ agɔlɩma tɛɛ luŋuu nɛ fadɩŋ labʋ nɛ koyindiye nɛ you nɛ ɛsɩsɛmɩyɛ nɛ pana kɔʋ kadadayaɣ nɛ ɖama yɔɔ kʋyʋʋ nɛ tayʋʋ 
GAL.5.21	nɛ lɛlaa ñɩm yɔɔ ɛsɩyɛ ɖʋʋ nɛ sʋlʋm kpaŋʋʋ nɛ kazandʋ labʋ kadadayaɣ nɛ lakasɩ kɩdɛkɛdɩsɩ lɛɛsɩ ndɩ ndɩ ɖɔɖɔ. Maatɛm-mɩ heyuu nɛ lɛɛlɛɛyɔ mantasɩɣ-mɩ heyuu se: mbá patɩŋa payɩ palakɩ pɩtɛ lakasɩ ńzɩ́ yɔ, pa-taa nɔɔyʋ ɛɛkaɣ sʋʋ Ɛsɔ Kewiyaɣ taa kaʋ.
GAL.5.22	Ɛlɛ́, mbʋ́ Fezuu Kiɖeɖeu ñahaɣ yɔ lɛ: sɔɔlɩm nɛ laŋhʋlʋmɩyɛ nɛ laŋhɛzɩyɛ nɛ hɔyɛ ɖɔkʋʋ nɛ ɖeu labʋ nɛ camɩyɛ lakasɩ nɛ mbʋ́ ɛyʋ ɖʋwa se ɛlakɩ yɔ pʋ-yɔɔ labʋ 
GAL.5.23	nɛ hɛɛɛ wɛtʋ nɛ tɩ ɖɔkʋʋ. Paɣtʋ tekizi pɩtɛ wɛtʋ ńdʋ́. 
GAL.5.24	Mbá pɛkɛ Krɩstʋ Yesu ñɩma yɔ, pɛtɛm kpaɣʋ pa-lakasɩ kɩdɛkɛdɩsɩ nzɩ́ paasɔɔlɩ labʋ kpem yɔ sɩtɩŋa payɩ nɛ paka kaamaŋkaɣ yɔɔ. 
GAL.5.25	Fezuu Kiɖeɖeu haɣnɩ-ɖʋ wezuu. Pʋ-yɔɔ lɛ, pʋwɛɛ se ɖiyele nɛ kɩwɩlɩ-ɖʋ nʋmɔʋ ɖɔɖɔ.
GAL.5.26	Đɩtaakpazɩ ɖa-tɩ, ɖɩɖɔkɩ ɖa-tɩ nɛ ɖa-pana ɛtaakpanɩ ɖama yaa ɖɩtaaɖʋ ɛsɩyɛ ɖama yɔɔ.
GAL.6.1	Taabalaa! Mbá mɩ Fezuu Kiɖeɖeu wɛ mɩ-cɔlɔ yɔ, yee nɔɔyʋ ɛlakɩ kɩwɛɛkɩm nabʋyʋ nɛ ɩna-ɩ yɔ, ɩlabɩ-ɩ hɛɛɛ nɛ ɩsɩnɩ-ɩ nɛ ɩwɩlɩ-ɩ nʋmɔʋ kɩbaŋgʋ. Ɛlɛ́, meheyiɣ mɩ-taa paa anɩ se ɛcɔnɩ ɛ-maɣmaɣ ɛ-tɩ yɔɔ camɩyɛ nɛ pɩtaakɔɔ pɩtakɩ-ɩ. 
GAL.6.2	Ɩsɩnɩ ɖama mɩ-kʋñɔmɩŋ taa. Yee ɩlakɩ ḿbʋ́ yɔ, pɩwɩlɩɣ se ɩɖɔŋ Krɩstʋ paɣtʋ yɔɔ. 
GAL.6.3	Yee nɔɔyʋ ɛmaɣzɩɣ se ɛ-wayɩ lɛ, nɔɔyʋ fɛyɩ nɛ pʋdʋ fɛyɩ wazaɣ nakɛyɛ yɔ, ɛcɛtɩ ɛ-maɣmaɣ ɛ-tɩ kpem. 
GAL.6.4	Pʋwɛɛ se paa weyi ɛcɔnɩ ɛ-maɣmaɣ ɛ-lakasɩ nɛ ɛna. Yee ɛnawa se sɩwɛ ɖeu yɔ, ɛkʋndɩnɩ ɛ-maɣmaɣ ɛ-tɩ. Pɩfɛyɩ se ɛkɛdɩ ɛ-tɩ nɛ lɛlaa. 
GAL.6.5	Mbʋ́ pʋyɔɔ yɔ, pʋwɛɛ se paa weyi ɛsɩɣlɩ ɛ-maɣmaɣ ɛ-sʋʋtʋ.
GAL.6.6	Weyi pawɩlɩɣ Ɛsɔtɔm yɔ, pʋwɛɛ se ɛsɩnɩ weyi ɛwɩlɩɣ-ɩ yɔ nɛ ñɩm mbʋ́ ɛwɛna yɔ.
GAL.6.7	Ɩtaacɛtɩ mɩ-tɩ yem: paawoŋuu Ɛsɔ. Mbʋ́ ɛyʋ ɖúu yɔ, ḿbʋ́ ɛkʋŋ: 
GAL.6.8	yee nɔɔyʋ ɛlakɩ lakasɩ kɩdɛkɛdɩsɩ nzɩ́ ɛ-maɣmaɣ ɛsɔɔlaa yɔ yɔ, siyeki nɛ ɛsɩ. Ɛlɛ́, yee nɔɔyʋ ɛlakɩ mbʋ́ Fezuu Kiɖeɖeu liu wɛɛ yɔ yɔ, kiyeki nɛ ehiɣ wezuu maatɛŋ. 
GAL.6.9	Pɩtaaɖɛɛ-ɖʋ nɛ camɩyɛ lakasɩ labʋ. Yee ɖɩwɛ sɩ-labʋ yɔɔ ḿbʋ́ yɔ, alɩwaatʋ talɩɣ lɛ, paa weyi ɛkʋ mbʋ́ eɖuwa yɔ. 
GAL.6.10	Pʋ-yɔɔ lɛ, yee pɩha-ɖʋ waɖɛ yɔ, ɖɩsɩnɩ ɛyáa tɩŋa, kɔzɩkɔzɩ mbá pɛwɛnɩ lidaʋ Krɩstʋ yɔɔ yɔ.
GAL.6.11	Ɩcɔnɩ ɩna ɛzɩma mbʋ́ lɛɛlɛɛyɔ ma-maɣmaɣ mamanɩ me-nesi nɛ pɩpaɣlɩ camɩyɛ kpooluu kpooluu yɔ. 
GAL.6.12	Mbá patɩŋa payɩ pe-liu wɛɛ se payaa-wɛ se kɩbama yɔ, ḿbá cɛyɩɣnɩ-mɩ se pʋwɛɛ se pɛpɛlɩ-mɩ. Palakɩ ḿbʋ́ kpem se ɛyáa ɛtaawɛɛ pa-wayɩ kaŋ kaŋ. Yee posusuu Krɩstʋ sɩbʋ kaamaŋkaɣ yɔɔ yɔ pʋ-tɔm yɔ, pʋbʋ, pɛwɛɣ pa-wayɩ kaŋ kaŋ. 
GAL.6.13	Ɛyáa ḿbá, pa-maɣmaɣ paaɖɔŋ paɣtʋ yɔɔ. Ɛlɛ́, pe-liu wɛɛ se pɛpɛlɩ-mɩ nɛ pakʋndɩ se itisi yʋsaɣ ŋ́gá mɩ-yɔɔ. 
GAL.6.14	Ma lɛ, ɖa-Kɩpaɣlʋ Yesu Krɩstʋ sɩbʋ kaamaŋkaɣ yɔɔ yɔ, pi-ɖeke mankʋndʋʋna, nabʋyʋ fɛyɩ nɛ pɩtasɩnɩ-pʋ. Sɩm ḿbʋ́ pʋ-yɔɔ pɩtɩŋnaa nɛ kɩdɛkɛdɩm mbʋ́ pʋwɛ kedeŋa yɔɔ yɔ, pɩtatasɩ ɖoŋ nɩɩyɩ wɛnaʋ mɔ-yɔɔ nɛ ma ɖɔɖɔ mɛnkɛ sɩɖʋ pɩ-ɛsɩndaa. 
GAL.6.15	Paa pɛpɛlɩ nɔɔyʋ yaa pɛtɛpɛlɩ-ɩ yɔ, pɩfɛyɩ wazaɣ nakɛyɛ. Ɛlɛ́, mbʋ́ pʋwɛ wazaɣ yɔ lɛ se: ɖɩkɛ ɛyáa kɩfama. 
GAL.6.16	Mbá patɩŋa payɩ pɔɖɔŋ tɔm tʋnɛ tɩ-yɔɔ pe-wezuu caɣʋ taa yɔ, Caa Ɛsɔ ɛna pa-pʋtɔdɩyɛ nɛ ɛhɛzɩ pa-laŋa nɛ pɩkpɛndɩnɩ ɛ-ñɩma, ḿbá lɛ Izrɛɛlɩ ñɩma!
GAL.6.17	Pɩkpaɣʋnɩ sɔnɔ yɔ, nɔɔyʋ ɛtaatasɩ-m cɛyʋʋ, mbʋ́ pʋyɔɔ yɔ, tɔndɔlɩŋ weyi ɩwɛ mɔ-yɔɔ yɔ, ɩwɩlɩɣ se mɔntɔɔ kʋñɔŋ Yesu yɔɔ.
GAL.6.18	Taabalaa! Đa-Kɩpaɣlʋ Yesu Krɩstʋ ɛlabɩ-mɩ lootiye! Pɩla ḿbʋ́!
EPH.1.1	Ma Pɔɔlɩ weyi pɩkɛdɩnɩ Ɛsɔ nɛ eyele se mɛnkɛ Krɩstʋ Yesu tiyiyu yɔ, mamaɣnɩ takayaɣ kanɛ. Ɛsɔ ñɩma mbá mɩ ɩwɛ Efɛɛzɩ nɛ ɩtɩŋɩɣ Krɩstʋ Yesu nʋmɔʋ yɔ mamaɣ-kɛ. 
EPH.1.2	Mɛnsɛ-mɩ: ɖa-Caa Ɛsɔ nɛ Kɩpaɣlʋ Yesu Krɩstʋ palabɩ-mɩ lootiye nɛ pɛhɛzɩ mɩ-laŋa.
EPH.1.3	Đɩsa Ɛsɔ! Ɛnʋ lɛ ɖa-Kɩpaɣlʋ Yesu Krɩstʋ Caa. Ɛtɩŋnɩ e-Fezuu Kiɖeɖeu yɔɔ nɛ ɛwazɩ ɖɔ-yɔɔ ɖa nɛ Krɩstʋ ɖɛ-kpɛndʋʋ taa. Wazʋʋ ḿbʋ́, pʋ-yɔɔ ɛtɩŋnaa nɛ ɛha-ɖʋ mbʋ́ pɩtɩŋa payɩ pʋwɛ Fezuu Kiɖeɖeu taa nɛ pɩlɩɩnɩ ɛsɔdaa yɔ. 
EPH.1.4	Kpɛndʋʋ ḿbʋ́, pɩ-taa Ɛsɔ lɩzɩ-ɖʋ se ɖɩkɛ ɛ-ñɩma nɛ pataana kɩwɛɛkɩm nabʋyʋ ɖɔ-yɔɔ. Ɛɛlɩzɩ-ɖʋ nɛ pʋcɔ ɛla kedeŋa. Ɛsɔɔlɩ-ɖʋ yɔɔ 
EPH.1.5	ɛɖʋ ɖooo lɔŋ se ɛtɩŋɩɣnɩ Yesu Krɩstʋ yɔɔ nɛ eyele ɖɩkɛ e-piya. Ḿbʋ́ e-liu wɛɛ, pɩkɛdɩnɩ-ɩ. 
EPH.1.6	Ɛlabɩ ḿbʋ́ se ɖɩsam-ɩ lootiye koboyaɣ ñɩnɖɛ nɖɩ́ ɛtɩŋnɩ ɛ-Pɩyalʋ kʋsɔɔlʋ yɔɔ nɛ ɛlabɩ-ɖʋ yɔ ɖɩ-yɔɔ. 
EPH.1.7	Đa nɛ ɩ ɖɛ-kpɛndʋʋ taa Ɛsɔ tɩŋnɩ ɛ-calɩm yɔɔ nɛ eholi-ɖʋ kɩdɛkɛdɩm nesi taa nɛ ekpeɣ-ɖʋ ɖa-kɩwɛɛkɩm. Ḿbʋ́ wɩlɩɣna se e-lootiye fɛyɩ ɖaɣʋ. 
EPH.1.8	Ɛtɩŋnɩ ɛ-lɔŋsɩnɖɛ nɛ ɛ-lɛɣtʋ pɔ-yɔɔ nɛ ɛlabɩ-ɖʋ-ɖɩ pɩtɩɩfɛyɩ. 
EPH.1.9	Pɩkɛdɩnɩ-ɩ nɛ eyele nɛ ɖɩtɩlɩ mbʋ́ ɛɛɖʋwa se ɛlakɩ nɛ pʋwɛɛ mɛsaɣ tɛɛ yɔ. Ɛ nɛ Krɩstʋ pɛ-kpɛndʋʋ taa ɛɛɖʋwa se ɛlakɩ-pʋ. 
EPH.1.10	Alɩwaatʋ talɩɣ lɛ, ɛlabɩ-pʋ: ekpeɣliɣ mbʋ́ pɩtɩŋa payɩ pʋwɛ ɛsɔdaa nɛ tataa yɔ wiyaʋ kʋɖʋm koŋ tɛɛ. Ɛnʋ lɛ Krɩstʋ.
EPH.1.11	Đa nɛ ɩ ɖɛ-kpɛndʋʋ taa Ɛsɔ ha-ɖʋ pɩtɩŋa payɩ. Pʋ-yɔɔ ɛɛlɩzɩ-ɖʋ ɖooo lɔŋ. Ɛlakɩ pɩtɩŋa payɩ ɛzɩ pɩkɛdɩnaʋ ɛ-maɣmaɣ nɛ ɛɖʋ yɔ 
EPH.1.12	se ɖɩsa e-koboyaɣ. Mbʋ́ pʋyɔɔ yɔ, ɖa lɛ mbá pata Krɩstʋ liu nɛ pʋcɔ ɛkɔɔ yɔ.
EPH.1.13	Mɩ nɛ ɩ mɩ-kpɛndʋʋ taa ɖɔɖɔ ɩnɩ toovenim tɔm. Ńdʋ́ lɛ Laŋhɛzɩyɛ Tɔm ndʋ́ tɩyakɩ mɩ-ñʋʋ yɔ. Pɩ-taa ɖɔɖɔ Ɛsɔ ha-mɩ e-Fezuu Kiɖeɖeu alɩwaatʋ ndʋ́ ɩwɛnɩ lidaʋ ɛ-yɔɔ yɔ. Ŋ́gʋ́ ɛɖʋwa se ɛhaɣ ɛ-ñɩma. Ŋ́gʋ́ lɛ mayaɣ ŋgá ɛñɩɣ mɩ-yɔɔ yɔ. 
EPH.1.14	Ŋ́gʋ́ wɩlɩɣnɩ ɖɔɖɔ se ɛhaɣ-ɖʋ ñɩm mbʋ́ ɛɛñɔɔzaa se ɛcɛlɩɣ-ɖʋ puwiye nɖɩ́ eholuu mbá ehiɣa se pasa e-koboyaɣ yɔ.
EPH.1.15	Ḿbʋ́ yebina nɛ kpaɣ kɩyakʋ ŋgʋ́ manɩ lidaʋ ŋgʋ́ ɩwɛnɩ Kɩpaɣlʋ Yesu yɔɔ yɔ nɛ sɔɔlɩm mbʋ́ ɩsɔɔlɩ Ɛsɔ ñɩma tɩŋa yɔ pɔ-tɔm lɛ, 
EPH.1.16	ma ɖɔɖɔ mɛwɛɛ mansaŋ Ɛsɔ mɩ-yɔɔ alɩwaatʋ ndʋ́ mentendiɣ-i mɩ-yɔɔ yɔ. 
EPH.1.17	Malakɩ ḿbʋ́ se ɖa-Kɩpaɣlʋ Yesu Krɩstʋ Ɛsɔ, Caa koboyaɣ tʋ ɛha-mɩ lɔŋsɩnɖɛ Fezuu nɛ kɩwɩlɩ-mɩ pɩtɩŋa nɛ ɩtɩlɩ-ɩ. 
EPH.1.18	Mentendiɣ-i ɖɔɖɔ se ekuli mɩ-lɩmaɣza yɔɔ nɛ ɩtɩlɩ mbʋ́ ɛya-mɩ se ɩɖaŋ kpam yɔ nɛ ɛzɩma mbʋ́ ɛ-ñɩm koboyaɣ ɖewa pɩtɩɩfɛyɩ yɔ. Ḿbʋ́ ɛsɩ ɛ-ñɩma. 
EPH.1.19	Mentendiɣ-i ɖɔɖɔ se eyele nɛ ɩtɩlɩ ɛzɩma mbʋ́ e-ɖoŋ sɔsɔŋ weyi ɛfɛyɩ tɩnaɣ yɔ, ɛlakɩ mbá ɖa ɖɩwɛnɩ lidaʋ ɛ-yɔɔ yɔ tʋmɩyɛ yɔ. 
EPH.1.20	Ɛnʋ ɛlabɩnɩ tʋmɩyɛ Krɩstʋ taa nɛ efezini-i sɩɖaa taa nɛ ɛcaɣzɩ-ɩ ɛ-cɔlɔ lone kɩbanɖɛ taa ɛsɔdaa. 
EPH.1.21	Ḿbʋ́ yebina nɛ ɛkɛ ɛsɔdaa ɖoŋ tɩŋa nɛ kewiyisi tɩŋa nɛ mbʋ́ pɩtɩŋa payɩ pɩpaɣlaa nɛ pɩ-hɩɖɛ sɛɛ kedeŋa yɔɔ cɩnɛ yɔ pʋ-ñʋʋdʋ. Pɩtɛkɛ mbʋ́ pʋwɛ alɩwaatʋ tʋnɛ tɩ-taa yɔ pi-ɖeke pʋ-ñʋʋdʋ ɛkɛnaa, ɛlɛ́, pɩkpɛndɩnɩ mbʋ́ pʋkɔŋ wɛʋ cee wayɩ yɔ. 
EPH.1.22	Ɛsɔ luzi pɩtɩŋa payɩ ɛ-tɛɛ nɛ eyele nɛ ɛkɛ ɛ-ŋgbɛyɛ taa ñɩma tɩŋa payɩ ñʋʋdʋ pɩtɩŋa pɩ-taa. 
EPH.1.23	Ńɖɩ́ lɛ e-tomnaɣ. Đɩ-taa Krɩstʋ ɛnʋ ɛwɛɛ pilim: ɛlakɩ ɖɩ-taa ñɩma tɩŋa pɩtɩŋa payɩ. Ɛwɛ kedeŋa kpeekpe yɔɔ nɛ pɩtɩŋa payɩ pʋwɛɛ e-nesi taa.
EPH.2.1	Mɩ lɛ, ɖooo lɛ, ɩɩsɩbɩ mɩ-kɩdɛkɛdɩm nɛ mɩ-kɩwɛɛkɩm pɔ-yɔɔ. 
EPH.2.2	Ɩcakaɣ wezuu kɩwɛɛkɩm taa ɛzɩ pʋwɛʋ kedeŋa yɔɔ cɩnɛ yɔ nɛ ɩñaŋ ɛsɔdaa nɛ tataa pɛ-hɛkʋ taa ɖoŋ wiyaʋ. Wiyaʋ ɛnʋ lɛ Satanɩ. Ɛnʋ seɣtiɣni mbá paañaŋ Ɛsɔ yɔ lɛɛlɛɛyɔ. 
EPH.2.3	Đa ɖɔɖɔ ɖatɩŋa payɩ ɖɩɩwɛ pa-taa. Đɩɖɔŋaɣ ɛzɩ ɖa-maɣmaɣ ɖe-liu wɛʋ yɔ nɛ ɖɩlakɩ mbʋ́ pɩkɛdɩnɩ-ɖʋ yɔ nɛ mbʋ́ ɖɩmaɣzɩɣ yɔ. Pɩɩwɛɛ se Ɛsɔ ɛhʋʋnɩ-ɖʋ ɖɔɖɔ ɛzɩ lɛlaa yɔ wɛtʋ ndʋ́ tɩ-taa ɖɩwɛɛ yɔ tɩ-yɔɔ. 
EPH.2.4	Ɛlɛ́, ɛnaɣ ɛyáa pʋtɔdɩyɛ pɩŋŋ, ɛsɔɔlɩ-ɖʋ kámaɣ́ fɛyɩ. 
EPH.2.5	Pʋ-yɔɔ efezi ɖa nɛ Krɩstʋ alɩwaatʋ ndʋ́ ɖɩɩsɩbɩ ɖa-kɩwɛɛkɩm yɔɔ ḿbʋ́ yɔ. Yee ḿbʋ́, lootiye yɔɔ ɛyabɩ mɩ-ñʋʋ. 
EPH.2.6	Toovenim lɛ Ɛsɔ kpɛndɩ ɖa nɛ ɩ fezuu nɛ ɛcaɣzɩ-ɖʋ ɛsɔdaa ɖa nɛ Krɩstʋ Yesu ɛnʋ ɖɛ-kpɛndʋʋ taa. 
EPH.2.7	Ḿbʋ́ wɩlɩɣnɩ e-lootiye cee wayɩ. Ńɖɩ́ kɩlɩnɩ pɩtɩŋa payɩ. Đa nɛ Krɩstʋ Yesu ɖɛ-kpɛndʋʋ yɔɔ ɛkaɣ pɩzʋʋ nɛ ɛla camɩyɛ lakasɩ ńzɩ́. 
EPH.2.8	E-lootiye ńɖɩ́ ɖɩ-yɔɔ ɛtɩŋnɩ lidaʋ ŋgʋ́ ɩwɛnɩ Krɩstʋ yɔɔ yɔ kʋ-yɔɔ nɛ ɛya mɩ-ñʋʋ. Pɩtɛkɛ mɩ-cɔlɔ pɩlɩnaa, Ɛsɔ kʋjɔʋ pɩkɛnaa. 
EPH.2.9	Pɩtɛkɛ mɩ-tʋma yɔɔ pɩyabɩ mɩ-ñʋʋ. Pɩlabɩ ḿbʋ́ se nɔɔyʋ ɛtaakʋndɩ. 
EPH.2.10	Mbʋ́ pʋyɔɔ yɔ, Ɛsɔ tɩŋnɩnɩ ɖa nɛ Krɩstʋ Yesu ɖɛ-kpɛndʋʋ yɔɔ nɛ ɛlabɩ-ɖʋ-kʋ se ɖɩla tʋma kɩbana wena ɛɛñɔɔzɩ ɖooo lɔŋ se ɖɩlabɩ-yɛ yɔ.
EPH.2.11	Pʋ-yɔɔ lɛ, ɩtɔzɩ se: ɖooo lɛ, mbá mɩ ɩtɛkɛ Yuda ñɩma yɔ, Yuda ñɩma niɣzaɣ-mɩ se ɩkɛ kɩtɛpɛlɩŋ. Ŋgʋ́, pɛlʋʋ wɛʋ yɔ, tomnaɣ yɔɔ yem pɛpɛlɩɣ-pʋ. 
EPH.2.12	Alɩwaatʋ ńdʋ́ tɩ-taa lɛ, ɩtaakɛ Krɩstʋ ñɩma. Pɩtaaha-mɩ waɖɛ nɖɩ́ Izrɛɛlɩ ñɩma wɛna yɔ. Ɩtaatɩlɩ nɔsɩ haʋ mbʋ́ Ɛsɔ ɖʋ ɛ nɛ wɛ pɛ-hɛkʋ taa yɔ. Đɔɖɔ lɛ, ɩɩwɛ kedeŋa yɔɔ yem: ɩtaaɖaŋ pʋyʋ, Ɛsɔ taawɛɛ mɩ-cɔlɔ. 
EPH.2.13	Ɛlɛ́, lɛɛlɛɛyɔ mɩ nɛ Krɩstʋ Yesu mɩ-kpɛndʋʋ yɔɔ lɛ, mbá mɩ iiposini Ɛsɔ yɔ, ɩñɔtɩnɩ-ɩ. Krɩstʋ calɩm mbʋ́ pɩkpɛdaa yɔ, pʋ-yɔɔ pɩtɩŋnaa. 
EPH.2.14	Mbʋ́ pʋyɔɔ yɔ, ɛ-yɔɔ ɖɩwɛ laŋhɛzɩyɛ taa. Ɛnʋ yɔkɩnɩ koloŋa ŋgá kaawɛ Yuda ñɩma nɛ mbá pɛtɛkɛ Yuda ñɩma yɔ pɛ-hɛkʋ taa nɛ piyele pala nɔɔ kʋɖʋmaɣ. Koloŋa ŋ́gá lɛ koyindiye. 
EPH.2.15	Ɛtɩŋnɩ ɛ-maɣmaɣ ɛ-yɔɔ nɛ ɛlɩzɩ paɣtʋ nɛ mbʋ́ pʋwɛ tɩ-taa yɔ pu-ɖoŋ. Ḿbʋ́ yebina nɛ laŋhɛzɩyɛ wɛɛ Yuda ñɩma nɛ mbá pɛtɛkɛ Yuda ñɩma yɔ pɛ-hɛkʋ taa. Ḿbʋ́ ɛpɩsɩ patɩŋa ɛyʋ kʋɖʋm, pʋdʋ kɛ kɩfalʋ. 
EPH.2.16	Đɔɖɔ lɛ, eyeba nɛ pa nɛ Ɛsɔ peceɣ nɛ papɩsɩ kʋɖʋm. Kʋñɔŋ ŋgʋ́ ɛtɔwaa nɛ ɛkɔɔ ɛsɩ kaamaŋkaɣ yɔɔ yɔ, kʋ-yɔɔ ɛtɩŋnaa nɛ eɖezi koyindiye ḿbʋ́. 
EPH.2.17	Ɛkɔm kedeŋa yɔɔ nɛ esusi Laŋhɛzɩyɛ Tɔm mbá mɩ iiposini Ɛsɔ yɔ nɛ Yuda ñɩma mbá paba kɔñɔtɩnɩ-ɩ yɔ ɖɔɖɔ. 
EPH.2.18	Mbʋ́ pʋyɔɔ yɔ, ɛ-yɔɔ pɩtɩŋnaa nɛ pɩha Yuda ñɩma nɛ mbá pɛtɛkɛ Yuda ñɩma yɔ waɖɛ se paa weyi ɛtɩŋnɩ Fezuu Kiɖeɖeu yɔɔ nɛ ewolo Caa cɔlɔ. Fezuu Kiɖeɖeu kʋɖʋmʋʋ kɔŋ wɛna.
EPH.2.19	Pʋ-yɔɔ lɛ, ɩtatasɩ kɛʋ agɔmaa yaa nʋmɔɖɔnaa. Ɛlɛ́, mɩ nɛ Ɛsɔ ñɩma ɩwɛ ɛjaɖɛ kʋɖʋmɖɩyɛ taa, ɩkɛ ɛ-hɔʋ taa ñɩma. 
EPH.2.20	Mɩ lɛ ɖɩɣa ŋgá Yesu tiyiyaa nɛ náyaa pɛkɛ ke-kiɖe yɔ ko-kolonzi. Krɩstʋ Yesu maɣmaɣ lɛ pɩyɛ nɖɩ́ ɖɩkɩlɩ wazaɣ yɔ. 
EPH.2.21	Ɛ-yɔɔ pama-kɛ nɛ kapaɣlɩ nɛ kɛwɛɛ ɖoŋ katɩŋa payɩ. Ḿbʋ́ kapɩsɩɣ Ɛsɔ ɖɩɣa cɩɖɩcɩɖɩ ñɩŋga ɖa nɛ Kɩpaɣlʋ ɖɛ-kpɛndʋʋ yɔɔ. 
EPH.2.22	Ɛ-yɔɔ mɩ ɖɔɖɔ ɩwɛ mbá pamanɩ-kɛ se Ɛsɔ ɛtɩŋnɩ e-Fezuu Kiɖeɖeu yɔɔ nɛ ɛwɛɛ ka-taa yɔ pa-taa.
EPH.3.1	Tɔm ndʋ́ tɩtɩŋa payɩ meheyi-mɩ yɔ, tɩ-yɔɔ paɖʋ ma Pɔɔlɩ salaka se malakɩ Krɩstʋ Yesu tʋmɩyɛ mbá mɩ ɩtɛkɛ Yuda ñɩma yɔ mɩ-hɛkʋ taa. 
EPH.3.2	Paa pɩɩla ɛzɩma, ɩnɩ lootiye nɖɩ́ Ɛsɔ labɩ-m nɛ ɛɖʋ-m se mala tʋmɩyɛ mɩ-hɛkʋ taa yɔ ɖɩ-tɔm. 
EPH.3.3	Ńdʋ́ lɛ se ɛwɩlɩ-m mbʋ́ pɩɩwɛ mɛsaɣ tɛɛ yɔ nɛ mansɩm-pʋ ɛzɩ mamaʋ tɔm pee ana lɛɛlɛɛyɔ yɔ. 
EPH.3.4	Ɩkalɩɣ mbʋ́ mamawa yɔ lɛ, ɩna mbʋ́ ɛwɩlɩ-m Krɩstʋ tɔm ndʋ́ tɩɩwɛ mɛsaɣ tɛɛ yɔ tɩ-taa yɔ. 
EPH.3.5	Mɛsaɣ tɛɛ tɔm ńdʋ́, kpaɖɩŋ weyi ɩɖɛwa yɔ, ɩ-taa ñɩma taasɩm-tʋ ɛzɩ Ɛsɔ tɩŋnaʋ e-Fezuu Kiɖeɖeu yɔɔ nɛ eyele nɛ náyaa nɛ ɛ-maɣmaɣ e-tiyiyaa pasɩm-tʋ lɛɛlɛɛyɔ yɔ. 
EPH.3.6	Ńdʋ́ lɛ se: mbá pɛtɛkɛ Yuda ñɩma yɔ nɛ Yuda ñɩma, pɛkɛ tomnaɣ kʋɖʋmaɣ pilinzi. Ñɩm kʋɖʋmʋm Ɛsɔ ñɔɔzaa nɛ ɛsɩɩ-wɛ. Ñɩm kʋɖʋmʋm ɖɔɖɔ ɛɖʋwa se ɛhaɣ-wɛ pa nɛ Krɩstʋ Yesu pɛ-kpɛndʋʋ taa. Laŋhɛzɩyɛ Tɔm yɔɔ ɛtɩŋnaa nɛ ɛla ḿbʋ́.
EPH.3.7	Laŋhɛzɩyɛ Tɔm ńdʋ́, manpɩsɩ tɩ-tʋmlaɖʋ. Ɛsɔ tɩŋnɩnɩ e-ɖoŋ yɔɔ nɛ ɛlabɩ-m lootiye se manpɩzɩ malabɩ-ɖɩ. 
EPH.3.8	Weyi ma mɛnkɛ Ɛsɔ ñɩma tɩŋa taa tɔyaɣ yɔ, ɛlabɩ-m lootiye ńɖɩ́ se monsusi mbá pɛtɛkɛ Yuda ñɩma yɔ ñɩm mbʋ́ pɩfɛyɩ ɖaɣʋ yɔ pʋ-tɔm. 
EPH.3.9	Ɛɖʋ-m ɖɔɖɔ se meyele nɛ ɛyáa na ɛzɩma mbʋ́ pʋwɛɛ se mbʋ́ ɛɛɖʋwa nɛ pʋwɛɛ mɛsaɣ tɛɛ ɖooo lɔŋ yɔ, pɩla yɔ. Ɛnʋ labɩnɩ pɩtɩŋa payɩ. 
EPH.3.10	Yee ḿbʋ́, pɩkpaɣʋnɩ lɛɛlɛɛyɔ yɔ, pɩtɩŋɩɣnɩ Krɩstʋ ŋgbɛyɛ taa ñɩma yɔɔ nɛ ñʋndɩnaa nɛ ɛsɔdaa ɖoŋ tɩŋa patɩlɩ ɛzɩma mbʋ́ Ɛsɔ lɔŋsɩnɖɛ paɣlaa pɩtɩɩfɛyɩ yɔ. 
EPH.3.11	Ḿbʋ́ ɛɛɖʋ ɖooo lɔŋ se ɛlakɩ nɛ ɛtɩŋnɩ Krɩstʋ Yesu yɔɔ nɛ ɛlabɩ-pʋ. Ɛnʋ lɛ ɖa-Kɩpaɣlʋ. 
EPH.3.12	Ɛ-yɔɔ pɩtɩŋɩɣnɩ lidaʋ ŋgʋ́ ɖɩwɛnɩ ɛ-yɔɔ yɔ kʋ-yɔɔ nɛ pɩhaɣ-ɖʋ waɖɛ se ɖiwolo Ɛsɔ cɔlɔ kaalɛyɩtʋ. 
EPH.3.13	Pʋ-yɔɔ meheyiɣ-mɩ se pitaatisi mi-toma taa kʋñɔmɩŋ weyi mɔntɔkɩ mɩ-yɔɔ yɔ ɩ-yɔɔ. Ɛlɛ́, ɩkʋndɩnɩ-ɩ.
EPH.3.14	Tɔm ńdʋ́, tɩ-yɔɔ moluŋuu ma-nɩmbɔla yɔɔ Caa Ɛsɔ tɛɛ. 
EPH.3.15	Ɛnʋ ɖɔkɩnɩ ɛsɔdaa ñɩma nɛ tataa ñɩma patɩŋa payɩ. 
EPH.3.16	Mentendiɣ-i ḿbʋ́ se eyele nɛ pɩtɩŋnɩ e-Fezuu Kiɖeɖeu yɔɔ nɛ ɩkpa ɖoŋ siŋŋ mɩ-lɩmaɣza taa ɛzɩ e-koboyaɣ wɛʋ nɛ kɛfɛyɩ tɩnaɣ yɔ. 
EPH.3.17	Ḿbʋ́ yekina nɛ pɩtɩŋnɩ lidaʋ ŋgʋ́ ɩwɛna yɔ kʋ-yɔɔ nɛ Krɩstʋ wɛɛ mɩ-laŋa taa nɛ ɩtɛzɩ pɩʋ sɔɔlɩm taa siŋŋ. 
EPH.3.18	Peeɖe mɩ nɛ Ɛsɔ ñɩma tɩŋa payɩ ɩpɩzɩɣ ɩna ɛzɩma mbʋ́ Krɩstʋ sɔɔlɩm paɣlaa pɩtɩɩfɛyɩ yɔ: pɩwalaa nɛ pɩɖaɣlɩ nɛ pʋkʋyɩ nɛ pilimi. 
EPH.3.19	Ḿbʋ́ yekina nɛ ɩtɩlɩ se sɔɔlɩm ḿbʋ́, pɩkɩlɩ lɔŋsɩnɖɛ tɩŋa payɩ. Ḿbʋ́ yekina ɖɔɖɔ nɛ Ɛsɔ tɛzɩ mɩ-taa wɛʋ pilim.
EPH.3.20	Ɛnʋ weyi ɛlakɩ tʋmɩyɛ ɖa-taa nɛ e-ɖoŋ yɔ, ɛpɩzɩɣ ɛlabɩ-ɖʋ nɛ pɩkɩlɩ mbʋ́ ɖɩpɔzʋʋ-ɩ yɔ yaa mbʋ́ ɖɩmaɣzɩɣ yɔ kpem. 
EPH.3.21	Ɛ-hɩɖɛ ɛsɛɛ Krɩstʋ Yesu ŋgbɛyɛ taa ɛ nɛ ɩ pɛ-kpɛndʋʋ yɔɔ kpaɖɩŋ tɩŋa taa pɩnzɩ ɛgbaŋ ɛgbaŋ! Pɩla ḿbʋ́.
EPH.4.1	Ɛsɔ ya-mɩ se ɩɖɔ ɛzɩ pɩkɛdɩnaʋ-ɩ yɔ. Pʋ-yɔɔ weyi ma paɖʋ salaka se malakɩ Kɩpaɣlʋ tʋmɩyɛ yɔ, meheyiɣ-mɩ se ɩñaɣ pana nɛ ɩɖɔ pʋ-yɔɔ ḿbʋ́: 
EPH.4.2	iluzi mɩ-tɩ kpem nɛ ɩwɛɛ leleŋ nɛ ɩɖɔkɩ mɩ-hɔ. Ɩɖɔkɩ ɖama camɩyɛ nɛ sɔɔlɩm. 
EPH.4.3	Ɩñaɣ pana nɛ ɩtɩŋnɩ laŋhɛzɩyɛ nɖɩ́ ɖɩwɛ mɩ-hɛkʋ taa yɔ ɖɩ-yɔɔ nɛ ɩɖɔkɩ nɔɔ kʋɖʋmaɣ ŋgá Fezuu Kiɖeɖeu yeba nɛ ɩla yɔ ḿbʋ́. 
EPH.4.4	Mbʋ́ pʋyɔɔ yɔ, tomnaɣ kʋɖʋmaɣ koŋ nɛ Fezuu Kiɖeɖeu kʋɖʋmʋʋ koŋ nɛ ɖaŋʋʋ kʋɖʋmʋm koŋ pɛwɛna. Đaŋʋʋ ḿbʋ́, pʋ-yɔɔ ɛya-mɩ. 
EPH.4.5	Kɩpaɣlʋ kʋɖʋm koŋ nɛ lidaʋ kʋɖʋmʋʋ koŋ nɛ lɩm sɔʋ sɔnzɩ kʋɖʋmsɩ koŋ pɛwɛna. 
EPH.4.6	Ɛsɔ kʋɖʋm koŋ wɛna: ɛnʋ lɛ Krɩstʋ ñɩma tɩŋa payɩ Caa. Ɛnʋ cɔŋnɩnɩ patɩŋa pɔ-yɔɔ nɛ ɛwɛɛ patɩŋa pa-taa nɛ ɛlakɩ tʋmɩyɛ patɩŋa pa-taa. 
EPH.4.7	Paa ḿbʋ́, Krɩstʋ labɩ paa ɖa-taa weyi kʋjɔʋ ɛzɩ ɛɖʋʋ se ɛhaɣ-ɩ yɔ nɛ kɩwɛnɩ ndɩ. 
EPH.4.8	Ḿbʋ́ pama Ɛsɔtɔm Takayaɣ taa se:
EPH.4.8	«Ɛkpa ɖooo ɛsɔdaa,
EPH.4.8	ɛkpɛndɩnɩ yomaa,
EPH.4.8	ɛlabɩ ɛyáa kʋjɔŋ.»
EPH.4.9	Pɔtɔm se ɛkpawa yɔ, pʋ-tɔbʋʋ se we? Pʋ-tɔbʋʋ se eetiba ɖooo tɛtɛɛ nɛ pʋcɔ. 
EPH.4.10	Weyi eetiba yɔ, kʋɖʋm ɛnʋ ɛkpanɩ ɖooo ɛsɔdaa se ɛwɛɛ pɩtɩŋa payɩ pʋ-cɔlɔ. 
EPH.4.11	Krɩstʋ ɛnʋ ɛhanɩ nabɛyɛ se pɛkɛ e-tiyiyaa nɛ lɛlaa náyaa nɛ lɛlaa Laŋhɛzɩyɛ Tɔm susiyaa nɛ lɛlaa ɖiyiyaa nɛ lɛlaa Ɛsɔtɔm wɩlɩyaa. 
EPH.4.12	Ɛlabɩ ḿbʋ́ se ɛñɔɔzɩ Ɛsɔ ñɩma nɛ pala ɛ-tʋmɩyɛ nɛ ŋgbɛyɛ taa ñɩma tɛzɩ kpaʋ ɖoŋ pe-lidaʋ wɛnaʋ taa 
EPH.4.13	nɛ pʋkɔɔ pɩsɩɩnɩ alɩwaatʋ ndʋ́ ɖatɩŋa payɩ ɖɩlabɩ nɔɔ kʋɖʋmaɣ ɖe-lidaʋ wɛnaʋ taa nɛ ɖɩtɩlɩ Ɛsɔ Pɩyalʋ siŋŋ nɛ ɖɩpɩsɩ ɛyáa sʋtʋyaa nɛ ɖɩwɛɛ ɛzɩ Krɩstʋ wɛʋ kpem yɔ. 
EPH.4.14	Ḿbʋ́ yekina nɛ ɖɩɩtasɩɣ kɛʋ piya nzɩ́ pawɩlɩɣ-sɩ nɛ sɩɩsɩŋ mbʋ́ sɩla nɛ peyiliɣ-sɩ nɛ pʋcɔzʋʋ-sɩ yem yem yɔ. 
EPH.4.15	Ɛlɛ́, ɖɩyɔɔdʋʋ toovenim nɛ ɖɩsɔɔlʋʋ ɖama nɛ ɖɩpaɣlɩɣ pɩtɩŋa pɩ-taa nɛ ɖɩñɔtʋʋnɩ weyi ɛkɛ ñʋʋdʋ yɔ, ɛnʋ lɛ Krɩstʋ. 
EPH.4.16	Ɛ-yɔɔ pɩtɩŋɩɣna nɛ e-tomnaɣ hɔɔlɩŋ tɩŋa kpɛndɩ camɩyɛ nɛ paa hɔɔlʋʋ ŋgʋ́ kɩpaɣlɩɣ ɛzɩ pʋpɔzʋʋ yɔ. Nɛ yee tomnaɣ ŋ́gá, kɔ-hɔɔlɩŋ tɩŋa ɩlakɩ a-tʋmɩyɛ ɛzɩ pʋpɔzʋʋ yɔ yɔ, kɛwɛɣ kɛtɛzɩɣ kpaʋ ɖoŋ sɔɔlɩm taa.
EPH.4.17	Iwelesi tɔm ndʋ́ mankaɖɩɣ-mɩ nɛ Kɩpaɣlʋ nɔɔ yɔ. Ńdʋ́ lɛ se: pɩfɛyɩ se ɩtasɩ caɣʋ wezuu ɛzɩ mbá pɛtɛkɛ Yuda ñɩma yɔ. Palakɩ mbʋ́ pamaɣzɩɣ nɛ pɩɩtalɩɣnɩ-wɛ ɖoli yɔ. 
EPH.4.18	Pɛwɛ cɩkpɛndʋʋ tɛɛ, paasɩŋ wezuu ŋgʋ́ Ɛsɔ haɣ yɔ, pa-laŋkpɩzɩyɛ yɔɔ lɛ, pɛwɛ kaatɩlɩtʋ taa. 
EPH.4.19	Fɛyɛ ɛɛtasɩɣ-wɛ kpaʋ nɛ pʋyʋ, palakɩ yem yem nɛ azuluma lakasɩ tɩŋa payɩ nɛ pɛwɛnɩ liidiye laɣzaɣ ɖɔɖɔ.
EPH.4.20	Piyele mɩ lɛ, pɩtɛkɛ ḿbʋ́ pɛkpɛlɩkɩ-mɩ Krɩstʋ tɔm taa. 
EPH.4.21	Paa pɩlabɩ ɛzɩma, pɔyɔɔdɩ ɛ-tɔm nɛ ɩnɩɩ nɛ pɛkpɛlɩkɩ Yesu ñɩma mɩ toovenim mbʋ́ pʋwɛ ɛ-cɔlɔ yɔ. 
EPH.4.22	Yee ḿbʋ́, pʋwɛɛ se iyele mɩ-wɛtʋ kɩbɩndʋ nɛ mi-wezuu caɣʋ kɩbɩm, mbʋ́ pʋyɔɔ yɔ, ḿbá cɛtɩɣnɩ-mɩ nɛ paɖʋzʋʋ-mɩ. 
EPH.4.23	Pʋwɛɛ se paa mɩ-taa weyi eyele nɛ Fezuu Kiɖeɖeu lɛɣzɩ ɛ-lɩmaɣza 
EPH.4.24	nɛ ɛkɛ ɛyʋ kɩfalʋ. Ɛsɔ ma-ɩ ɛzɩ ɛ-maɣmaɣ yɔ nɛ ɛtʋʋzɩ nɛ ɛwɛɛ cɩɖɩcɩɖɩ ɛzɩ pɩwɛʋ toovenim taa yɔ.
EPH.4.25	Pʋ-yɔɔ lɛ, pʋwɛɛ se iyele cɛtʋʋ: paa mɩ-taa weyi eheyi lɛlʋ toovenim. Mbʋ́ pʋyɔɔ yɔ, ɖatɩŋa payɩ ɖɩkɛ Krɩstʋ tomnaɣ pilinzi. 
EPH.4.26	Yee mɩ-pana ɛkpawa lɛ, ɩɖɔkɩ mɩ-tɩ nɛ ɩtaala kɩwɛɛkɩm, wɩsɩ ɛtaakpem-yɛ. 
EPH.4.27	Ɩtaaha eleeu waɖɛ naɖɩyɛ kaʋ. 
EPH.4.28	Weyi ɛmɩlaɣ yɔ, ɛtaatasɩ mɩlʋ́ʋ. Ɛlɛ́, ɛñaɣ pana nɛ ɛla tʋmɩyɛ nɛ toovenim nɛ ɛ-maɣmaɣ e-nesi nɛ ehiɣ nɛ ɛha weyi ɛwɛ kʋñɔŋ taa yɔ. 
EPH.4.29	Ɛzaɣ́tʋ tɔm natʋyʋ ɛtaalɩɩ mɩ-nɔɔ taa. Ɛlɛ́, yee pʋwɛɛ se natʋyʋ ɛlɩɩ yɔ, tɩkɛnɩ kɩbandʋ ndʋ́ tiyeki se mbá panɩɣ-tʋ yɔ, pɛtɛzɩ pɩʋ nɛ patɩlɩ mbʋ́ lootiye kɛnaa yɔ. 
EPH.4.30	Ɩtaapɩsɩ Fezuu Kiɖeɖeu hɔyɛ, ŋ́gʋ́ lɛ mayaɣ ŋgá ɛñɩɣ mɩ-yɔɔ se ɛɛlɩzɩ-mɩ pɩ-taa puwiye nɖɩ́ ɛkɔŋ yɔ. 
EPH.4.31	Iyele ɛsɛñɩŋɩyɛ nɛ tɔm ñasʋʋ nɛ pana nɛ holuu nɛ ɛyáa hɩla wɛɛkʋʋ nɛ pɩkpɛndɩnɩ kañatʋ tɩŋa payɩ. 
EPH.4.32	Ɛlɛ́, ɩla ɖama hɛɛɛ nɛ ɩna ɖama pʋtɔdɩyɛ. Ikpeɣ ɖama ɛzɩ Ɛsɔ kpeɣu-mɩ yɔ, mɩ nɛ Krɩstʋ mɩ-kpɛndʋʋ taa.
EPH.5.1	Pʋ-yɔɔ lɛ, ɩtɩɣzɩnɩ Ɛsɔ, mbʋ́ pʋyɔɔ yɔ, ɩkɛ piya nzɩ́ ɛsɔɔlɩ-sɩ yɔ. 
EPH.5.2	Ɩsɔɔlɩ ɖama ɛzɩ Krɩstʋ sɔɔlʋʋ-ɖʋ nɛ ɛkpaɣ ɛ-maɣmaɣ ɛ-tɩ ɛha nɛ palaa-ɩ ɖɔ-yɔɔ ɛzɩ kpɩnɛ nɖɩ́ pɔhɔba nɛ ɖɩlɩɣ sɔzɩŋ camɩyɛ Ɛsɔ ɛsɩndaa yɔ.
EPH.5.3	Pataatɩɩnɩʋ acɛyɛ yaa azuluma lakasɩ tɩŋa yaa liidiye laɣzaɣ pa-taŋ kpem mɩ-hɛkʋ taa ɛzɩ pʋmʋnaʋ Ɛsɔ ñɩma yɔ. 
EPH.5.4	Tʋtʋ nɛ tɔm ɛzaɣ́tʋ nɛ niɣzuu tɔm, pataatɩɩlɩʋ ɖɔɖɔ mɩ-nɔɔ taa: pɩfɛyɩ ɖeu. Ɛlɛ́, Ɛsɔ sam ɖeke ɛlɩɩna. 
EPH.5.5	Mbʋ́ pʋyɔɔ yɔ, ɩtɩlɩ camɩyɛ se paatayɩɣnɩ acɛyɛ laɖʋ nɛ azuluma tʋ yaa liidiye laɣzaɣ tʋ ñɩm mbʋ́ Ɛsɔ ñɔɔzaa nɛ ɛsɩɩ ɛ nɛ Krɩstʋ pe-Kewiyaɣ taa yɔ. Liidiye laɣzaɣ tʋ ñɛwɛ ɛzɩ agɔlɩma kpɛyɩyʋ yɔ.
EPH.5.6	Itaayele nɔɔyʋ yili-mɩ nɛ ɛ-tɔm ndʋ́ tɩfɛyɩ wazaɣ nakɛyɛ yɔ: pʋ-yɔɔ Ɛsɔ pana kpaɣnɩ mbá paañaŋ-ɩ yɔ. 
EPH.5.7	Yee ḿbʋ́, mɩ nɛ wɛ ɩtaakaa pʋyʋ. 
EPH.5.8	Toovenim lɛ, ɖooo lɛ ɩɩkɛ cɩkpɛndʋʋ tɛɛ ñɩma. Ɛlɛ́, lɛɛlɛɛyɔ ɩkɛ ñalɩmɩyɛ taa ñɩma mɩ nɛ Kɩpaɣlʋ mɩ-kpɛndʋʋ yɔɔ. Pʋ-yɔɔ lɛ, ɩɖɔ ɛzɩ ñalɩmɩyɛ taa ñɩma yɔ. 
EPH.5.9	Mbʋ́ pɩlɩɣnɩ ñalɩmɩyɛ taa yɔ lɛ: camɩyɛ lakasɩ tɩŋa nɛ tʋʋzʋʋ nɛ toovenim. 
EPH.5.10	Pʋ-yɔɔ lɛ, ɩñaɣ pana nɛ ɩtɩlɩ mbʋ́ pɩkɛdɩnɩ Kɩpaɣlʋ yɔ. 
EPH.5.11	Ɩtaaɖʋ mi-nesi mbá palakɩ wazaɣ fɛyɩ tʋmɩyɛ cɩkpɛndʋʋ tɛɛ yɔ pa-tʋma taa. Ɛlɛ́, ikuli a-yɔɔ ñammm. 
EPH.5.12	Toovenim lɛ, mbʋ́ pɩtɛ ɛyáa lakɩ mɛsaɣ tɛɛ yɔ, halɩ pʋwɛ fɛyɛ se pɔyɔɔdɩ pʋ-tɔm. 
EPH.5.13	Ɛlɛ́, ñalɩmɩyɛ ɛñalɩ pʋ-yɔɔ yɔ, panaɣ-pʋ keɣlee, panaɣ mbʋ́ pɩkɛnaa kpem yɔ. 
EPH.5.14	Pʋ-yɔɔ pɔtɔŋ se:
EPH.5.14	«Weyi ña ŋɖou yɔ,
EPH.5.14	fe, kʋyɩ nɛ sɩɖaa taa,
EPH.5.14	Krɩstʋ ñalɩmɩyɛ ñalɩɣ ñɔ-yɔɔ.»
EPH.5.15	Yee ḿbʋ́, ɩɖɔkɩ mɩ-tɩ camɩyɛ mɩ-ɖɔnɛ taa. Ɩtaaɖɔ ɛzɩ kɩmɛlɛmɩŋ yɔ, ɛlɛ́, ɩɖɔ ɛzɩ lɔŋsɩnɖaa yɔ. 
EPH.5.16	Ɩtaayele alɩwaatʋ nɛ tɩɖɛɛ yem, mbʋ́ pʋyɔɔ yɔ, kɩyakɩŋ weyi ɖɩwɛ ɩ-taa yɔ, ɩfɛyɩ ɖeu. 
EPH.5.17	Pʋ-yɔɔ lɛ, ɩtaawɛɛ kaatɩlɩtʋ taa, ɛlɛ́, ɩñaɣ pana nɛ ɩtɩlɩ mbʋ́ Kɩpaɣlʋ liu wɛɛ yɔ.
EPH.5.18	Ɩtaañɔɔ sʋlʋm nɛ pʋkʋ-mɩ: pɩkɛ yem yem lakasɩ. Ɛlɛ́, iyele nɛ Fezuu Kiɖeɖeu wɛɛ mɩ-cɔlɔ kpaagbaa kpem. 
EPH.5.19	Ɩkpɛndɩ ɖama nɛ ɩma keɣsi nɛ itee hendu ndʋ́ Fezuu Kiɖeɖeu wɩlɩɣ-mɩ yɔ. Itee hendu nɛ ɩyɩɣyɩ Kɩpaɣlʋ nɛ mɩ-laŋɩyɛ tɩŋa pilim. 
EPH.5.20	Ɩsa Caa Ɛsɔ alɩwaatʋ kpeekpe pɩtɩŋa pɩ-taa ɖa-Kɩpaɣlʋ Yesu Krɩstʋ hɩɖɛ taa.
EPH.5.21	Mbá mɩ ɩñaŋ Krɩstʋ yɔ, iluzi mɩ-tɩ ɖama tɛɛ. 
EPH.5.22	Mɩ halaa lɛ, paa weyi eluzi ɛ-tɩ ɛ-walʋ tɛɛ ɛzɩ eluzuu ɛ-tɩ Kɩpaɣlʋ tɛɛ yɔ. 
EPH.5.23	Mbʋ́ pʋyɔɔ yɔ, halʋ ñʋʋdʋ lɛ ɛ-walʋ ɛzɩ Krɩstʋ kɛʋ ɛ-ŋgbɛyɛ taa ñɩma ñʋʋdʋ yɔ. Ḿbá lɛ e-tomnaɣ nɛ ɛnʋ lɛ ka-ñʋʋ yaɖʋ. 
EPH.5.24	Yee ḿbʋ́, paa halʋ weyi eluzi ɛ-tɩ ɛ-walʋ tɛɛ pɩtɩŋa pɩ-taa ɛzɩ Krɩstʋ ŋgbɛyɛ taa ñɩma luzuu pa-tɩ ɛ́lɛ́ tɛɛ yɔ.
EPH.5.25	Mɩ walaa lɛ, paa weyi ɛsɔɔlɩ ɛ-halʋ ɛzɩ Krɩstʋ sɔɔlʋʋ ɛ-ŋgbɛyɛ nɛ ɛkpaɣ ɛ-maɣmaɣ ɛ-tɩ nɛ ɛha ɖɩ-taa ñɩma yɔɔ yɔ. 
EPH.5.26	Ɛlabɩ ḿbʋ́ se ɛtɩŋnɩ lɩm nɛ tɔm pɔ-yɔɔ nɛ eyele pɛwɛɛ cɩɖɩcɩɖɩ nɛ papɩsɩ Ɛsɔ ñɩma. 
EPH.5.27	Ɛlabɩ ḿbʋ́ ɖɔɖɔ se Krɩstʋ ŋgbɛyɛ ɛwɛɛ koboyaɣ taa nɛ ewoni-ɖɩ ɛ-ɛsɩndaa, azuluma yaa mɩndʋ yaa mbʋ́ pɩnɩɣzɩnɩ ḿbʋ́ yɔ, pataawɛɛ ɖɩ-yɔɔ, ɛlɛ́, ɖɩwɛɛ cɩɖɩcɩɖɩ, ɛzaɣ́tʋ natʋyʋ ɛtaawɛɛ ɖɩ-yɔɔ. 
EPH.5.28	Ḿbʋ́ ɖɔɖɔ pʋwɛɛ se walaa ɛsɔɔlɩ pa-halaa ɛzɩ pɔsɔɔlʋʋ pa-maɣmaɣ pa-tɩ yɔ: weyi ɛsɔɔlɩ ɛ-halʋ yɔ, ɛsɔɔlɩ ɛ-maɣmaɣ ɛ-tɩ. 
EPH.5.29	Toovenim lɛ, nɔɔyʋ fɛyɩ se ɛpaɖɩɣ ɛ-maɣmaɣ e-tomnaɣ. Ɛlɛ́, ɛcalɩɣ-kɛ nɛ ɛcɔŋnɩ kɔ-yɔɔ camɩyɛ ɛzɩ Krɩstʋ cɔŋʋʋnɩ ɛ-ŋgbɛyɛ taa ñɩma yɔɔ yɔ. 
EPH.5.30	Mbʋ́ pʋyɔɔ yɔ, ḿbá lɛ mbá ɖa ɖɩkɛ e-tomnaɣ pilinzi yɔ. 
EPH.5.31	Pʋwɛ ɛzɩ pamaʋ se: «Abalʋ yeki ɛ-caa nɛ e-ɖoo nɛ ɛkpaɣ halʋ nɛ pa-naalɛ papɩsɩ ɛyʋ kʋɖʋm» yɔ. 
EPH.5.32	Tɔm tʋnɛ, tɩkɛ mɛsaɣ tɛɛ tɔm, tɩ-taa wɛ cukaŋ. Krɩstʋ nɛ ɛ-ŋgbɛyɛ taa ñɩma mamaɣzɩnaa nɛ mɔyɔɔdɩ ḿbʋ́. 
EPH.5.33	Ḿbʋ́ ɖɔɖɔ pʋwɛnɩ-mɩ: paa mɩ-taa weyi ɛsɔɔlɩ ɛ-halʋ ɛzɩ ɛsɔɔlʋʋ ɛ-maɣmaɣ ɛ-tɩ yɔ nɛ paa halʋ weyi ɛ́lɛ́ ña ɛ-walʋ.
EPH.6.1	Mɩ piya lɛ, ɩña mɩ-ñɩma ɛzɩ Kɩpaɣlʋ liu wɛʋ yɔ. Mbʋ́ pʋyɔɔ yɔ, pʋmʋnɩ ḿbʋ́. 
EPH.6.2	Ḿbʋ́ pamawa se: «Đʋ ña-caa nɛ ño-ɖoo hɩɖɛ.» Ńdʋ́ lɛ kajalaɣ paɣtʋ ndʋ́ Ɛsɔ tɔm se yee ŋɖɔm tɩ-yɔɔ yɔ, ɛlakɩ-ŋ pʋyʋ yɔ: 
EPH.6.3	«Ŋhikiɣ ña-tɩ nɛ ŋcaɣ wezuu kedeŋa yɔɔ cɩnɛ nɛ pileɖi.»
EPH.6.4	Mɩ caanaa lɛ, ɩtaala nɛ mi-piya pana kpa. Ɛlɛ́, ɩɖɔkɩ-sɩ nɛ ɩsɩɣzɩ-sɩ lɔŋ nɛ ɩka sɩ-ñʋŋ taa ɛzɩ Kɩpaɣlʋ liu wɛʋ yɔ.
EPH.6.5	Mɩ yomaa lɛ, ɩña kedeŋa yɔɔ cɩnɛ mɩ-caanaa camɩyɛ nɛ ɩsɔɔndɩ-wɛ toovenim taa, ñamtʋ ndʋ́ ɩñaŋ Krɩstʋ yɔ tɩ-yɔɔ. 
EPH.6.6	Ɩtaañam-wɛ alɩwaatʋ ndʋ́ pɛwɛ mɩ-cɔlɔ nɛ pɔcɔŋnɩ-mɩ yɔ ti-ɖeke se pasam-mɩ. Ɛlɛ́, ɩla ḿbʋ́ se ɩkɛ Krɩstʋ tʋmlaɖaa mbá palakɩ mbʋ́ Ɛsɔ liu wɛɛ yɔ nɛ pa-laŋɩyɛ tɩŋa pilim yɔ. 
EPH.6.7	Ɩlabɩ-wɛ tʋma nɛ laŋhʋlʋmɩyɛ ɛzɩ Kɩpaɣlʋ maɣmaɣ ɩlakɩ yɔ. Pɩtaakɛ se ɛyáa ɩlakɩ-yɛ. 
EPH.6.8	Ɩtɛm naʋ se paa pɩɩkɛ yom yaa weyi ɛwɛ ɛ-tɩ yɔɔ yɔ, ɖeu mbʋ́ ɛlaba yɔ, pʋ-yɔɔ Kɩpaɣlʋ hɛyɩɣ-ɩ.
EPH.6.9	Piyele mɩ caanaa lɛ, ɩla mi-yomaa ɖɔɖɔ ḿbʋ́. Ɩɖɔkɩ mɩ-tɩ nɛ ɩtaañazɩ-wɛ. Mbʋ́ pʋyɔɔ yɔ, ɩtɛm sɩm se mɩ nɛ wɛ mɩ-Caa wɛ ɛsɔdaa. Ɛɛcɔŋnɩ nɔɔyʋ ɛsɩndaa nɛ pʋcɔ ɛlabɩ-ɩ pʋyʋ.
EPH.6.10	Tɔm ndʋ́ mɛntɛzɩɣna yɔ lɛ se: ɩkpa ɖoŋ mɩ nɛ Kɩpaɣlʋ mɩ-kpɛndʋʋ taa e-ɖoŋ sɔsɔŋ yɔɔ. 
EPH.6.11	Ɩkpaɣ you wondu ndʋ́ Ɛsɔ ha-mɩ yɔ tɩtɩŋa payɩ nɛ ɩpɩzɩ ɩkaɖɩnɩ eleeu alɩwaatʋ ndʋ́ ɛñɩkɩ-mɩ ɛ-kpacanaa yɔ.
EPH.6.12	Pɩtɛkɛ ɛyáa pʋwɛɛ se ɖiyoona. Ɛlɛ́, ɛsɔdaa ɖoŋ tɩŋa payɩ nɛ kedeŋa yɔɔ cɩnɛ cɩkpɛndʋʋ tɛɛ awiya nɛ feziŋ kɩdɛkɛdɩŋ pʋwɛɛ se ɖiyoona. 
EPH.6.13	Pʋ-yɔɔ pʋwɛɛ se ɩkpaɣ Ɛsɔ you wondu tɩŋa payɩ nɛ ɩpɩzɩ ɩkaɖɩnɩ-wɛ kɩyakɩŋ kɩdɛkɛdɩŋ taa. Ḿbʋ́ yekina nɛ ɩwɛɛ mi-ɖeɖe ḿbʋ́ alɩwaatʋ ndʋ́ ɩtɛŋ patɩŋa payɩ yonaʋ yɔ.
EPH.6.14	Pʋ-yɔɔ lɛ, ɩwɛɛ mi-ɖeɖe ḿbʋ́: ɩkpaɣ toovenim ɛzɩ tambaɖɛ nɖɩ́ sɔɔja tɔɔlʋʋ yɔ nɛ tʋʋzʋʋ ɛzɩ ñɩ́ɣ́yʋ́ʋ ŋgʋ́ ehuuzuu e-lotu yɔɔ yɔ. 
EPH.6.15	Ɩkpaɣ mi-kpekpeka ŋgá ɩwɛnɩ Laŋhɛzɩyɛ Tɔm ɖisusiye yɔ ɛzɩ naataŋgbala wena ɩlɛɣ yɔ. 
EPH.6.16	Pʋnɛ pɩtɩŋa pʋ-wayɩ lɛ, ɩkpaɣ mi-lidaʋ alɩwaatʋ kpeekpe ɛzɩ kpayʋʋ ŋgʋ́ ɩmʋʋnɩ ñɩma wena Satanɩ tɔʋ nɛ a-nɔsɩ taa nɛ miŋ sɔsɔŋ yɔ. 
EPH.6.17	Ɩkpaɣ ɖɔɖɔ mɩ-ñʋʋ yabʋ ɛzɩ you hulaɣ yɔ nɛ Ɛsɔtɔm ɛzɩ you sɩɣa ŋgá e-Fezuu Kiɖeɖeu cɛlɩ-mɩ yɔ. 
EPH.6.18	Đɔɖɔ lɛ, ɩtɩŋnɩ Fezuu Kiɖeɖeu yɔɔ nɛ ɩsɛɛ-ɩ nɛ itendi-i alɩwaatʋ tɩŋa pɩtɩŋa pɩ-taa. Ɩtaaɖoo pʋ-yɔɔ, ɩñaɣ pana nɛ itendi-i ɛ-ñɩma tɩŋa yɔɔ. 
EPH.6.19	Itendi-i ɖɔɖɔ mɔ-yɔɔ se eyele nɛ monkuli mɔ-nɔɔ lɛ, mantɩlɩ ndʋ́ maawɩlɩnɩ kaalɛyɩtʋ mbʋ́ pʋwɛ mɛsaɣ tɛɛ Laŋhɛzɩyɛ Tɔm taa yɔ. 
EPH.6.20	Ńdʋ́ Ɛsɔ tiyi-m se monsusi, tɩ-yɔɔ mɛwɛ salaka taa yɔ. Itendi-i nɛ manpɩzɩ monsusi-tʋ kaalɛyɩtʋ ɛzɩ pʋpɔzʋʋ yɔ.
EPH.6.21	Pʋcɔ mɩ ɖɔɖɔ ɩtɩlɩ mbʋ́ mɛnkɛnaa nɛ mbʋ́ malakɩ yɔ lɛ, taabalʋ kʋsɔɔlʋ Ticiiki weyi ɛkɛ Kɩpaɣlʋ tʋmlaɖʋ nɛ ɛlakɩ mbʋ́ ɛɖʋwa yɔ, ɛkɔŋnɩ-mɩ kɛdʋʋ pɩtɩŋa payɩ. 
EPH.6.22	Pɩ-maɣmaɣ pʋ-yɔɔ kpem mentiyi-i mɩ-cɔlɔ se ɛkɛdɩ-mɩ mbʋ́ pɩ-taa ɖɩwɛɛ yɔ nɛ ɛhɛzɩ mɩ-laŋa.
EPH.6.23	Caa Ɛsɔ nɛ Kɩpaɣlʋ Yesu Krɩstʋ pɛhɛzɩ taabalaa tɩŋa laŋa nɛ peyele pɔsɔɔlɩ ɖama nɛ pɛwɛnɩ lidaʋ. 
EPH.6.24	Ɛsɔ ɛla mbá patɩŋa payɩ pɔsɔɔlɩ ɖa-Kɩpaɣlʋ Yesu Krɩstʋ kámaɣ́ fɛyɩ yɔ lootiye!
PHP.1.1	Ma Pɔɔlɩ, ma nɛ Timootee ɖɩkɛ Krɩstʋ Yesu tʋmlaɖaa. Ɖamaɣnɩ takayaɣ kanɛ. Đɩmaɣ-kɛ mbá mɩ ɩkɛ Ɛsɔ ñɩma mɩ nɛ Krɩstʋ Yesu mɩ-kpɛndʋʋ yɔɔ nɛ ɩwɛɛ Filiipu tɛtʋ taa yɔ mɩtɩŋa payɩ. Đɩmaɣ-kɛ mɩ nɛ mɩ-ŋgbɛyɛ taa ñɩma yɔɔ cɔnɩyaa nɛ mbá pɛkɛ tayɩyaa ɖɩ-taa yɔ. 
PHP.1.2	Đɩsɛ-mɩ: ɖa-Caa Ɛsɔ nɛ Kɩpaɣlʋ Yesu Krɩstʋ palabɩ-mɩ lootiye nɛ pɛhɛzɩ mɩ-laŋa.
PHP.1.3	Alɩwaatʋ ndʋ́ tɩtɩŋa payɩ mɔntɔzʋʋ mɩ-yɔɔ yɔ, mansaŋ Ɛsɔ mɩ-yɔɔ. 
PHP.1.4	Alɩwaatʋ ndʋ́ tɩtɩŋa payɩ mɛnsɛɣ Ɛsɔ mɩtɩŋa mɩ-yɔɔ yɔ, mɛnsɛɣ-ɩ nɛ laŋhʋlʋmɩyɛ. 
PHP.1.5	Mbʋ́ pʋyɔɔ yɔ, kpaɣ kɩyakʋ ŋgʋ́ ɩpɩsɩ Krɩstʋ ñɩma yɔ, ɩwɛ sɩnaʋ yɔɔ nɛ pʋkɔɔ pɩsɩɩnɩ alɩwaatʋ tʋnɛ nɛ ɛ-Laŋhɛzɩyɛ Tɔm tɛzɩɣ cɔʋ. 
PHP.1.6	Manawa se paa pɩɩla ɛzɩma yɔ, Ɛsɔ weyi ɛpazɩ tʋmɩyɛ kɩbanɖɛ mɩ-taa yɔ, ɛlakɩ-ɖɩ ḿbʋ́ nɛ ɛkɔɔ ɛtɛm-ɖɩ kɩyakʋ ŋgʋ́ Krɩstʋ Yesu kɔŋ yɔ. 
PHP.1.7	Pʋmʋnaa se mamaɣzɩ mɩtɩŋa mɩ-yɔɔ ḿbʋ́. Mɔnsɔɔlɩ-mɩ siŋŋ, mbʋ́ pʋyɔɔ yɔ, lootiye nɖɩ́ Ɛsɔ labɩ-mɩ yɔ, ma nɛ mɩtɩŋa payɩ ɛlabɩ-ɖɩ paa lɛɛlɛɛyɔ mɛwɛʋ salaka taa yɔ, yaa maawɛʋ man-tɩ yɔɔ nɛ malʋkɩ Laŋhɛzɩyɛ Tɔm yɔɔ nɛ mawɩlɩɣ ɛyáa se tɩkɛ toovenim yɔ. 
PHP.1.8	Ɛsɔ na sɔɔlɩm mbʋ́ mɔnsɔɔlɩ mɩtɩŋa siŋŋ yɔ. Ḿbʋ́ lɛ Krɩstʋ Yesu sɔɔlɩm kpem.
PHP.1.9	Mentendiɣ Ɛsɔ se eyele nɛ ɩtɛzɩ ɖama sɔɔlʋʋ nɛ ɩpɩzɩ ɩtɩlɩ toovenim nɛ ɩtɛzɩ nɩʋ pɩtɩŋa pɩ-taa 
PHP.1.10	nɛ ɩpɩzɩ ɩlɩzɩ mbʋ́ pɩkɩlɩ ɖeu yɔ. Ḿbʋ́ yekina nɛ ɩwɛɛ cɩɖɩcɩɖɩ nɛ paanaɣ kawanaɣ nakɛyɛ mɩ-yɔɔ puwiye nɖɩ́ Krɩstʋ lɩzɩɣ ɛ-tɩ nɛ ɛwɩlɩ yɔ 
PHP.1.11	nɛ ɛ-lakasɩ kʋtʋʋzasɩ tɛzɩ ɖɔʋ mɩ-taa nɛ siyele pasa Ɛsɔ nɛ paɖʋ-ɩ hɩɖɛ.
PHP.1.12	Taabalaa! Mancaɣ se ɩtɩlɩ se mbʋ́ pɩtalɩ-m yɔ, halɩ piyeba nɛ ɖɩtɛzɩɣ Laŋhɛzɩyɛ Tɔm susuu. 
PHP.1.13	Ḿbʋ́ yebina nɛ wiyaʋ sɔsɔ ɖɩɣa yɔɔ ɖaŋɩyaa nɛ ɛyáa lɛlaa, patɩŋa payɩ patɩlɩ se malakɩ Krɩstʋ tʋmɩyɛ yɔɔ paɖʋ-m salaka. 
PHP.1.14	Đɔɖɔ lɛ, mbá pɛkɛ ɖa-taabalaa pa nɛ Kɩpaɣlʋ pɛ-kpɛndʋʋ yɔɔ yɔ, pa-taa sakɩyɛ nawa se mɛwɛ salaka taa lɛ, pɩlabɩ-wɛ hʋnʋm nɛ pɛtɛzɩɣ susuu Ɛsɔtɔm kaalɛyɩtʋ.
PHP.1.15+PHP.1.16+PHP.1.17	Toovenim lɛ, pa-taa nabɛyɛ taa wɛnɩ-m nɛ posusuu Krɩstʋ tɔm nɛ ɛsɩsɛmɩyɛ. Ɛlɛ́, pa-taa lɛlaa ñosusaɣ-tʋ nɛ lɩmaɣza kɩbana. Paba lakɩ ḿbʋ́ nɛ sɔɔlɩm, mbʋ́ pʋyɔɔ yɔ, pɛtɛm naʋ se Ɛsɔ ɖʋnɩ-m cɩnɛ se malʋ Laŋhɛzɩyɛ Tɔm yɔɔ. Piyele kajalaɣ ñɩma yɔ, paasusuu Krɩstʋ tɔm nɛ lɩmaɣza kɩbana. Pañɩnɩɣ se pala mɔ-yɔɔ ɛsɩsɛmɩyɛ nɛ piyele mɛntɛzɩ labʋ kʋñɔŋ salaka taa.
PHP.1.18	Pɩna-m nɛ we! Paa pɛwɛnɩ lɩmaɣza kɩdɛkɛdɛɛ yaa wena amʋnaa yɔ yɔ, Krɩstʋ tɔm posusuu. Pʋ-yɔɔ lɛ, man-taa hʋlʋmaa. Halɩ pʋhʋlʋmʋʋ ḿbʋ́ tam. 
PHP.1.19	Mbʋ́ pʋyɔɔ yɔ, manawa se mɩ-Ɛsɔ sɛʋ nɛ Yesu Krɩstʋ Fezuu sɩnaʋ pɔ-yɔɔ lɛ, pɩtɩŋa payɩ pʋkɔŋ yabʋ ma-ñʋʋ. 
PHP.1.20	Mbʋ́ me-liu wɛɛ siŋŋ nɛ manɖaŋ-pʋ yɔ lɛ se fɛyɛ ɛtaatɩɩkpaʋ-m kpem. Ɛlɛ́, lɛɛlɛɛyɔ paa mansɩba yaa mɛwɛ wezuu yɔ, pɩtɩŋɩɣnɩ mɔ-yɔɔ ɛzɩ pɩpam labʋ yɔ nɛ Krɩstʋ hɩɖɛ sɛɛ nɛ paa weyi ɛna kaŋŋ. 
PHP.1.21	Mbʋ́ pʋyɔɔ yɔ, Krɩstʋ kɩlɩnɩ-m wazaɣ me-wezuu caɣʋ taa nɛ sɩm ñɛkɛnɩ-m kɛzɛɣa. 
PHP.1.22	Ɛlɛ́, yee mɛwɛ wezuu nɛ manpɩzɩɣ se mantasɩ tʋmɩyɛ wazaɣ ñɩnɖɛ naɖɩyɛ labʋ yɔ, pʋbʋ maanaɣ se malɩzɩ wezuu naa sɩm. 
PHP.1.23	Mɛwɛ cenje: me-liu wɛɛ se meyele kedeŋa yɔɔ wezuu kʋnɛ nɛ mowolo ma nɛ Krɩstʋ ɖɩwɛɛ. Ḿbʋ́ kɩlɩnɩ ɖeu kpem. 
PHP.1.24	Ɛlɛ́, mɩ-yɔɔ lɛ, pɩkɩlɩ wazaɣ se mantasɩ caɣʋ wezuu. 
PHP.1.25	Ḿbʋ́ manawa kpem. Manawa se mantasɩɣ caɣʋ wezuu nɛ mɛwɛɛ mɩtɩŋa payɩ mɩ-cɔlɔ nɛ mansɩnɩ-mɩ nɛ ɩɖɛɛnɩ ɛsɩndaa nɛ mɩ-laŋa hʋlʋmɩ mi-lidaʋ wɛnaʋ taa. 
PHP.1.26	Yee ḿbʋ́, alɩwaatʋ ndʋ́ manpɩsɩɣ mɩ-cɔlɔ yɔ, ɩtɛzɩɣ-m kʋndɩnaʋ mɩ nɛ Krɩstʋ Yesu mɩ-kpɛndʋʋ taa.
PHP.1.27	Mbʋ́ pʋwɛɛ yɔ lɛ se: ɩɖɔ camɩyɛ ɛzɩ Krɩstʋ Laŋhɛzɩyɛ Tɔm pɔzʋʋ yɔ. Yee ḿbʋ́, paa mɔnkɔm se mana-mɩ yaa mɔntɔkɔɔ yɔ, manɩɩ se ɩɖɔkɩ mɩ-tɩ kpam ḿbʋ́ nɛ ɩwɛnɩ lɩmaɣza kʋɖʋmɛɛ nɛ laŋɩyɛ kʋɖʋmɖɩyɛ, tʋmɩyɛ nɖɩ́ ɩlakɩ se ɛyáa etisi Laŋhɛzɩyɛ Tɔm ńdʋ́ yɔ ɖɩ-taa. 
PHP.1.28	Pʋbʋ, sɔɔndʋ ɛɛkpaɣ-mɩ nɛ mi-koyindinaa nabʋyʋ taa. Ḿbʋ́ wɩlɩɣnɩ-wɛ se nʋmɔʋ kilebuu taa pɛwɛɛ nɛ pɩwɩlɩ-mɩ se mɩ mɩwɛ ñʋʋ yabʋ nʋmɔʋ taa, Ɛsɔ cɔlɔ pɩlɩnaa. 
PHP.1.29	Ɛsɔ ha-mɩ se ɩwɛnɩ lidaʋ Krɩstʋ yɔɔ nɛ ɩtɛ ɩtɔɔ kʋñɔŋ ɛ-yɔɔ ɖɔɖɔ 
PHP.1.30	nɛ ɩlʋ lʋbɩyɛ nɖɩ́ ɩna malʋkaɣ yɔ. Ńɖɩ́ mɔnɖɔŋ lʋbʋ lɛɛlɛɛyɔ nɛ ɩnɩɣ ɖɩ-taŋ.
PHP.2.1	Manawa se mɩ nɛ Krɩstʋ mɩ-kpɛndʋʋ yeki nɛ ɩkpa ɖoŋ nɛ ɛ-sɔɔlɩm ñeyele nɛ pɩlabɩ-mɩ hʋnʋm. Manawa ɖɔɖɔ se mɩ nɛ Fezuu Kiɖeɖeu ɩlabɩ nɔɔ kʋɖʋmaɣ nɛ ɩsɔɔlɩ ɖama nɛ ɩnaɣ ɖama pʋtɔdɩyɛ. 
PHP.2.2	Yee ḿbʋ́ ɩnɩɩnɩ ɖama siŋŋ nɛ man-taa tɛzɩ hʋlʋmʋʋ, ɩsɔɔlɩ ɖama nɛ ɩwɛnɩ hɔyɛ kʋɖʋmɖɩyɛ nɛ lɩmaɣza kʋɖʋmɛɛ. 
PHP.2.3	Ɩtaala nabʋyʋ se ɩkɩlɩnɩ lɛlaa yaa ɩkʋndɩnɩ-pʋ falaa. Ɛlɛ́, iluzi mɩ-tɩ ɖama tɛɛ, paa weyi ɛkpaɣ lɛlaa se pakɩlɩ ɛ-maɣmaɣ. 
PHP.2.4	Paa weyi lɛ, ɛtaañɩnɩ ɛ-maɣmaɣ ɛ-kɛzɛɣa ɖeke. Ɛlɛ́, ɛmaɣzɩ lɛlaa ñɩŋga yɔɔ ɖɔɖɔ. 
PHP.2.5	Ɩwɛnɩ wɛtʋ ndʋ́ Krɩstʋ Yesu kɛwɛna yɔ.
PHP.2.6	Ɛ nɛ Ɛsɔ paawɛ kɩmaŋ. Ɛlɛ́, ɛtakpaɣ ɖɔndɩyɛ ńɖɩ́ nɛ ɛ́yáa pʋyʋ. 
PHP.2.7	Ɛ-maɣmaɣ eyebi mbʋ́ pɩtɩŋa payɩ ɛɛwɛna yɔ pʋ-tɔm nɛ ɛpɩsɩ tʋmlaɖʋ nɛ ɛwɛɛ ɛzɩ ɛyáa yɔ. 
PHP.2.8	Ɛpɩsɩ ɛyʋ lɛ, ɛtɛzɩ ɛ-tɩ luzuu kpem nɛ ɛña Ɛsɔ nɛ ɛkɔɔ ɛsɩ. Halɩ kaamaŋkaɣ yɔɔ ɛsɩba. 
PHP.2.9	Pʋ-yɔɔ ɛ́lɛ́ kpazɩ-ɩ lone nɖɩ́ ɖɩkɩlɩ kʋyʋʋ yɔ ɖɩ-taa nɛ ɛ́yáa-ɩ hɩɖɛ nɖɩ́ ɖɩkɩlɩ lɛɛna tɩŋa payɩ yɔ. 
PHP.2.10	Ɛlabɩ ḿbʋ́ se mbʋ́ pɩtɩŋa payɩ pʋwɛ ɛsɔdaa nɛ tataa cɩnɛ nɛ halɩ pɩkpɛndɩnɩ tɛtɛɛ yɔ, pɩnɩ hɩɖɛ ńɖɩ́ se Yesu lɛ, pɩñam-ɩ nɛ puluŋ pɩ-nɩmbɔla yɔɔ nɛ 
PHP.2.11	pʋtɔ se Yesu Krɩstʋ lɛ Kɩpaɣlʋ se Caa Ɛsɔ hɩɖɛ ɛsɛɛ.
PHP.2.12	Mɛ-ɛgbaɣdɩnaa! Đenɖe Ɛsɔ yabɩ mɩ-ñʋʋ yɔ, ɩwɛɛ tʋmɩyɛ labʋ yɔɔ ñʋʋ yabʋ ḿbʋ́ pɩ-taa. Ɩlakɩ-ɖɩ lɛ, ɩña Ɛsɔ nɛ ɩsɔɔndɩ-ɩ. Ḿbʋ́ ɩpam labʋ alɩwaatʋ ndʋ́ maawɛ mɩ-cɔlɔ yɔ. Lɛɛlɛɛyɔ, ɖenɖe mɛnfɛyɩ mɩ-cɔlɔ yɔ, pʋwɛɛ se ɩla ḿbʋ́ ɖɔɖɔ nɛ pɩkɩlɩ. 
PHP.2.13	Toovenim lɛ, Ɛsɔ yekina se itisi nɛ ɩla tʋmɩyɛ ɛzɩ pɩkɛdɩnaʋ ɛ-maɣmaɣ nɛ ɛɖʋ yɔ.
PHP.2.14	Mbʋ́ pɩtɩŋa payɩ ɩlakɩ yɔ, ɩlabɩ-pʋ, ɛlɛ́, ɩtaamidi mi-liŋ tɛɛ nɛ ɩhɔŋnɩ ɖama tɔm. 
PHP.2.15	Ɩla ḿbʋ́ nɛ pataana kawanaɣ nakɛyɛ mɩ-yɔɔ nɛ ɩwɛɛ cɩɖɩcɩɖɩ nɛ ɩkɛ Ɛsɔ piya nzɩ́ paanaɣ sɩ-yɔɔ kɩwɛɛkɩm nabʋyʋ yɔ kedeŋa yɔɔ cɩnɛ ɛyáa azaɣ́a nɛ kɩtatʋʋzɩŋ pɛ-hɛkʋ taa. Mɩ lɛ ñalɩmɩyɛ pɛ-hɛkʋ taa ɛzɩ ɛsɔdaa tɩɩnzɩ yɔ. 
PHP.2.16	Miheyiɣni-wɛ tɔm ndʋ́ tɩhaɣ wezuu yɔ. Ḿbʋ́ yekina nɛ mankʋndɩ puwiye nɖɩ́ Krɩstʋ lɩzɩɣ ɛ-tɩ nɛ ɛwɩlɩ yɔ. Ḿbʋ́ wɩlɩɣnɩ toovenim se tʋmɩyɛ nɖɩ́ mañaɣ pana nɛ mala yɔ, ɖɩtɛkɛ falaa ñɩnɖɛ. 
PHP.2.17	Mi-lidaʋ ŋgʋ́ ɩwɛnɩ Ɛsɔ yɔɔ yɔ, kʋwɛ ɛzɩ kɩlaʋ ŋgʋ́ ɩlaɣ-ɩ yɔ. Pʋtɔma yɔ, pakʋʋ-m nɛ man-calɩm sɔzɩ mɩ-kɩlaʋ ŋ́gʋ́ kʋ-yɔɔ. Paa pɩlaba ḿbʋ́ yɔ, man-taa hʋlʋmʋʋ nɛ ma nɛ mɩ ɖɩmayɩ amaya. 
PHP.2.18	Mɩ ɖɔɖɔ lɛ, mɩ-taa ɛhʋlʋmɩ nɛ ma nɛ mɩ ɖɩkpɛndɩ ɖɩmayɩ amaya.
PHP.2.19	Mantaɣ liu se yee Kɩpaɣlʋ Yesu etisaa yɔ, mentiyiɣni-mɩ Timootee kɩyakɩŋ ɩnɛ ɩ-taa nɛ pɩpɩzɩ pɩlabɩ-m leleŋ alɩwaatʋ ndʋ́ ɛpɩsɩɣ ɛkɔɔ nɛ eheyi-m mɩ-tɔm yɔ. 
PHP.2.20	Mbʋ́ pʋyɔɔ yɔ, mbá patɩŋa payɩ pamaɣzɩɣ mɩ-yɔɔ yɔ, pa-taa lɛ, ma nɛ e-ɖeke koŋ ɖɩwɛnɩnɩ lɩmaɣza kʋɖʋmɛɛ nɛ ɖɩñɩnɩɣ mɩ-kɛzɛɣa. 
PHP.2.21	Lɛlaa tɩŋa payɩ ñɩnɩɣ pa-maɣmaɣ pɛ-kɛzɛsɩ, ɛlɛ́ paañɩnɩɣ Krɩstʋ Yesu ñɩŋga. 
PHP.2.22	Piyele ɛnʋ lɛ, ɩtɛm sɩm ɛ-yɔɔ se ɛlakɩ mbʋ́ ɛɖʋwa se ɛlakɩ yɔ: ɛsɩnɩ-m nɛ ma nɛ ɩ ɖɩla tʋmɩyɛ ɛzɩ pɩɣa nɛ ka-caa yɔ nɛ Laŋhɛzɩyɛ Tɔm tɛzɩɣ cɔʋ. 
PHP.2.23	Mantaɣ liu se manaɣ mbʋ́ pɩtɛŋnɩ-m yɔ lɛ, mentiyiɣni-mɩ-ɩ. 
PHP.2.24	Kɩpaɣlʋ yɔɔ lɛ, mantaɣ liu se ma-maɣmaɣ mɔnkɔŋ ɖɔɖɔ alɩwaatʋ tʋnɛ tɩ-taa nɛ mana-mɩ.
PHP.2.25	Manawa se pʋwɛɛ se meyele nɛ man-taabalʋ Epafroditi pɩsɩ mɩ-cɔlɔ. Ma nɛ ɩ ɖɩlakɩnɩ tʋmɩyɛ nɛ ɖɩlʋkɩ Laŋhɛzɩyɛ Tɔm yɔɔ. Miitiyini-i mɔn-cɔlɔ se ɛkɔɔ ɛsɩnɩ-m alɩwaatʋ ndʋ́ maawɛ kɩcɛyɩm taa yɔ. 
PHP.2.26	E-liu kaawɛ siŋŋ se ɛna mɩtɩŋa payɩ. Peheyi-i se ɩnɩwa se pɩwɩɣ-ɩ lɛ, ɛ-lɩmaɣza wɛɛkɩ. 
PHP.2.27	Toovenim lɛ, pɩwɩ-ɩ sɩbʋ yɔɔ sɩbʋ yɔɔ. Ɛlɛ́, Ɛsɔ na ɛ-pʋtɔdɩyɛ. Pɩtɛkɛ e-ɖeke ɛ-ñɩnɖɛ ɛnawa. Ɛna ɖɔɖɔ ma-ñɩnɖɛ se mɛ-ɛsɛ ɛtaapaŋ ñɩŋʋʋ. 
PHP.2.28	Pʋ-yɔɔ menkpedesiɣ se meyele nɛ ɛpɩsɩ mɩ-cɔlɔ nɛ ɩna-ɩ nɛ mɩ-taa ɖaɣnɩ hʋlʋmʋʋ nɛ ma ɖɔɖɔ lɛ, mɛ-ɛsɛ ɛtaatasɩ ñɩŋʋʋ. 
PHP.2.29	Pʋ-yɔɔ lɛ, ɩmʋ-ɩ nɛ laŋhʋlʋmɩyɛ siŋŋ mɩ nɛ Kɩpaɣlʋ mɩ-kpɛndʋʋ taa. Pʋwɛɛ se ɩña ɛyáa mbá patɩŋa payɩ pɛwɛ ɖɔɖɔ ɛzɩ ɛnʋ yɔ. 
PHP.2.30	Mbʋ́ pʋyɔɔ yɔ, Krɩstʋ tʋmɩyɛ yɔɔ ɛcaɣaɣ sɩbʋ: ecoɖi sɩm se ɛsɩnɩ-m sɩnaʋ mbʋ́ mɩ-maɣmaɣ ɩtaapɩzɩɣ se ɩsɩnɩ-m yɔ.
PHP.3.1	Man-taabalaa! Ndʋ́ mɛntɛzɩɣnɩ-mɩ yɔ lɛ se mɩ-taa ɛhʋlʋmɩ se mɩ nɛ Kɩpaɣlʋ ɩkpɛndaa. Pɩɩcɛyɩɣ-m se mantasɩ-mɩ maʋ Laŋhʋlʋmɩyɛ Tɔm ńdʋ́. Piyele mɩ lɛ, pɩkɩlɩ wee wee se pama-mɩ ḿbʋ́. 
PHP.3.2	Ɩkpa mɩ-tɩ nɛ tʋmlaɖaa azaɣ́a, pɛkɛ hasɩ mancaaciwaa, pɛtɛpɛlɩ-wɛ siŋŋ. 
PHP.3.3	Mbʋ́ pʋyɔɔ yɔ, ɖɛkɛnɩ mbá pɛpɛlɩ-wɛ siŋŋ yɔ, pɩtɛkɛ ḿbá. Fezuu Kiɖeɖeu yɔɔ ɖɩtɩŋɩɣna nɛ ɖiluŋuu ɛ-tɛɛ nɛ ɖɩkʋndʋʋnɩ Yesu Krɩstʋ. Đɩɩtaɣ tomnaɣ yɔɔ pɛlʋʋ.
PHP.3.4	Ŋgʋ́, ma ɖɔɖɔ manpɩzaɣ se mantaa ma-maɣmaɣ man-tɩ. Yee nabɛyɛ ɛmaɣzɩɣ se papɩzɩɣ pataa pa-maɣmaɣ pa-tɩ liu yɔ, mɛwɛnɩ waɖɛ nɛ pɩkɩlɩ-wɛ. 
PHP.3.5	Palʋlɩ-m nɛ kɩyakʋ sɩŋ lɛ, pɛpɛlɩ-m. Mɛnkɛ Izrɛɛlɩ tʋ, palʋlɩ-m Bɛnjamɛɛ liɖe taa. Mɛnkɛ Ebree tʋ, Ebree ñɩma lʋlɩnɩ-m. Mɔnɖɔŋaɣ Yuda ñɩma paɣtʋ yɔɔ ɖɔm mbʋ́ yɔ, maakɛ Farɩsɩ tʋ. 
PHP.3.6	Mɛ-ɛsɩyɛ kɛsɛnɩ Krɩstʋ ŋgbɛyɛ taa ñɩma wayɩ wɛʋ kaŋ kaŋ. Paɣtʋ yɔɔ ɖɔm lɛ, natʋyʋ fɛyɩ se paawanɩ-m.
PHP.3.7	Ɛlɛ́, mbʋ́ pɩɩkɛnɩ-m kɛzɛɣa yɔ, Krɩstʋ yɔɔ lɛ, mankpakɩɣ-pʋ lɛɛlɛɛyɔ se pʋɖʋzɩ-m. 
PHP.3.8+PHP.3.9	Halɩ mankpakɩɣ pɩtɩŋa payɩ se pʋɖʋzɩ-m, mbʋ́ pʋyɔɔ yɔ, mansɩm man-Kɩpaɣlʋ Krɩstʋ Yesu yɔ, pɩkɩlɩ-m wazaɣ pɩtɩŋa payɩ. Ɛ-yɔɔ lɛ, mentisaa se melesi pɩtɩŋa payɩ. Mankpakɩɣ pɩtɩŋa ɛzɩ azuluma pʋyʋ yɔ se manpɩzɩ mehiɣ Krɩstʋ ɛnʋ. Malakɩ ḿbʋ́ se ma nɛ ɩ ɖɩwɛɛ ɖama taa. Yee ḿbʋ́ pɩtɛkɛ paɣtʋ yɔɔ ɖɔm yebina nɛ manpɩsɩ ɛyʋ kʋtʋʋzʋ. Ɛlɛ́, mɛwɛnɩ lidaʋ Krɩstʋ yɔɔ yɔɔ manpɩsɩ ɛyʋ kʋtʋʋzʋ. Ɛsɔ cɔlɔ pɩlɩnaa se pɩtɩŋnɩ lidaʋ yɔɔ nɛ ɛyʋ pɩsɩ kʋtʋʋzʋ ḿbʋ́. 
PHP.3.10	Mbʋ́ pɩtɩŋa me-liu wɛɛ yɔ lɛ se: me-wezuu caɣʋ taa lɛ, mantɩlɩ Krɩstʋ nɛ mana ɖoŋ weyi efemnaa yɔ, nɛ mɔntɔɔ kʋñɔŋ ŋgʋ́ ɛtɔwaa yɔ nɛ mansɩ ɛzɩ ɛnʋ yɔ, 
PHP.3.11	nɛ pʋwɛɛ yɔ, Ɛsɔ kefezi-m ɖɔɖɔ sɩɖaa taa.
PHP.3.12	Maatɔŋ se mɛntɛm hiɣu pɩtɩŋa payɩ yaa mɛntɛm kɛʋ weyi ɛmʋnaa yɔ. Ɛlɛ́, mɔnɖɔŋ ñaɣʋ pana se mantalɩ nɛ mamʋ man-kɩhɛyʋʋ. Mbʋ́ pʋyɔɔ yɔ, Krɩstʋ Yesu tɛm-m mʋ́ʋ. 
PHP.3.13	Taabalaa! Ma-maɣmaɣ maatɔŋ se mɛntɛm talʋʋ nɛ mamʋ man-kɩhɛyʋʋ. Ɛlɛ́, pʋyʋ kʋɖʋm koŋ weyi malakɩ yɔ lɛ se: mɔnsɔʋ mbʋ́ pɩtɛm ɖɛʋ yɔ pʋ-yɔɔ nɛ piyele mɔnɖɔɔnɩ mbʋ́ pʋwɛnɩ ɛsɩndaa yɔ. 
PHP.3.14	Pʋ-yɔɔ malʋkɩ se mantalɩ tɩnaɣ yɔɔ nɛ mamʋ kɩhɛyʋʋ ŋgʋ́ Ɛsɔ tɩŋnɩ Krɩstʋ Yesu yɔɔ nɛ ɛ́yáa-ɖʋ nɛ ɛsɔdaa se ɖɩmʋ yɔ.
PHP.3.15	Mbá ɖa ɖɩtɛm kɛʋ mbá pamʋnaa yɔ, ɖɩmaɣzɩ ḿbʋ́. Ɛlɛ́, yee nabʋyʋ taa mɩ-lɩmaɣza ɛwɛ ndɩ yɔ, Ɛsɔ wɩlɩɣ-mɩ mbʋ́ pɩkɛ toovenim yɔ. 
PHP.3.16	Mbʋ́ pʋwɛɛ yɔ lɛ se: Ɛsɔ nʋmɔʋ ŋgʋ́ ɖɩɖɔŋ kɩ-taa yɔ, ɖɩwɛɛ kɩ-taa ḿbʋ́ nɛ pɩɖɛɛnɩ ɛsɩndaa.
PHP.3.17	Taabalaa! Mɩtɩŋa payɩ ɩla ɛzɩ malakʋʋ yɔ. Ɩcɔnɩ mbá pɔɖɔŋ lidaʋ nʋmɔʋ taa ɛzɩ ɖa yɔ nɛ ɩɖɔ ḿbʋ́. 
PHP.3.18	Toovenim lɛ, tɔm ndʋ́ manpam-mɩ heyuu yɔ, ńdʋ́ mantasɩɣ-mɩ heyuu lɛɛlɛɛyɔ nɛ ɛsɩtɛɣlɩm. Ńdʋ́ lɛ se: ɛyáa sakɩyɛ wɛɛ nɛ pɔ-ɖɔnɛ wɩlɩɣ se pɛkɛ Krɩstʋ weyi pakam-ɩ kaamaŋkaɣ yɔɔ yɔ e-koyindinaa. 
PHP.3.19	Ɛyáa ḿbá, pɛtɛŋnɩ lebu, mbʋ́ pʋyɔɔ yɔ, po-lotu lɛ pɛ-Ɛsɔ. Mbʋ́ pɩɩwɛɛ se pɩkpa-wɛ fɛyɛ yɔ, papɩsaa pakʋndʋʋnɩ-pʋ nɛ pamaɣzɩɣ mbʋ́ pʋwɛ kedeŋa yɔɔ yɔ, pʋ-yɔɔ ɖeke. 
PHP.3.20	Đa lɛ, ɖɩkɛ ɛsɔdaa kewiyaɣ taa ñɩma. Peeɖe ɖɩɖaŋnɩ Kɩpaɣlʋ Yesu Krɩstʋ se ɛkɔɔ ɛya ɖa-ñʋʋ. 
PHP.3.21	Ɛnʋ kɔŋnɩ lɛɣzʋʋ ɖo-tomnaɣ pʋtɔdɩyɛ ñɩŋga ŋgá ɖɩwɛnɩ kedeŋa yɔɔ cɩnɛ yɔ nɛ kapɩsɩ koboyaɣ ñɩŋga ɛzɩ ɛ-ñɩŋga yɔ. E-ɖoŋ weyi ɛwakɩnɩ pɩtɩŋa payɩ yɔ ɛlakɩnɩ ḿbʋ́.
PHP.4.1	Pʋ-yɔɔ lɛ, man-taabalaa kʋsɔɔlaa! Meheyiɣ-mɩ se ɩɖɔkɩ mɩ-tɩ kpam mɩ nɛ Kɩpaɣlʋ mɩ-kpɛndʋʋ taa. Mɩ-yɔɔ lɛ, ma-laŋɩyɛ hʋlʋmaa siŋŋ nɛ mankʋndʋʋnɩ-mɩ. Mɩ me-liu wɛɛ kpem se mana.
PHP.4.2	Meheyiɣ Evoodi nɛ Sɛntiici se pɛwɛnɩ lɩmaɣza kʋɖʋmɛɛ pa nɛ Kɩpaɣlʋ pɛ-kpɛndʋʋ taa. 
PHP.4.3	Piyele weyi ña ŋkɛ man-taabalʋ siŋŋ tʋmɩyɛ taa yɔ, mentendiɣ-ŋ ɖɔɖɔ se ŋsɩnɩ-wɛ. Mbʋ́ pʋyɔɔ yɔ, ma nɛ wɛ ɖɩlʋbɩnɩ Laŋhɛzɩyɛ Tɔm yɔɔ nɛ pɩkpɛndɩnɩ Klemaɣ nɛ taabalaa lɛlaa mbá pa-hɩla wɛ wezuu takayaɣ taa yɔ patɩŋa payɩ.
PHP.4.4	Mɩ-taa ɛhʋlʋmɩ tam se mɩ nɛ Kɩpaɣlʋ ɩkpɛndaa. Mantasɩɣ-mɩ heyuu se: mɩ-taa ɛhʋlʋmɩ!
PHP.4.5	Iyele nɛ mɩ nɛ ɛyáa tɩŋa pʋwɛɛ leleŋ, Kɩpaɣlʋ wɩzɩ kɔm. 
PHP.4.6	Ɩtaanɩɣzɩ kaʋ. Ɛlɛ́, paa mbʋ́ pɩ-taa lɛ, ɩtɩŋnɩ Ɛsɔ sɛʋ nɛ e-tenduu pɔ-yɔɔ nɛ ɛpɔzɩ-ɩ nɛ ɛsɩmɩyɛ mbʋ́ pɩtɩŋa pɩtɛɖɩɣ-mɩ yɔ. 
PHP.4.7	Pʋbʋ, Ɛsɔ laŋhɛzɩyɛ nɖɩ́ ɖɩkɩlɩ ɛyáa lɛɣtʋ tɩŋa payɩ yɔ, pɩtɩŋɩɣnɩ Krɩstʋ Yesu yɔɔ nɛ ɖihuuzi mɩ-laŋa nɛ mɩ-lɩmaɣza pɔ-yɔɔ.
PHP.4.8	Taabalaa! Ndʋ́ mɛntɛzɩɣnɩ-mɩ yɔ lɛ se: ɩmaɣzɩ mbʋ́ pʋwɛ ɖeu nɛ pʋmʋna se pasam-pʋ yɔ pʋ-yɔɔ. Ḿbʋ́ yɔ: mbʋ́ pɩtɩŋa payɩ pɩkɛ toovenim yɔ nɛ mbʋ́ pʋmʋnaa se pañam-pʋ yɔ nɛ mbʋ́ pʋtʋʋzaa yɔ nɛ mbʋ́ pʋwɛ cɩɖɩcɩɖɩ yɔ nɛ mbʋ́ pʋmʋnaa se pɔsɔɔlɩ-pʋ yɔ nɛ mbʋ́ pʋmʋnaa se payɩɣyɩ-pʋ yɔ nɛ mbʋ́ pʋmʋnaa se palabɩ-pʋ yɔ nɛ mbʋ́ pʋbʋ mʋnaa se paɖʋ-pʋ hɩɖɛ yɔ. Ɩmaɣzɩ pʋ-yɔɔ camɩyɛ. 
PHP.4.9	Mbʋ́ mɛnkpɛlɩkɩ-mɩ nɛ ndʋ́ mɔyɔɔdaa nɛ ɩnɩɩ nɛ mbʋ́ malaba nɛ ɩna yɔ, ɩɖɔ pɩtɩŋa payɩ pʋ-yɔɔ. Peeɖe Ɛsɔ laŋhɛzɩyɛ tʋ wɛɣ mɩ-cɔlɔ.
PHP.4.10	Ma nɛ Kɩpaɣlʋ ɖɛ-kpɛndʋʋ yɔɔ lɛ, man-taa hʋlʋmaa siŋŋ. Man-taa hʋlʋmaa se pɩha-mɩ waɖɛ lɛɛlɛɛyɔ se ɩɖaɣnɩ mɔ-yɔɔ tɔzʋʋ. Maatɔŋ se iiyebi mɔ-yɔɔ maɣzʋʋ, ɛlɛ́, pɩtaaha-mɩ waɖɛ se ɩsɩnɩ-m. 
PHP.4.11	Pɩtɛkɛ se nabʋyʋ tɛɖɩɣ-m yɔɔ mɔyɔɔdʋʋ ḿbʋ́. Toovenim lɛ, mamalɩsɩ man-tɩ se paa ɛbɛ taa mɛwɛɛ yɔ, pɩtaacɛyɩ-m. 
PHP.4.12	Mɛwɛ tanɩm taa yaa mɛwɛnɩ sakɩyɛ yɔ, mansɩm man-tɩ ɖɔkʋʋ. Mamalɩsɩ man-tɩ pɩtɩŋa payɩ pɩ-taa: paa ñɔɔsɩ taa yaa haɣnaɣ taa yaa mɛwɛnɩ sakɩyɛ yaa pazɩ yɔ, mamalɩsɩ man-tɩ. 
PHP.4.13	Krɩstʋ haɣnɩ-m ɖoŋ, ɛ-yɔɔ manpɩzɩɣ malakɩ pɩtɩŋa payɩ. 
PHP.4.14	Paa ḿbʋ́ yɔ, ɩlabɩ ɖeu nɛ ɩsɩnɩ-m man-kʋñɔmɩŋ taa.
PHP.4.15	Mɩ Filiipu Krɩstʋ ñɩma lɛ, mɩ-maɣmaɣ ɩtɛm naʋ se: alɩwaatʋ ndʋ́ papazɩ Laŋhɛzɩyɛ Tɔm susuu Masedonii nɛ mankʋyɩ se menkpeŋ yɔ, mɩ-ŋgbɛyɛ taa ñɩma ɖeke kasɩnɩnɩ-m. Yee ḿbʋ́, ma nɛ mɩ ɖe-ɖeke koŋ ɖɩsɩnɩnɩ ɖama. 
PHP.4.16	Maawɛ Tesalooniki lɛ, halɩ ɩtɛm-m tiyinaʋ tam naalɛ mbʋ́ pɩtɛɖaɣ-m yɔ. 
PHP.4.17	Pɩtɛkɛ se me-liu wɛ haɖɛ yɔɔ mɔyɔɔdʋʋ ḿbʋ́. Ɛlɛ́, mañɩnɩɣ se pɩsɛɛ-mɩ nɛ mɩ-ñɩm huúu Ɛsɔ cɔlɔ. 
PHP.4.18	Meheyiɣ-mɩ se mbʋ́ ɩcɛlɩ Epafroditi se ɛkɔnɩ-m yɔ, mamʋ pɩtɩŋa payɩ. Pʋɖɔwa pɩtɩɩfɛyɩ. Lɛɛlɛɛyɔ, mɛwɛnɩ mbʋ́ pɩtɩŋa payɩ pɩtɛɖaɣ-m yɔ nɛ halɩ pɩɖɛɛ pʋ-yɔɔ. Mɩ-haɖɛ ńɖɩ́ ɖɩwɛ ɛzɩ kɩlaʋ ŋgʋ́ kɩlɩɣ sɔzɩŋ camɩyɛ nɛ kɩkɛdɩnɩ Ɛsɔ siŋŋ yɔ. 
PHP.4.19	Ɛzɩma mbʋ́ mɛ-Ɛsɔ wɛnɩ ñɩm siŋŋ yɔ, ḿbʋ́ ɖɔɖɔ ɛtɩŋɩɣnɩ Krɩstʋ Yesu yɔɔ nɛ ɛha-mɩ mbʋ́ pɩtɩŋa payɩ pɩtɛɖɩɣ-m yɔ. 
PHP.4.20	Pasa ɖa-Caa Ɛsɔ weyi ɛwɛ koboyaɣ taa tam yɔ. Pɩla ḿbʋ́!
PHP.4.21	Ɩsɛɛ mbá patɩŋa payɩ pɛkɛ Ɛsɔ ñɩma pa nɛ Krɩstʋ Yesu pɛ-kpɛndʋʋ taa yɔ. Taabalaa mbá ma nɛ wɛ ɖɩwɛɛ yɔ, pɛsɛ-mɩ. 
PHP.4.22	Ɛsɔ ñɩma tɩŋa payɩ mbá pɛwɛ cɩnɛ yɔ, pɛsɛ-mɩ ɖɔɖɔ. Kɔzɩkɔzɩ Room wiyaʋ sɔsɔ ɖɩɣa taa ñɩma.
PHP.4.23	Kɩpaɣlʋ Yesu Krɩstʋ ɛlabɩ-mɩ lootiye.
COL.1.1	Ma Pɔɔlɩ weyi pɩkɛdɩnɩ Ɛsɔ nɛ eyele se mɛnkɛ Krɩstʋ Yesu tiyiyu yɔ, ma nɛ taabalʋ Timootee 
COL.1.2	ɖɩmaɣnɩ takayaɣ kanɛ taabalaa Ɛsɔ ñɩma mbá mɩ ɩwɛ Koloosi nɛ ɩtɩŋɩɣ Krɩstʋ nʋmɔʋ ɛzɩ pʋpɔzʋʋ mɩ nɛ ɩ mɩ-kpɛndʋʋ yɔɔ yɔ. Đɩsɛ-mɩ: ɖa-Caa Ɛsɔ ɛlabɩ-mɩ lootiye nɛ ɛhɛzɩ mɩ-laŋa!
COL.1.3	Alɩwaatʋ ndʋ́ ɖɩsɛɣ Ɛsɔ yɔ, ɖiiyeki-i sam mɩ-yɔɔ. Ɛnʋ lɛ ɖa-Kɩpaɣlʋ Yesu Krɩstʋ Caa. 
COL.1.4	Toovenim lɛ, pɔyɔɔdɩ ɛzɩma mbʋ́ ɩwɛnɩ lidaʋ Krɩstʋ Yesu yɔɔ yɔ nɛ ɛzɩma mbʋ́ ɩsɔɔlɩ Ɛsɔ ñɩma tɩŋa payɩ yɔ pʋ-tɔm nɛ ɖɩnɩɩ. 
COL.1.5	Đaŋʋʋ mbʋ́ ɩɖaŋ mbʋ́ Ɛsɔ kɔñɔɔzaa nɛ ɛsɩɩ-mɩ ɛsɔdaa yɔ, pʋ-yɔɔ ɩwɛnɩ lidaʋ nɛ sɔɔlɩm ḿbʋ́. Đaŋʋʋ ḿbʋ́, pʋ-tɔm paacalɩ-mɩ heyuu alɩwaatʋ ndʋ́ posusaɣ-mɩ toovenim tɔm yɔ. Ńdʋ́ lɛ Laŋhɛzɩyɛ Tɔm. 
COL.1.6	Laŋhɛzɩyɛ Tɔm ńdʋ́, tɩtalɩ mɩ-tɛ ɛzɩ tɩcɔʋ kedeŋa kpeekpe yɔɔ ɛyáa cɔlɔ nɛ tɩlabɩ-wɛ tʋmɩyɛ siŋŋ yɔ. Ḿbʋ́ ɖɔɖɔ tɩlabɩ-mɩ tʋmɩyɛ kpaɣ ɖooo kɩyakʋ ŋgʋ́ ɩnɩ Ɛsɔ lootiye tɔm nɛ ɩtɩlɩ-ɖɩ kpem yɔ. 
COL.1.7	Ńdʋ́ ɖɛ-ɛgbaɣdʋ Epafraasɩ weyi ɖa nɛ ɩ ɖɩlakɩ tʋmɩyɛ yɔ, ɛwɩlɩ-mɩ. Ɛkɛ Krɩstʋ tʋmlaɖʋ mɩ-cɔlɔ, ɛlakɩ mbʋ́ pʋpɔzʋʋ yɔ. 
COL.1.8	Ɛnʋ heyini-ɖʋ sɔɔlɩm mbʋ́ Fezuu Kiɖeɖeu yeba nɛ pʋwɛɛ mɩ-hɛkʋ taa yɔ pʋ-tɔm.
COL.1.9	Ḿbʋ́ yebina nɛ kpaɣ ɖooo kɩyakʋ ŋgʋ́ ɖɩnɩ tɔm ńdʋ́ yɔ, ɖɩwɛɛ ɖitendiɣ Ɛsɔ mɩ-yɔɔ se ɛha-mɩ e-Fezuu Kiɖeɖeu lɔŋsɩnɖɛ nɛ kɩ-lɛɣtʋ nɛ ɩtɩlɩ mbʋ́ e-liu wɛɛ yɔ camɩyɛ. 
COL.1.10	Pʋbʋ, ɩɖɔŋ Kɩpaɣlʋ ɛsɩndaa ɛzɩ pʋmʋnaʋ yɔ nɛ pɩkɛdɩnɩ-ɩ pɩtɩŋa pɩ-taa. Peeɖe ɩlakɩ tʋma kɩbana ndɩ ndɩ nɛ ɩtɛzɩ Ɛsɔ tɩlʋʋ kpem. 
COL.1.11	Ḿbʋ́ yekina nɛ pɩtɩŋnɩ e-ɖoŋ koboyaɣ ñɩŋ yɔɔ nɛ ɩkpa ɖoŋ siŋŋ nɛ ɩpɩzɩ ɩñaɣ pana nɛ ɩɖɔkɩ mɩ-hɔ pɩtɩŋa pɩ-taa nɛ 
COL.1.12	ɩsa Caa nɛ laŋhʋlʋmɩyɛ. Ɛnʋ yebina se mɩ nɛ ɛ-ñɩma ɩtayɩ ñɩm mbʋ́ ɛñɔɔzaa nɛ ɛsɩɩ-wɛ ñalɩmɩyɛ taa yɔ. 
COL.1.13	Ɛlɩzɩ-ɖʋ cɩkpɛndʋʋ ɖoŋ taa nɛ ewoni-ɖʋ ɛ-Pɩyalʋ kʋsɔɔlʋ kewiyaɣ taa. 
COL.1.14	Ɛ́lɛ́ holini-ɖʋ nɛ ɖa-kɩwɛɛkɩm taa nɛ ekpeɣ-ɖʋ-pʋ.
COL.1.15	Ɛsɔ wɛʋ yɔ, paanaɣ-ɩ, ɛlɛ́, Krɩstʋ lɛ ɛ-lɛzʋʋ.
COL.1.15	Ɛnʋ lɛ kajalaɣ tʋ mbʋ́ pɩtɩŋa payɩ Ɛsɔ laba yɔ pɩ-taa.
COL.1.16	Ɛ-yɔɔ ɛ́lɛ́ tɩŋnaa nɛ ɛla pɩtɩŋa payɩ.
COL.1.16	Ɛlabɩ mbʋ́ pʋwɛ ɛsɔdaa nɛ tataa yɔ,
COL.1.16	mbʋ́ panaɣ yɔ nɛ mbʋ́ paanaɣ yɔ.
COL.1.16	Ɛnʋ labɩnɩ awiya sɔsɔna nɛ cikpena nɛ ɖoŋ ndɩ ndɩ.
COL.1.16	Ɛ-yɔɔ Ɛsɔ tɩŋnaa nɛ ɛla pɩtɩŋa payɩ nɛ ɛtɩɣyɩ-pʋ.
COL.1.17	Ɛɛwɛɛ nɛ pʋcɔ pɩtɩŋa payɩ pʋwɛɛ nɛ
COL.1.17	pɩtɩŋa payɩ pʋwɛɛ pu-lona taa ɛ-yɔɔ.
COL.1.18	Ɛnʋ lɛ ñʋʋ nɛ e-tomnaɣ lɛ ɛ-ŋgbɛyɛ taa ñɩma.
COL.1.18	Ɛnʋ lɛ kiɖe, ɛnʋ calɩnɩ fem nɛ sɩɖaa taa se
COL.1.18	ɛkɛ kajalaɣ tʋ pɩtɩŋa pɩ-taa.
COL.1.19	Mbʋ́ pʋyɔɔ yɔ, pɩkɛdɩnɩ Ɛsɔ nɛ eyele ɛ-maɣmaɣ ɛwɛɛ ɛ-Pɩyalʋ ɛnʋ ɛ-taa pilim.
COL.1.20	Ɛ-yɔɔ ɖɔɖɔ Ɛsɔ tɩŋnaa nɛ eyele se
COL.1.20	ɛ nɛ mbʋ́ pɩtɩŋa pʋwɛ tataa nɛ ɛsɔdaa yɔ, peceɣ.
COL.1.20	Calɩm mbʋ́ ɛ-Pɩyalʋ ɛnʋ ɛkpɛdɩ kaamaŋkaɣ yɔɔ yɔ,
COL.1.20	pʋ-yɔɔ ɛtɩŋnaa nɛ ɛla ḿbʋ́ nɛ ɛkɔnɩ laŋhɛzɩyɛ.
COL.1.21	Đooo lɛ, mɩ ɖɔɖɔ mɩ nɛ Ɛsɔ mɩ-hɛkʋ taa katayaa nɛ ɩkɛ e-koyindinaa mɩ-lɩmaɣza kɩdɛkɛdɛɛ nɛ mɩ-ɛzaɣ́tʋ lakasɩ pɔ-yɔɔ. 
COL.1.22	Ɛlɛ́, lɛɛlɛɛyɔ Ɛsɔ tɩŋnɩ ɛ-Pɩyalʋ sɩm yɔɔ nɛ mɩ nɛ ɩ iceɣ se ɛpɩzɩ ewoni-mɩ ɛ-ɛsɩndaa nɛ ɩkɛ ɛ-ñɩma nɛ ɩwɛɛ cɩɖɩcɩɖɩ nɛ pataana kawanaɣ nakɛyɛ mɩ-yɔɔ. 
COL.1.23	Yee toovenim taa ɩwɛnɩ lidaʋ ḿbʋ́ nɛ ɩkpa ɖoŋ siŋŋ nɛ itelesi mɩ-ɖaŋʋʋ yɔ, pɩlakɩ ḿbʋ́. Đaŋʋʋ ḿbʋ́, Laŋhɛzɩyɛ Tɔm ndʋ́ ɩnɩwa yɔ, tɩ-yɔɔ pɩtɩŋnaa nɛ ɩɖaŋ. Ńdʋ́ posusi kedeŋa kpeekpe yɔɔ nɛ ma Pɔɔlɩ manpɩsɩ tɩ-tʋmlaɖʋ.
COL.1.24	Lɛɛlɛɛyɔ, man-taa hʋlʋmɩnɩ kʋñɔŋ ŋgʋ́ mɔntɔkɩ mɩ-yɔɔ yɔ. Mbʋ́ pʋyɔɔ yɔ, mɛntɛzɩɣ tɔɔʋ kʋñɔŋ ŋgʋ́ pɩɩkazaa se Krɩstʋ ɛtɔɔ e-tomnaɣ pilinzi yɔɔ yɔ. E-tomnaɣ ŋ́gá lɛ ɛ-ŋgbɛyɛ taa ñɩma. 
COL.1.25	Manpɩsɩ pa-tʋmlaɖʋ: Ɛsɔ ɖʋnɩ-m se malɩzɩ-mɩ ɛ-tɔm tɔbʋʋ siŋŋ. 
COL.1.26	Đooo lɛ, tɩɩwɛ kpaɖɩŋ tɩŋa taa ɛyáa mɛsaɣ tɛɛ, ɛlɛ́ lɛɛlɛɛyɔ, ekuli tɩ-yɔɔ nɛ ɛwɩlɩ ɛ-ñɩma. 
COL.1.27	E-liu wɛɛ se patɩlɩ ñɩm sɔsɔm mbʋ́ pʋwɛ mɛsaɣ tɛɛ nɛ posusuu pʋ-tɔm ajɛya kpeekpe taa yɔ. Ḿbʋ́ lɛ se: Krɩstʋ wɛ mɩ-cɔlɔ. Ɛnʋ yekina nɛ ɩɖaŋ se ɩkɔŋ sʋʋ Ɛsɔ koboyaɣ taa. 
COL.1.28	Ɛ-tɔm ɖisusuu nɛ ɖɩkaŋ paa weyi ɛ-ñʋʋ taa nɛ ɖɩwɩlɩɣ-ɩ nɛ ɖɔ-lɔŋsɩnɖɛ tɩŋa. Đɩlakɩ ḿbʋ́ se pɩtɩŋnɩ ɛ nɛ Krɩstʋ pɛ-kpɛndʋʋ yɔɔ nɛ ɛpɩɩ. 
COL.1.29	Pʋ-yɔɔ mankʋʋ man-tɩ nɛ tʋmɩyɛ nɛ e-ɖoŋ seɣtiɣ-m siŋŋ nɛ malʋkɩ.
COL.2.1	Mancaɣ se ɩna lʋbɩyɛ sɔsɔɖɛ nɖɩ́ mɛwɛɛ malʋkɩ mɩ nɛ Laodisee ñɩma nɛ mbá patɩŋa payɩ patatɩɩnadɩ ma Pɔɔlɩ mɛ-ɛsɩndaa yɔ mɩ-yɔɔ yɔ. 
COL.2.2	Malʋkɩ ḿbʋ́ se pɩlabɩ-wɛ hʋnʋm nɛ pɔsɔɔlɩ ɖama camɩyɛ nɛ papɩsɩ ɛyʋ kʋɖʋm nɛ piyele pɛtɛzɩ wɛnaʋ lɛɣtʋ. Pʋbʋ, patɩlɩɣ mbʋ́ Ɛsɔ kɛmɛsaa yɔ: ḿbʋ́ lɛ Krɩstʋ. 
COL.2.3	Ɛ-cɔlɔ Ɛsɔ lɔŋsɩnɖɛ nɛ ɛ-lɛɣtʋ pa-ñɩm tɩŋa payɩ wɛ mɛsaɣ tɛɛ.
COL.2.4	Meheyiɣ-mɩ ḿbʋ́ se nɔɔyʋ ɛtaakɔɔ ɛcɛtɩ-mɩ nɛ ɛ-nɔɔ leleŋ. 
COL.2.5	Paa mɛnfɛyɩ mɩ-hɛkʋ taa yɔ, mɛwɛɛ mamaɣzɩɣ mɩ-yɔɔ. Man-taa hʋlʋmaa, mbʋ́ pʋyɔɔ yɔ, manaɣ ɛzɩma mbʋ́ ɩwɛɛ ɩlakɩ ɛzɩ pʋmʋnaʋ yɔ nɛ ɩɖɔkʋʋ mɩ-tɩ siŋŋ mi-lidaʋ ŋgʋ́ ɩwɛnɩ Krɩstʋ yɔɔ yɔ kɩ-taa yɔ.
COL.2.6	Pʋ-yɔɔ lɛ, ɖenɖe itisaa se Krɩstʋ Yesu lɛ Kɩpaɣlʋ yɔ, ɩcaɣ wezuu mɩ nɛ ɩ mɩ-kpɛndʋʋ taa. 
COL.2.7	Ɩka lila ɛ-yɔɔ nɛ ɩpaɣlɩ nɛ ɩtɛzɩ pɩʋ mi-lidaʋ wɛnaʋ taa ɛzɩ pawɩlʋʋ-mɩ yɔ. Đɔɖɔ lɛ, ɩsam-ɩ siŋŋ. 
COL.2.8	Ɩkpa mɩ-tɩ ɖeu nɛ nabɛyɛ ɛtaacɛtɩ-mɩ nɛ pa-maɣmaɣ pɔ-lɔŋsɩnɖɛ tɔm. Cɛtɩm tɔm ńdʋ́, tɩɩwazɩɣ pʋyʋ. Ɛyáa sɔnzɩ nɛ kedeŋa yɔɔ cɩnɛ ɖoŋ pɔ-cɔlɔ tɩlɩnaa. Tɩtɛkɛ Krɩstʋ ñɩndʋ. 
COL.2.9	Toovenim lɛ, Krɩstʋ wɛʋ yɔ, Ɛsɔ wɛ e-tomnaɣ taa pilim 
COL.2.10	nɛ mɩ nɛ ɩ mɩ-kpɛndʋʋ taa lɛ, ihiɣ pɩtɩŋa. Ɛnʋ kɩlɩnɩ awiya nɛ ɖoŋ tɩŋa payɩ. 
COL.2.11	Mɩ nɛ ɩ mɩ-kpɛndʋʋ ḿbʋ́ pɩ-taa pɛpɛlɩ-mɩ. Pɛtɛpɛlɩ-mɩ ɛzɩ ɛyáa pɛlʋʋ yɔ, ɛlɛ́, pɛpɛlɩ-mɩ ɛzɩ Krɩstʋ ɖʋʋ yɔ. Ḿbʋ́ lɛ se ɩsɛtɩ mɩ-kɩwɛɛkɩm nɛ ɩlɔ. 
COL.2.12	Palabʋ-mɩ lɩm sɔʋ sɔnzɩ yɔ, mɩ nɛ Krɩstʋ pepima. Mɩ nɛ ɩ ifemna ɖɔɖɔ, mbʋ́ pʋyɔɔ yɔ, ɩwɛnɩ lidaʋ ɖoŋ weyi Ɛsɔ fezini-i nɛ sɩɖaa taa yɔ ɛ-yɔɔ. 
COL.2.13	Đooo lɛ, ɩɩkɛ sɩɖaa mɩ-kɩwɛɛkɩm yɔɔ. Ɩɩkɛ ɖɔɖɔ sɩɖaa mbʋ́ pʋyɔɔ yɔ, pataapɛlɩ-mɩ. Ɛlɛ́, lɛɛlɛɛyɔ Ɛsɔ tɩŋnɩ Krɩstʋ yɔɔ nɛ ɛha-mɩ wezuu: ekpeɣ-ɖʋ ɖa-kɩwɛɛkɩm tɩŋa payɩ. 
COL.2.14	Ɛkpaɣ takayaɣ ŋgá pama ka-taa kɩwɛɛkɩm mbʋ́ paɣtʋ wɩlaa se ɖɩlaba yɔ nɛ ɛkam-kɛ kaamaŋkaɣ yɔɔ nɛ eɖizini-kɛ. 
COL.2.15	Ḿbʋ́ Ɛsɔ lɩzɩ mbʋ́ pɩtɩŋa payɩ pʋwɛ ɛsɔdaa nɛ tataa yɔ pu-ɖoŋ nɛ eyele nɛ ɛyáa tɩŋa na-pʋ nɛ pɩwɩlɩ se ɛtɩŋnɩ kaamaŋkaɣ yɔɔ nɛ ɛwabɩ-pʋ. 
COL.2.16	Pʋ-yɔɔ lɛ, ɩtaaha nɔɔyʋ waɖɛ se ɛkpɛzɩnɩ-mɩ mbʋ́ ɩtɔkɩ yaa ɩñɔʋ yɔ pʋ-yɔɔ yaa mbʋ́ pʋwɛɛ se ɩla kazandʋ natʋyʋ wiye yaa ɩla alɩwaatʋ ndʋ́ fenaɣ kɩfalaɣ lɩɣ yɔ yaa kɩyakʋ kɩhɛzʋʋ wiye yɔ pʋ-yɔɔ. 
COL.2.17	Pɩtɩŋa payɩ pɩkɛ mbʋ́ pɩkaɣ kɔm yɔ pɩ-kɩlɛmʋʋ. Ḿbʋ́ lɛ Krɩstʋ. 
COL.2.18	Ɩtaayele nɛ mbá pawaɣnɩ se poluzuu pa-tɩ nɛ poluŋuu Ɛsɔ tiyiyaa tɛɛ yɔ, pa-taa nɔɔyʋ kʋ mɩ-tɔm. Mbʋ́ pʋyɔɔ yɔ, pakpakɩɣ po-ɖozee payaɣ pʋyʋ nɛ pakpazɩɣ pa-tɩ nɛ pa-maɣmaɣ pa-lɩmaɣza. Ŋgʋ́, akɛ ɛyáa lɩmaɣza yem. 
COL.2.19	Weyi ɛlakɩ ḿbʋ́ yɔ, ɛ nɛ Krɩstʋ pɛfɛyɩ ɖama taa. Ŋgʋ́, ɛ́lɛ́ lɛ tomnaɣ ñʋʋ. Ñʋʋ ŋ́gʋ́ kiyekina nɛ hola nɛ ɖɩtanɛ pɛkpɛndɩ ɖama nɛ papaɣlɩ ɛzɩ Ɛsɔ liu wɛʋ yɔ.
COL.2.20	Mɩ nɛ Krɩstʋ ɩsɩbɩna nɛ pɩlɩzɩ-mɩ kedeŋa yɔɔ cɩnɛ ɖoŋ nesi taa. Yee ḿbʋ́ lɛ, pɩlabɩ ɛzɩma nɛ ɩɖaɣnɩɣ wezuu caɣʋ ɛzɩ kedeŋa yɔɔ cɩnɛ ñɩma nɛ iyeki mɩ-tɩ nɛ paɖʋʋ-mɩ paɣtʋ se: 
COL.2.21	«Taakpaɣ pʋnɛ» «Taaɖɩŋ ḿbʋ́ yɔ» Yaa «Taatukuni pʋnɛ yɔ»? 
COL.2.22	Pʋnɛ pɩtɩŋa payɩ, palakɩnɩ-pʋ tʋmɩyɛ nɛ pɩtɛmnɩ mʋʋ́ʋ. Ɛyáa yem ɖʋnɩ-pʋ nɛ pawɩlɩɣ. 
COL.2.23	Toovenim lɛ, tɩwɛ ɛsɛ yɔɔ ɛzɩ lɔŋsɩnɖɛ yɔ. Mbʋ́ pʋyɔɔ yɔ, tiyeki nɛ poluŋuu Ɛsɔ tɛɛ ɛzɩ pa-maɣmaɣ paɖʋʋ yɔ. Đɔɖɔ lɛ, poluzuu pa-tɩ nɛ paɖʋʋ pa-tɩ kʋñɔŋ. Ɛlɛ́, pɩfɛyɩnɩ wazaɣ nakɛyɛ, pa-maɣmaɣ pɩkɛdɩɣna.
COL.3.1	Mɩ nɛ Krɩstʋ ifemna nɛ ɩlɩɩnɩ sɩɖaa taa. Yee ḿbʋ́, ɩñɩnɩ mbʋ́ pʋwɛ ɛsɔdaa ɖenɖe ɛcaɣ Ɛsɔ cɔlɔ lone kɩbanɖɛ taa yɔ. 
COL.3.2	Mɩ-ɛsɩyɛ ɛsɛɛnɩ mbʋ́ pʋwɛ ɛsɔdaa yɔ nɛ iyele mbʋ́ pʋwɛ kedeŋa yɔɔ cɩnɛ yɔ pʋ-tɔm. 
COL.3.3	Mbʋ́ pʋyɔɔ yɔ, ɩsɩba nɛ mi-wezuu mɛlɩ Krɩstʋ cɔlɔ ɛ nɛ Ɛsɔ pɛ-kpɛndʋʋ yɔɔ. 
COL.3.4	Ɛnʋ lɛ mi-wezuu. Alɩwaatʋ ndʋ́ ɛkɔŋ yɔ, mɩ nɛ ɩ ɖɔɖɔ ɩkɔŋnɩ lɩʋ koboyaɣ taa.
COL.3.5	Pʋ-yɔɔ lɛ, ipi kedeŋa lakasɩ kɩdɛkɛdɩsɩ nzɩ́ ɩlakɩ yɔ. Ńzɩ́ yɔ: acɛyɛ nɛ azuluma lakasɩ nɛ sɔɔlɩm kɩdɛkɛdɩm nɛ lɩmaɣza kɩdɛkɛdɛɛ nɛ ñɩm laɣzaɣ. Pʋbʋ ñɛwɛ ɛzɩ agɔlɩma kpɛyʋʋ yɔ. 
COL.3.6	Ɛsɔ pana kɔŋ kpanaʋ mbá palakɩ pɩtɛ lakasɩ sɩnɛ yɔ. 
COL.3.7	Đooo lɛ, ḿbʋ́ ɖɔɖɔ ɩlakaɣ alɩwaatʋ ndʋ́ ɩɩwɛ kɩwɛɛkɩm ḿbʋ́ pɩ-taa yɔ.
COL.3.8	Ɛlɛ́ lɛɛlɛɛyɔ, mɩ ɖɔɖɔ ɩhɔzɩ pɩtɩŋa: pana nɛ pana kadadaɣyaɣ nɛ kañatʋ nɛ tʋtʋ nɛ tɔm ɛzaɣ́tʋ ndʋ́ tɩlɩɣnɩ mɩ-nɔɔ taa yɔ patɩŋa payɩ nɛ ɩlɔ. 
COL.3.9	Đɔɖɔ lɛ, ɩtaacɛtɩ ɖama, mbʋ́ pʋyɔɔ yɔ, ɩhɔzɩ ɖooo mɩ-wɛtʋ kɩbɩndʋ nɛ tɩ-lakasɩ nɛ ɩlɔ 
COL.3.10	nɛ ɩlɛɣzɩ kɩfatʋ. Ńdʋ́ wɛɣnɩ lɛɣzʋʋ yɔɔ ḿbʋ́ nɛ ɩkɔɔ ɩtɛzɩ tɩlʋʋ pɩtɩŋa payɩ. Ḿbʋ́ weyi ɛma-mɩ yɔ, ɛwɛɛ. 
COL.3.11	Yee ḿbʋ́, tayʋʋ nabʋyʋ fɛyɩ Yuda ñɩma nɛ mbá pɛtɛkɛ Yuda ñɩma yɔ, mbá pɛpɛlɩ-wɛ yɔ nɛ kɩtɛpɛlɩŋ, mbá pɛ-ɛsɛ kulaa yɔ nɛ mbá pa-ñɩna tokuli yɔ, nɛ yomaa nɛ mbá pɛwɛ pa-tɩ yɔɔ yɔ pɛ-hɛkʋ taa. Ɛlɛ́, Krɩstʋ wɛ patɩŋa payɩ pɔ-cɔlɔ nɛ ɛkɛnɩ-wɛ pɩtɩŋa.
COL.3.12	Đama pʋtɔdɩyɛ naʋ siŋŋ nɛ camɩyɛ lakasɩ nɛ tɩ luzuu nɛ leleŋ wɛʋ nɛ hɔyɛ ɖɔkʋʋ, pɛkɛnɩ-mɩ wondu nɛ isuu. Mbʋ́ pʋyɔɔ yɔ, Ɛsɔ sɔɔlɩ-mɩ nɛ ɛlɩzɩ-mɩ se ɩkɛ ɛ-ñɩma. 
COL.3.13	Ɩɖɔkɩ ɖama camɩyɛ nɛ ikpeɣiɣ ɖama. Yee nɔɔyʋ ɛyʋsɩnɩ-ŋ yɔ, pʋwɛɛ se ŋkpeɣ-i ɛzɩ Kɩpaɣlʋ kpeɣu-mɩ ɖɔɖɔ yɔ. 
COL.3.14	Ɩtɛm-tʋ suu payɩ lɛ, sɔɔlɩm ɛkɛnɩ-mɩ tambaɖɛ nɛ ɩtam-ɖɩ: ḿbʋ́ kpɛndɩɣnɩ pɩtɩŋa payɩ nɛ pɩtɛzɩ wɛʋ ɛzɩ pʋmʋnaʋ yɔ. 
COL.3.15	Iyele nɛ Krɩstʋ laŋhɛzɩyɛ la tʋmɩyɛ mɩ-laŋa taa, mbʋ́ pʋyɔɔ yɔ, ɖɩ-tɔm taa Ɛsɔ ya-mɩ nɛ ɩkpɛndɩ ɖama nɛ ɩpɩsɩ ɛyʋ kʋɖʋm. Pʋ-yɔɔ lɛ, ɩwɛnɩ ɛsɩmɩyɛ. 
COL.3.16	Iyele ɖɔɖɔ nɛ Krɩstʋ tɔm su mɩ-taa ɖo: ɩkpɛlɩkɩ ɖama nɛ ɩka ɖama ñʋŋ taa nɛ mɩ-lɔŋsɩnɖɛ tɩŋa. Itee hendu nɛ ɩsa Ɛsɔ nɛ mɩ-laŋɩyɛ tɩŋa pilim e-lootiye yɔɔ: ɩyaa keɣsi nɛ itee-i hendu ndʋ́ ndʋ́ e-Fezuu Kiɖeɖeu wɩlɩɣ-mɩ yɔ. 
COL.3.17	Đɔɖɔ lɛ, mbʋ́ pɩtɩŋa payɩ ɩlakɩ yaa ndʋ́ ɩyɔɔdʋʋ yɔ, ɩlabɩ-pʋ Kɩpaɣlʋ Yesu yɔɔ nɛ pɩtɩŋnɩ ɛ-yɔɔ nɛ ɩsa Caa Ɛsɔ.
COL.3.18	Mɩ halaa lɛ, paa weyi eluzi ɛ-tɩ ɛ-walʋ tɛɛ ɛzɩ pʋpɔzʋʋ mɩ nɛ Kɩpaɣlʋ mɩ-kpɛndʋʋ taa yɔ.
COL.3.19	Piyele mɩ walaa lɛ, paa weyi ɛsɔɔlɩ ɛ-halʋ, ɛtaañɩŋnɩ-ɩ.
COL.3.20	Mɩ piya lɛ, ɩña mɩ-ñɩma pɩtɩŋa pɩ-taa, mbʋ́ pʋyɔɔ yɔ, ḿbʋ́ kɛdɩnɩnɩ Kɩpaɣlʋ.
COL.3.21	Mɩ piya caanaa lɛ, ɩtaañasɩ-sɩ tɔm, pɩtɛkɛ ḿbʋ́, pitiki si-toma taa.
COL.3.22	Mɩ yomaa lɛ, ɩña kedeŋa yɔɔ cɩnɛ mɩ-caanaa pɩtɩŋa payɩ pɩ-taa. Ɩtaañam-wɛ alɩwaatʋ ndʋ́ pɛwɛ mɩ-cɔlɔ nɛ pɔcɔŋnɩ-mɩ yɔ tɩ-taa ɖeke se pasam-mɩ. Ɛlɛ́, ɩñam-wɛ toovenim taa, ñamtʋ ndʋ́ ɩñaŋ Kɩpaɣlʋ yɔ tɩ-yɔɔ. 
COL.3.23	Paa tʋmɩyɛ nɖɩ́ paɖʋ-mɩ yɔ, ɩlabɩ-ɖɩ nɛ mɩ-laŋɩyɛ tɩŋa pilim. Ɩtaalabɩ-ɖɩ ɛzɩ ɛyáa ɩlakɩ-ɖɩ yɔ, ɛlɛ́, ɩlabɩ-ɖɩ ɛzɩ Kɩpaɣlʋ ɩlakɩ-ɖɩ yɔ. 
COL.3.24	Ɩtɔzɩ se ɛkɔŋ-mɩ hɛyʋʋ ñɩm mbʋ́ ɛñɔɔzaa nɛ ɛɖaŋnɩ ɛ-ñɩma yɔ. Mbʋ́ pʋyɔɔ yɔ, Caa weyi ɩlakɩ tʋmɩyɛ ńɖɩ́ yɔ, ɛnʋ lɛ Krɩstʋ. 
COL.3.25	Ɛlɛ́, weyi ɛlakɩ mbʋ́ pɩtatʋʋzɩ yɔ, pɩ-kɩhɛyʋʋ ɛkɔŋ mʋ́ʋ, mbʋ́ pʋyɔɔ yɔ, Ɛsɔ ɛɛcɔŋnɩ nɔɔyʋ ɛsɩndaa se pʋcɔ ɛlabɩ-ɩ pʋyʋ.
COL.4.1	Mɩ caanaa lɛ, ɩtɔzɩ se mɩ ɖɔɖɔ ɩwɛnɩ Caa nɔɔyʋ ɛsɔdaa. Pʋ-yɔɔ lɛ, ɩla mi-yomaa mbʋ́ pʋtʋʋzaa nɛ pɩtɛ pʋmʋna yɔ.
COL.4.2	Mɩ-ɛsɩyɛ ɛsɛɛnɩ Ɛsɔ sɛʋ nɛ piyele ɩcaɣnɩ mɩ-ɛsɛ nɛ ɩsam-ɩ. 
COL.4.3	Itendi-i ɖɔɖɔ ɖɔ-yɔɔ nɛ ɛha-ɖʋ nʋmɔʋ nɛ ɖisusi ɛ-tɔm nɛ ɖɩpɩzɩ ɖɩlɩzɩ Krɩstʋ tɔm ndʋ́ tɩwɛ ɛyáa tɩŋa mɛsaɣ tɛɛ yɔ tɩ-tɔbʋʋ. Tɩ-yɔɔ mɛwɛ salaka taa lɛɛlɛɛyɔ. 
COL.4.4	Itendi-i se eyele nɛ monsusi-tʋ kpayɩ kpayɩ ɛzɩ pʋpɔzʋʋ yɔ.
COL.4.5	Ɩɖɔmnɩ lɔŋsɩnɖɛ mbá pɛtɛkɛ Krɩstʋ ñɩma yɔ pɔ-cɔlɔ. Ɩtaayele alɩwaatʋ nɛ tɩɖɛɛ yem. 
COL.4.6	Mɩ-nɔɔ taa tɔm ɛwɛɛ leleŋ nɛ tɩwɛnɩ kɛzɛɣa siŋŋ nɛ piyele ɩtɩlɩ ɛzɩma mbʋ́ pʋwɛɛ se icosi paa weyi yɔ.
COL.4.7	Piyele mɔn-tɔm lɛ, man-taabalʋ kʋsɔɔlʋ Ticiiki kɔŋnɩ-mɩ tɩtɩŋa payɩ kɛdʋʋ. Ma nɛ ɩ ɖɩlakɩ tʋmɩyɛ ɖa nɛ Kɩpaɣlʋ ɖɛ-kpɛndʋʋ yɔɔ. Ɛlakɩ mbʋ́ ɛɖʋwa yɔ. 
COL.4.8	Mentiyiɣni-mɩ-ɩ faŋŋ se eheyi-mɩ mbʋ́ pɩ-taa ɖɩwɛɛ yɔ nɛ ɛhɛzɩ mɩ-laŋa. 
COL.4.9	Ɛ nɛ mɩ-tɛ tʋ Onezim mentiyiɣ. Ɛkɛ man-taabalʋ kʋsɔɔlʋ, ɛlakɩ mbʋ́ ɛɖʋwa yɔ. Ḿbá kɔŋnɩ-mɩ kɛdʋʋ mbʋ́ pɩtɩŋa payɩ pɩlakɩ cɩnɛ yɔ. 
COL.4.10	Aristaarkɩ weyi ma nɛ ɩ ɖɩwɛ salaka taa yɔ, ɛsɛ-mɩ. Barnaabaasɩ ɖɛtʋ Maarkɩ sɛ-mɩ ɖɔɖɔ. Ɛ-tɔm paaheyi-mɩ se ɛtalɩ mɩ-tɛ lɛ, ɩmʋ-ɩ camɩyɛ. 
COL.4.11	Yesu weyi payaɣ ɖɔɖɔ se Yustuusi yɔ, ɛsɛ-mɩ ɖɔɖɔ. Yuda ñɩma taa lɛ, pa-naadozo pe-ɖeke pasɩŋnɩnɩ-m Ɛsɔ Kewiyaɣ tʋmɩyɛ labʋ nɛ piyele pɩlabɩ-m hʋnʋm.
COL.4.12	Epafraasɩ weyi ɛ-tɛ mɩ-tɛ ɖɔɖɔ yɔ, ɛsɛ-mɩ. Ɛkɛ Krɩstʋ Yesu tʋmlaɖʋ, ɛwɛɛ ɛlʋkɩ mɩ-yɔɔ ɛ-Ɛsɔ sɛtʋ taa se ɩsɩŋ mi-ɖeɖe ḿbʋ́ mi-lidaʋ wɛnaʋ taa nɛ ɩtɛzɩ pɩʋ nɛ ɩtɩlɩ mbʋ́ Ɛsɔ liu wɛɛ yɔ siŋŋ. 
COL.4.13	Malɩzɩɣ ɛ-aseɣɖe se ɛñakɩ pana siŋŋ mɩ nɛ Laodisee nɛ Iyerapoolisi ñɩma mɩ-yɔɔ. 
COL.4.14	Taabalʋ kʋsɔɔlʋ Luka weyi ɛkɛ ɖɔkɔtɔ yɔ nɛ Demaasɩ pɛsɛ-mɩ ɖɔɖɔ. 
COL.4.15	Ɩsɛɛ taabalaa mbá pɛwɛ Laodisee yɔ. Ɩsɛɛ ɖɔɖɔ Nimfaa nɛ Krɩstʋ ŋgbɛyɛ taa ñɩma mbá pekpeɣliɣ ɛ-ɖɩɣa taa yɔ. 
COL.4.16	Ɩtɛm takayaɣ kanɛ kalʋʋ mɩ-ŋgbɛyɛ taa ñɩma ɛsɩndaa lɛ, iyele nɛ Laodisee ñɩma kalɩ-kɛ ɖɔɖɔ ḿbʋ́. Mɩ mɩkalɩ ɖɔɖɔ ŋgá paba tiyiɣni-mɩ yɔ
COL.4.17	Iheyi Arciipu se ɛ́ɖɔ́kɩ ɛ-tɩ nɛ tʋmɩyɛ nɖɩ́ etisaa nɛ Kɩpaɣlʋ ɖʋzɩ e-nesi taa yɔ nɛ ɛpɩzɩ ɛlabɩ-ɖɩ.
COL.4.18	Ma Pɔɔlɩ, ma-maɣmaɣ mamaɣnɩ tɔm pee anɛ nɛ me-nesi. Ana lɛ se: mɛnsɛ-mɩ. Ɩtɔzɩ se mɛwɛ salaka taa. Ɛsɔ ɛlabɩ-mɩ lootiye!
1TH.1.1	Ma Pɔɔlɩ, ma nɛ Silaasɩ nɛ Timootee ɖɩmaɣnɩ takayaɣ kanɛ. Đɩmaɣ-kɛ Krɩstʋ ŋgbɛyɛ taa ñɩma mbá mɩ ɩwɛ Tesalooniki nɛ ɩkɛ Caa Ɛsɔ nɛ Kɩpaɣlʋ Yesu Krɩstʋ pa-ñɩma yɔ. Đɩsɛ-mɩ: Ɛsɔ ɛlabɩ-mɩ lootiye nɛ ɛhɛzɩ mɩ-laŋa!
1TH.1.2	Alɩwaatʋ ndʋ́ tɩtɩŋa ɖɩtɔzʋʋ mɩ-yɔɔ ɖɛ-Ɛsɔ sɛtʋ taa yɔ, ɖɩsaŋ-ɩ mɩtɩŋa payɩ mɩ-yɔɔ tam. 
1TH.1.3	Đɩtɔzʋʋ tam ɖa-Caa Ɛsɔ ɛsɩndaa ɛzɩma mbʋ́ ɩwɛnɩ lidaʋ siŋŋ nɛ ɩlakɩ tʋmɩyɛ yɔ nɛ ɛzɩma mbʋ́ mɩ-sɔɔlɩm yeba nɛ ɩwɛɛ kpekpeka yɔ pʋ-yɔɔ. Đɩtɔzʋʋ ɖɔɖɔ ɛzɩma mbʋ́ ɩɖaŋ Kɩpaɣlʋ Yesu Krɩstʋ kpam yɔ pʋ-yɔɔ. 
1TH.1.4	Taabalaa! Đɩnawa se Ɛsɔ sɔɔlɩ-mɩ nɛ ɛlɩzɩ-mɩ se ɩkɛ ɛ-ñɩma. 
1TH.1.5	Toovenim lɛ, Laŋhɛzɩyɛ Tɔm ndʋ́ ɖisusi-mɩ yɔ, pɩtɛkɛ nɔɔ taa yem ɖɩlaba. Ɛlɛ́, pɩtɩŋnɩ Fezuu Kiɖeɖeu yɔɔ nɛ ɩna ti-ɖoŋ nɛ ɛzɩma ɖɩtaɣ-tʋ liu siŋŋ yɔ. Mɩ-maɣmaɣ ɩna ɛzɩma mbʋ́ ɖɩcaɣ wezuu mɩ-hɛkʋ taa yɔ, ɖɩlabɩ ḿbʋ́ se pɩsɩnɩ-mɩ. 
1TH.1.6	Ḿbʋ́ yebina nɛ ɩtɩŋ ɖa nɛ Kɩpaɣlʋ ɖa-nʋmɔʋ. Alɩwaatʋ ndʋ́ itisi Laŋhɛzɩyɛ Tɔm yɔ, ɩtɔɔ kʋñɔŋ siŋŋ. Ɛlɛ́, Fezuu Kiɖeɖeu kasɩnɩ-mɩ nɛ ɩwɛɛ laŋhʋlʋmɩyɛ taa. 
1TH.1.7	Pʋ-yɔɔ ɩpɩsɩ mbá pawɩlɩɣ nʋmɔʋ mbá patɩŋa payɩ pɛwɛnɩ lidaʋ Ɛsɔ yɔɔ Masedonii nɛ Akayɩ pa-ageeta taa yɔ. 
1TH.1.8	Mbʋ́ pʋyɔɔ yɔ, Kɩpaɣlʋ tɔm lɩnɩ mɩ-tɛ nɛ tɩcɔʋ ageeta ana a-taa. Ɛlɛ́, pɩtasɩɩnɩ a-taa ɖeke, tɩcɔ paa le nɛ ɛyáa na ɛzɩma mbʋ́ ɩwɛnɩ lidaʋ Ɛsɔ yɔɔ yɔ. Pʋ-yɔɔ lɛ, pɩtacazɩ pɔzʋʋ se ɖɩyɔɔdɩ ɖɔɖɔ. 
1TH.1.9	Pa-maɣmaɣ pɛkɛdɩɣ ɛzɩma mbʋ́ ɩmʋ-ɖʋ mɩ-tɛ yɔ pʋ-tɔm nɛ ɛzɩma mbʋ́ ɩha agɔlɩma siɣ́ye nɛ ɩnɩɣnɩ Ɛsɔ wezuu tʋ nɛ toovenim tʋ tʋmɩyɛ 
1TH.1.10	se ɩɖaŋ ɛ-Pɩyalʋ weyi ɛlɩɣnɩ ɛsɔdaa se ɛkɔɔ yɔ. Ɛnʋ lɛ Yesu weyi efezi-i nɛ sɩɖaa taa yɔ. Ɛnʋ lɩzɩɣnɩ-ɖʋ Ɛsɔ pana wena akɔŋ-ɖʋ kpanaʋ yɔ a-taa.
1TH.2.1	Taabalaa! Mɩ-maɣmaɣ ɩtɛm naʋ se pɩtɛkɛ falaa ɖɩkɔm mɩ-tɛ. 
1TH.2.2	Ɩtɛm naʋ ɖɔɖɔ se pʋcɔ ɖɩtalɩ mɩ-tɛ lɛ, ɖɩɩlaba kʋñɔŋ siŋŋ nɛ patʋʋ-ɖʋ Filiipu tɛtʋ taa. Đɔɖɔ lɛ, ɛyáa cɛyaɣ-ɖʋ siŋŋ mɩ-tɛ. Paa ḿbʋ́ yɔ, Ɛsɔ yeba nɛ ɖisusi-mɩ ɛ-Laŋhɛzɩyɛ Tɔm kaalɛyɩtʋ. 
1TH.2.3	Mbʋ́ pʋyɔɔ yɔ, pɩtɛkɛ nʋmɔʋ kilebuu tɔm yaa cɛtɩm tɔm yaa lɩmaɣza kɩdɛkɛdɛɛ tɔm ɖɩsazɩɣnɩ ɛyáa. 
1TH.2.4	Ɛlɛ́, ɖɩyɔɔdʋʋ tam ɛzɩ Ɛsɔ liu wɛʋ yɔ: ɛmaɣzɩ-ɖʋ nɛ pʋcɔ ɛ́ɖʋzɩ ɖe-nesi taa ɛ-Laŋhɛzɩyɛ Tɔm. Pɩtɛkɛ se ɖɩñɩnɩɣ se ɖɔ-tɔm ɛkɛdɩnɩ ɛyáa, ɛlɛ́, Ɛsɔ ɖɩñɩnɩɣ se tɩkɛdɩna, ɛnʋ naɣnɩ mbʋ́ pʋwɛ ɖa-laŋa taa yɔ. 
1TH.2.5	Ɩtɛm naʋ se ɖɩtaalabɩ-mɩ nɔɔ leleŋ kaʋ. Đɔɖɔ lɛ, liidiye laɣzaɣ tɔm natʋyʋ taawɛɛ ɖɔ-tɔm taa mɛsaɣ tɛɛ. Ɛsɔ lɛ ɖa-aseɣɖe tʋ. 
1TH.2.6	Pɩtɛkɛ se ɖɩñɩnɩɣ se ɛyáa ɛsam-ɖʋ: paa mɩ yaa nabɛyɛ. 
1TH.2.7	Ŋgʋ́, ɖɩpɩzaɣ ɖinuuti-mɩ se ɖɩkɛ Krɩstʋ tiyiyaa. Ɛlɛ́, alɩwaatʋ ndʋ́ ɖɩɩwɛ mɩ-tɛ yɔ, ɖa nɛ mɩ ɖɛ-hɛkʋ taa kɛwɛ leleŋ siŋŋ. Đɩɩwɛ ɛzɩ halʋ weyi ɛcɔŋnɩ e-piya yɔɔ camɩyɛ yɔ. 
1TH.2.8	Ḿbʋ́ ɖɩɩsɔɔlɩ-mɩ kpem nɛ piyele ɖisusi-mɩ Ɛsɔ Laŋhɛzɩyɛ Tɔm nɛ halɩ paa ɖe-wezuu maɣmaɣ yɔ, ɖɩpɩzaɣ se ɖɩha-kʋ mɩ-yɔɔ. Mbʋ́ pʋyɔɔ yɔ, ɖɩɩsɔɔlɩ-mɩ siŋŋ. 
1TH.2.9	Taabalaa! Paa pɩɩla ɛzɩma ɩtɔzʋʋ ɖa-tʋmɩyɛ nɛ ɖa-kʋñɔŋ pɔ-yɔɔ: ɖɩɩlaba tʋmɩyɛ wɩsɩ nɛ ɖoó se ɖɩtaakɛnɩ mɩ-taa nɔɔyʋ sʋʋtʋ alɩwaatʋ ndʋ́ ɖisusaɣ-mɩ Ɛsɔ Laŋhɛzɩyɛ Tɔm yɔ. 
1TH.2.10	Mbá mɩ ɩwɛnɩ lidaʋ Ɛsɔ yɔɔ yɔ, mɩ-ɛsɩndaa lɛ, ɖe-wezuu caɣʋ kɛwɛ cɩɖɩcɩɖɩ nɛ kʋtʋʋzɩ nɛ paanaɣ kawanaɣ nakɛyɛ pɩ-taa. Mɩ nɛ Ɛsɔ lɛ ɖa-aseɣɖe tɩnaa. 
1TH.2.11	Ɩnawa ɖɔɖɔ se ɖa nɛ mɩ-taa paa weyi pɩɩwɛ ɛzɩ caja nɛ e-piya yɔ. 
1TH.2.12	Điiyeba pɩlabɩ-mɩ hʋnʋm nɛ ɖɩhɛzɩ mɩ-laŋa nɛ ɖɩka mɩ-ñʋŋ taa se ɩɖɔ ɛzɩ pʋmʋnaʋ Ɛsɔ ɛsɩndaa yɔ. Ɛnʋ yaɣnɩ-mɩ se ɩkɛ e-Kewiyaɣ nɛ e-koboyaɣ pa-taa ñɩma.
1TH.2.13	Đɩsaŋ Ɛsɔ tam nabʋyʋ yɔɔ ɖɔɖɔ. Ḿbʋ́ lɛ se: alɩwaatʋ ndʋ́ ɖisusi-mɩ ɛ-tɔm nɛ ɩnɩɩ-tʋ yɔ, itetisi-tʋ ɛzɩ ɛyáa tɔm yem yɔ. Ɛlɛ́, itisi-tʋ ɛzɩ mbʋ́ tɩkɛ toovenim taa yɔ, tɩkɛ Ɛsɔtɔm siŋŋ nɛ tɩlakɩ mbá mɩ ɩwɛnɩ lidaʋ ɛ-yɔɔ yɔ tʋmɩyɛ. 
1TH.2.14	Taabalaa! Toovenim lɛ, ɩtɩŋ Yudee Ɛsɔ aŋgba taa ñɩma nʋmɔʋ. Aŋgba ana, a nɛ Krɩstʋ Yesu pɛ-kpɛndʋʋ yɔɔ akɛ ḿbʋ́. Mɩ-maɣmaɣ mɩ-tɛ ñɩma ɖʋ-mɩ kʋñɔŋ ɖɔɖɔ ɛzɩ Yuda ñɩma kaaɖʋʋ a-taa ñɩma yɔ. 
1TH.2.15	Yuda ñɩma ḿbá pakʋnɩ Kɩpaɣlʋ Yesu nɛ náyaa nɛ pɛwɛɛ ɖa-wayɩ kaŋ kaŋ. Pɔ-tɔm tɛkɛdɩnɩ Ɛsɔ, papɩsɩ ɛyáa tɩŋa koyindinaa. 
1TH.2.16	Paɖɩkɩ-ɖʋ nʋmɔʋ se ɖitaasusi mbá pɛtɛkɛ Yuda ñɩma yɔ ñʋʋ yabʋ tɔm. Ḿbʋ́ pɛwɛɛ pɛtɛzɩɣ kɩwɛɛkɩm labʋ. Ɛlɛ́, Ɛsɔ pana tɛmnɩ-wɛ kpanaʋ.
1TH.2.17	Taabalaa! Đa nɛ mɩ ɖɩyasɩ ɖama alɩwaatʋ pazɩ. Ɛlɛ́, ɖɩɩwɛɛ ɖɩmaɣzɩɣ mɩ-yɔɔ nɛ ɖe-liu wɛɛ kpem nɛ ɖɩcɛyɩ ɖa-tɩ se ɖɩtasɩ mɩ-ɛsɩndaa naʋ. Ɛlɛ́, pɩtala. 
1TH.2.18	Đɩɩɖʋwa se ɖɩpɩsɩɣ mɩ-tɛ, mancaɣ mɔntɔ se ma Pɔɔlɩ, manɖʋ nabʋlɛ nabʋlɛ se mɔnkɔŋ, ɛlɛ́, Satanɩ ɖɩɣ-ɖʋ nʋmɔʋ. 
1TH.2.19	Ŋgʋ́, mi-ɖeke koŋ ɖɩtaɣ liu, mɩ ɖa-taa hʋlʋmʋʋna. Mɩ ɖɔɖɔ lɛ ɖa-wabɩyɛ yʋsaɣ ŋgá ɖɩkʋndʋʋnɩ puwiye nɖɩ́ ɖa-Kɩpaɣlʋ Yesu pɩsɩɣ ɛkɔɔ yɔ. 
1TH.2.20	Toovenim lɛ, mɩ ɖɩkʋndʋʋna, ɖa-taa hʋlʋmɩnɩ-mɩ.
1TH.3.1	Đe-liu wɛ ḿbʋ́ kpem se ɖɩkɔɔ mɩ-tɛ. Ɛlɛ́, ɖɩtaatasɩɣ pɩzʋʋ se ɖɩɖaŋ lɛ, ɖɩtɛzɩ labʋ lɩmaɣza se ɖɩcakɩ ɖe-ɖeke Atɛɛnɩ 
1TH.3.2	nɛ piyele ɖitiyi ɖa-tʋmlaɖʋ Timootee. Ɛkɛ Ɛsɔ tʋmlaɖʋ nɛ esusuu Krɩstʋ Laŋhɛzɩyɛ Tɔm. Đitiyi-i mɩ-cɔlɔ se eyele nɛ ɩtɛzɩ pɩʋ nɛ pɩlabɩ-mɩ hʋnʋm mi-lidaʋ wɛnaʋ taa 
1TH.3.3	nɛ lɛɛlɛɛyɔ taa kʋñɔmɩŋ ɛtaañamsɩ mɩ-taa nɔɔyʋ. Mɩ-maɣmaɣ ɩtɛm naʋ se kʋñɔmɩŋ ɩnʋ Ɛsɔ ɖʋwa se pɩtɛmnɩ-ɖʋ. 
1TH.3.4	Alɩwaatʋ ndʋ́ ɖɩɩwɛ mɩ-cɔlɔ yɔ, ɖɩɩtɛm-mɩ heyuu se ɖɩkɔŋ tɔɔʋ kʋñɔmɩŋ. Ḿbʋ́ ɩtɛm naʋ, ḿbʋ́ talɩna yɔ. 
1TH.3.5	Me-liu wɛ ḿbʋ́ kpem nɛ pɩɩsaŋ lɛ, mɛntɛzɩ tiyuu Timootee se ɛkɔɔ nɛ mana se ɩwɛnɩ lidaʋ mbʋ́? Mbʋ́ pʋyɔɔ yɔ, sɔɔndʋ kpaɣaɣ-m se takɩyʋ ɛtaakɔɔ ɛtakɩ-mɩ nɛ tʋmɩyɛ nɖɩ́ ɖɩlaba yɔ, ɖɩpɩsɩ falaa ñɩnɖɛ.
1TH.3.6	Lɛɛlɛɛyɔ, Timootee lɩnɩ mɩ-tɛ nɛ ɛtalɩ. Ɛkɔnɩ-ɖʋ tɔm kɩbandʋ mi-lidaʋ wɛnaʋ nɛ mɩ-sɔɔlɩm nɛ ɛzɩma mbʋ́ ɩwɛɛ ɩtɔzʋʋ ɖɔ-yɔɔ camɩyɛ nɛ ɛzɩma mbʋ́ mi-liu wɛɛ kpem ɖɔɖɔ ɛzɩ ɖa yɔ se ɩtasɩ-ɖʋ naʋ yɔ pɔ-yɔɔ. 
1TH.3.7	Pʋ-yɔɔ lɛ, taabalaa, paa ɖɩnɩɣ siziŋ nɛ ɖɩtɔkɩ kʋñɔmɩŋ yɔ, ɖa-laŋɩyɛ hɛnɩ-mɩ mi-lidaʋ wɛnaʋ yɔɔ. 
1TH.3.8	Lɛɛlɛɛyɔ, ɖenɖe ɖɩnɩwa se ɩwɛ mi-ɖeɖe ḿbʋ́ mɩ nɛ Kɩpaɣlʋ mɩ-kpɛndʋʋ taa yɔ, pʋ-yɔɔ lɛ, ɖitisi fezuu. 
1TH.3.9	Ɛzɩma kpem ɖɩpɩzɩɣ ɖɩsa Ɛsɔ mɩ-yɔɔ laŋhʋlʋmɩyɛ nɖɩ́ iyeba nɛ ɖɩwɛnɩ ɛ-ɛsɩndaa yɔ ɖɩ-yɔɔ? 
1TH.3.10	Đɩwɛɛ ɖitendiɣ-i wɩsɩ nɛ ɖoó siŋŋ se ɛha-ɖʋ nʋmɔʋ nɛ ɖɩtasɩ mɩ-ɛsɩndaa naʋ nɛ ɖɩtɛzɩ-mɩ wɩlʋʋ mbʋ́ pɩkazɩ-mɩ mi-lidaʋ wɛnaʋ taa yɔ.
1TH.3.11	Đa-Caa Ɛsɔ maɣmaɣ nɛ ɖa-Kɩpaɣlʋ Yesu pɔñɔɔzɩ ɖa-nʋmɔʋ nɛ ɖɩpɩzɩ ɖɩtalɩ-mɩ! 
1TH.3.12	Kɩpaɣlʋ eyele nɛ ɩtɛzɩ ɖama sɔɔlʋʋ nɛ ɩtɛzɩ ɖɔɖɔ lɛlaa tɩŋa payɩ sɔɔlʋʋ ɛzɩ ɖɩsɔɔlʋʋ-mɩ yɔ. 
1TH.3.13	Ḿbʋ́ eyeki nɛ ɩtɛzɩ pɩʋ nɛ ɩwɛɛ cɩɖɩcɩɖɩ nɛ paanaɣ kawanaɣ nakɛyɛ mɩ-yɔɔ ɖa-Caa Ɛsɔ ɛsɩndaa puwiye nɖɩ́ ɖa-Kɩpaɣlʋ Yesu nɛ ɛ-ñɩma tɩŋa payɩ pɔkɔŋ yɔ.
1TH.4.1	Taabalaa! Đɩɩkpɛlɩkɩ-mɩ ɛzɩma mbʋ́ pʋwɛɛ se ɩɖɔ nɛ pɩkɛdɩnɩ Ɛsɔ yɔ. Paa pɩɩla ɛzɩma, ḿbʋ́ ɩɖɔŋ. Ɛlɛ́, tɔm ndʋ́ ɖɩtɛzɩɣnɩ-mɩ yɔ lɛ se ɖɩsazɩɣ-mɩ nɛ ɖiheyiɣ-mɩ ɖa nɛ Kɩpaɣlʋ Yesu ɖɛ-kpɛndʋʋ taa se: ɩla nɛ pɩkɩlɩ ḿbʋ́! 
1TH.4.2	Toovenim lɛ, ɩsɩm tɔm ndʋ́ ɖiheyi-mɩ nɛ ɛ-nɔɔ se ɩɖɔ tɩ-yɔɔ yɔ. 
1TH.4.3	Mbʋ́ Ɛsɔ liu wɛɛ yɔ lɛ se: ɩtɛzɩ wɛʋ cɩɖɩcɩɖɩ. Ḿbʋ́ lɛ se ɩkpa mɩ-tɩ nɛ acɛyɛ labʋ. 
1TH.4.4	Paa mɩ-taa weyi ɛtɩlɩ ɛzɩma mbʋ́ pʋwɛɛ se ɛ nɛ ɛ-halʋ pacaɣ wezuu ɛzɩ pʋmʋnaʋ Ɛsɔ ɛsɩndaa yɔ nɛ pʋɖʋ-mɩ hɩɖɛ. 
1TH.4.5	Ɛtaayele ɛ-tɩ nɛ pɩɖɛnɩ-ɩ lɩmaɣza kɩdɛkɛdɛɛ taa ɛzɩ mbá paañaŋ Ɛsɔ yɔ. 
1TH.4.6	Nɔɔyʋ ɛtaamuli ɛ-taabalʋ pʋnɛ pɩ-taa, ɛtaacɛtɩ-ɩ. Đɩɩtɛm-mɩ-tʋ heyuu nɛ ɖɩka mɩ-ñʋŋ taa siŋŋ se Kɩpaɣlʋ kɔŋ hɔm mbá palakɩ ḿbʋ́ yɔ pa-nɩŋgbaaŋ. 
1TH.4.7	Ɛsɔ tayaa-ɖʋ se ɖɩwɛɛ azuluma taa, ɛlɛ́, ɛya-ɖʋ se ɖɩwɛɛ cɩɖɩcɩɖɩ. 
1TH.4.8	Weyi ekiziɣ tɔm tʋnɛ yɔ, pɩtɛkɛ ɛyʋ ekizaa. Ɛlɛ́, Ɛsɔ ekizaa. Ŋgʋ́, ɛ́lɛ́ ha-mɩ ɖɔɖɔ e-Fezuu Kiɖeɖeu.
1TH.4.9	Ɛsɔ tɛm mɩ-maɣmaɣ kpɛlɩkʋʋ ɖama sɔɔlʋʋ tɔm. Ḿbʋ́ ɩɖɔŋ labʋ yɔ. Pʋ-yɔɔ lɛ, pɩtacazɩ pɔzʋʋ se ɖɩma pʋ-tɔm nɛ ɖiheyi-mɩ. 
1TH.4.10	Ḿbʋ́ ɖɔɖɔ ɩsɔɔlɩ taabalaa mbá pɛwɛ Masedonii egeetiye kpeekpe taa yɔ patɩŋa payɩ. Ɛlɛ́, taabalaa! Đɩsazɩɣ-mɩ se ɩla nɛ pɩkɩlɩ ḿbʋ́! 
1TH.4.11	Ɩñaɣ pana nɛ ɩwɛɛ laŋhɛzɩyɛ taa fɛɛɛ nɛ ɩnɩɩnɩ mɩ-maɣmaɣ mɩ-tɔm nɛ ɩla tʋma nɛ mi-nesi ɛzɩ ɖɩtɛm-mɩ heyuu yɔ. 
1TH.4.12	Pʋbʋ, ɩkɛɣ mbá pamʋnaa yɔ mbá pɛtɛkɛ Krɩstʋ ñɩma yɔ pɛ-ɛsɩndaa. Đɔɖɔ lɛ, ɩɩkɛɣnɩ nɔɔyʋ sʋʋtʋ.
1TH.4.13	Taabalaa! Sɩɖaa tɔm taa lɛ, ɖe-liu fɛyɩ se ɩwɛɛ kaatɩlɩtʋ taa nɛ piyele mɩ-ɛsɛ kɔɔ añɩŋ ɛzɩ lɛlaa mbá paataɣ pʋyʋ liu yɔ. 
1TH.4.14	Toovenim lɛ, yee ɖɩwɛnɩ lidaʋ se Yesu sɩba nɛ Ɛsɔ fezi-i yɔ, pʋbʋ, ɖɩwɛnɩ-kʋ ɖɔɖɔ se ɛtɩŋɩɣnɩ Yesu ɛnʋ ɛ-yɔɔ nɛ efezi mbá pɛwɛnɩ lidaʋ ɛ-yɔɔ nɛ pʋcɔ pasɩ yɔ.
1TH.4.15	Ɩna tɔm ndʋ́ Kɩpaɣlʋ yɔɔdaa nɛ ɖiheyiɣ-mɩ yɔ. Ńdʋ́ lɛ se: mbá ɖa ɖɩwɛɣnɩ ɖɛ-ɛsɛ puwiye nɖɩ́ ɛkɔŋ yɔ, ɖɩɩkaɣ ɖɛʋ mbá pasɩba yɔ nɔɔ kaʋ. 
1TH.4.16	Kɩyakʋ ŋ́gʋ́, pɔkɔŋ panɩɩ nɔɔ haʋ kubuka nɛ Ɛsɔ tiyiyu sɔsɔ nɔɔyʋ ñɩŋga nɛ Ɛsɔ ɛgandɩyɛ lɛ, Kɩpaɣlʋ maɣmaɣ lɩɣnɩ ɛsɔdaa nɛ etii. Peeɖe mbá paawɛnɩ lidaʋ Krɩstʋ yɔɔ nɛ pʋcɔ pasɩ yɔ, pɛlɛyɩɣ fem. 
1TH.4.17	Pʋwayɩ lɛ, mbá ɖa ɖɩwɛɣnɩ ɖɛ-ɛsɛ alɩwaatʋ ńdʋ́ yɔ, pɩkpazɩ ɖa nɛ wɛ yem ɛsɔmɩndʋ tɛɛ nɛ ɖɩkatɩ Kɩpaɣlʋ ɛsɔdaa nɛ ɖa nɛ ɩ ɖɩwɛɛ tam. 
1TH.4.18	Pʋ-yɔɔ lɛ, ɩsazɩ ɖama nɛ tɔm ndɩ ndɩ tʋnɛ.
1TH.5.1	Taabalaa! Pɩtacazɩ pɔzʋʋ se ɖɩma alɩwaatʋ ndʋ́ yaa wɛtʋ ndʋ́ tɩ-taa pʋkɔŋ labʋ ḿbʋ́ yɔ, pʋ-tɔm nɛ ɖiheyi-mɩ. 
1TH.5.2	Mbʋ́ pʋyɔɔ yɔ, mɩ-maɣmaɣ ɩsɩm ɖeu se kɩyakʋ ŋgʋ́ Kɩpaɣlʋ kɔŋ yɔ, kʋkɔŋ-mɩ tuduu ɛzɩ mɩ́lʋ́ tuduu ɛyáa ɖoó taa yɔ. 
1TH.5.3	Ɛyáa kɔŋ yɔɔdʋʋ se: «Lɛɛlɛɛyɔ, laŋhɛzɩyɛ wɛɛ, you nakʋyʋ fɛyɩ!» Alɩwaatʋ ńdʋ́ʋ́ asayʋʋ nakʋyʋ tuduu-wɛ yem ɛzɩ halʋ howa tʋ wɩzasɩ yɔ nɛ paapɩzɩɣ palɩɩ kɩ-taa. 
1TH.5.4	Ɛlɛ́, taabalaa! Mɩ lɛ, ɩfɛyɩ cɩkpɛndʋʋ taa se paatɔ se kɩyakʋ ŋ́gʋ́ kutuduu-mɩ ɛzɩ mɩ́lʋ́ yɔ. 
1TH.5.5	Toovenim lɛ, mɩtɩŋa payɩ ɩkɛ wɩsɩ nɛ ñalɩmɩyɛ pa-taa ñɩma. Đɩtɛkɛ ɖoó taa yaa cɩkpɛndʋʋ tɛɛ ñɩma. 
1TH.5.6	Pʋ-yɔɔ lɛ, ɖitaaɖoo ɛzɩ lɛlaa yɔ. Ɛlɛ́, pʋwɛɛ se ɖɩcaɣ ɖɛ-ɛsɛ yɔɔ nɛ ɖɩwɛnɩ ɖɛ-ɛsɛ camɩyɛ. 
1TH.5.7	Đoó taa poɖou, a-taa ɖɔɖɔ ɛyáa ñɔʋ sʋlʋm nɛ pʋkʋʋ-wɛ. 
1TH.5.8	Ɛlɛ́, ɖa ɖɛkɛ wɩsɩ taa ñɩma. Pʋ-yɔɔ lɛ, ɖɩwɛnɩ ɖɛ-ɛsɛ camɩyɛ. Lidaʋ nɛ sɔɔlɩm pɛkɛnɩ-ɖʋ ñɩ́ɣ́yʋ́ʋ wondu nɛ ɖisuu nɛ pʋyʋ nɔɔyʋ ɛtaalabɩ-ɖʋ. Đa-ñʋʋ yabʋ ɖaŋʋʋ ɛkɛnɩ-ɖʋ you hulaɣ nɛ ɖɩpaŋ. 
1TH.5.9	Mbʋ́ pʋyɔɔ yɔ, Ɛsɔ taɖʋ se ɛ-pana ɛkpanɩ-ɖʋ, ɛlɛ́, ɛɖʋwa se pɩtɩŋnɩ ɖa-Kɩpaɣlʋ Yesu Krɩstʋ yɔɔ nɛ ɖihiɣ ñʋʋ yabʋ. 
1TH.5.10	Krɩstʋ ɛnʋ ɛsɩbɩnɩ ɖɔ-yɔɔ se paa ɖɩsɩba yaa ɖɩwɛnɩ ɖɛ-ɛsɛ yɔ, ɖa nɛ ɩ ɖɩkpɛndɩ ɖɩwɛɛ wezuu. 
1TH.5.11	Pʋ-yɔɔ lɛ, ɩsazɩ ɖama nɛ ɩsɩnɩ ɖama nɛ ɩkpa ɖoŋ ɛzɩ ɩtɛm pazʋʋ labʋ yɔ.
1TH.5.12	Taabalaa! Đitendiɣ-mɩ se ɩña mbá pɛwɛ mɩ-hɛkʋ taa nɛ palakɩ tʋmɩyɛ yɔ. Ḿbá Kɩpaɣlʋ lɩzaa se pɔcɔnɩ mɩ-yɔɔ nɛ paka mɩ-ñʋŋ taa. 
1TH.5.13	Pɔ-tɔm ɛkɛdɩnɩ-mɩ siŋŋ nɛ ɩsɔɔlɩ-wɛ pa-tʋmɩyɛ yɔɔ. Laŋhɛzɩyɛ ɛwɛɛ mɩ-hɛkʋ taa.
1TH.5.14	Taabalaa! Đɩsazɩɣ-mɩ se ɩka fendinaa ñʋŋ taa nɛ ɩtasɩ lɛɣtʋ mbá pitibi po-toma taa yɔ. Ɩsɩnɩ ajamaa nɛ ɩɖɔkɩ mɩ-hɔ nɛ paa weyi. 
1TH.5.15	Ɩkpa mɩ-tɩ nɛ ɖama kɩmɩyɛ kpaʋ. Ɩwɛɛ ɖama camɩyɛ labʋ yɔɔ nɛ ɩkpɛndɩnɩ lɛlaa tɩŋa payɩ.
1TH.5.16	Mɩ-taa ɛhʋlʋmɩ tam. 
1TH.5.17	Ɩsɛɛ Ɛsɔ tam. 
1TH.5.18	Ɩsam-ɩ pɩtɩŋa pɩ-taa, ḿbʋ́ e-liu wɛɛ se ɩla mɩ nɛ Krɩstʋ Yesu mɩ-kpɛndʋʋ yɔɔ.
1TH.5.19	Ɩtaaɖizi Fezuu Kiɖeɖeu miŋ. 
1TH.5.20	Ɩtaaniɣzi tɔm ndʋ́ náyaa yɔɔdʋʋ yɔ. 
1TH.5.21	Ɛlɛ́, ɩtakɩ pɩtɩŋa pɩ-taa camɩyɛ nɛ ɩɖɔkɩ mbʋ́ pʋwɛ ɖeu yɔ nesi naalɛ. 
1TH.5.22	Ɩkpa mɩ-tɩ nɛ paa kɩdɛkɛdɩm mbʋ́.
1TH.5.23	Ɛsɔ laŋhɛzɩyɛ tʋ maɣmaɣ eyele nɛ ɩtɛzɩ wɛʋ cɩɖɩcɩɖɩ. Ɛɖɔkɩ mɩ-kalɩzasɩ nɛ mi-ciyamnaa nɛ mi-tomnasɩ camɩyɛ nɛ pataana kawanaɣ nakɛyɛ pɔ-yɔɔ puwiye nɖɩ́ Kɩpaɣlʋ Yesu Krɩstʋ kɔŋ yɔ. 
1TH.5.24	Weyi ɛya-mɩ yɔ, ɛlakɩ mbʋ́ ɛɖʋwa yɔ: ɛnʋ kɔŋnɩ-pʋ labʋ.
1TH.5.25	Taabalaa! Ɩsɛɛ Ɛsɔ ɖɔ-yɔɔ.
1TH.5.26	Ɩsɛɛ taabalaa tɩŋa payɩ ɖeu nɛ sɔɔlɩm.
1TH.5.27	Mankaŋ mɩ-ñʋʋ taa nɛ Kɩpaɣlʋ nɔɔ se ɩkalɩ takayaɣ kanɛ nɛ taabalaa tɩŋa nɩɩ.
1TH.5.28	Đa-Kɩpaɣlʋ Yesu Krɩstʋ ɛlabɩ-mɩ lootiye!
2TH.1.1	Ma Pɔɔlɩ, ma nɛ Silaasɩ nɛ Timootee ɖɩmaɣnɩ Krɩstʋ ŋgbɛyɛ taa ñɩma mbá mɩ ɩwɛ Tesalooniki nɛ ɩkɛ ɖa-Caa Ɛsɔ nɛ Kɩpaɣlʋ Yesu Krɩstʋ pa-ñɩma yɔ takayaɣ kanɛ. 
2TH.1.2	Đɩsɛ-mɩ: Caa Ɛsɔ nɛ Kɩpaɣlʋ Yesu Krɩstʋ palabɩ-mɩ lootiye nɛ pɛhɛzɩ mɩ-laŋa.
2TH.1.3	Taabalaa! Pʋwɛɛ se ɖɩsa Ɛsɔ mɩ-yɔɔ tam. Pʋmʋna ḿbʋ́, mbʋ́ pʋyɔɔ yɔ, ɩwɛɛ ɩtɛzɩɣ lidaʋ wɛnaʋ nɛ mɩtɩŋa payɩ ɩtɛzɩɣ ɖama sɔɔlʋʋ. 
2TH.1.4	Pʋ-yɔɔ ɖa-maɣmaɣ ɖɩkʋndʋʋnɩ-mɩ Ɛsɔ aŋgba taa ñɩma hɛkʋ taa ɛzɩma mbʋ́ ɩpɩzaa ɩɖɔkɩ mɩ-tɩ nɛ ɩwɛnɩ lidaʋ alɩwaatʋ ndʋ́ pɛwɛ mɩ-wayɩ kaŋ kaŋ nɛ panazɩɣ-mɩ yɔ pʋ-yɔɔ. 
2TH.1.5	Ḿbʋ́ wɩlɩɣnɩ se Ɛsɔ tɔm hʋʋ tʋʋzaa. Pɩlabɩ ḿbʋ́ se ɩmʋnɩ e-Kewiyaɣ ŋgá kɔ-yɔɔ ɩtɔkɩ kʋñɔŋ yɔ ka-taa ñɩma. 
2TH.1.6	Ɛsɔ naʋ taa lɛ, pʋmʋna ḿbʋ́ se pɔkɔɔ paɖʋ kʋñɔŋ mbá paɖʋʋ-mɩ-kʋ yɔ. 
2TH.1.7	Piyele mbá mɩ ɩtɔkɩ kʋñɔŋ lɛɛlɛɛyɔ yɔ, ɖa nɛ mɩ ɖɩkɔŋ hɛzʋʋ alɩwaatʋ ndʋ́ Kɩpaɣlʋ Yesu nɛ e-tiyiyaa ɖoŋ ñɩma palɩzɩɣ pa-tɩ ɛsɔdaa nɛ pana-wɛ 
2TH.1.8	miŋ sɔsɔŋ taa yɔ. Ḿbʋ́ ɛkɔŋ se ɛhɔ mbá patasɩ Ɛsɔ nɛ paañaŋ ɖa-Kɩpaɣlʋ Yesu Laŋhɛzɩyɛ Tɔm yɔ pa-nɩŋgbaaŋ. 
2TH.1.9	Kɩmɩyɛ nɖɩ́ ɛkpaɣ-wɛ yɔ lɛ se ewokini-wɛ asayʋʋ maatɛŋ taa, puposuuni Kɩpaɣlʋ nɛ e-ɖoŋ koboyaɣ. 
2TH.1.10	Puwiye ńɖɩ́ lɛ, ɛkɔŋ se pɩtɩŋnɩ ɛ-ñɩma yɔɔ nɛ ɛ-hɩɖɛ sɛɛ nɛ mbá pɛwɛnɩ lidaʋ ɛ-yɔɔ yɔ, patɩŋa payɩ payɩɣyɩ-ɩ. Ŋgʋ́, mɩ mitisi aseɣɖe nɖɩ́ ɖɩlɩzaa yɔ.
2TH.1.11	Pʋ-yɔɔ ɖɩwɛɛ ɖɩsɛɣ ɖɛ-Ɛsɔ mɩ-yɔɔ se eyele nɛ ɩmʋnɩ mbʋ́ pʋ-yɔɔ ɛya-mɩ yɔ. Đɩsɛɣ-ɩ ɖɔɖɔ se ɛtɩŋnɩ e-ɖoŋ yɔɔ nɛ eyele ɩla camɩyɛ lakasɩ nzɩ́ sɩtɩŋa payɩ ɩɖʋwa yɔ nɛ ɩtɛzɩ wɛʋ kpekpeka mi-lidaʋ wɛnaʋ taa. 
2TH.1.12	Ḿbʋ́ pɩtɩŋɩɣnɩ mɩ-yɔɔ nɛ ɖa-Kɩpaɣlʋ Yesu hɩɖɛ sɛɛ nɛ pɩtɩŋnɩ ɛ́lɛ́ yɔɔ nɛ mɩ-ñɩnɖɛ ñɛsɛɛ ɖɔɖɔ. Đɛ-Ɛsɔ nɛ Kɩpaɣlʋ Yesu Krɩstʋ, po-lootiye yɔɔ pʋkɔŋ pɩla ḿbʋ́.
2TH.2.1	Taabalaa! Đɩcaɣ ɖiheyi-mɩ ɖa-Kɩpaɣlʋ Yesu Krɩstʋ kɔm nɛ ɖikpeɣluu ɛ-cɔlɔ yɔ pɔ-tɔm. Đitendiɣ-mɩ se: 
2TH.2.2	ɩtaayele mɩ-tɩ nɛ piliɣti mɩ-lɩmaɣza kɩbana kɛlɛʋ yaa sɔɔndʋ kpa-mɩ se Kɩpaɣlʋ kɩyakʋ talaa. Paa nɔɔyʋ eheyi-mɩ se Fezuu Kiɖeɖeu heyini-i-tʋ yaa pɩkɛ Ɛsɔ tɔm yaa ɛcɛlɩ-mɩ takayaɣ se ɖamanɩ-mɩ-kɛ yɔ, ɩtaayele mɩ-tɩ. 
2TH.2.3	Ɩtaayele nɛ nɔɔyʋ yili-mɩ natʋyʋ taa kaʋ. Mbʋ́ pʋyɔɔ yɔ, pʋcɔ kɩyakʋ ŋ́gʋ́ kɩtalɩ lɛ, ɛyáa haɣ Ɛsɔ siɣ́ye nɛ Kañadʋ weyi ɛkɔŋ tɛmnaʋ asayʋʋ yɔ, ɛlɩzɩ ɛ-tɩ nɛ pana-ɩ. 
2TH.2.4	Ɛkɔŋ kpazʋʋ ɛ-tɩ se ɛkɩlɩ mbʋ́ pɩtɩŋa payɩ ɛyáa kpakɩɣ se Ɛsɔ yɔ yaa poluŋuu pɩ-tɛɛ yɔ. Halɩ ewoki ɛsʋʋ Ɛsɔ ɖɩɣa taa nɛ ɛcaɣ se ɛ-maɣmaɣ lɛ Ɛsɔ.
2TH.2.5	Ɩɩtɔzʋʋ se ńdʋ́ meheyaɣ-mɩ alɩwaatʋ ndʋ́ maawɛ mɩ-cɔlɔ yɔ yaa we? 
2TH.2.6	Lɛɛlɛɛyɔ, ɩsɩm mbʋ́ pɩɖɩkɩ-ɩ nʋmɔʋ nɛ pʋkɔɔ pɩsɩɩnɩ alɩwaatʋ ndʋ́ ɛlɩzɩɣ ɛ-tɩ nɛ pana-ɩ yɔ camɩyɛ. 
2TH.2.7	Ɛ-kañatʋ lakasɩ nzɩ́ sɩwɛ mɛsaɣ tɛɛ yɔ, sɩtɛm pazʋʋ. Ɛlɛ́, pʋwɛɛ se weyi ɛɖɔkɩ-ɩ yɔ, pakʋsɩ-ɩ nɛ pʋcɔ sɩtalɩ. 
2TH.2.8	Peeɖe Kañadʋ lɩzɩɣ ɛ-tɩ nɛ pana-ɩ, ɛlɛ́, Kɩpaɣlʋ Yesu kɔŋ-ɩ kʋʋ nɛ ɛ-nɔɔ taa heɣlim mbʋ́ ehosuu ɛ-yɔɔ yɔ nɛ ɛnaŋ-ɩ nɛ ñalɩmɩyɛ nɖɩ́ ɛkɔŋna yɔ. 
2TH.2.9	Pʋcɔ pɩla ḿbʋ́ lɛ, Kañadʋ ɛnʋ, ɛkaɣ kɔm nɛ Satanɩ ɖoŋ nɛ ɛla hama lakasɩ ndɩ ndɩ nɛ ɛwɩlɩ kawɩlɩsɩ nɛ ɛcɛtɩnɩ ɛyáa. 
2TH.2.10	Ɛkɔŋ tɩŋnaʋ kɩdɛkɛdɩm ndɩ ndɩ tɩŋa yɔɔ nɛ eyili mbá pɔkɔŋ lebu yɔ. Mbʋ́ pʋyɔɔ yɔ, pɔtɔsɔɔlɩ toovenim tɔm ndʋ́ pɩɩwɛɛ se tɩya pa-ñʋʋ yɔ. 
2TH.2.11	Pʋ-yɔɔ Ɛsɔ tiyiɣni-wɛ ɖoŋ weyi eyeki nɛ pele yɔ se petisi cɛtɩm tɔm. 
2TH.2.12	Pɩlakɩ ḿbʋ́ se pahʋʋnɩ mbá patɩŋa payɩ petetisi toovenim tɔm nɛ panɩɩnɩ mbʋ́ pɩtatʋʋzɩ yɔ.
2TH.2.13	Piyele ɖa lɛ, pʋwɛɛ se ɖɩsa Ɛsɔ tam taabalaa mbá mɩ Kɩpaɣlʋ sɔɔlaa yɔ mɩ-yɔɔ. Mbʋ́ pʋyɔɔ yɔ, mɩ ɛcalɩ lɩzʋʋ se pɩtɩŋnɩ e-Fezuu Kiɖeɖeu ŋgʋ́ kɩpɩsɩɣ-mɩ cɩɖɩcɩɖɩ ñɩma yɔ nɛ lidaʋ ŋgʋ́ ɩwɛnɩ toovenim yɔɔ yɔ pɔ-yɔɔ nɛ ɛya mɩ-ñʋʋ. 
2TH.2.14	Pʋ-yɔɔ ɖɔɖɔ ɛtɩŋnɩ Laŋhɛzɩyɛ Tɔm ndʋ́ ɖiheyi-mɩ yɔ, tɩ-yɔɔ nɛ ɛ́yáa-mɩ se ihiɣ ɖa-Kɩpaɣlʋ Yesu Krɩstʋ koboyaɣ. 
2TH.2.15	Taabalaa! Yee ḿbʋ́, ɩɖɔkɩ mɩ-tɩ kpam nɛ ɩɖɔkɩ ɖɔɖɔ tɔm ndʋ́ ɖɩwɩlɩ-mɩ nɛ nɔɔ taa yaa ndʋ́ ɖɩma-mɩ nɛ ɖɩwɩlɩ-mɩ yɔ nesi naalɛ.
2TH.2.16	Toovenim lɛ, ɖa-Caa Ɛsɔ sɔɔlɩ-ɖʋ nɛ ɛtɩŋnɩ e-lootiye yɔɔ nɛ eyele ɖa-laŋa hɛɛ tam nɛ ɖɩɖaŋ mbʋ́ ɛɖʋwa se ɛhaɣ-ɖʋ yɔ kpam. Ɛ nɛ ɖa-Kɩpaɣlʋ Yesu Krɩstʋ maɣmaɣ 
2TH.2.17	pɛhɛzɩ mɩ-laŋa nɛ peyele ɩtɛzɩ kpaʋ ɖoŋ nɛ ɩla mbʋ́ pɩtɩŋa pʋwɛ ɖeu yɔ mɩ-lakasɩ nɛ mɩ-yɔɔdaɣ pa-taa.
2TH.3.1	Taabalaa! Ndʋ́ ɖɩtɛzɩɣnɩ-mɩ yɔ lɛ se: ɩsɛɛ Ɛsɔ ɖɔ-yɔɔ nɛ Kɩpaɣlʋ tɔm wɛɛ cɔʋ yɔɔ lɛɛlɛɛ nɛ ɛyáa ɖʋ-tʋ hɩɖɛ ɛzɩ paɖʋʋ-tʋ mɩ-tɛ yɔ. 
2TH.3.2	Ɩsɛɛ-ɩ se ɛtaayele nɛ ɖɩsʋʋ ñʋŋ taa fɛyɩwaa nɛ kañadɩnaa pe-nesi taa. Mbʋ́ pʋyɔɔ yɔ, pɩtɛkɛ ɛyáa tɩŋa lakɩnɩ mbʋ́ paɖʋwa yɔ.
2TH.3.3	Ɛlɛ́, Kɩpaɣlʋ ñalakɩ mbʋ́ ɛɖʋwa yɔ. Eyeki nɛ ɩkpa ɖoŋ nɛ ehuuzi mɩ-yɔɔ se Satanɩ ɛtaapɩzɩ ɛlabɩ-mɩ pʋyʋ. 
2TH.3.4	Đa nɛ Kɩpaɣlʋ ɖɛ-kpɛndʋʋ yɔɔ lɛ, ɖɩtaɣ-mɩ liu se ɩɖɔŋ labʋ ɛzɩ ɖɩkam mɩ-ñʋʋ taa yɔ, halɩ ɩwɛɣ pɩ-labʋ yɔɔ ḿbʋ́. 
2TH.3.5	Kɩpaɣlʋ eyele nɛ Ɛsɔ sɔɔlɩm nɛ Krɩstʋ hɔyɛ ɖɔkʋʋ pɛwɛɛ mɩ-lɩmaɣza taa.
2TH.3.6	Taabalaa! Đɩkaŋ mɩ-ñʋʋ taa nɛ ɖa-Kɩpaɣlʋ Yesu Krɩstʋ nɔɔ se ɩtaañɔtɩnɩ taabalaa mbá palakɩ fendu nɛ paaɖɔŋ tɔm ndʋ́ ɖɩwɩlɩ-mɩ nɛ itisi yɔ tɩ-yɔɔ yɔ pa-taa nɔɔyʋ. 
2TH.3.7	Mɩ-maɣmaɣ, ɩtɛm sɩm mbʋ́ pʋwɛɛ se ɩla nɛ ɩtɩŋ ɖa-nʋmɔʋ taa yɔ: ɖɩtaala fendu alɩwaatʋ ndʋ́ ɖɩɩwɛ mɩ-tɛ yɔ. 
2TH.3.8	Đɩtɔtɔɔ nɔɔyʋ tɔɔnaɣ yem falaa. Ɛlɛ́, ɖɩlabɩ tʋmɩyɛ siŋŋ wɩsɩ nɛ ɖoó nɛ ɖɩnɩɩ siziŋ se ɖɩtaakɛnɩ mɩ-taa nɔɔyʋ sʋʋtʋ. 
2TH.3.9	Pɩtɛkɛ se ɖɩtaawɛnɩ waɖɛ yɔɔ. Ɛlɛ́, ɖa-maɣmaɣ ɖɩcaɣaɣ se ɖɩwɩlɩ-mɩ ɛzɩma mbʋ́ pʋwɛɛ se ɩla nɛ ɩtɩŋ ɖa-nʋmɔʋ yɔ. 
2TH.3.10	Alɩwaatʋ ndʋ́ ɖɩɩwɛ mɩ-tɛ yɔ, ɖɩɩkam mɩ-ñʋʋ taa se: «Yee nɔɔyʋ ɛɛcaɣ se ɛla tʋmɩyɛ yɔ, ɛtaatɔɔ ɖɔɖɔ.» 
2TH.3.11	Ŋgʋ́, ɖɩnɩɣ naɣ yɔ se mɩ-taa nabɛyɛ lakɩ fendu, mbʋ́ ɛzɩ paala tʋmɩyɛ lɛ, peyele panɩɣnɩ mbʋ́ pɩɩwazɩɣ pʋyʋ yɔ. 
2TH.3.12	Điheyiɣ pɩtɛ ɛyáa ḿbá nɛ ɖɩsazɩɣ-wɛ nɛ Kɩpaɣlʋ Yesu Krɩstʋ nɔɔ se pala tʋmɩyɛ pɛɛyɛɛ taa nɛ pa-maɣmaɣ pe-nesi nɛ pehiɣ pɔtɔɔ.
2TH.3.13	Taabalaa! Piyele mɩ lɛ, pɩtaanɩɩ-mɩ nɛ camɩyɛ labʋ. 
2TH.3.14	Yee nɔɔyʋ ɛɛɖɔŋ tɔm ndʋ́ ɖɩma takayaɣ kanɛ ka-taa yɔ tɩ-yɔɔ lɛ, ɩtɩlɩ pʋdʋ camɩyɛ, ɩtaañɔtɩnɩ-ɩ nɛ piyele fɛyɛ kpa-ɩ. 
2TH.3.15	Paa ḿbʋ́ yɔ, ɩtaakpaɣ-ɩ ɛzɩ mi-koyindu yɔ, ɛlɛ́, ɩkalɩ-ɩ ɛzɩ mɩ-taabalʋ yɔ.
2TH.3.16	Kɩpaɣlʋ laŋhɛzɩyɛ tʋ maɣmaɣ ɛhɛzɩ mɩ-laŋa alɩwaatʋ kpeekpe pɩtɩŋa pɩ-taa! Ɛwɛɛ mɩtɩŋa payɩ mɩ-cɔlɔ!
2TH.3.17	Ma Pɔɔlɩ, ma-maɣmaɣ mamaɣnɩ tɔm pee anɛ nɛ me-nesi. Ana lɛ se: mɛnsɛ-mɩ. Ḿbʋ́ mañɩkɩɣ nesi man-takayɩsɩ tɩŋa taa. Ḿbʋ́ mamaɣ.
2TH.3.18	Đa-Kɩpaɣlʋ Yesu Krɩstʋ ɛla mɩtɩŋa payɩ lootiye!
1TI.1.1	Ma Pɔɔlɩ, ɖa-ñʋʋ yaɖʋ Ɛsɔ nɛ Krɩstʋ Yesu weyi ɖɩtaɣ liu yɔ pahanɩ-m nɔɔ se mɛnkɛ Krɩstʋ Yesu tiyiyu. 
1TI.1.2	Timootee, ña mamaɣ takayaɣ kanɛ. Ña lɛ man-pɩɣa siŋŋ, mbʋ́ pʋyɔɔ yɔ, ña ɖɔɖɔ ŋwɛnɩ lidaʋ ɛ-yɔɔ. Mɛnsɛ-ŋ: Caa Ɛsɔ nɛ ɖa-Kɩpaɣlʋ Krɩstʋ Yesu palabɩ-ŋ lootiye nɛ pana ña-pʋtɔdɩyɛ nɛ pɛhɛzɩ ña-laŋɩyɛ.
1TI.1.3	Ɛzɩ maaheyuu-ŋ alɩwaatʋ ndʋ́ mɛnɖɛɣaɣ Masedonii se ŋcaɣ Efɛɛzɩ yɔ, caɣ ḿbʋ́. Peeɖe ŋheyiɣ ɛyáa mbá pɛwɛ peeɖe nɛ pawɩlɩɣ tɔm ndʋ́ tɩwɛ ndɩ nɛ ɖa-ñɩndʋ yɔ se pasɩɩ tɩnaɣ. 
1TI.1.4	Heyi-wɛ ɖɔɖɔ se pataanɩɩnɩ mʋya nɛ pɔ-cɔzɔnaa hɩla wena afɛyɩ kalʋʋ yɔ pɔ-tɔm. Ḿbʋ́ lɩzɩɣnɩ puuyaɣ. Pɩɩsɩŋnɩ mbʋ́ Ɛsɔ ɖʋwa se ɛlakɩ yɔ se puwobini ɛsɩndaa. Ɛlɛ́, lidaʋ yɔɔ pɩtɩŋɩɣna nɛ puwobini ɛsɩndaa. 
1TI.1.5	Ŋheyiɣ-wɛ ḿbʋ́ se pɛwɛnɩ sɔɔlɩm mbʋ́ pɩlɩnɩ hɔyɛ kɩbanɖɛ nɛ lɩmaɣza kɩbana nɛ lidaʋ siŋŋ pa-taa yɔ. 
1TI.1.6	Nabɛyɛ kizi sɔɔlɩm tɔm ńdʋ́ nɛ pɛ-ɛsɛ sɛɛnɩ tɔm ndʋ́ tɩɩwazɩɣ pʋyʋ kpem yɔ tɩ-yɔɔdʋʋ. 
1TI.1.7	Pacaɣ se pɛkɛ Mooyiizi paɣtʋ wɩlɩyaa sɔsaa. Ɛlɛ́, paanɩɣ tɔm ndʋ́ pa-maɣmaɣ pɔyɔɔdʋʋ yɔ yaa ndʋ́ tɩ-yɔɔ pɛwɛ ɖoŋ yɔ tɩ-tɔbʋʋ.
1TI.1.8	Đɩtɛm naʋ se Mooyiizi paɣtʋ wɛ ɖeu. Ɛlɛ́, pʋwɛɛ se palabɩnɩ-tʋ tʋmɩyɛ ɛzɩ pʋpɔzʋʋ yɔ. 
1TI.1.9	Pʋwɛɛ se ɖɩtɩlɩ se: pɩtɛkɛ mbá palakɩ mbʋ́ pʋtʋʋzaa yɔ paɖʋ paɣtʋ. Ɛlɛ́, mbá paaɖɔŋ tɩ-yɔɔ yɔ nɛ kaañamtʋ tɩnaa nɛ mbá pɛpɛŋɩɣ Ɛsɔ tɛtɛ yɔ nɛ kɩwɛɛkɩm laɖaa nɛ mbá paalakɩ mbʋ́ Ɛsɔ liu wɛɛ yɔ yaa paañaŋ ɛ-ñɩm yɔ nɛ mbá pakʋʋ pa-caanaa yaa po-ɖoonaa yɔ nɛ ɛyáa kʋyaa paɖʋ-tʋ. 
1TI.1.10	Paɖʋ-tʋ ɖɔɖɔ acɛyɛ laɖaa nɛ abalaa yaa halaa mbá pacaɣ ɖama yɔ nɛ yomaa pɛdɩyaa nɛ cɛtɩyaa nɛ mbá paalakɩ mbʋ́ poɖuwaa se palakɩ yɔ nɛ lakasɩ lɛɛsɩ nzɩ́ sɩtɩŋa payɩ sɩwɛɛkɩɣ tɔm kɩbandʋ ndʋ́ pawɩlɩɣ-ɖʋ yɔ sɩ-laɖaa. 
1TI.1.11	Tɔm kɩbandʋ ńdʋ́, tɩwɛ Laŋhɛzɩyɛ Tɔm ndʋ́ tɩkɛ koboyaɣ yɔ tɩ-taa. Ɛsɔ weyi ɛwɛ laŋhɛzɩyɛ taa yɔ, ɛɖʋzɩnɩ Laŋhɛzɩyɛ Tɔm ńdʋ́ me-nesi taa.
1TI.1.12	Mansaŋ ɖa-Kɩpaɣlʋ Krɩstʋ Yesu weyi ɛha-m ɖoŋ se malabɩnɩ ɛ-tʋmɩyɛ yɔ. Mansaŋ-ɩ ɛzɩma mbʋ́ ɛnawa se malakɩ mbʋ́ pʋpɔzʋʋ yɔ nɛ ɛlɩzɩ-m se mɛnkɛ ɛ-tʋmlaɖʋ yɔ pʋ-yɔɔ. 
1TI.1.13	Ŋgʋ́, maawɛɛkɩ ɛ-hɩɖɛ nɛ mɛwɛɛ ɛ-wayɩ kaŋ kaŋ nɛ mantʋʋ-ɩ ɖɔɖɔ. Ɛlɛ́, ɛna man-pʋtɔdɩyɛ, mbʋ́ pʋyɔɔ yɔ, mantaatɩlɩ mbʋ́ malakaɣ yɔ. Mbʋ́ pʋyɔɔ yɔ, mantaawɛnɩ lidaʋ ɛ-yɔɔ. 
1TI.1.14	Peeɖe ɖa-Kɩpaɣlʋ Krɩstʋ Yesu ɛnʋ ɛlabɩ-m lootiye siŋŋ nɛ eyele mɛwɛnɩ lidaʋ nɛ sɔɔlɩm mbá palɩnɩ ɛ-cɔlɔ yɔ. 
1TI.1.15	Tɔm ndʋ́ meheyiɣ-mɩ yɔ, tɩkɛ toovenim. Tɩmʋnaa se ɛyáa tɩŋa payɩ etisi-tʋ nɛ pa-laŋa tɩŋa. Ńdʋ́ lɛ se Krɩstʋ Yesu kɔm kedeŋa yɔɔ se ɛya kɩwɛɛkɩm laɖaa ñʋʋ. Pa-taa lɛ, ma-maɣmaɣ pɩwabɩnaa. 
1TI.1.16	Pʋ-yɔɔ ɛna man-pʋtɔdɩyɛ se ɛwɩlɩ-mɩ ɛzɩma mbʋ́ ɛɖɔkʋʋ ɛ-hɔyɛ kpem yɔ. Ɛlabɩ ḿbʋ́ se mbá patɩŋa payɩ pɔkɔŋ wɛnaʋ lidaʋ ɛ-yɔɔ nɛ pehiɣ wezuu maatɛŋ yɔ pana. 
1TI.1.17	Ɛyáa tɩŋa payɩ ɛsam-ɩ nɛ paɖʋ-ɩ hɩɖɛ tam. Mbʋ́ pʋyɔɔ yɔ, ɛnʋ lɛ Wiyaʋ sɔsɔ weyi e-kewiyaɣ tɔɔʋ fɛyɩ tɩnaɣ yɔ, ɛɛsɩkɩ, nɔɔyʋ ɛɛnaɣ-ɩ, e-ɖeke koŋ lɛ Ɛsɔ tam! Pɩla ḿbʋ́!
1TI.1.18	Man-pɩɣa Timootee, manɖʋzʋʋ tɔm ndʋ́ mamaɣ takayaɣ kanɛ ka-taa yɔ ñe-nesi taa ɛzɩ paayɔɔdʋʋ tɔm ndʋ́ tɩlɩnɩ Ɛsɔ cɔlɔ yɔ ñɔ-yɔɔ yɔ. Pʋwɛɛ se ŋtɩŋnɩ tɩ-yɔɔ nɛ ŋlʋ lʋbɩyɛ nɖɩ́ ɖɩmʋnaa yɔ 
1TI.1.19	nɛ ŋwɛnɩ lidaʋ Ɛsɔ yɔɔ ḿbʋ́ nɛ ña-lɩmaɣza caɣ a-ɖeɖe. Nabɛyɛ lɩmaɣza taacaɣ a-ɖeɖe nɛ pa-laŋa wɛɛ kpɩzɩŋ nɛ lidaʋ ŋgʋ́ paawɛna yɔ kɩla asayʋʋ. 
1TI.1.20	Pa-taa lɛ Imenee nɛ Alɛksandrɩ mbá mankpaɣ manɖʋzɩ Satanɩ nesi taa yɔ. Peeɖe panaɣ se pɩtamʋnɩ se pɛwɛɛkɩ Ɛsɔ hɩɖɛ.
1TI.2.1	Lɛɛlɛɛyɔ, mbʋ́ mancalɩɣ ɛyáa heyuu yɔ lɛ se: pɛsɛɛ Ɛsɔ nɛ petendi-i nɛ pasam-ɩ ɛyáa kpeekpe yɔɔ. 
1TI.2.2	Ɩla ḿbʋ́ ɖɔɖɔ awiya nɛ ñʋndɩnaa patɩŋa payɩ pɔ-yɔɔ nɛ ɖɩpɩzɩ ɖɩcaɣ wezuu laŋhɛzɩyɛ taa fɛɛɛ nɛ ɖɩña Ɛsɔ camɩyɛ nɛ ɖɩla mbʋ́ pʋmʋnaa yɔ. 
1TI.2.3	Ḿbʋ́ wɛnɩ ɖeu nɛ pɩkɛdɩnɩ ɖa-ñʋʋ yaɖʋ Ɛsɔ. 
1TI.2.4	E-liu wɛɛ se pɩya ɛyáa tɩŋa payɩ ñʋʋ nɛ patɩlɩ toovenim. 
1TI.2.5	Mbʋ́ pʋyɔɔ yɔ, Ɛsɔ kʋɖʋm koŋ wɛna nɛ ceyiyu kʋɖʋm koŋ ñɛwɛɛ Ɛsɔ ɛnʋ nɛ ɛyáa pɛ-hɛkʋ taa nɛ patɩŋɩɣnɩ ɛ-yɔɔ. Ɛnʋ lɛ Krɩstʋ Yesu. 
1TI.2.6	Ɛkpaɣ ɛ-maɣmaɣ ɛ-tɩ nɛ ɛhɛyɩ ɛyáa yɔɔ se puholi patɩŋa payɩ: ḿbʋ́ lɩzɩnɩ aseɣɖe alɩwaatʋ ndʋ́ Ɛsɔ ɖʋwa yɔ se Ɛsɔ ɛnʋ e-liu wɛɛ se ɛya ɛyáa tɩŋa payɩ ñʋʋ. 
1TI.2.7	Pʋ-yɔɔ palɩzɩ man-tɩ tɩŋa se mɛnkɛ Ɛsɔtɔm susiyu nɛ mɛntɛ mɛnkɛ Krɩstʋ tiyiyu. Mɔyɔɔdʋʋ toovenim, maacɛtɩɣ. Paɖʋ-m se mawɩlɩ mbá pɛtɛkɛ Yuda ñɩma yɔ toovenim nɛ lidaʋ pɔ-tɔm.
1TI.2.8	Pʋ-yɔɔ me-liu wɛɛ se abalaa ɛsɛɣ Ɛsɔ paa le lɛ, pakpazɩ pe-nesi ɛsɔdaa. Ɛlɛ́, kɩwɛɛkɩm nabʋyʋ ɛtaawɛɛ pɔ-yɔɔ. Nɔɔyʋ pana ɛtaakpanɩ lɛlʋ, you ɛtaawɛɛ ɖɔɖɔ.
1TI.2.9	Me-liu wɛɛ ɖɔɖɔ se halaa esuu wondu ɛzɩma mbʋ́ pʋmʋnaa yɔ, pataaɖɛlɛsɩ niye, pataakɩlɩ pa-tɩ canʋʋ. Pataakɩlɩ canʋʋ pɔ-ñɔsɩ, pataalɛɛ ñɩɣlɩ́m nɩŋgbacaɣlɩnaa yaa lɩtʋ ndʋ́ tɩwɛ liidiye yɔ, pataasuu wondu ndʋ́ tɩkɩlɩ liidiye yɔ. 
1TI.2.10	Ɛlɛ́, pala tʋma kɩbana ɛzɩ pʋmʋnaʋ se halaa mbá pɔtɔŋ pa-tɩ se pañaŋ Ɛsɔ yɔ pala yɔ. 
1TI.2.11	Pʋwɛɛ se halaa esu nɛ petisi pa-tɩ kpem alɩwaatʋ ndʋ́ pɛkpɛlɩkɩɣ-wɛ Ɛsɔtɔm yɔ. 
1TI.2.12	Maahaɣ halʋ nʋmɔʋ se ɛwɩlɩ abalaa yaa ɛwɛnɩ ɖoŋ pɔ-yɔɔ. Pʋwɛɛ se esu. 
1TI.2.13	Mbʋ́ pʋyɔɔ yɔ, Aɖam Ɛsɔ calɩnɩ labʋ kedeŋa yɔɔ. Pʋwayɩ lɛ, ɛla Ɛɛvɩ. 
1TI.2.14	Pɩtɛkɛ Aɖam pɛcɛtaa, ɛlɛ́, halʋ pɛcɛtaa nɛ eyele ɖɔm mbʋ́ Ɛsɔ ɖʋwa yɔ pʋ-yɔɔ. 
1TI.2.15	Paa ḿbʋ́ yɔ, halaa lʋlʋʋ piya nɛ Ɛsɔ ya pa-ñʋʋ. Ɛlɛ́, pʋwɛɛ se pɛwɛnɩ lidaʋ ɛ-yɔɔ tam ḿbʋ́ nɛ pɔsɔɔlɩ ɛyáa nɛ pɛwɛɛ cɩɖɩcɩɖɩ Ɛsɔ ɛnʋ ɛ-ɛsɩndaa. Pataaɖɛlɛsɩ niye.
1TI.3.1	Tɔm ndʋ́ meheyiɣ-mɩ yɔ, tɩkɛ toovenim. Ńdʋ́ lɛ se: yee nɔɔyʋ ɛcaɣ se ɛkɛ Yesu ŋgbɛyɛ taa ñɩma yɔɔ cɔnɩyʋ yɔ, tʋmɩyɛ kɩbanɖɛ pʋdʋ liu wɛɛ. 
1TI.3.2	Pʋwɛɛ se weyi ɛlakɩ tʋmɩyɛ ńɖɩ́ yɔ, kawanaɣ nakɛyɛ ɛtaawɛɛ ɛ-yɔɔ. Ɛwɛnɩ halʋ kʋɖʋm koŋ, ɛ-ɛsɛ ekuli. Ɛkɛ ɛyʋ weyi ɛmaɣzɩɣ nɛ pʋcɔ ɛla pʋyʋ yɔ, ɛla mbʋ́ pʋmʋnaa yɔ, ɛmʋ agɔmaa camɩyɛ. Pʋwɛɛ se ɛtɩlɩ ɛzɩma mbʋ́ pawɩlɩɣ Ɛsɔtɔm yɔ. 
1TI.3.3	Pɩtamʋnɩ se ɛkɛ sʋlʋm kpaŋɩyʋ, ɛtaawɛɛ helu helu. Ɛlɛ́, pʋwɛɛ se ɛwɛɛ leleŋ, ɛtaakɛ tɔm cayʋ, ɛtaawɛɛ liidiye laɣzaɣ. 
1TI.3.4	Pʋwɛɛ se ɛ-maɣmaɣ ɛpɩzɩ ɛcɔnɩ ɛ-hɔʋ taa ñɩma yɔɔ camɩyɛ nɛ ɛkpɛlɩkɩ e-piya nɛ siluzi sɩ-tɩ ɛ-tɛɛ nɛ sɩñam-ɩ ɖeu siŋŋ. 
1TI.3.5	Mbʋ́ pʋyɔɔ yɔ, yee ɛyʋ ɛɛpɩzɩɣ ɛ-maɣmaɣ ɛ-hɔʋ taa ñɩma yɔɔ cɔnaʋ lɛ, ɛzɩma ɛpɩzɩɣ ɛcɔnɩ Ɛsɔ ŋgbɛyɛ taa ñɩma yɔɔ yɔ? 
1TI.3.6	Pɩtamʋnɩ se ɛkɛ ɛyʋ weyi ɛpɩsɩ Krɩstʋ tʋ nɛ piteleɖida yɔ. Pɩtɛkɛ ḿbʋ́, nabʋyʋ taa ɛkɔŋ ɛkpazɩ ɛ-tɩ nɛ Ɛsɔ hʋʋnɩ-ɩ nɛ ɛkʋ ɛ-tɔm ɛzɩ ɛkʋʋ Satanɩ ñɩndʋ yɔ. 
1TI.3.7	Pʋwɛɛ ɖɔɖɔ se mbá pɛtɛkɛ Yesu ŋgbɛyɛ taa ñɩma yɔ, palɩzɩ ɛ-yɔɔ aseɣɖe kɩbanɖɛ. Pɩtɛkɛ ḿbʋ́, pɛpɛŋɩɣ-ɩ tɛtɛ nɛ Satanɩ kaamʋʋ kɔɔ kɩkpa-ɩ.
1TI.3.8	Pʋwɛɛ se mbá pɛkɛɣ tayɩyaa Yesu ŋgbɛyɛ taa yɔ, pɛkɛ ɛyáa kʋtʋʋzaa, pataawɛnɩ nɔsɩ naalɛ naalɛ. Pɩfɛyɩ se pɔñɔɔ sʋlʋm nɛ pɩkɩlɩ-wɛ yaa pomuli lɛlaa se pehiɣ kɛzɛɣa. 
1TI.3.9	Pʋwɛɛ se pɔ́ɖɔ́kɩ lidaʋ tɔm ndʋ́ Ɛsɔ lɩzaa ɛwɩlɩ ɛ-ñɩma yɔ. Ɛlɛ́, pa-lɩmaɣza ɛtaacɛyɩ-wɛ pe-wezuu caɣʋ taa. 
1TI.3.10	Pʋwɛɛ se pacalɩ-wɛ maɣzʋʋ nɛ yee patana kawanaɣ nakɛyɛ pɔ-yɔɔ lɛ, peyebi-wɛ nɛ pɛkɛ tayɩyaa. 
1TI.3.11	Pʋwɛɛ se pa-halaa ɛkɛ ɖɔɖɔ ɛyáa kʋtʋʋzaa. Pataayɔɔdʋʋ ɛyáa tɔm, pɛ-ɛsɛ ekuli nɛ pala paa ɛbɛ ɛzɩ pʋpɔzʋʋ yɔ. 
1TI.3.12	Pʋwɛɛ se weyi ɛkɛ tayɩyʋ yɔ, ɛwɛnɩ halʋ kʋɖʋm koŋ. Pʋwɛɛ se ɛpɩzɩ ɛcɔnɩ e-piya nɛ ɛ-hɔʋ taa ñɩma lɛlaa pɔ-yɔɔ camɩyɛ. 
1TI.3.13	Mbʋ́ pʋyɔɔ yɔ, tayɩyaa mbá palakɩ pa-tʋmɩyɛ camɩyɛ yɔ, paɖʋʋ-wɛ hɩɖɛ, pa-laŋɩyɛ ɛɛmaɣnɩ pʋyʋ Ɛsɔ ɛsɩndaa. Mbʋ́ pʋyɔɔ yɔ, pɛwɛnɩ lidaʋ Krɩstʋ Yesu yɔɔ.
1TI.3.14	Mamaɣ-ŋ takayaɣ kanɛ, ɛlɛ́, mamaɣzɩɣ se mɔnkɔŋ ñɛ-tɛ alɩwaatʋ tʋnɛ tɩ-taa. 
1TI.3.15	Yee mɔntɔkɔɔ lɔŋ yɔ, takayaɣ kanɛ kawɩlɩɣnɩ-ŋ ɛzɩma mbʋ́ pʋwɛɛ se pɔɖɔ Ɛsɔ hɔʋ taa yɔ. Ŋ́gʋ́ lɛ Ɛsɔ weyi ɛwɛ wezuu yɔ ɛ-ŋgbɛyɛ. Ŋ́gʋ́ ɖɔɖɔ lɛ toovenim tɔm tilimiye nɛ ti-sisika. 
1TI.3.16	Toovenim lɛ, tɔm ndʋ́ tɩɩwɛ mɛsaɣ tɛɛ nɛ Ɛsɔ wɩlɩ-ɖʋ-tʋ nɛ ɖɩtɩŋɩɣnɩ tɩ-yɔɔ nɛ ɖɩlakɩ mbʋ́ e-liu wɛɛ yɔ, tɩpaɣlaa kámaɣ́ fɛyɩ! Ńdʋ́ lɛ se:
1TI.3.16	weyi ɛwɛ ɛsɔdaa yɔ, etiba nɛ ɛpɩsɩ ɛyʋ.
1TI.3.16	Fezuu Kiɖeɖeu wɩlaa se
1TI.3.16	ɛtʋʋzaa,
1TI.3.16	Ɛsɔ tiyiyaa na-ɩ.
1TI.3.16	Posusi ɛ-tɔm paa le,
1TI.3.16	ɛyáa sakɩyɛ wɛnɩ lidaʋ ɛ-yɔɔ,
1TI.3.16	Ɛsɔ kpazɩ-ɩ koboyaɣ taa.
1TI.4.1	Fezuu Kiɖeɖeu yɔɔdɩ kpayɩ se kɛtɛzaɣ alɩwaatʋ taa lɛ, ɛyáa nabɛyɛ kɔŋ yebu lidaʋ ŋgʋ́ pɛwɛnɩ Krɩstʋ yɔɔ yɔ nɛ panɩɣnɩ feziŋ weyi ɩcɛtɩɣ yɔ nɛ pewelesiɣ tɔm ndʋ́ aleewaa wɩlɩɣ yɔ. 
1TI.4.2	Tɛɛ nɛ pʋ-yɔɔ ñɩma mbá pɛcɛtɩɣ yɔ, ḿbá lesiɣni-wɛ nʋmɔʋ. Tɛɛ nɛ pʋ-yɔɔ ñɩma ḿbá, pa-ñʋŋ taa wɩlɩ kaŋ kaŋ ɛzɩ pɔhɔbɩ ñɩmɩyɛ miŋ nɛ pañaɣzɩ pe-feteɣnim yɔ. 
1TI.4.3	Pɩtɛ ɛyáa ḿbá pɔtɔŋnɩ se pataakpaɣ halaa, pataatɔɔ tɔɔnasɩ nasɩyɩ. Ŋgʋ́, Ɛsɔ labɩ-sɩ se pɔtɔɔ-sɩ. Mbá pɛwɛnɩ lidaʋ Krɩstʋ yɔɔ nɛ patɩlɩ mbʋ́ pɩkɛ toovenim yɔ, papɩzɩɣ pɔtɔɔ-sɩ nɛ pasa Ɛsɔ sɩ-yɔɔ. 
1TI.4.4	Mbʋ́ pɩtɩŋa payɩ Ɛsɔ laba yɔ, pʋwɛ ɖeu. Pɩfɛyɩ se pekizi pɩ-taa nabʋyʋ. Ɛlɛ́, ɖɩsɛɛ-ɩ mbʋ́ ɛhaɣ-ɖʋ yɔ pʋ-yɔɔ. 
1TI.4.5	Mbʋ́ pʋyɔɔ yɔ, Ɛsɔtɔm nɛ Ɛsɔ sɛʋ peyekina se papɩzɩ pɔtɔɔ-pʋ.
1TI.4.6	Yee ŋwɩlɩɣ ña-taabalaa tɔm ńdʋ́ yɔ, ŋkɛɣ Krɩstʋ Yesu tʋmlaɖʋ kɩbanʋ. Ḿbʋ́ wɩlɩɣna se ŋyeki nɛ lidaʋ tɔm sʋʋnɩ-ŋ nɛ ŋɖɔŋ camɩyɛ tɔm kɩbandʋ ndʋ́ pɛkpɛlɩkɩ-ŋ yɔ tɩ-yɔɔ. 
1TI.4.7	Kizi tɔm ndʋ́ tɩtɛkɛ Ɛsɔ ñɩndʋ yɔ nɛ halaa akpadɩyaa mʋya wena aawazɩɣ pʋyʋ yɔ. Malɩsɩ ña-tɩ nɛ ŋcaɣ wezuu ɛzɩ Ɛsɔ liu wɛʋ yɔ. 
1TI.4.8	Yee nɔɔyʋ ɛmalɩsɩɣ e-tomnaɣ nɛ nabʋyʋ yɔ, pʋwɛ waɣzaɣ pazɩ yem. Ɛlɛ́, yee ɛcaɣ wezuu ɛzɩ Ɛsɔ liu wɛʋ yɔ yɔ, pʋwɛ waɣzaɣ pɩtɩŋa pɩ-taa. Mbʋ́ pʋyɔɔ yɔ, pɩhaɣ-ɖʋ lɛɛlɛɛyɔ wezuu nɛ cee wayɩ ñɩŋgʋ. 
1TI.4.9	Tɔm ńdʋ́ tɩkɛ toovenim. Tɩmʋnaa se paa weyi etisi-tʋ nɛ ɛ-laŋɩyɛ tɩŋa. 
1TI.4.10	Pʋ-yɔɔ ɖɩlakɩ tʋmɩyɛ sɩbʋ yɔɔ sɩbʋ yɔɔ nɛ ɖɩlʋkɩ. Mbʋ́ pʋyɔɔ yɔ, ɖɩtaɣ Ɛsɔ weyi ɛwɛ wezuu yɔ. Ɛkɛ ɛyáa tɩŋa payɩ ñʋʋ yaɖʋ, kɔzɩkɔzɩ mbá pɛwɛnɩ lidaʋ ɛ-yɔɔ yɔ. 
1TI.4.11	Ḿbʋ́ pʋwɛɛ se ŋheyi ɛyáa nɛ ŋwɩlɩ-wɛ.
1TI.4.12	Taayele se nɔɔyʋ ɛpɛŋ-ŋ tɛtɛ se ŋkɛ evebu. Ɛlɛ́, pʋwɛɛ se ŋwɩlɩ mbá pɛwɛnɩ lidaʋ Krɩstʋ yɔɔ yɔ nʋmɔʋ nɛ ñɔ-yɔɔdaɣ nɛ ñɔ-ɖɔnɛ nɛ ñɔ-sɔɔlɩm nɛ ñe-lidaʋ wɛnaʋ nɛ ña-cɩɖɩcɩɖɩ wɛtʋ. 
1TI.4.13	Wɛɛ Ɛsɔtɔm kalʋʋ yɔɔ ɛyáa samaɣ taa nɛ ŋyele pɩlabɩ-wɛ hʋnʋm nɛ ŋwɩlɩ-wɛ-tʋ nɛ pʋkɔɔ pɩsɩɩnɩ alɩwaatʋ ndʋ́ mɔnkɔŋ yɔ. 
1TI.4.14	Taaniɣzi kʋjɔʋ ŋgʋ́ Fezuu Kiɖeɖeu labɩ-ŋ yɔ. Kɩlabɩ-ŋ-kʋ alɩwaatʋ ndʋ́ paayɔɔdɩ ñɔ-yɔɔ tɔm ndʋ́ tɩlɩnɩ Ɛsɔ cɔlɔ nɛ sɔsaa tɩnɩ ñɔ-yɔɔ nesi yɔ. 
1TI.4.15	Pʋwɛɛ se ŋha ña-tɩ pilim nɛ ŋla tʋmɩyɛ ńɖɩ́ nɛ ɛyáa tɩŋa na ɛzɩma mbʋ́ ŋwokini ɛsɩndaa yɔ. 
1TI.4.16	Ñaɣ pana ŋɖɔkɩ ña-tɩ nɛ ŋɖʋ ɛsɩyɛ mbʋ́ ŋwɩlɩɣ yɔ pʋ-yɔɔ. Mbʋ́ pʋyɔɔ yɔ, yee ŋlabɩ ḿbʋ́ yɔ, ŋyakɩ ña nɛ mbá pewelesiɣni-ŋ yɔ mɩ-ñʋʋ.
1TI.5.1	Yee ña nɛ akpadɩyʋ nɔɔyʋ ɩwɛɛ yɔ, taakpɩɣdɩ-ɩ, ɛlɛ́, yɔɔdɩnɩ-ɩ ɛzɩ ña-caa yɔ. Kpaɣ evebiya ɛzɩ ña-ñɩma yɔ. 
1TI.5.2	Kpaɣ ɖɔɖɔ halaa akpadɩyaa ɛzɩ ño-ɖoonaa yɔ nɛ asayaa ɛzɩ ñɛ-ɛyáa yɔ. Taawɛnɩ lɩmaɣza kɩdɛkɛdɛɛ pa-taa nɔɔyʋ yɔɔ.
1TI.5.3	Đʋ lelaa mbá pɛfɛyɩnɩ nɔɔyʋ kpem yɔ hɩɖɛ. 
1TI.5.4	Ɛlɛ́, yee lelu nɔɔyʋ ɛwɛnɩ piya yaa sayɩnaa yɔ, pʋwɛɛ se ḿbá ɛcalɩnɩ kpɛlɩkʋʋ mbʋ́ pʋmʋnaa se pala pɔ-hɔʋ taa ñɩma yɔ. Pʋ-tɔbʋʋ se ḿbá pɩtalɩnaa se pɔcɔnɩ pa-ñɩma yɔɔ ɛzɩ paba kɔcɔnaʋ pɔ-yɔɔ yɔ. Mbʋ́ pʋyɔɔ yɔ, ḿbʋ́ kɛdɩnɩnɩ Ɛsɔ. 
1TI.5.5	Lelu weyi ɛwɛ e-ɖeke kpem nɛ ɛfɛyɩnɩ nɔɔyʋ se ɛcɔnɩ ɛ-yɔɔ yɔ, ɛtaɣ Ɛsɔ liu nɛ ɛwɛɣ-ɩ sɛʋ yɔɔ nɛ etendiɣ-i wɩsɩ nɛ ɖoó. 
1TI.5.6	Ɛlɛ́, weyi ɛ́lɛ́ wɛɛ ɛlakɩ yem yem yɔ, paa ɛwɛ wezuu yɔ, ɛtɛm sɩbʋ. 
1TI.5.7	Ḿbʋ́ pʋwɛɛ se ŋheyi-wɛ nɛ nɔɔyʋ ɛtaana ɛzaɣ́tʋ natʋyʋ nɛ ɛwanɩ-wɛ. 
1TI.5.8	Yee nɔɔyʋ ɛɛcɔŋnɩ ɛ-ñɩma yɔɔ, kɔzɩkɔzɩ ɛ-maɣmaɣ ɛ-hɔʋ taa ñɩma yɔɔ yɔ, pɩwɩlɩɣ se ɛlɔ lidaʋ ŋgʋ́ ɛwɛnɩ Krɩstʋ yɔɔ yɔ. Weyi ɛfɛyɩnɩ lidaʋ Krɩstʋ yɔɔ yɔ, ɛ́lɛ́ ñakɩlɩ-ɩ wee wee.
1TI.5.9	Pʋcɔ pama lelu nɔɔyʋ hɩɖɛ lelitu takayaɣ taa lɛ, pʋwɛɛ se ɛwɛnɩ pɩnzɩ nɩɩnʋwa nɛ hiu nɛ pɩkpaɣ pɩɖɛɛ. Pʋwɛɛ ɖɔɖɔ se pɩkɛnɩ weyi ɛɛwalɩ abalʋ kʋɖʋm koŋ yɔ. 
1TI.5.10	Pʋwɛɛ ɖɔɖɔ se ɛyáa ɛlɩzɩ ɛ-aseɣɖe se ɛcɔnɩ e-piya yɔɔ ɖeu nɛ ɛmʋ mbá powokaɣ ɛ-tɛ yɔ camɩyɛ nɛ ɛkɔ Ɛsɔ ñɩma naŋgbanzɩ lɩm nɛ ɛsɩnɩ kʋñɔndɩnaa nɛ ɛ-ɛsɩyɛ sɛɛnɩ mbʋ́ mbʋ́ pʋwɛ ɖeu yɔ pɩtɩŋa payɩ.
1TI.5.11	Ɛlɛ́, taama lelaa mbá patakpadɩyɩ yɔ pa-hɩla. Mbʋ́ pʋyɔɔ yɔ, alɩwaatʋ ndʋ́ mbʋ́ pe-liu wɛɛ yɔ pɩyasɩɣ pa nɛ Krɩstʋ pɛ-hɛkʋ taa yɔ, pɩlakɩ-wɛ liu se paɖaɣnɩ walʋʋ. 
1TI.5.12	Palabɩ ḿbʋ́ yɔ, pasʋʋ tɔm. Mbʋ́ pʋyɔɔ yɔ, peyebi mbʋ́ pacalɩ ɖʋʋ se palakɩ yɔ. 
1TI.5.13	Paa patatasɩ walʋʋ yɔ, papɩsɩɣ fendinaa, panɩɣnɩ ɖɩsɩ taa cɔʋ. Pɩɩsɩɣnɩ pi-ɖeke. Ɛlɛ́, papɩsɩɣ ɖɔɖɔ kɔkɔɖɛ yaɖaa nɛ paɖʋʋ pɔ-nɔsɩ lɛlaa tɔm taa nɛ pɔyɔɔdʋʋ tɔm ndʋ́ pɩtamʋnɩ se pɔyɔɔdɩ yɔ. 
1TI.5.14	Pʋ-yɔɔ me-liu wɛɛ se paɖaɣnɩ walʋʋ nɛ palʋlɩ piya nɛ pɔcɔnɩ pa-ɖɩsɩ yɔɔ nɛ pataaha koyindinaa waɖɛ nɛ pɔyɔɔdɩ tɔm ɛzaɣ́tʋ. 
1TI.5.15	Mbʋ́ pʋyɔɔ yɔ, lelaa ḿbá, pa-taa nabɛyɛ tɛm yebu Ɛsɔ nʋmɔʋ nɛ patɩŋ Satanɩ wayɩ. 
1TI.5.16	Yee lelaa ɛwɛ Krɩstʋ tʋ halʋ ñɩnʋ nɔɔyʋ liɖe taa yɔ, pʋwɛɛ se ɛsɩnɩ-wɛ. Ɛtaayebini-wɛ Yesu ŋgbɛyɛ. Peeɖe ɖɩɖɩ pɩzɩɣ ɖɩsɩnɩ lelaa mbá pɛfɛyɩnɩ nɔɔyʋ yɔ.
1TI.5.17	Yesu ŋgbɛyɛ taa sɔsaa mbá pɔcɔŋnɩ ɛ-ŋgbɛyɛ taa ñɩma yɔɔ camɩyɛ yɔ, pʋwɛɛ se panɩɩnɩ-wɛ siŋŋ. Kɔzɩkɔzɩ mbá pañakɩ pana nɛ peheyiɣ ɛyáa Ɛsɔtɔm nɛ pawɩlɩɣ-tʋ yɔ. 
1TI.5.18	Mbʋ́ pʋyɔɔ yɔ, pama Ɛsɔtɔm Takayaɣ taa se: «Nɔ weyi ɛmakɩ mɩla yɔ
1TI.5.19	Yee nɔɔyʋ ɛkʋyɩ Yesu ŋgbɛyɛ taa sɔsɔ nɔɔyʋ yɔɔ e-ɖeke se ɛlabɩ pʋyʋ yɔ, taanɩnɩ-ɩ. Pʋwɛɛ se ŋnɩɩ aseɣɖe tɩnaa naalɛ yaa naadozo nɔsɩ taa nɛ pʋcɔ ŋtisi. 
1TI.5.20	Kalɩ mbá palakɩ kɩwɛɛkɩm yɔ ɛyáa samaɣ taa nɛ sɔɔndʋ kpa lɛlaa.
1TI.5.21	Meheyiɣ-ŋ Ɛsɔ nɛ Krɩstʋ Yesu nɛ Ɛsɔ lɩzɩ e-tiyiyaa mbá yɔ pɛ-ɛsɩndaa kpayɩ se ŋɖɔ tɔm ńdʋ́ tɩ-yɔɔ camɩyɛ. Taacɔnɩ nɔɔyʋ ɛsɛ yɔɔ yem, taala nabʋyʋ ɛsɩmɩyɛ yɔɔ. 
1TI.5.22	Taakpedesi se ŋtɩnɩɣ nɔɔyʋ yɔɔ nesi. Mbʋ́ pʋyɔɔ yɔ, yee ɛlabɩ kɩwɛɛkɩm nabʋyʋ yɔ, pʋwɛ ɛzɩ ŋtɩnɩ ɛ-yɔɔ yɔ. Pʋ-yɔɔ lɛ, wɛɛ cɩɖɩcɩɖɩ ḿbʋ́.
1TI.5.23	Paa ḿbʋ́, taatasɩ ñɔʋ lɩkpadaɣ ɖeke, ɛlɛ́, ñɔɔ sʋlʋm pazɩ. Mbʋ́ pʋyɔɔ yɔ, ŋwɛnɩ lotu kʋdɔŋ nɛ pɩɩlaɣzɩɣ-ŋ wɩʋ.
1TI.5.24	Paacazɩɣ ɛyáa lɛlaa maɣzʋʋ nɛ pʋcɔ pana pa-kɩwɛɛkɩm. Pɩkazɩ lɛlaa lɛ, pɛtɛŋ-wɛ maɣzʋʋ nɛ pʋcɔ pana pa-ñɩmbʋ. 
1TI.5.25	Ḿbʋ́ ɖɔɖɔ pʋwɛɛ, panaɣ ɖɔɖɔ tʋma kɩbana kaŋŋ. Paa patana naayɛ kpaagbaa yɔ, aawɛɣ mɛsaɣ tɛɛ tam ḿbʋ́.
1TI.6.1	Pʋwɛɛ se mbá patɩŋa payɩ pɛkɛ yomaa yɔ, patɩlɩ se pʋmʋnaa se paɖʋ pa-caanaa hɩɖɛ siŋŋ. Ḿbʋ́ yekina nɛ nɔɔyʋ ɛɛyɔɔdʋʋ Ɛsɔ nɛ mbʋ́ ɖɩwɩlɩɣ yɔ ɛzaɣ́tʋ tɔm natʋyʋ. 
1TI.6.2	Yom weyi ɛ-caa kɛ Krɩstʋ tʋ yɔ, pʋwɛɛ se yom ɛnʋ, ɛtaaniɣzi-i se ɛkɛ ɛ-taabalʋ yɔ, ɛ nɛ ɩ pɛwɛ kɩmaŋ. Ɛlɛ́, pʋwɛɛ se ɛlabɩ-ɩ tʋmɩyɛ camɩyɛ. Mbʋ́ pʋyɔɔ yɔ, weyi ɛlakɩ-ɩ tʋmɩyɛ ńɖɩ́ yɔ, ɛkɛ Krɩstʋ tʋ nɛ taabalʋ kʋsɔɔlʋ.
1TI.6.2	Tɔm ndʋ́ meheyi-ŋ lɛɛlɛɛyɔ yɔ, pʋwɛɛ se ŋwɩlɩ-tʋ ɛyáa nɛ ŋsazɩnɩ-wɛ. 
1TI.6.3	Yee nɔɔyʋ ɛwɩlɩɣ mbʋ́ pʋwɛnɩ ndɩ yɔ nɛ ɛɛɖɔŋ ɖa-Kɩpaɣlʋ Yesu Krɩstʋ tɔm kɩbandʋ nɛ ndʋ́ tiyeki se ɛyáa ɛɖɔ ɛzɩ Ɛsɔ liu wɛʋ yɔ pɔ-yɔɔ yɔ, 
1TI.6.4	pʋdʋ wɛ cɛjɛyɛ. Ɛtatɩlɩ nabʋyʋ kpem. Tɔm hɔm kʋdɔŋ kpa-ɩ nɛ ɛ nɛ lɛlaa poyou tɔm ndɩ ndɩ yɔɔ. Ḿbʋ́ kɔŋnɩnɩ ɛsɩsɛmɩyɛ nɛ pana nɛ tʋtʋ nɛ ɖama yɔɔ lɩmaɣza kɩdɛkɛdɛɛ ɖʋʋ. 
1TI.6.5	Pʋkɔŋnɩ ɖɔɖɔ you kaatɛŋa ɛyáa mbá pɛfɛyɩnɩ lɩmaɣza kɩbana nɛ patatasɩ sɩm toovenim yɔ. Pamaɣzɩɣ se yee ɛyʋ ɛñɩtaa ɛɖɔŋ Ɛsɔ nʋmɔʋ taa yɔ, pɩkɛɣnɩ-ɩ waɖɛ se ehiɣ liidiye.
1TI.6.6	Toovenim lɛ, Ɛsɔ nʋmɔʋ taa ɖɔm kɛnɩ ɛyʋ waɖɛ siŋŋ se ehiɣ kɛzɛɣa. Ɛlɛ́, pʋwɛɛ se ɛ-laŋɩyɛ ɛhʋlʋmɩnɩ mbʋ́ ɛwɛna yɔ. 
1TI.6.7	Mbʋ́ pʋyɔɔ yɔ, ɖɩtaakpɛndɩnɩ pʋyʋ nɛ ɖɩkɔɔ kedeŋa yɔɔ cɩnɛ. Ḿbʋ́ ɖɔɖɔ alɩwaatʋ ndʋ́ ɖɩkʋyʋʋ kɔ-yɔɔ yɔ, ɖɩɩkpɛndɩɣnɩ ka-pʋyʋ. 
1TI.6.8	Pʋ-yɔɔ lɛ, yee ɖɩwɛnɩ tɔɔnaɣ nɛ tokonaa yɔ, pʋwɛɛ se pɩmaɣ-ɖʋ. 
1TI.6.9	Ɛlɛ́, mbá pacaɣ se pɛkɛ ñɩm tɩnaa yɔ, pasʋʋ takʋʋ taa nɛ kaamʋʋ kpa-wɛ. Pe-liu wɛ kɩmɛlɛndʋ ndʋ́ tɩwɛɛkɩɣ-wɛ yɔ. Ńdʋ́ sʋzʋʋnɩ-wɛ asayʋʋ taa. 
1TI.6.10	Mbʋ́ pʋyɔɔ yɔ, liidiye laɣzaɣ sʋzʋʋ ɛyʋ ɛzaɣ́tʋ tɩŋa taa. Liidiye laɣzaɣ kakpa nabɛyɛ nɛ pele lidaʋ nʋmɔʋ nɛ pa-maɣmaɣ pasʋzɩ pa-tɩ wɩzasɩ ndɩ ndɩ taa.
1TI.6.11	Weyi ña ŋkɛ Ɛsɔ ɛyʋ yɔ, koli pɩtɛ lakasɩ ńzɩ́. Ñɩnɩ mbʋ́ pʋtʋʋzaa yɔ nɛ ŋñɩnɩ ɖɔɖɔ se ŋla mbʋ́ Ɛsɔ liu wɛɛ yɔ. Ñaɣ pana nɛ ŋwɛnɩ lidaʋ Ɛsɔ yɔɔ ḿbʋ́ nɛ ŋsɔɔlɩ ɛyáa nɛ ŋɖɔkɩ ña-tɩ nɛ ŋwɛɛ leleŋ. 
1TI.6.12	Lʋ lidaʋ taa lʋbɩyɛ kɩbanɖɛ. Ñaɣ pana nɛ ŋhiɣ wezuu maatɛŋ. Mbʋ́ pʋyɔɔ yɔ, kʋ-yɔɔ Ɛsɔ ya-ŋ nɛ ŋkaɖɩ aseɣɖe tɩnaa sakɩyɛ ɛsɩndaa kpayɩ se ŋwɛnɩ lidaʋ ɛ-yɔɔ. 
1TI.6.13	Ɛsɔ weyi ɛhaɣ pɩtɩŋa payɩ wezuu yɔ nɛ Krɩstʋ Yesu weyi ɛkaɖɩ toovenim kpayɩ wiyaʋ sɔsɔ Pilaatɩ ɛsɩndaa yɔ pɛ-ɛsɩndaa lɛ, meheyiɣ-ŋ se: 
1TI.6.14	ɖɔkɩ tɔm ndʋ́ meheyi-ŋ yɔ kpam nɛ ŋwɛɛ cɩɖɩcɩɖɩ. Pataana kawanaɣ nakɛyɛ ñɔ-yɔɔ nɛ pʋkɔɔ pɩsɩɩnɩ kɩyakʋ ŋgʋ́ ɖa-Kɩpaɣlʋ Yesu Krɩstʋ pɩsaa ɛkɔɔ yɔ. 
1TI.6.15	Alɩwaatʋ ndʋ́ Ɛsɔ ɖʋwa yɔ tɩtalɩɣ lɛ, eyele nɛ Krɩstʋ pɩsɩ ɛkɔɔ. Ɛnʋ lɛ Ɛsɔ weyi ɛwɛ laŋhɛzɩyɛ taa yɔ. E-ɖeke koŋ ɛcɔŋnɩnɩ pɩtɩŋa pʋ-yɔɔ. Ɛnʋ lɛ awiya taa Wiyaʋ nɛ kɩpaɣlaa taa Kɩpaɣlʋ. 
1TI.6.16	E-ɖeke koŋ ɛɛsɩkɩna, ñalɩmɩyɛ naɖɩyɛ taa ɛwɛɛ. Nɔɔyʋ ɛɛpɩzɩɣ ɛñɔtɩnɩ-ɖɩ. Nɔɔyʋ tana-ɩ, nɔɔyʋ ɛɛpɩzɩɣ ɛna-ɩ ɖɔɖɔ. Paɖʋ-ɩ hɩɖɛ nɛ e-ɖoŋ wɛɛ tam! Pɩla ḿbʋ́.
1TI.6.17	Ñɩm tɩnaa lɛ, heyi-wɛ se pataakpazɩ pa-tɩ. Pataataa pa-ñɩm, mbʋ́ pʋyɔɔ yɔ, pɩɩwɛɣ tam. Ɛlɛ́, pataa Ɛsɔ weyi ɛhaɣ-ɖʋ pɩtɩŋa payɩ sakɩyɛ se ɖa-laŋa ɛhʋlʋmɩnɩ-pʋ yɔ. 
1TI.6.18	Heyi-wɛ ɖɔɖɔ se pala tʋma kɩbana. Palabɩ-yɛ sakɩyɛ nɛ pasɩnɩ lɛlaa, pahanɩ hɔ kɩbana. 
1TI.6.19	Yee palakɩ ḿbʋ́ yɔ, pasɩɣ pa-tɩ ñɩm mbʋ́ pɩɩwɛɛkɩɣ yɔ cee wayɩ yɔɔ. Peeɖe pehikiɣ wezuu maatɛŋ.
1TI.6.20	Man-taabalʋ Timootee, ɖɔkɩ mbʋ́ Ɛsɔ ɖʋzɩ ñe-nesi taa yɔ nesi naalɛ kpam. Taaɖʋ ñɔ-nɔɔ tɔm ndʋ́ tɩɩwazɩɣ pʋyʋ nɛ tiiyeki se ɛyʋ ɛtɩlɩ Ɛsɔ yɔ tɩ-taa. Koli tɔm hɔm mbʋ́ ɛyáa kpakɩɣ se pɩkɛ lɛɣtʋ yɔ. 
1TI.6.21	Mbʋ́ pʋyɔɔ yɔ, nabɛyɛ tɔŋaɣ se pɛwɛnɩ pɩtɛ lɛɣtʋ ńdʋ́ ḿbʋ́ nɛ pele lidaʋ nʋmɔʋ.
1TI.6.21	Ɛsɔ ɛlabɩ-mɩ lootiye.
2TI.1.1	Ma Pɔɔlɩ, Ɛsɔ liu wɛnɩ se mɛnkɛ Krɩstʋ Yesu tiyiyu nɛ meheyi ɛyáa wezuu ŋgʋ́ ɛɖʋwa se ɛhaɣ-ɖʋ ɖa nɛ Krɩstʋ Yesu ɛnʋ ɖɛ-kpɛndʋʋ taa yɔ kʋ-tɔm.
2TI.1.2	Timootee, man-pɩɣa kʋsɔɔlaɣ! Ña mamaɣ takayaɣ kanɛ. Mɛnsɛ-ŋ: Caa Ɛsɔ nɛ ɖa-Kɩpaɣlʋ Krɩstʋ Yesu palabɩ-ŋ lootiye nɛ pana ña-pʋtɔdɩyɛ nɛ pɛhɛzɩ ña-laŋɩyɛ.
2TI.1.3	Mansaŋ Ɛsɔ se malakɩ ɛ-tʋmɩyɛ nɛ laŋɩyɛ kɩbanɖɛ ɛzɩ mɔn-cɔzɔnaa kalabʋ yɔ. Paa wɩsɩ yaa ɖoó yaa alɩwaatʋ ndʋ́ mɛnsɛɣ-ɩ yɔ, mansaŋ-ɩ ñɔ-yɔɔ. 
2TI.1.4	Mɔntɔzʋʋ ñe-wiluu yɔɔ nɛ piyele pɩlakɩ-m liu kpem se mantasɩ-ŋ naʋ nɛ ma-laŋɩyɛ tɛzɩ hʋlʋmʋʋ. 
2TI.1.5	Mɔntɔzʋʋ ɖɔɖɔ ɛzɩma mbʋ́ ŋwɛnɩ lidaʋ Ɛsɔ yɔɔ nɛ tɛɛ nɛ pʋ-yɔɔ lɩmaɣza fɛyɩ kɩ-taa yɔ. Lidaʋ ŋ́gʋ́, ñe-neze Loyisi kacalɩnɩ-kʋ wɛnaʋ, ɛ́lɛ́ wayɩ lɛ, ño-ɖoo Eniisi nɛ lɛɛlɛɛyɔ manaɣʋ yɔ, pɩtalɩnɩ-ŋ.
2TI.1.6	Pʋ-yɔɔ mɔntɔzʋʋ-ŋ se ŋla nɛ kʋjɔʋ ŋgʋ́ Ɛsɔ labɩ-ŋ alɩwaatʋ ndʋ́ mantɩnɩ ñɔ-yɔɔ nesi yɔ, kɩpaɣlɩ camɩyɛ. 
2TI.1.7	Mbʋ́ pʋyɔɔ yɔ, Fezuu Kiɖeɖeu ŋgʋ́ Ɛsɔ ha-ɖʋ yɔ, kiiyeki se ɖɩwɛɛ niŋkaɣ, ɛlɛ́, kiyeki se ɖɩwɛnɩ ɖoŋ nɛ sɔɔlɩm nɛ tɩ ɖɔkʋʋ.
2TI.1.8	Pʋ-yɔɔ lɛ, fɛyɛ ɛtaakpa-ŋ nɛ ɖa-Kɩpaɣlʋ yɔɔ aseɣɖe lɩzʋʋ yaa weyi ma paɖʋ salaka ɛ-yɔɔ yɔ mɔ-yɔɔ. Ɛlɛ́, Yesu Laŋhɛzɩyɛ Tɔm yɔɔ lɛ, tisi nɛ pɩtɩŋnɩ ɖoŋ weyi Ɛsɔ ha-ŋ yɔ ɛ-yɔɔ nɛ ŋtɔɔ kʋñɔŋ ɖɔɖɔ ɛzɩ ma yɔ. 
2TI.1.9	Ɛnʋ yabɩnɩ ɖa-ñʋʋ nɛ ɛ́yáa-ɖʋ se ɖɩkɛ ɛ-ñɩma. Pɩtɛkɛ tʋma wena ɖɩlaba yɔ a-yɔɔ ɛlabɩ-ɖʋ ḿbʋ́. Ɛlɛ́, pʋcɔ ɛla kedeŋa lɛ, ɛɛɖʋwa se ɛtɩŋɩɣnɩ Krɩstʋ Yesu yɔɔ nɛ ɛlabɩ-ɖʋ lootiye. 
2TI.1.10	Đa-Ñʋʋ Yaɖʋ Krɩstʋ Yesu kɔm yebina nɛ ɖɩnaɣ-ɖɩ lɛɛlɛɛyɔ. Mbʋ́ pʋyɔɔ yɔ, ɛwabɩ sɩm nɛ piyele ɛtɩŋnɩ Laŋhɛzɩyɛ Tɔm yɔɔ nɛ ɛwɩlɩ wezuu maatɛŋ.
2TI.1.11	Laŋhɛzɩyɛ Tɔm ńdʋ́, tɩ-taa Ɛsɔ ɖʋ-m se mɛnkɛ Yesu tiyiyu nɛ mɛntɛ mɛnkɛ wɩlɩyʋ nɛ mɛntɛ mɛnkɛ ti-susiyu. 
2TI.1.12	Pʋ-yɔɔ mɔntɔkɩ kʋñɔŋ kʋnɛ yɔ. Ɛlɛ́, fɛyɛ ɛɛkpaɣ-m nɛ kʋ, mbʋ́ pʋyɔɔ yɔ, mansɩm weyi ɛ-yɔɔ mɛwɛnɩ lidaʋ yɔ nɛ mana siŋŋ se ɛpɩzɩɣ ɛcɔnɩ mbʋ́ ɛɖʋzɩ me-nesi taa yɔ pʋ-yɔɔ nɛ pʋkɔɔ pɩsɩɩnɩ kɩyakʋ ŋgʋ́ ɛɖʋwa yɔ. 
2TI.1.13	Yele nɛ toovenim tɔm ndʋ́ meheyi-ŋ yɔ, tɩkɛnɩ ña-nʋmɔʋ lidaʋ wɛnaʋ nɛ sɔɔlɩm mbá ŋwɛnɩ ña nɛ Krɩstʋ Yesu mɩ-kpɛndʋʋ taa yɔ pa-taa. 
2TI.1.14	Đɔkɩ pʋyʋ kɩbanʋ weyi Ɛsɔ tɩŋnɩ e-Fezuu Kiɖeɖeu ŋgʋ́ kɩwɛ ɖa-taa yɔ kʋ-yɔɔ nɛ ɛ́ɖʋzɩ ñe-nesi taa yɔ nesi naalɛ kpam.
2TI.1.15	Ɛzɩ ŋtɛm naʋ yɔ, Aazii egeetiye taa ñɩma tɩŋa payɩ ha-m siɣ́ye, pa-taa yɔ: Fiijɛɛlɩ nɛ Ɛrmoojɛɛnɩ. 
2TI.1.16	Pɩkazɩ Onezifɔɔrɩ lɛ, Kɩpaɣlʋ ɛna ɛ-hɔʋ taa ñɩma pʋtɔdɩyɛ. Mbʋ́ pʋyɔɔ yɔ, ɛɛpam hɛzʋʋ ma-laŋɩyɛ, fɛyɛ takpa-ɩ mɔ-yɔɔ se mɛwɛ salaka taa. 
2TI.1.17	Halɩ alɩwaatʋ ndʋ́ ɛkɔm Room yɔ, ɛñɩnɩ-m ɛzɩ ɛsɩyɛ taa pɩɣa yɔ nɛ ɛkɔɔ ɛna-m. 
2TI.1.18	Pʋ-yɔɔ lɛ, Kɩpaɣlʋ eyele nɛ Ɛsɔ na ɛ-pʋtɔdɩyɛ kɩyakʋ ŋgʋ́ ɛɖʋwa yɔ. Ŋsɩm ɖɔɖɔ tʋma wena atɩŋa payɩ ɛlabɩ-m Efɛɛzɩ yɔ nɛ pɩkɩlɩ lɛlaa tɩŋa.
2TI.2.1	Yee ḿbʋ́ ña man-pɩɣa lɛ, tɩŋnɩ lootiye nɖɩ́ palabɩ-ɖʋ ɖa nɛ Krɩstʋ Yesu ɖɛ-kpɛndʋʋ taa yɔ ɖɩ-yɔɔ nɛ ŋkpa ɖoŋ. 
2TI.2.2	Tɔm ndʋ́ ŋnɩ mawɩlaɣ ɛyáa sakɩyɛ ɛsɩndaa yɔ, ɖʋzɩ-tʋ mbá ŋtaɣ-wɛ liu yɔ pe-nesi taa nɛ papɩzɩ pawɩlɩ-tʋ ɖɔɖɔ lɛlaa.
2TI.2.3	Ña ɖɔɖɔ, tisi nɛ ŋtɔɔ kʋñɔŋ ɛzɩ Krɩstʋ Yesu sɔɔja kɩbanʋ yɔ. 
2TI.2.4	Yee sɔɔja nɔɔyʋ ɛwɛ you taa nɛ ɛcaɣ se ɛ-tɔm ɛkɛdɩnɩ ɛ-ñʋʋdʋ yɔ, ɛɛnɩɣnɩ mbʋ́ mbá pɛtɛkɛ sɔɔjanaa yɔ palakɩ yɔ. 
2TI.2.5	Ḿbʋ́ ɖɔɖɔ pʋwɛɛ: weyi ewoki seya taa yɔ, yee ese ɛzɩ pʋpɔzʋʋ yɔ yɔ, kalɩ pi-ɖeke eehiɣ nabʋyʋ. 
2TI.2.6	Đɔɖɔ lɛ, haɖʋ weyi ɛkaŋ ñʋʋ nɛ ɛhayɩ siŋŋ yɔ, ɛnʋ pʋwɛɛ se ɛcalɩ mʋ́ʋ e-ɖeɖe. 
2TI.2.7	Maɣzɩ tɔm ndʋ́ mɔyɔɔdʋʋ yɔ tɩ-yɔɔ camɩyɛ, peeɖe Kɩpaɣlʋ yeki nɛ ŋnɩɩ tɩtɩŋa payɩ tɩ-tɔbʋʋ.
2TI.2.8	Tɔzɩ Daaviidi liɖe taa tʋ Yesu Krɩstʋ weyi Ɛsɔ fezi-i nɛ sɩɖaa taa yɔ ɛ-yɔɔ. Ɛ-tɔm lɛ Laŋhɛzɩyɛ Tɔm ndʋ́ monsusuu yɔ. 
2TI.2.9	Tɩ-yɔɔ malakɩ kʋñɔŋ, halɩ paɖɩ-m yoŋgbasɩ ɛzɩ kɩdɛkɛdɩm laɖʋ nɔɔyʋ yɔ. Ɛlɛ́, pataɖɩ Ɛsɔtɔm yoŋgbasɩ. 
2TI.2.10	Pʋ-yɔɔ mentisaa se manɩɩ wɩzasɩ ńzɩ́ sɩtɩŋa nɛ pʋwazɩ mbá Ɛsɔ lɩzaa yɔ. Ḿbʋ́ yekina nɛ paba pɩzɩ pehiɣ ñʋʋ yabʋ mbʋ́ pʋwɛ Krɩstʋ Yesu cɔlɔ yɔ nɛ koboyaɣ maatɛŋ. 
2TI.2.11	Tɔm ndʋ́ meheyiɣ-mɩ yɔ, tɩkɛ toovenim. Ńdʋ́ lɛ se:
2TI.2.11	«Yee ɖa nɛ ɩ ɖɩsɩbɩna yɔ,
2TI.2.11	ɖa nɛ ɩ ɖɩkɔŋnɩ wɛʋ wezuu ɖɔɖɔ.
2TI.2.12	Yee ɖɩɖɔkɩ ɖa-tɩ ḿbʋ́ kpam yɔ,
2TI.2.12	ɖa nɛ ɩ ɖɩkɔŋnɩ tɔɔʋ kewiyaɣ ɖɔɖɔ.
2TI.2.12	Yee ɖikizi-i yɔ,
2TI.2.12	ɛkɔŋ-ɖʋ kizuu ɖɔɖɔ.
2TI.2.13	Yee ɖa ɖaalakɩ mbʋ́ ɖɩɖʋwa yɔ yɔ,
2TI.2.13	ɛnʋ ñalakɩ mbʋ́ ɛɖʋwa yɔ,
2TI.2.13	ɛɛpɩzɩɣ ekizini
2TI.2.13	ɛ-maɣmaɣ ɛ-tɩ.»
2TI.2.14	Tɔzɩ ɛyáa tɔm ńdʋ́ nɛ ŋheyi-wɛ Ɛsɔ ɛsɩndaa se pataayoo tɔm pee yɔɔ. Mbʋ́ pʋyɔɔ yɔ, you ŋ́gʋ́ kɩɩwazɩɣ pʋyʋ, ɛlɛ́, kʋɖʋzʋʋ mbá pewelesiɣ-kʋ yɔ. 
2TI.2.15	Ñaɣ pana nɛ ŋkɛ ɛyʋ weyi pasɩm ɛ-yɔɔ yɔ Ɛsɔ ɛsɩndaa ɛzɩ tʋmlaɖʋ weyi fɛyɛ ɛɛkpaɣ-ɩ nɛ ɛ-tʋmɩyɛ nɛ esusuu toovenim tɔm camɩyɛ yɔ. 
2TI.2.16	Taayɔɔdɩ tɔm ndʋ́ tɩɩwazɩɣ pʋyʋ nɛ tɩtɛkɛdɩnɩ Ɛsɔ yɔ, mbʋ́ pʋyɔɔ yɔ, mbá panɩɣnɩ-tʋ yɔ, pɛtɛzɩɣ-ɩ posinaʋ tam. 
2TI.2.17	Pɔ-tɔm kɔŋ wɛʋ ɛzɩ kɩcɩkpʋʋ ŋgʋ́ kʋsʋ sonzoowe yɔ. Pa-taa lɛ: Imenee nɛ Filɛɛtɩ 
2TI.2.18	mbá peyebi toovenim nʋmɔʋ nɛ peheyiɣ ɛyáa se Ɛsɔ tɛm-ɖʋ fezuu nɛ sɩɖaa taa yɔ. Ḿbʋ́ labɩna nɛ nabɛyɛ lesi pe-lidaʋ. 
2TI.2.19	Paa ḿbʋ́ yɔ, tigiɖe nɖɩ́ Ɛsɔ sɩwa yɔ, ɖɩwɛ ɖoŋ pɩtɩɩfɛyɩ, nabʋyʋ ɛɛlakɩ-ɖɩ. Pama ɖɩ-yɔɔ se: «Kɩpaɣlʋ sɩm ɛ-ñɩma.» Pamawa ɖɔɖɔ se: «Weyi ɛkaɖɩɣ se ɛkɛ Kɩpaɣlʋ ñɩnʋ yɔ, pʋdʋ ɛha mbʋ́ pɩtatʋʋzɩ yɔ siɣ́ye.»
2TI.2.20	Ɩtɛm sɩm se: pɩtɛkɛ sika ñanzɩ nɛ liidiye ñɩnzɩ pe-ɖeke pɛwɛnɩ ñɩm tʋ ɖɩɣa taa. Ɛlɛ́, tɩŋ ñɩnzɩ nɛ cʋʋ ñɩnzɩ pɛwɛɛ ɖɔɖɔ. Paɖʋʋ kajalaɣ ñɩnzɩ taa mbʋ́ pʋwɛ wazaɣ yɔ nɛ piyele paɖʋ tɩŋ nɛ cʋʋ pa-ñɩnzɩ taa mbʋ́ pɩfɛyɩ wazaɣ yɔ. 
2TI.2.21	Ḿbʋ́ pʋwɛnɩ ɛyáa: yee nɔɔyʋ eyebi azuluma lakasɩ yɔ, ɛwɛɣ ɛzɩ ñanaɣ ŋgá paɖʋʋ ka-taa mbʋ́ pʋwɛ wazaɣ yɔ. Pɛkɛzɩɣ-ɩ nɛ hɔɔlʋʋ se ɛkɛ ɛ-caa ñɩnʋ nɛ ɛwɛɛ-ɩ wazaɣ. Ɛwɛɛ se palabɩnɩ-ɩ paa tʋmɩyɛ kɩbanɖɛ nɖɩ́.
2TI.2.22	Se ɛzaɣ́tʋ ndʋ́ evebiya nɛ pɛlaa pe-liu wɛɛ kpem se pala yɔ. Ña nɛ mbá pasaŋ Kɩpaɣlʋ nɛ laŋa kɩbana yɔ, ɩñɩnɩ mbʋ́ pʋtʋʋzaa yɔ nɛ ɩwɛnɩ lidaʋ nɛ ɩsɔɔlɩ lɛlaa nɛ ɩñɩnɩ laŋhɛzɩyɛ. 
2TI.2.23	Ɛlɛ́, yele kɩmɛlɛndʋ tɔm nɛ ndʋ́ tɩɩwazɩɣ pʋyʋ yɔ pɔ-hɔm, mbʋ́ pʋyɔɔ yɔ, ŋna ɖeu se tɩkɔŋnɩ you. 
2TI.2.24	Ŋgʋ́, pɩfɛyɩ se Kɩpaɣlʋ tʋmlaɖʋ nɛ nɔɔyʋ poyoo. Pʋwɛɛ se ɛla ɛyáa tɩŋa mbʋ́ pʋwɛ ɖeu yɔ nɛ ɛpɩzɩ ɛwɩlɩɣ tɔm nɛ ɛɖɔkʋʋ ɛ-hɔyɛ. 
2TI.2.25	Pʋwɛɛ se ɛwɩlɩ mbá paatisiɣ ɛ-tɔm nɛ pɛlɛɣzɩɣ pa-ñɩndʋ yɔ hɛɛɛ nɛ pʋtɔma yɔ, Ɛsɔ ha-wɛ nʋmɔʋ nɛ pɛlɛɣzɩ pa-lɩmaɣza nɛ papɩzɩ patɩlɩ toovenim 
2TI.2.26	nɛ pʋtɔma yɔ, palɩɩ eleeu weyi ɛkpa-wɛ se pala mbʋ́ e-liu wɛɛ yɔ ɛ-kaamʋʋ taa.
2TI.3.1	Nɩɩ ɖeu se: alɩwaatʋ kaɖɛ ñɩndʋ kɔŋ wɛʋ kɛtɛzaɣ kɩyakɩŋ taa. 
2TI.3.2	Toovenim lɛ, ɛyáa kɔŋ nɩnaʋ pa-tɩ nɛ pɛ-ɛsɩyɛ sɛɛnɩ liidiye cazʋʋ nɛ pɛkɛ pɔpɔtɩnaa nɛ pakpazɩɣ pa-tɩ nɛ pɛwɛɛkɩɣ Ɛsɔ hɩɖɛ nɛ paañaŋ pa-ñɩma, paawɛɣ ɛsɩmɩyɛ, paañaŋ Ɛsɔ ñɩm. 
2TI.3.3	Pa-paa ɛɛwɛɣnɩ pʋyʋ, paasɩŋ pʋtɔdɩyɛ, pɛwɛɛkɩɣ ɛyáa hɩla, paasɩŋ pa-tɩ ɖɔkʋʋ, pɛwɛɣ ñaŋ nɛ pɛkɛ mbʋ́ pʋwɛ ɖeu yɔ pu-koyindinaa. 
2TI.3.4	Palɩɣ ɛyáa wayɩ, pa-lɩmaɣza fɛyɩ, tɩ kpazʋʋ suni pa-taa. Ɛzɩ paasɔɔlɩ Ɛsɔ lɛ, peyeki pɔsɔɔlʋʋ mbʋ́ pɩkɛdɩnɩ-wɛ yɔ. 
2TI.3.5	Pɔkɔŋ wɛʋ ɛsɛ yɔɔ ɛzɩ mbá pɔɖɔŋ lidaʋ nʋmɔʋ taa yɔ, naze lɛ, pekiziɣ se ɖoŋ nɩɩyɩ fɛyɩ kɩ-taa. Se pɩtɛ ɛyáa ḿbá! 
2TI.3.6	Pa-taa nabɛyɛ sʋʋ ɖɩsɩ taa nɛ ponuutuu halaa mbá pɔ-tɔm fɛyɩ kaɖɛ nɛ kɩdɛkɛdɩm su pa-taa ɖo nɛ pe-liu wɛɛ paa ɛbɛ labʋ yɔ. 
2TI.3.7	Halaa ḿbá, pɛwɛɛ pɛkpɛlɩkɩɣ, ɛlɛ́, paatɩɩpɩzɩɣ se patɩlɩ mbʋ́ pɩkɛ toovenim yɔ kaʋ. 
2TI.3.8	Ɛzɩma mbʋ́ Yaanɛɛsɩ nɛ Yambrɛɛsɩ paakʋyɩ Mooyiizi yɔɔ yɔ, ḿbʋ́ ɖɔɖɔ ɛyáa ḿbá pakʋyʋʋ mbʋ́ pɩkɛ toovenim yɔ pʋ-yɔɔ. Pɛkɛ mbá pa-ñʋŋ taa wɛɛkaa yɔ. Ɛsɔ takɩɣ-wɛ pe-lidaʋ wɛnaʋ taa se ɛna lɛ, paahɔzʋʋ pʋyʋ: 
2TI.3.9	paakɔŋ talʋʋ ɖoli, mbʋ́ pʋyɔɔ yɔ, ɛyáa tɩŋa kɔŋ naʋ se pa-ñʋŋ taa fɛyɩ ɛzɩ pɩɩlabʋ Yaanɛɛsɩ nɛ Yambrɛɛsɩ yɔ.
2TI.3.10	Ña lɛ, ŋtɩŋ-m ma-wɩlʋʋ nɛ mɔn-ɖɔnɛ nɛ mbʋ́ manɖʋwa se malakɩ yɔ nɛ me-lidaʋ wɛnaʋ nɛ mɔ-hɔyɛ ɖɔkʋʋ nɛ mɔn-sɔɔlɩm nɛ man-tɩ ɖɔkʋʋ 
2TI.3.11	nɛ ma-wayɩ wɛʋ kaŋ kaŋ nɛ man-kʋñɔmɩŋ pa-taa. Ŋsɩm kʋñɔmɩŋ weyi mɔntɔɔ Antɩyɔɔsɩ nɛ Ikoniyɔm nɛ Listrɩ yɔ nɛ ɛzɩma mbʋ́ paawɛ ma-wayɩ kaŋ kaŋ yɔ. Ɛlɛ́, Kɩpaɣlʋ lɩzɩ-m pɩtɩŋa payɩ pɩ-taa. 
2TI.3.12	Toovenim lɛ, mbá patɩŋa payɩ pe-liu wɛɛ se pacaɣ wezuu ɛzɩ Ɛsɔ liu wɛʋ yɔ pa nɛ Krɩstʋ Yesu pɛ-kpɛndʋʋ taa yɔ, pɛwɛɣ pa-wayɩ kaŋ kaŋ. 
2TI.3.13	Ɛlɛ́, kañadɩnaa nɛ cɛtɩyaa pɛtɛzɩɣ labʋ kɩdɛkɛdɩm nɛ pɛcɛtɩ lɛlaa, ɛlɛ́ pɔkɔŋ pa-maɣmaɣ cɛtʋʋ. 
2TI.3.14	Piyele ña lɛ, ɖɔkɩ mbʋ́ ŋkpɛlɩkaa nɛ ŋwɛnɩ lidaʋ pʋ-yɔɔ yɔ nesi naalɛ kpam. Mbʋ́ pʋyɔɔ yɔ, ŋsɩm weyi ɛkpɛlɩkɩ-ŋ-pʋ yɔ. 
2TI.3.15	Toovenim lɛ, ŋsɩm tɔm ndʋ́ pama Ɛsɔtɔm Takayaɣ taa yɔ ɖooo ña-pɩjatʋ taa. Tɩpɩzɩɣ tɩha-ŋ lɔŋ weyi eyeki nɛ pɩtɩŋnɩ lidaʋ ŋgʋ́ ŋwɛnɩ Krɩstʋ Yesu yɔɔ yɔ kʋ-yɔɔ nɛ pɩya ña-ñʋʋ yɔ. 
2TI.3.16	Ɛsɔ cɔlɔ tɔm ndʋ́ pama takayaɣ ŋ́gá ka-taa yɔ, tɩtɩŋa payɩ tɩlɩnaa. Tɩwɛ wazaɣ: ńdʋ́ pawɩlɩɣnɩ ɛyáa toovenim nɛ mbʋ́ palabɩ pɩfɛyɩ ɖeu yɔ nɛ pɔñɔɔzɩ-wɛ nɛ pɛkpɛlɩkɩ-wɛ ɛzɩma mbʋ́ pacaɣ wezuu kʋtʋʋzʋʋ yɔ. 
2TI.3.17	Pɩlakɩ ḿbʋ́ se Ɛsɔ ɛyʋ ɛtɛzɩ pɩʋ nɛ ɛwɛnɩ mbʋ́ ɛɛlabɩnɩ paa tʋmɩyɛ kɩbanɖɛ nɖɩ́ yɔ.
2TI.4.1	Krɩstʋ Yesu kɔŋ hʋʋ ɛsɛ ñɩma nɛ sɩɖaa tɔm. Ɛnʋ kaɣnɩ kɔm nɛ ɛtɔɔ kewiyaɣ. Meheyiɣ-ŋ ɛ nɛ Ɛsɔ pɛ-ɛsɩndaa se: 
2TI.4.2	paa nʋmɔʋ ɛwɛɛ yaa kɩfɛyɩ yɔ, susi ɛyáa Ɛsɔtɔm nɛ ŋñɩɣ tɩ-yɔɔ niye nɛ ŋla nɛ petisi-tʋ nɛ ŋkalɩ-wɛ nɛ ŋsazɩ-wɛ nɛ ŋɖɔkɩ ñɔ-hɔyɛ tam ña-wɩlʋʋ taa. 
2TI.4.3	Mbʋ́ pʋyɔɔ yɔ, alɩwaatʋ natʋyʋ kaɣ kɔm nɛ pɩɖɛɛ ɛyáa nɛ tɔm kɩbandʋ ndʋ́ pawɩlɩɣ-wɛ yɔ. Ɛlɛ́, ɛzɩma mbʋ́ pa-nɩŋgbaaŋ taa puu lɛ, pɔkɔŋ ñɩnʋʋ wɩlɩyaa ndɩ ndɩ se paba eheyi-wɛ mbʋ́ pa-maɣmaɣ pe-liu wɛɛ kpem yɔ nɛ pewelesi. 
2TI.4.4	Pɔkɔŋ nɩnaʋ mʋya welesuu yem. Ŋgʋ́, pɔtɔʋ pa-nɩŋgbaaŋ taa se pataawelesi toovenim tɔm. 
2TI.4.5	Piyele ña lɛ, ɖɔkɩ ña-tɩ camɩyɛ pɩtɩŋa pɩ-taa. Tisi nɛ ŋtɔɔ kʋñɔŋ, la Laŋhɛzɩyɛ Tɔm susuu tʋmɩyɛ, la tʋmɩyɛ nɖɩ́ Ɛsɔ ɖʋ-ŋ yɔ ɖɩtɩŋa.
2TI.4.6	Ma lɛ, mɛwɛ ɛzɩ lɩm mbʋ́ pɛtɛm lizuu tataa yɔ, alɩwaatʋ talaa se mowoni sɔsaa mʋlʋm. 
2TI.4.7	Malʋbɩ lʋbɩyɛ kɩbanɖɛ nɛ mense nɛ mantalɩ men-seya tɩnaɣ yɔɔ nɛ mɔnɖɔkɩ lidaʋ ŋgʋ́ mɛwɛnɩ Ɛsɔ yɔɔ yɔ. 
2TI.4.8	Lɛɛlɛɛyɔ lɛ, ɛsɩ man-kɩhɛyʋʋ nɛ ɛɖaŋnɩ-m: ŋ́gʋ́ lɛ tʋʋzʋʋ hulaɣ ŋgá Kɩpaɣlʋ kɔŋ-m cɛlʋʋ kɩyakʋ ŋgʋ́ ɛɖʋwa yɔ. Ɛtʋʋzɩ ɛ-tɔm hʋʋ taa. Pɩtɛkɛ men-ɖeke ɛkɔŋ-kʋ cɛlʋʋ, ɛlɛ́, ɛcɛlɩɣ-kʋ ɖɔɖɔ mbá patɩŋa payɩ paɖaŋnɩ sɔɔlɩm alɩwaatʋ ndʋ́ ɛkɔŋ yɔ.
2TI.4.9	Cɛyɩ ña-tɩ nɛ ŋkɔɔ mɔn-cɔlɔ kɩyakɩŋ ɩnɛ ɩ-taa. 
2TI.4.10	Mbʋ́ pʋyɔɔ yɔ, Demaasɩ kɩlɩ sɔɔlʋʋ mbʋ́ pʋwɛ kedeŋa yɔɔ cɩnɛ yɔ nɛ ese mɔn-cɔlɔ nɛ ɛɖɛɛ Tesalooniki. Krɛɛsaɣ ñowobi Galaasii nɛ piyele Tiiti ñowolo Dalmaasii. 
2TI.4.11	Luka ɖeke wɛnɩ mɔn-cɔlɔ. Yaa Maarkɩ nɛ ña nɛ ɩ ɩkɔɔ, mbʋ́ pʋyɔɔ yɔ, ɛwɛɣ-m wazaɣ siŋŋ man-tʋmɩyɛ taa. 
2TI.4.12	Mentiyi Ticiiki Efɛɛzɩ. 
2TI.4.13	Yee ŋkɔŋ lɛ, ŋkpɛndɩnɩ-m toko sɔsɔʋ ŋgʋ́ meyebi Karpuusi tɛ Trowaasɩ yɔ. Kɔnɩ-m ɖɔɖɔ takayɩsɩ, kɔzɩkɔzɩ nzɩ́ palabɩnɩ tɔna yɔ.
2TI.4.14	Alɛksandrɩ weyi ɛkɛ kolu yɔ, ɛlabɩ-m ɛzaɣ́tʋ kpem. Kɩpaɣlʋ kɔŋ-ɩ hɛyʋʋ mbʋ́ ɛlaba yɔ pʋ-yɔɔ. 
2TI.4.15	Ña ɖɔɖɔ, kpa ña-tɩ nɛ ɩ, mbʋ́ pʋyɔɔ yɔ, ɛpam tɔm ndʋ́ ɖɩyɔɔdaa yɔ nɛ ɛsɛ siŋŋ.
2TI.4.16	Nɔɔyʋ taawɛɛ mɔn-cɔlɔ alɩwaatʋ ndʋ́ mancalɩ hʋʋ mɔn-tɔm yɔ, pese patɩŋa payɩ peyebi-m. Kɩpaɣlʋ ɛtaakpaɣ-tʋ ɛlabɩnɩ tʋmɩyɛ. 
2TI.4.17	Ɛlɛ́, ɛnʋ kɛwɛnɩ mɔn-cɔlɔ nɛ ɛha-m ɖoŋ nɛ piyele manpɩzɩ monsusi mbá pɛtɛkɛ Yuda ñɩma yɔ Ɛsɔtɔm tɩŋa payɩ. Ɛnʋ lɩzɩnɩ-m tɔɔyʋʋ nɔɔ taa. 
2TI.4.18	Ɛkɔŋ-m lɩzʋʋ ɖɔɖɔ kɩdɛkɛdɩm mbʋ́ pɩtɩŋa payɩ pɩtalɩ-m yɔ pɩ-taa cɩŋɩlɩm nɛ ewoni-m e-Kewiyaɣ taa ɛsɔdaa. Ɛtɩɣyɩ koboyaɣ pɩnzɩ ɛgbaŋ ɛgbaŋ! Pɩla ḿbʋ́!
2TI.4.19	Sɛɛ Prisiili nɛ Akilaasɩ nɛ Onezifɔɔrɩ hɔʋ taa ñɩma. 
2TI.4.20	Eraastɩ caɣ Kɔrɛntɩ nɛ meyele Trofim Miilɛɛ tɛtʋ taa, mbʋ́ pʋyɔɔ yɔ, pɩwɩɣaɣ-ɩ. 
2TI.4.21	Cɛyɩ ña-tɩ nɛ ŋkɔɔ mɔn-cɔlɔ nɛ pʋcɔ pɩtalɩ niŋkaɣ alɩwaatʋ.
2TI.4.21	Ebuluusi nɛ Pudɛɛnɩ nɛ Liinuusi nɛ Kloodiyaa nɛ taabalaa lɛlaa tɩŋa pɛsɛ-ŋ.
2TI.4.22	Kɩpaɣlʋ ɛwɛɛ ñɔ-cɔlɔ. Ɛlabɩ-mɩ lootiye.
TIT.1.1	Ma Pɔɔlɩ weyi ɛkɛ Ɛsɔ tʋmlaɖʋ nɛ Yesu Krɩstʋ tiyiyu yɔ, mamaɣnɩ takayaɣ kanɛ. Paɖʋ-m se mala nɛ mbá Ɛsɔ lɩzaa yɔ, pɛwɛnɩ lidaʋ nɛ mawɩlɩ-wɛ nɛ patɩlɩ toovenim nɛ pacaɣ wezuu ɛzɩ Ɛsɔ liu wɛʋ yɔ. 
TIT.1.2	Ḿbʋ́ paɖaŋaa se pehiɣ wezuu maatɛŋ. Ɛsɔ weyi ɛɛcɛtɩɣ yɔ, pʋcɔ ɛla kedeŋa lɛ, ɛɛɖʋwa se ɛhaɣ-ɖʋ-kʋ. 
TIT.1.3	Alɩwaatʋ ndʋ́ ɛɖʋwa yɔ tɩtalaa lɛ, ɛtɩŋnɩ ɛ-tɔm yɔɔ nɛ ɛwɩlɩ wezuu ŋ́gʋ́. Me-nesi taa ɖa-ñʋʋ yaɖʋ Ɛsɔ ɖʋzɩ-tʋ nɛ ɛha-m nɔɔ se monsusi-tʋ. 
TIT.1.4	Tiiti weyi ña ŋkɛ man-pɩɣa mbʋ́ pʋyɔɔ yɔ ŋwɛnɩ lidaʋ ɛzɩ ma yɔ, ña mamaɣ takayaɣ kanɛ, mɛnsɛ-ŋ: Caa Ɛsɔ nɛ ɖa-ñʋʋ yaɖʋ Krɩstʋ Yesu palabɩ-ŋ lootiye nɛ pɛhɛzɩ ña-laŋɩyɛ.
TIT.1.5	Meyebi-ŋ Krɛɛtɩ se ŋñɔɔzɩ mbʋ́ pɩsɛɣa se pala yɔ nɛ paa tɛtʋ ndʋ́ tɩ-taa lɛ, ŋsɩɩ Yesu ŋgbɛyɛ taa sɔsaa. Ŋsɩɣ-wɛ lɛ, ŋtɔzɩ mbʋ́ mɛnkpɛlɩkɩ-ŋ yɔ pʋ-yɔɔ: 
TIT.1.6	pɩfɛyɩ se pana kawanaɣ nakɛyɛ Yesu ŋgbɛyɛ taa sɔsɔ yɔɔ. Pʋwɛɛ se ɛwɛnɩ halʋ kʋɖʋm koŋ nɛ e-piya ñam-ɩ. Pataasam-sɩ nɛ yem yem lakasɩ yaa kaañamtʋ. 
TIT.1.7	Mbʋ́ pʋyɔɔ yɔ, weyi ɛcɔŋnɩ Yesu ŋgbɛyɛ taa ñɩma yɔɔ yɔ, Ɛsɔ ɖʋnɩ-ɩ se ɛlabɩ-ɩ tʋmɩyɛ. Pʋ-yɔɔ lɛ, pɩtamʋnɩ se pana kawanaɣ nakɛyɛ ɛ-yɔɔ. Pɩfɛyɩ se ɛkpazɩ ɛ-tɩ yaa ɛkɛ pana tʋ yaa sʋlʋm kpaŋɩyʋ yaa weyi ɛwɛ helu helu yɔ yaa weyi emuluu ɛyáa se ehiɣ kɛzɛɣa yɔ. 
TIT.1.8	Ɛlɛ́, pʋwɛɛ se ɛmʋ ɛyáa camɩyɛ nɛ ɛsɔɔlɩ mbʋ́ pʋwɛ ɖeu yɔ. Ɛkɛ weyi ɛmaɣzɩɣ ɛ-ñʋʋ taa camɩyɛ nɛ pʋcɔ ɛla pʋyʋ yɔ. Ɛkɛ ɖɔɖɔ ɛyʋ kʋtʋʋzʋ nɛ ɛ-tɔm kɛdɩnɩ Ɛsɔ nɛ ɛ́ɖɔ́kɩ ɛ-tɩ. 
TIT.1.9	Pʋwɛɛ se ɛ́ɖɔ́kɩ tɔm kɩbandʋ ndʋ́ ɖɩwɩlɩɣ yɔ nesi naalɛ kpam. Tɩmʋnaa se pɛwɛnɩ lidaʋ tɩ-yɔɔ. Tɩ-yɔɔ ɛtɩŋɩɣna nɛ ɛsazɩ ɛ-taabalaa nɛ ɛwɩlɩ mbá paatisiɣ ɛ-tɔm yɔ ɖenɖe pucoɖi-wɛ yɔ.
TIT.1.10	Ɛyáa mbá paañaŋ nɛ peyiliɣ lɛlaa nɛ pa-kɩmɛlɛndʋ tɔm yɔ, pɔɖɔwa. Ɛlɛ́, Yuda ñɩma mbá papɩsɩ Krɩstʋ ñɩma yɔ, pɛ-hɛkʋ taa pakɩlɩ wɛʋ. 
TIT.1.11	Pʋwɛɛ se ŋɖɩɣ-wɛ nʋmɔʋ nɛ pataapɩzɩ pɔyɔɔdɩ. Mbʋ́ pʋyɔɔ yɔ, poyozuu hɔŋ taa ɛyáa tɩŋa payɩ nɛ pawɩlɩɣ mbʋ́ pɩtamʋna yɔ se pehiɣ kɛzɛɣa. 
TIT.1.12	Krɛɛtɩ ñɩma taa náyʋ maɣmaɣ yɔɔdɩnɩ se: «Paa ɖooye Krɛɛtɩ ñɩma kɛ cɛtɩyaa, pɛkɛ kpɩna kañadɩnaa nɛ fendinaa mbá pamaɣzɩɣ tɔkɩyɛ ɖeke yɔɔ yɔ.» 
TIT.1.13	Tɔm ndʋ́ ɛyɔɔdʋʋ yɔ, tɩkɛ toovenim. Pʋ-yɔɔ pʋwɛɛ se ŋkalɩ-wɛ siŋŋ. Peeɖe pɛwɛɣnɩ lidaʋ kɩbaŋgʋ 
TIT.1.14	nɛ paatasɩɣ nɩnaʋ Yuda ñɩma mʋya nɛ paɣtʋ ndʋ́ ɛyáa mbá paha toovenim siɣ́ye yɔ paɖʋwa yɔ. 
TIT.1.15	Mbá pɛwɛ cɩɖɩcɩɖɩ yɔ, panaɣ pɩtɩŋa payɩ se pʋwɛ cɩɖɩcɩɖɩ. Ɛlɛ́, mbá pɛfɛyɩ cɩɖɩcɩɖɩ nɛ paañaŋ Krɩstʋ yɔ, nabʋyʋ fɛyɩ-wɛ cɩɖɩcɩɖɩ. Mbʋ́ pʋyɔɔ yɔ, ɛzaɣ́tʋ pisi pɛ-lɛɣtʋ nɛ pa-lɩmaɣza fɛyɩ a-ɖeɖe. 
TIT.1.16	Pɔyɔɔdʋʋ se pasɩm Ɛsɔ, ɛlɛ́, pa-lakasɩ ɛɛwɩlɩɣ ḿbʋ́. Pɛwɛ sɔɔndʋ kpem, pɛkɛ kaañamtʋ tɩnaa, paapɩzɩɣ pala tʋmɩyɛ kɩbanɖɛ naɖɩyɛ.
TIT.2.1	Ña lɛ, wɩlɩ ɛzɩ pʋwɛʋ tɔm kɩbandʋ ndʋ́ pawɩlɩ-ŋ yɔ tɩ-taa yɔ. 
TIT.2.2	Heyi abalaa akpadɩyaa se pɛ-ɛsɛ ekuli. Pɛkɛ ɛyáa mbá pamʋnaa se paɖʋ-wɛ hɩɖɛ yɔ nɛ mbá pamaɣzɩɣ pa-ñʋŋ taa nɛ pʋcɔ pala pʋyʋ yɔ. Pɛwɛnɩ lidaʋ Krɩstʋ yɔɔ ɛzɩ pʋmʋnaʋ yɔ nɛ pɔsɔɔlɩ lɛlaa siŋŋ nɛ pɔ́ɖɔ́kɩ ḿbʋ́ kpam. 
TIT.2.3	Halaa akpadɩyaa lɛ, heyi paba se pacaɣ wezuu ɛzɩ pʋmʋnaʋ se Ɛsɔ ñɩma ɛcaɣ yɔ. Pɩtamʋnɩ se pɛwɛɛkɩɣ ɛyáa hɩla yaa pɛkɛ sʋlʋm yomaa. Ɛlɛ́, pʋwɛɛ se patasɩ ɛyáa tɔm kɩbandʋ. 
TIT.2.4	Peeɖe papɩzɩɣ pawɩlɩ asayaa ɛzɩma mbʋ́ pʋwɛɛ se pɔsɔɔlɩ pa-walaa nɛ pe-piya yɔ. 
TIT.2.5	Pawɩlɩɣ-wɛ ɖɔɖɔ se pataawɛɛ ɛsɛ naɣnaɣ, ɛlɛ́, patɩlɩ pa-tɩ ɖɔkʋʋ. Pɛkɛ mɩzaɣ nɔɔ tʋmlaɖaa nɛ ɛyáa kɩbama nɛ pañaŋ pa-walaa se nɔɔyʋ ɛtaapɩzɩ ɛwɛɛkɩ Ɛsɔtɔm.
TIT.2.6	Piyele evebiya lɛ, heyi paba se patɩlɩ pa-tɩ ɖɔkʋʋ ɖɔɖɔ. 
TIT.2.7	Pʋwɛɛ se ña-maɣmaɣ ŋlakɩ tʋma kɩbana tam nɛ ŋwɩlɩɣnɩ-wɛ. Taakɛ cɛtɩyʋ ña-wɩlʋʋ taa, taawɩlɩ pʋ-yɔɔ pʋ-yɔɔ yem. 
TIT.2.8	Ɛlɛ́, yɔɔdɩ tɔm kɩbandʋ ndʋ́ kawanaɣ nakɛyɛ fɛyɩ tɩ-yɔɔ yɔ nɛ fɛyɛ kpa ɖo-koyindinaa. Mbʋ́ pʋyɔɔ yɔ, paahikiɣ tɔm ɛzaɣ́tʋ ndʋ́ paayɔɔdɩ-ɖʋ yɔ.
TIT.2.9	Piyele yomaa lɛ, pʋwɛɛ se paña pa-caanaa nɛ pɔ-tɔm kɛdɩnɩ-wɛ pɩtɩŋa pɩ-taa. Pɩfɛyɩ se pɔhɔmnɩ pa-caanaa tɔm. 
TIT.2.10	Pɩfɛyɩ ɖɔɖɔ se pesezi pa-ñɩm yɔɔ. Ɛlɛ́, pʋwɛɛ se pawɩlɩ pa-tɩ tam se pɛkɛ ɛyáa kɩbama nɛ toovenim tɩnaa. Peeɖe ɛyáa ɖʋʋ ɖa-ñʋʋ yaɖʋ Ɛsɔ tɔm ndʋ́ pawɩlɩɣ yɔ hɩɖɛ.
TIT.2.11	Mbʋ́ pʋyɔɔ yɔ, Ɛsɔ yeba nɛ ɛyáa na e-lootiye. Đɩ-taa patɩŋa payɩ pa-ñʋʋ yabʋ lɩɣna. 
TIT.2.12	Eyebi ḿbʋ́ se ɛwɩlɩnɩ-ɖʋ se ɖiyele mbʋ́ e-liu fɛyɩ yɔ pɩ-labʋ nɛ kedeŋa yɔɔ ñɩm sɔɔlʋʋ. Peeɖe ɖɩɖɔkʋʋ ɖa-tɩ nɛ ɖɩcaɣ wezuu ŋgʋ́ kʋtʋʋzaa nɛ kɩkɛdɩnɩ Ɛsɔ ɛnʋ yɔ. 
TIT.2.13	Ḿbʋ́ pʋwɛɛ se ɖɩla nɛ ɖɩɖaŋnɩ laŋhʋlʋmɩyɛ kɩyakʋ ŋgʋ́ ɖɩɖaŋaa yɔ. Ki-wiye Krɩstʋ Yesu weyi ɛkɛ ɖɛ-Ɛsɔ sɔsɔ nɛ ɖa-ñʋʋ yaɖʋ yɔ e-koboyaɣ lɩɣ. 
TIT.2.14	Ɛ-maɣmaɣ ɛha ɛ-tɩ se pɩlɩzɩ-ɖʋ kɩdɛkɛdɩm tɩŋa payɩ taa nɛ ɛpɩsɩ-ɖʋ ɛyáa mbá pɛwɛ cɩɖɩcɩɖɩ nɛ pɛkɛ e-ɖeke koŋ ɛ-ñɩma nɛ pɩlakɩ-wɛ hʋnʋm se pala tʋma kɩbana yɔ.
TIT.2.15	Tɔm ńdʋ́ tɩtɩŋa payɩ pʋwɛɛ se ŋheyi ɛyáa. Kpaɣ ña-abalɩtʋ tɩŋa payɩ nɛ ŋsazɩnɩ mbá pewelesiɣ ñɔ-tɔm yɔ yaa ŋkalɩnɩ-wɛ. Taayele pa-taa nɔɔyʋ pɛŋ-ŋ tɛtɛ.
TIT.3.1	Tɔzɩ Krɩstʋ ñɩma se pʋwɛɛ se poluzi pa-tɩ mbá pɔcɔŋnɩ ajɛya yɔɔ yɔ nɛ ñʋndɩnaa pɛ-tɛɛ. Pʋwɛɛ se pañam-wɛ nɛ paɖaŋ se pala paa tʋmɩyɛ kɩbanɖɛ nɖɩ́. 
TIT.3.2	Pataawɛɛkɩ nɔɔyʋ hɩɖɛ, pataacaa tɔm. Ɛlɛ́, pʋwɛɛ se pɔ́ɖɔ́kɩ pɔ-hɔ nɛ pa nɛ lɛlaa pʋwɛɛ leleŋ tam. 
TIT.3.3	Mbʋ́ pʋyɔɔ yɔ, ɖooo lɛ, ɖa ɖɔɖɔ ɖɩɩkɛ kɩmɛlɛmɩŋ nɛ kaañamtʋ tɩnaa, ɖiilebi nʋmɔʋ. Đɩɩwɛ ɛzɩ yomaa yɔ, mbʋ́ pʋyɔɔ yɔ, pɩɩkɛnɩ-ɖʋ kɩcɛyʋʋ se ɖɩla mbʋ́ mbʋ́ ɖe-liu wɛɛ yɔ nɛ mbʋ́ mbʋ́ pɩkɛdɩnɩ-ɖʋ yɔ. Đɩɩwɛ kañatʋ nɛ ɛsɛ naɣnaɣ pa-taa. Ɛyáa paɖaɣ-ɖʋ nɛ ɖɩpaɖɩɣ ɖama ɖɔɖɔ. 
TIT.3.4	Ɛlɛ́, alɩwaatʋ ndʋ́ ɖa-ñʋʋ yaɖʋ Ɛsɔ yeba nɛ ɛyáa na se ɛwɛ ɖeu nɛ ɛsɔɔlɩ-wɛ yɔ 
TIT.3.5	ɛyabɩ ɖa-ñʋʋ. Pɩtɛkɛ se ɖɩlabɩ tʋma kɩbana yɔɔ ɛlabɩ-ɖʋ ḿbʋ́. Ɛlɛ́, ɛna ɖa-pʋtɔdɩyɛ yɔɔ ɛlabɩ-ɖʋ ḿbʋ́. Ɛyabɩ ɖa-ñʋʋ nɛ pɩtɩŋnɩ lɩm mbʋ́ pʋ-yɔɔ Fezuu Kiɖeɖeu tɩŋnaa se ɖɩpɩsɩ ɛyáa kɩfama yɔ. Pɩlabɩ ḿbʋ́ se ɖihiɣ wezuu caɣʋ kɩfam. 
TIT.3.6	Mbʋ́ pʋyɔɔ yɔ, Ɛsɔ tɩŋnɩ ɖa-ñʋʋ yaɖʋ Yesu Krɩstʋ yɔɔ nɛ ɛha-ɖʋ e-Fezuu Kiɖeɖeu nɛ pʋwɛɛ ɛzɩ ehuuzi-kʋ ɖɔ-yɔɔ kuhuuzuu kpem yɔ. 
TIT.3.7	Ɛlabɩ ḿbʋ́ se pɩtɩŋnɩ e-lootiye yɔɔ nɛ ɖɩpɩsɩ kʋtʋʋzaa ɛ-ɛsɩndaa nɛ ɛha-ɖʋ wezuu maatɛŋ ŋgʋ́ ɖɩɖaŋaa yɔ.
TIT.3.8	Tɔm ńdʋ́, tʋmʋnaa se pataa-tʋ liu. Mancaɣ se ŋwɛɛ tɩ-yɔɔ ɖoŋ nɛ mbá pɛwɛnɩ lidaʋ Ɛsɔ yɔɔ yɔ, paka ñʋʋ nɛ pala tʋma kɩbana ɛzɩma mbʋ́ pʋpɔzʋʋ yɔ. Ŋnawa, ḿbʋ́ wɛnɩ ɖeu nɛ pʋwɛɛ ɛyáa wazaɣ. 
TIT.3.9	Ɛlɛ́, koli cɔzɔnaa hɩla wena afɛyɩ kalʋʋ yɔ a-tɔm, mbʋ́ pʋyɔɔ yɔ, tɩkɛ kɩmɛlɛndʋ. Koli ɖɔɖɔ you nɛ Mooyiizi paɣtʋ yɔɔ tɔm hɔm. Pɩfɛyɩ wazaɣ nakɛyɛ, pɩfɛyɩ kɛzɛɣa ɖɔɖɔ. 
TIT.3.10	Paɣ́ weyi eyozuu ɛyáa yɔ kajalaɣ ɖeɖe nɛ nabʋlɛ ɖeɖe, pʋwayɩ lɛ ŋɖɔɔnɩ-ɩ. 
TIT.3.11	Ŋsɩm ɖeu se pɩtɛ ɛyʋ ɛnʋ ɛwɛɛkaa kpem nɛ ɛ-maɣmaɣ ɛ-kɩwɛɛkɩm wɩlɩɣ se ɛ-tɔm sɩba.
TIT.3.12	Mentiyiɣ Artemaasɩ yaa Ticiiki ñɔ-cɔlɔ. Pa-taa weyi ɛtalaa lɛ, ŋñaɣ pana nɛ ŋkatɩ-m Niikopoliisi. Mbʋ́ pʋyɔɔ yɔ, manɖʋwa se mancakɩ peeɖe niŋkaɣ alɩwaatʋ taa. 
TIT.3.13	Pʋwɛɛ se ŋsɩnɩ paɣtʋ sɩnɖʋ Zenaasɩ nɛ Apoloosi pa-nʋmɔʋ ɖɔm taa. Taayele se nabʋyʋ ɛtɛɖɩ-wɛ. 
TIT.3.14	Pʋwɛɛ ɖɔɖɔ se ɖa-taa ñɩma ɛkpɛlɩkɩ ɛzɩma mbʋ́ paaka pa-ñʋŋ nɛ pala tʋma kɩbana ɛzɩ pʋpɔzʋʋ yɔ nɛ papɩzɩ pala ɛyáa mbʋ́ pʋpɔzʋʋ-wɛ yɔ. Ḿbʋ́ yekina nɛ paakɛɣ mbá pɛfɛyɩ wazaɣ yɔ.
TIT.3.15	Mbá patɩŋa payɩ pɛwɛ mɔn-cɔlɔ yɔ, pɛsɛ-ŋ. Sɛɛ mbá pɛwɛnɩ lidaʋ Krɩstʋ yɔɔ nɛ pɔsɔɔlɩ-ɖʋ yɔ.
TIT.3.15	Ɛsɔ ɛla mɩtɩŋa payɩ lootiye.
PHM.1.1	Pɔɔlɩ weyi ma paɖʋ-m salaka se malakɩ Krɩstʋ Yesu tʋmɩyɛ yɔ, ma nɛ ɖa-taabalʋ Timootee ɖɩmaɣnɩ takayaɣ kanɛ. Fileemɔɔ weyi ña ŋkɛ ɖɛ-ɛgbaɣdʋ nɛ ɖa nɛ ŋ ɖɩlakɩ tʋmɩyɛ kʋɖʋmɖɩyɛ yɔ, ña 
PHM.1.2	nɛ Yesu ŋgbɛyɛ taa ñɩma mbá pekpeɣliɣ ñɛ-tɛ yɔ nɛ ɖa-taabalʋ halʋ ñɩnʋ Apɩya nɛ Arciipu weyi ɖa nɛ ɩ ɖɩlakɩ you kʋɖʋmʋʋ lidaʋ yɔɔ yɔ ɖɩmaɣ-kɛ, 
PHM.1.3	ɖɩsɛ-mɩ: ɖa-Caa Ɛsɔ nɛ Kɩpaɣlʋ Yesu Krɩstʋ palabɩ-mɩ lootiye nɛ pɛhɛzɩ mɩ-laŋa.
PHM.1.4	Fileemɔɔ, alɩwaatʋ ndʋ́ tɩtɩŋa mɛnsɛɣ Ɛsɔ ñɔ-yɔɔ yɔ, mansaŋ-ɩ. 
PHM.1.5	Mbʋ́ pʋyɔɔ yɔ, manɩɣ pɔyɔɔdʋʋ ɛzɩma mbʋ́ ŋsɔɔlɩ Kɩpaɣlʋ Yesu nɛ Ɛsɔ ñɩma tɩŋa payɩ nɛ ŋlakɩ pa nɛ Yesu ɛnʋ mbʋ́ pʋpɔzʋʋ yɔ. 
PHM.1.6	Mentendiɣ Ɛsɔ se eyele nɛ nɔɔ kʋɖʋmaɣ ŋgá pɩtɩŋnɩ lidaʋ ŋgʋ́ ɖɩwɛnɩ yɔ kʋ-yɔɔ nɛ ɖɩla yɔ, kasɩnɩ-ŋ nɛ ŋtɩlɩ ñɩm kɩbam mbʋ́ pɩtɩŋa payɩ ɖɩwɛnɩ ɖa nɛ Krɩstʋ ɖɛ-kpɛndʋʋ taa yɔ. 
PHM.1.7	Man-taabalʋ, ñɔ-sɔɔlɩm yeba nɛ man-taa hʋlʋmɩ siŋŋ nɛ pɩlabɩ-m ɖɔɖɔ hʋnʋm. Mbʋ́ pʋyɔɔ yɔ, piyeba nɛ Ɛsɔ ñɩma laŋa hɛɛ.
PHM.1.8	Pʋ-yɔɔ lɛ, paa Krɩstʋ ɛha-m waɖɛ tɩŋa se mañazɩ-ŋ nɛ ŋla mbʋ́ pʋwɛɛ se ŋla yɔ yɔ, 
PHM.1.9	sɔɔlɩm yɔɔ lɛ, mentendiɣ-ŋ se ŋlabɩ-pʋ. Đenɖe mɛwɛɛ yɔ, ma Pɔɔlɩ mankpadɩyaa. Đɔɖɔ lɛ, lɛɛlɛɛyɔ paɖʋ-m salaka Krɩstʋ Yesu yɔɔ. 
PHM.1.10	Mentendiɣ-ŋ Onezim yɔɔ. Ɛpɩsɩ man-pɩɣa, mbʋ́ pʋyɔɔ yɔ, salaka taa cɩnɛ pɩtɩŋnɩ mɔ-yɔɔ nɛ ɛwɛnɩ lidaʋ Krɩstʋ Yesu ɛnʋ ɛ-yɔɔ. 
PHM.1.11	Đooo lɛ, ɛtaawɛ-ŋ wazaɣ. Ɛlɛ́, lɛɛlɛɛyɔ ɛwɛ-ŋ wazaɣ nɛ ɛwɛ-m wazaɣ ɖɔɖɔ.
PHM.1.12	Manpɩsɩɣnɩ-ŋ-ɩ, ɛnʋ lɛ me-liu tɛɛ ñɩnʋ. 
PHM.1.13	Weyi ma paɖʋ-m salaka Laŋhɛzɩyɛ Tɔm susuu yɔɔ yɔ, me-liu kɛwɛɛ se mansɩɩ-ɩ mɔn-cɔlɔ nɛ ɛlabɩ-m tʋmɩyɛ ño-lone taa. 
PHM.1.14	Ɛlɛ́, mantañɩnɩ se mamanɩ ñɔ-yɔɔ nɛ mala nabʋyʋ: maacɛyɩɣ-ŋ se ŋlabɩ-m mbʋ́ pʋwɛ ɖeu yɔ. Me-liu wɛɛ se ŋlabɩ-m-pʋ nɛ ña-maɣmaɣ ñɔ-sɔɔlɩm.
PHM.1.15	Pʋtɔma yɔ, Onezim kɔhɔm ɛ-tɩ kʋhɔm alɩwaatʋ pazɩ se ɛpɩsɩ ɛkɔɔ nɛ ña nɛ ɩ ɩwɛɛ tam. 
PHM.1.16	Ɛlɛ́ lɛɛlɛɛyɔ, ɛtatasɩ kɛʋ yom. Ɛkɩlɩ yom wee wee. Taabalʋ kʋsɔɔlʋ ɛkɛnaa. Ma lɛ, mɔnsɔɔlɩ-ɩ siŋŋ. Paa pɩɩla ɛzɩma, ñɔsɔɔlʋʋ-ɩ nɛ pɩkɩlɩ. Mbʋ́ pʋyɔɔ yɔ, ɛkɛ ña-ñɩnʋ nɛ ɛtɛ ɛkɛ ña-taabalʋ ɖa nɛ Kɩpaɣlʋ ɖɛ-kpɛndʋʋ taa.
PHM.1.17	Pʋ-yɔɔ lɛ, yee ŋkpaɣ-m ɛzɩ ña-taabalʋ yɔ yɔ, mʋ-ɩ ɛzɩma mbʋ́ ŋmʋwaɣ-m yɔ. 
PHM.1.18	Paa ɛtɩɩyʋsɩnɩ-ŋ yaa ɛtɩɩtɔɔ-ŋ kɩmɩyɛ naɖɩyɛ yɔ, kpaɣ se mɔntɔɔnɩ-ŋ-ɖɩ. 
PHM.1.19	Ma-maɣmaɣ mamaɣnɩ se: ma Pɔɔlɩ mɔnkɔŋ-ŋ-ɖɩ hɛyʋʋ. Ŋgʋ́, pɩfɛyɩ se mɔntɔzɩ-ŋ kʋtɔzʋʋ se ŋtɔɔ-m kɩmɩyɛ ɖɔɖɔ. Ńɖɩ́ lɛ ña-maɣmaɣ ñe-wezuu. 
PHM.1.20	Hayɩ! Man-taabalʋ, mentendiɣ-ŋ se Kɩpaɣlʋ yɔɔ lɛ, labɩ-m tʋmɩyɛ ńɖɩ́. Đa nɛ Krɩstʋ ɖɛ-kpɛndʋʋ yɔɔ lɛ, hɛzɩ ma-laŋɩyɛ. 
PHM.1.21	Mamaɣʋ-ŋ takayaɣ kanɛ yɔ, mantaɣ liu se ŋlakɩ mbʋ́ mɔnpɔzɩ-ŋ yɔ. Halɩ ŋlakɩ nɛ pɩkɩlɩ ḿbʋ́. 
PHM.1.22	Ñɔɔzɩ-m ɖɔɖɔ ɖɩsʋyɛ kpaagbaa. Mbʋ́ pʋyɔɔ yɔ, mantaɣ liu se Ɛsɔ nɩɣ mɩ-sɛtʋ nɛ paha-m nʋmɔʋ nɛ mɔnkɔɔ mɩ-cɔlɔ.
PHM.1.23	Epafraasɩ weyi ma nɛ ɩ ɖɩwɛ salaka taa Krɩstʋ Yesu yɔɔ yɔ, ɛsɛ-ŋ. 
PHM.1.24	Maarkɩ nɛ Aristaarkɩ nɛ Demaasɩ nɛ Luka mbá ma nɛ wɛ ɖɩlakɩ tʋmɩyɛ kʋɖʋmɖɩyɛ yɔ, pɛsɛ-ŋ ɖɔɖɔ.
PHM.1.25	Đa-Kɩpaɣlʋ Yesu Krɩstʋ ɛlabɩ-mɩ lootiye.
HEB.1.1	Ɛsɔ katɩŋnɩ náyaa yɔɔ ɖooo lɔŋ nɛ ɛyɔɔdɩnɩ ɖɔ-cɔzɔnaa tam sakɩyɛ nɛ wɛtʋ ndɩ ndɩ taa. 
HEB.1.2	Ɛlɛ́, lɛɛlɛɛyɔ ɛtɩŋnɩ ɛ-Pɩyalʋ yɔɔ nɛ ɛyɔɔdɩnɩ-ɖʋ kɛtɛzaɣ kɩyakɩŋ ɩnɛ ɩ-taa. Ɛ-yɔɔ ɛtɩŋnaa nɛ ɛla kedeŋa. Ɛlɩzɩ-ɩ se ɛtɩɣyɩ pɩtɩŋa payɩ. 
HEB.1.3	Ɛnʋ wɩlɩɣnɩ Ɛsɔ koboyaɣ. Ɛnʋ ɖɔɖɔ lɛ mbʋ́ Ɛsɔ kɛnaa kpem yɔ. Ɛnʋ yekina se pɩtɩŋnɩ ɛ-tɔm ndʋ́ tɩwɛ ɖoŋ yɔ tɩ-yɔɔ nɛ mbʋ́ pɩtɩŋa payɩ pʋwɛ kedeŋa yɔɔ yɔ, pʋwɛɛ tam. Ɛtɛm ɛyáa kɩwɛɛkɩm ñalʋʋ cɩɖɩcɩɖɩ lɛ, ɛkpa ɛsɔdaa nɛ ɛcaɣ Ɛsɔ Caabiyuu cɔlɔ lone kɩbanɖɛ taa.
HEB.1.4	Ɛsɔ Pɩyalʋ pɩsaa ɛkɩlɩ Ɛsɔ tiyiyaa tɩŋa. Pʋ-yɔɔ ɛya-ɩ hɩɖɛ nɖɩ́ ɖɩkɩlɩ pa-ñɩnɖɛ yɔ. 
HEB.1.5	Mbʋ́ pʋyɔɔ yɔ, wiɖiyi Ɛsɔ teheyi e-tiyiyaa taa nɔɔyʋ se:
HEB.1.5	«Ña lɛ man-Pɩyalʋ.
HEB.1.5	Pɩkpaɣʋnɩ sɔnɔ yɔ, ma lɛ ña-Caa.»
HEB.1.5	Wiɖiyi eteheyi ɖɔɖɔ e-tiyiyaa taa nɔɔyʋ se:
HEB.1.5	«Ma mɛnkɛɣ ɛ-Caa nɛ
HEB.1.5	ɛnʋ ñɛkɛ man-Pɩyalʋ.»
HEB.1.6	Ɛlɛ́, alɩwaatʋ ndʋ́ etiyaɣ ɛ-kajalaɣ pɩɣa kedeŋa yɔɔ yɔ, ɛtɔm se:
HEB.1.6	«Pʋwɛɛ se e-tiyiyaa tɩŋa payɩ eluŋ kɛ-tɛɛ.»
HEB.1.7	Piyele e-tiyiyaa lɛ, ɛyɔɔdɩ paba tɔm se:
HEB.1.7	«Ɛlabɩ e-tiyiyaa nɛ pɛwɛɛ ɛzɩ heɣlim yɔ nɛ
HEB.1.7	eyele ɛ-tʋmlaɖaa ñɛwɛɛ ɛzɩ miŋ nzʋlʋmɛɛ yɔ.»
HEB.1.8	Piyele ɛ-Pɩyalʋ lɛ, ɛyɔɔdɩ ɛ́lɛ́ tɔm se:
HEB.1.8	«Hayɩ Ɛsɔ! Ñe-kewiyaɣ
HEB.1.8	wɛ tam.
HEB.1.8	Ŋcɔŋnɩ ñɛ-ɛyáa yɔɔ nɛ toovenim.
HEB.1.9	Ŋsɔɔlɩ mbʋ́ pʋtʋʋzaa yɔ nɛ
HEB.1.9	ŋpaɖɩɣ kɩdɛkɛdɩm.
HEB.1.9	Hayɩ Ɛsɔ! Pʋ-yɔɔ ma ñɛ-Ɛsɔ
HEB.1.9	malɩzɩ-ŋ ña-taabalaa hɛkʋ taa nɛ
HEB.1.9	manpɩyɩ ña-ñʋʋ taa amaya num.
HEB.1.9	Ɛsɔɔlɩ-ŋ nɛ pɩkɩlɩ awiya lɛɛna»
HEB.1.10	Ɛtasɩ-ɩ heyuu se:
HEB.1.10	«Ña Kɩpaɣlʋ lɛ,
HEB.1.10	ɖooo kiɖe tɛɛ ŋlabɩ tɛtʋ nɛ
HEB.1.10	ŋla ɛsɔdaa nɛ ñe-nesi.
HEB.1.11	Pʋnɛ pɩtɩŋa pʋkɔŋ mʋʋ́ʋ.
HEB.1.11	Ɛlɛ́, ña ñɛwɛɣ tam.
HEB.1.11	Pɩtɩŋa pʋkɔŋ kpadɩyʋʋ ɛzɩ tokonaa cadʋʋ yɔ.
HEB.1.12	Ŋkɔŋ-wɛ kpiyuu ɛzɩ pekpiyuu toko sɔsɔʋ yɔ.
HEB.1.12	Pɔkɔŋ-wɛ lɛɣzʋʋ ɛzɩ pɛlɛɣzʋʋ toko yɔ.
HEB.1.12	Ɛlɛ́, ña ñɛwɛɣ tam ɛzɩ ŋwɛʋ yɔ,
HEB.1.12	ña-pɩnzɩ ɛɛkaɣ tɛm kaʋ.»
HEB.1.13	Wiɖiyi Ɛsɔ teheyi ɖɔɖɔ e-tiyiyaa taa nɔɔyʋ se:
HEB.1.13	«Caɣ mɔn-cɔlɔ lone kɩbanɖɛ taa nɛ
HEB.1.13	pʋkɔɔ pɩsɩɩnɩ alɩwaatʋ ndʋ́ moluzi ño-koyindinaa ñɛ-tɛɛ kpem yɔ.»
HEB.1.14	Mbá lɛ Ɛsɔ tiyiyaa yɔ? Ḿbá lɛ feziŋ weyi petiyi-i Ɛsɔ tʋmɩyɛ taa se ɩlabɩ-ɖɩ nɛ pɩsɩnɩ mbá pʋwɛɛ se pehiɣ ñʋʋ yabʋ yɔ.
HEB.2.1	Pʋyɔɔ pʋwɛɛ se ɖɛ-ɛsɩyɛ ɛsɛɛnɩ tɔm ndʋ́ ɖɩnɩwa yɔ nɛ pɩkɩlɩ ɛzɩ pɩtɩɩ yɔ nɛ ɖɩtaakɔɔ ɖile nʋmɔʋ. 
HEB.2.2	Mbʋ́ pʋyɔɔ yɔ, tɔm ndʋ́ Ɛsɔ tiyiyaa yɔɔdaa yɔ tɩwɛ wazaɣ siŋŋ. Mbá patɩŋa payɩ pɔtɔɖɔ tɩ-yɔɔ yaa patañam-tʋ yɔ, Ɛsɔ hɔm pa-nɩŋgbaaŋ ɛzɩ pʋmʋnaʋ yɔ. 
HEB.2.3	Yee ḿbʋ́ pʋwɛɛ lɛ, ɛzɩma ɖa ɖapɩzɩɣ ɖɩlɩɩ pɩ-taa alɩwaatʋ ndʋ́ ɖɩtakpaɣ ñʋʋ yabʋ siŋŋ tɔm tʋnɛ nɛ ɖɩyaa pʋyʋ yɔ? Kɩpaɣlʋ Yesu calɩnɩ pʋ-tɔm yɔɔdʋʋ nɛ mbá panɩ-tʋ yɔ, paɖaɣnɩ-ɖʋ-tʋ heyuu se tɩkɛ toovenim. 
HEB.2.4	Ɛsɔ ñatɩŋnɩ kawɩlɩsɩ nɛ hama lakasɩ ndɩ ndɩ pɔ-yɔɔ nɛ ɛwɩlɩ se tɔm ndʋ́ pɔyɔɔdaa yɔ, tɩkɛ toovenim. Đɔɖɔ lɛ, ɛtayɩ-wɛ e-Fezuu Kiɖeɖeu haɖɛ ɛzɩ ɛ-maɣmaɣ e-liu wɛʋ yɔ.
HEB.2.5	Toovenim lɛ, Ɛsɔ taha e-tiyiyaa waɖɛ se pɔcɔnɩ kedeŋa ŋgá kakaɣ kɔm yɔ kɔ-yɔɔ. Kɔ-tɔm ɖɩɖɔŋ yɔɔdʋʋ. 
HEB.2.6	Ɛlɛ́, nɔɔyʋ lɩzɩ aseɣɖe Ɛsɔtɔm Takayaɣ hɔɔlʋʋ nakʋyʋ taa se:
HEB.2.6	«Anɩ ɛyʋ
HEB.2.6	nɛ pʋwɛɛ se ŋtɔzɩ ɛ-yɔɔ?
HEB.2.6	Anɩ ɛyʋ kpem
HEB.2.6	nɛ pʋwɛɛ se ŋcɔnɩ ɛ-yɔɔ?
HEB.2.7	Ŋyeba nɛ ñe-tiyiyaa kɩlɩ-ɩ
HEB.2.7	alɩwaatʋ pazɩ.
HEB.2.7	Ɛlɛ́, ŋpam-ɩ koboyaɣ hulaɣ nɛ ŋɖʋ-ɩ hɩɖɛ.
HEB.2.8	Ŋkpaɣ pɩtɩŋa payɩ nɛ
HEB.2.8	ŋɖʋzɩ e-nesi taa.»
HEB.2.8	Yee pɔtɔm se Ɛsɔ ɖʋzɩ pɩtɩŋa payɩ e-nesi taa yɔ, pɩwɩlɩɣ se nabʋyʋ takazɩ se pɩfɛyɩ ɛ-tɛɛ. Ŋgʋ́ lɛɛlɛɛyɔ, ɖɩnaɣ se pɩtɛkɛ pɩtɩŋa pʋwɛnɩ e-nesi taa.
HEB.2.9	Ɛlɛ́, Ɛsɔ yeba nɛ Yesu luzi ɛ-tɩ Ɛsɔ ɛnʋ e-tiyiyaa tɛɛ alɩwaatʋ pazɩ. Ɛlabɩ ḿbʋ́ se pɩtɩŋnɩ e-lootiye yɔɔ nɛ Yesu sɩ ɛyáa tɩŋa payɩ yɔɔ. Ɛnʋ ɖɩnaɣ lɛɛlɛɛyɔ, Ɛsɔ pam-ɩ koboyaɣ hulaɣ nɛ ɛɖʋ-ɩ hɩɖɛ sɩm mbʋ́ ɛlabɩ kʋñɔŋ nɛ ɛsɩ yɔ pʋ-yɔɔ.
HEB.2.10	Toovenim lɛ, Ɛsɔ labɩnɩ pɩtɩŋa payɩ nɛ pʋwɛɛ e-nesi taa. Yesu lɛ weyi ɛpazɩ ñʋʋ yabʋ tʋmɩyɛ yɔ. Pʋ-yɔɔ lɛ, pɩɩmʋnɩ ḿbʋ́ se ɛla kʋñɔŋ nɛ pʋcɔ ɛsʋʋ e-koboyaɣ taa. Ɛlabɩ ḿbʋ́ se ɛyáa sakɩyɛ ɛsʋʋ ka-taa ɖɔɖɔ.
HEB.2.11	Mbʋ́ pʋyɔɔ yɔ, ɛnʋ Yesu weyi ɛñalɩɣ ɛyáa kɩwɛɛkɩm yɔ nɛ mbá ɛñalɩɣ-wɛ-pʋ yɔ, patɩŋa payɩ pa nɛ ɩ pa-Caa kʋɖʋm. Pʋ-yɔɔ fɛyɛ ɛɛkpaɣ-ɩ se ɛ́yáa-wɛ se ɛ-ñɩma. 
HEB.2.12	Halɩ ɛtɔm se:
HEB.2.12	«Hayɩ Ɛsɔ! Mankaɣ heyuu
HEB.2.12	ma-ñɩma ñɔ-tɔm.
HEB.2.12	Mankaɣ-ŋ sam alɩwaatʋ ndʋ́
HEB.2.12	pekpeɣliɣ se pasam-ŋ yɔ.»
HEB.2.13	Ɛtasɩ yɔɔdʋʋ se:
HEB.2.13	«Mɔnkɔŋ Ɛsɔ taʋ liu.»
HEB.2.13	Ɛtasɩ ɖɔɖɔ se:
HEB.2.13	«Ɩna ma nɛ ɛyáa mbá Ɛsɔ cɛlɩ-m yɔ!»
HEB.2.14	Yee ḿbʋ́, ɛzɩma mbʋ́ ɛyáa ḿbá pɛkɛ kedeŋa yɔɔ cɩnɛ ñɩma yɔ, ḿbʋ́ ɖɔɖɔ Yesu ɛnʋ ɛ-maɣmaɣ ɛkɔm ɛzɩ ɛyʋ yɔ nɛ ɛkɔɔ ɛsɩ. Ɛlabɩ ḿbʋ́ se ɛpɩsɩ weyi ɛɛɖɔkɩ sɩm ɖoŋ yɔ ɛjam: ɛnʋ lɛ Satanɩ. 
HEB.2.15	Ḿbʋ́ ɛlaba nɛ eholi mbá peseɣaɣ sɩm alɩwaatʋ kpeekpe pe-wezuu caɣʋ taa nɛ pɛwɛɛ ɛzɩ yomaa yɔ. 
HEB.2.16	Toovenim lɛ, pɩtɛkɛ Ɛsɔ tiyiyaa Yesu sɩŋna. Ɛlɛ́, Abraham liɖe taa ñɩma ɛsɩŋna. 
HEB.2.17	Pʋ-yɔɔ pɩɩkɛnɩ-ɩ kɩcɛyʋʋ se ɛpɩsɩ ɛ-tɩ kpem ɛzɩ ɛ-ñɩma yɔ pɩtɩŋa pɩ-taa. Ɛlabɩ ḿbʋ́ se ɛpɩsɩ cɔjɔ sɔsɔ weyi ɛnaɣ pa-pʋtɔdɩyɛ nɛ ɛlakɩ Ɛsɔ tʋmɩyɛ camɩyɛ se ɛ́lɛ́ ekpeɣ ɛyáa pa-kɩwɛɛkɩm yɔ. 
HEB.2.18	Ɛ-maɣmaɣ ɛlabɩ kʋñɔŋ alɩwaatʋ ndʋ́ pɩtakɩ-ɩ yɔ. Pʋ-yɔɔ ɛpɩzɩɣ ɛsɩnɩ mbá pɩtakɩɣ-wɛ yɔ.
HEB.3.1	Pʋ-yɔɔ lɛ, taabalaa Ɛsɔ ñɩma mbá mɩ ɛya-mɩ ɖɔɖɔ yɔ, ɩcɔnɩ Yesu weyi Ɛsɔ tiyaa se ɛkɛ cɔjɔnaa ñʋʋdʋ yɔ. Ɛ-tɔm ɖiheyiɣ ɛyáa, ɛ-yɔɔ ɖɩwɛnɩ lidaʋ. 
HEB.3.2	Ɛlakaɣ mbʋ́ pɩtɩŋa payɩ Ɛsɔ weyi ɛlɩzɩ-ɩ yɔ eheyaɣ-i yɔ ɛzɩ Mooyiizi kalabʋ ɛ-tʋmɩyɛ camɩyɛ Ɛsɔ ɖɩɣa tɩŋa taa yɔ. 
HEB.3.3	Toovenim lɛ, pʋmʋnaa se pasa Yesu kpem nɛ pɩkɩlɩ Mooyiizi. Mbʋ́ pʋyɔɔ yɔ, paɖʋʋ weyi ɛma ɖɩɣa yɔ hɩɖɛ nɛ pɩkɩlɩ ɖɩɣa ŋ́gá ka-maɣmaɣ. 
HEB.3.4	Paa ɖɩɣa ŋgá lɛ, nɔɔyʋ manɩ-kɛ. Ɛlɛ́, weyi ɛma pɩtɩŋa payɩ yɔ lɛ Ɛsɔ. 
HEB.3.5	Mooyiizi lɛ, ɛɛlaba ɛ-tʋmɩyɛ camɩyɛ Ɛsɔ ɖɩɣa tɩŋa taa ɛzɩ Ɛsɔ tʋmlaɖʋ yɔ se ɛlɩzɩ tɔm ndʋ́ Ɛsɔ kɔŋ yɔɔdʋʋ yɔ tɩ-aseɣɖe. 
HEB.3.6	Piyele Krɩstʋ lɛ, ɛ́lɛ́ ñalabɩ ɛ-ñɩnɖɛ camɩyɛ ɛzɩ abalɩbɩɣa ŋgá kɔcɔŋnɩ ka-caa ɖɩɣa yɔɔ yɔ. Yee ɖɩwɛɛ nɛ sɔɔndʋ ɛɛkpaɣ-ɖʋ nɛ ɖɩɖɔkɩ ɖe-lidaʋ wɛnaʋ mbʋ́ pʋkɔŋ labʋ yɔ pɩ-taa yɔ, pʋbʋ, ɖɩkɛ ɛ-ɖɩɣa taa ñɩma. Ḿbʋ́ ɖa-taa hʋlʋmɩnaa.
HEB.3.7	Pʋ-yɔɔ pʋwɛ ɛzɩ Fezuu Kiɖeɖeu yɔɔdʋʋ yɔ. Kɩyɔɔdaa se:
HEB.3.7	«Yee ɩnɩ Ɛsɔ nɔɔ sɔnɔ sɔnɔ yɔ,
HEB.3.8	ɩtaala hɔyɛ ɖoŋ
HEB.3.8	ɛzɩ mɩ-cɔzɔnaa
HEB.3.8	kakʋyʋʋ ɛ-yɔɔ
HEB.3.8	lakʋ taa alɩwaatʋ ndʋ́
HEB.3.8	pɩtakaɣ-wɛ yɔ.
HEB.3.9	Nɛ Kɩpaɣlʋ yɔɔdɩ se:
HEB.3.9	«Mɩ-cɔzɔnaa taka-m
HEB.3.9	se pana se ɛbɛ malakɩ.
HEB.3.9	Ŋgʋ́, pɛtɛm naʋ tʋma wena malaba yɔ
HEB.3.10	pɩnzɩ nɩɩnaza taa.
HEB.3.10	Pʋ-yɔɔ man-pana kpanɩ-wɛ nɛ
HEB.3.10	mɔntɔŋ se poyotuu yem.
HEB.3.10	Pɔtɔsɔɔlɩ se patɩlɩ ma-nʋmɔŋ.
HEB.3.11	Peeɖe man-pana kpawa nɛ monɖuúu se:
HEB.3.11	‹Toovenim lɛ, paakɔŋ sʋʋ ɛjaɖɛ nɖɩ́ mɔñɔɔzɩ-wɛ
HEB.3.11	se powolo pɛhɛzɩ yɔ ɖɩ-taa kaʋ.› »
HEB.3.12	Pʋ-yɔɔ lɛ, taabalaa! Ɩɖɔkɩ mɩ-tɩ camɩyɛ nɛ mɩ-taa nɔɔyʋ ɛtaawɛnɩ kañadɩnaa nɛ mbá paañaŋ Ɛsɔ yɔ pɔ-hɔ nɛ pʋdʋ kɔɔ ɛha Ɛsɔ wezuu tʋ siɣ́ye! 
HEB.3.13	Ɛlɛ́, ɩsazɩ ɖama kɩyakɩŋ tɩŋa nɛ kɩwɛɛkɩm ɛtaacɛzɩ mɩ-taa nɔɔyʋ nɛ ɛla laŋɩyɛ ɖoŋ. Mbʋ́ pʋyɔɔ yɔ, pɔtɔŋʋʋ se: «Sɔnɔ» yɔ, pʋ-tɔbʋʋ se lootiye alɩwaatʋ ndʋ́ tɩ-taa ɖɩwɛɛ yɔ. 
HEB.3.14	Mbʋ́ pʋyɔɔ yɔ, yee ɖɩɖɔkɩ lidaʋ ŋgʋ́ ɖɩɩwɛna kajalaɣ taa yɔ nesi naalɛ kpam nɛ pʋkɔɔ pɩsɩɩnɩ kɛtɛzaɣ alɩwaatʋ yɔ, pʋbʋ, ɖa nɛ Krɩstʋ ɖɩwɛna wezuu.
HEB.3.15	Pama Ɛsɔtɔm Takayaɣ taa se:
HEB.3.15	«Yee ɩnɩ Ɛsɔ nɔɔ sɔnɔ sɔnɔ lɛ,
HEB.3.15	ɩtaala laŋɩyɛ ɖoŋ,
HEB.3.15	ɛzɩ mɩ-cɔzɔnaa
HEB.3.15	kakʋyʋʋ ɛ-yɔɔ yɔ.»
HEB.3.16	Ɛyáa pɩɩma nɩ Ɛsɔ nɔɔ nɛ pakʋyɩ ɛ-yɔɔ? Ḿbá lɛ mbá patɩŋa payɩ Mooyiizi kalɩzɩnɩ Ejiptɩ yɔ. 
HEB.3.17	Ɛyáa pɩɩma Ɛsɔ pana kakpanɩ pɩnzɩ nɩɩnaza? Ḿbá lɛ mbá palabɩ kɩwɛɛkɩm nɛ pasɩ lakʋ taa yɔ. 
HEB.3.18	Ɛsɔ ɖuwaa se: «Toovenim lɛ, paakɔŋ sʋʋ ɛjaɖɛ nɖɩ́ mɔñɔɔzɩ-wɛ se powolo pɛhɛzɩ yɔ ɖɩ-taa kaʋ.» Mbá eɖuuni ḿbʋ́? Ḿbá lɛ kaañamtʋ tɩnaa ḿbá. 
HEB.3.19	Pʋ-yɔɔ lɛ, ɖɩnawa se pɛfɛyɩnɩ lidaʋ Ɛsɔ yɔɔ yɔɔ patapɩzɩ pasʋʋ hɛzʋʋ ḿbʋ́ pɩ-taa.
HEB.4.1	Ɛsɔ tɛm ɖʋʋ se ɖɩpɩzɩɣ ɖɩsʋʋ ɖenɖe ɛñɔɔzɩ-ɖʋ ɖɩhɛzɩyɛ yɔ. Pʋ-yɔɔ lɛ, ɩkpa mɩ-tɩ nɛ pɩtaakɔɔ pɩla se pucoɖi mɩ-taa nɔɔyʋ se ɛɛsʋʋ peeɖe. 
HEB.4.2	Peheyi-ɖʋ Laŋhɛzɩyɛ Tɔm ɖɔɖɔ ɛzɩ paaheyuu mbá paawɛ lakʋ taa yɔ. Ɛlɛ́, tɔm ndʋ́ panɩwa yɔ, tɩtawazɩ-wɛ pʋyʋ, mbʋ́ pʋyɔɔ yɔ, mbá panɩ-tʋ yɔ, pataawɛnɩ lidaʋ tɩ-yɔɔ. 
HEB.4.3	Mbá ɖa ɖɩwɛnɩ lidaʋ tɩ-yɔɔ yɔ, ɖɩsʋʋ hɛzʋʋ mbʋ́ Ɛsɔ yɔɔdɩ pʋ-tɔm yɔ pɩ-taa. Ɛtɔm se:
HEB.4.3	«Man-pana kpawa nɛ monɖuúu se:
HEB.4.3	‹Toovenim lɛ, paakɔŋ sʋʋ ɛjaɖɛ nɖɩ́
HEB.4.3	mɔñɔɔzɩ-wɛ se powolo pɛhɛzɩ yɔ ɖɩ-taa kaʋ.› »
HEB.4.3	Ɛsɔ kɔyɔɔdɩ tɔm ńdʋ́ ḿbʋ́, ŋgʋ́, ɛɛtɛm ɛ-tʋmɩyɛ labʋ ɖooo alɩwaatʋ ndʋ́ ɛɛlaba kedeŋa yɔ. 
HEB.4.4	Mbʋ́ pʋyɔɔ yɔ, pama ɖoli nɔɔyʋ Ɛsɔtɔm Takayaɣ taa kɩyakʋ lʋbɛ ñɩŋgʋ tɔm se: «Ɛsɔ tɛm ɛ-tʋma tɩŋa payɩ lɛ, ɛhɛzɩ kɩyakʋ lʋbɛ ñɩŋgʋ wiye.» 
HEB.4.5	Pama ɖɔɖɔ hɔɔlʋʋ ŋ́gʋ́ kɩ-taa se: «Toovenim lɛ, paakɔŋ sʋʋ ɛjaɖɛ nɖɩ́ mɔñɔɔzɩ-wɛ se powolo pɛhɛzɩ yɔ ɖɩ-taa kaʋ.» 
HEB.4.6	Mbá pacalɩ Laŋhɛzɩyɛ Tɔm ńdʋ́ nɩʋ yɔ, patasʋʋ hɛzʋʋ ḿbʋ́ pɩ-taa, mbʋ́ pʋyɔɔ yɔ, pɛkɛ kaañamtʋ tɩnaa. Pʋ-yɔɔ lone ńɖɩ́ ɖɩwɛɛ se lɛlaa ɛsʋʋ. 
HEB.4.7	Ḿbʋ́ labɩna nɛ Ɛsɔ ɖaɣnɩ ɖʋʋ kɩyakʋ lɛɛkʋ. Payaɣ-kʋ se: «Sɔnɔ.» Pʋkɔma pileɖi siŋŋ lɛ, ɛtɩŋnɩ wiyaʋ sɔsɔ Daaviidi yɔɔ nɛ ɛyɔɔdɩ ɛzɩ ɩtɛm nɩʋ yɔ. Ńdʋ́ lɛ se:
HEB.4.7	«Yee ɩnɩ Ɛsɔ nɔɔ sɔnɔ sɔnɔ lɛ,
HEB.4.7	ɩtaala laŋɩyɛ ɖoŋ.»
HEB.4.8	Mbʋ́ pʋyɔɔ yɔ, yee Yozuwee eewoni ɛyáa lone kɩhɛzɩyɛ ńɖɩ́ ɖɩ-taa yɔ, Ɛsɔ taatasɩ yɔɔdʋʋ kɩyakʋ lɛɛkʋ tɔm pʋwayɩ. 
HEB.4.9	Pʋ-yɔɔ lɛ, hɛzʋʋ nabʋyʋ wɛɛ nɛ pɩɖaŋ Ɛsɔ ñɩma ɛzɩ Ɛsɔ hɛzʋʋ kɩyakʋ lʋbɛ ñɩŋgʋ wiye yɔ. 
HEB.4.10	Weyi ɛsʋʋ hɛzʋʋ ḿbʋ́ pɩ-taa yɔ, ɛkɔŋ hɛzʋʋ. Ɛhɛzɩɣnɩ ɛ-tʋma ɖɔɖɔ ɛzɩ Ɛsɔ hɛzʋʋnɩ ɛ-ñɩma yɔ. 
HEB.4.11	Pʋ-yɔɔ lɛ, ɖikpedesi nɛ ɖɩsʋʋ hɛzʋʋ ḿbʋ́ pɩ-taa nɛ ɖa-taa nɔɔyʋ ɛtaakɔɔ ɛtɔlɩ se ɛlabɩ kaañamtʋ ɛzɩ ɖɔ-cɔzɔnaa yɔ.
HEB.4.12	Mbʋ́ pʋyɔɔ yɔ, Ɛsɔtɔm wɛ wezuu nɛ tɩwɛɛ ɖoŋ ɖɔɖɔ. Tɩwɛ lɔŋ nɛ pɩkɩlɩ sɛsɩ nzɩ́ sɩwɛ lɔŋ cenje yɔ. Tɩsʋʋ ɛyʋ fɩŋ fɩŋ nɛ tɩtalɩ e-ciyam nɛ ɛ-kalɩzaɣ pa-ɖɩtanɛ nɛ tɩtayɩ-wɛ. Tɩtalɩɣ ɖɔɖɔ ɛ-mɔɔ nɛ a-taa num nɛ tɩtayɩ-wɛ. Ńdʋ́ tayɩɣnɩ ɖɔɖɔ ɛ-lɩmaɣza: kɩbana hɔɔlʋʋ nɛ kɩdɛkɛdɛɛ hɔɔlʋʋ. 
HEB.4.13	Mbʋ́ pɩtɩŋa payɩ pʋwɛ kedeŋa yɔɔ yɔ, nabʋyʋ fɛyɩ Ɛsɔ mɛsaɣ tɛɛ. Pukuli pɩtɩŋa payɩ pʋ-yɔɔ nɛ pile ɛ-ɛsɩndaa nɛ ɛnaɣ-pʋ. Ɛnʋ pʋwɛɛ se ɖatɩŋa payɩ ɖiheyi mbʋ́ ɖɩlaba yɔ.
HEB.4.14	Ɛsɔ Pɩyalʋ Yesu lɛ cɔjɔnaa ñʋndɩnaa taa sɔsɔ, ɛnʋ wobina Ɛsɔ cɔlɔ. Pʋ-yɔɔ lɛ, pʋwɛɛ se ɖɩɖɔkɩ lidaʋ ŋgʋ́ ɖɩwɛnɩ ɛ-yɔɔ nɛ ɖisusuu ɛyáa kʋ-tɔm yɔ nesi naalɛ kpam. 
HEB.4.15	Mbʋ́ pʋyɔɔ yɔ, cɔjɔnaa ñʋndɩnaa taa sɔsɔ ɛnʋ, ɛtɛkɛ weyi ɛɛpɩzɩɣ se ɛsɩnɩ-ɖʋ ɖɛ-ɛjandʋ taa yɔ: pɩtakɩ-ɩ ɛzɩ ɖa yɔ pɩtɩŋa pɩ-taa. Ɛlɛ́, ɛtala kɩwɛɛkɩm nabʋyʋ. 
HEB.4.16	Pʋ-yɔɔ lɛ, pʋwɛɛ se ɖɩñɔtɩnɩ Ɛsɔ kewiyaɣ kpelaɣ kaalɛyɩtʋ, kɔ-cɔlɔ lootiye wɛɛ. Đɩlabɩ ḿbʋ́ yɔ, ɛnaɣ ɖa-pʋtɔdɩyɛ nɛ ɛlabɩ-ɖʋ lootiye nɛ ɛsɩnɩ-ɖʋ alɩwaatʋ ndʋ́ pʋpɔzʋʋ yɔ.
HEB.5.1	Paa cɔjɔnaa ñʋʋdʋ weyi lɛ, ɛyáa hɛkʋ taa palɩzɩ-ɩ. Ɛ-tʋmɩyɛ lɛ se ewolo Ɛsɔ ɛsɩndaa nɛ ɛlɔ nɔɔ nɛ ɛcɛlɩ-ɩ haɖɛ ndɩ ndɩ nɖɩ́ pahawa yɔ nɛ ɛlaa-ɩ kɩlaŋ nɛ ɛ́lɛ́ kpeɣ-wɛ pa-kɩwɛɛkɩm. 
HEB.5.2	Ɛpɩzɩɣ ɛnɩɩ mbá paasɩŋ nɛ mbá pelebi nʋmɔʋ yɔ pɔ-tɔm taa. Mbʋ́ pʋyɔɔ yɔ, ɛ-maɣmaɣ ɛwɛnɩ ɛjandʋ ɖɔɖɔ. 
HEB.5.3	Ɛjandʋ ńdʋ́ tɩ-yɔɔ pʋwɛɛ se ɛlaa pʋyʋ ɛ-maɣmaɣ ɛ-kɩwɛɛkɩm yɔɔ nɛ ɛlaa ɖɔɖɔ lɛlaa ñɩmbʋ yɔɔ. 
HEB.5.4	Nɔɔyʋ ɛɛɖʋʋ ɛ-tɩ hɩɖɛ se ɛkɛ cɔjɔnaa ñʋʋdʋ. Ɛlɛ́, Ɛsɔ lɩzɩɣnɩ-ɩ ɛzɩ ɛlɩzʋʋ Aarɔɔnɩ yɔ.
HEB.5.5	Ḿbʋ́ ɖɔɖɔ pʋwɛnɩ Krɩstʋ. Pɩtɛkɛ ɛ-maɣmaɣ ɛɖʋnɩ ɛ-tɩ hɩɖɛ se ɛkɛɣ cɔjɔnaa ñʋʋdʋ. Ɛlɛ́, Ɛsɔ lɩzɩnɩ-ɩ alɩwaatʋ ndʋ́ eheyi-i se:
HEB.5.5	«Ña lɛ man-Pɩyalʋ.
HEB.5.5	Pɩkpaɣʋnɩ sɔnɔ yɔ, ma lɛ ña-Caa.»
HEB.5.6	Ɛyɔɔdɩ ɖɔɖɔ ɖoli nɔɔyʋ se:
HEB.5.6	«Ŋkɛɣ cɔjɔ tam
HEB.5.6	ɛzɩ Mɛlkisedɛɛkɩ yɔ.»
HEB.5.7	Yesu kɛwɛ kedeŋa yɔɔ cɩnɛ lɛ, ɛsɛɣaɣ Ɛsɔ nɛ kubusi nɛ ɛsɩtɛɣlɩm. Etendaɣ-ɩ, mbʋ́ pʋyɔɔ yɔ, e-ɖeke ɛpɩzɩɣnɩ ɛlɩzɩ-ɩ sɩm taa. Ɛ-ñamtʋ siŋŋ yɔɔ lɛ, ɛ́lɛ́ nɩɩnɩ-ɩ. 
HEB.5.8	Paa ɛkɛ Ɛsɔ Pɩyalʋ yɔ, pɩtɩŋnɩ kʋñɔŋ ŋgʋ́ ɛtɔwaa yɔ kʋ-yɔɔ nɛ ɛkpɛlɩkɩ ñamtʋ. 
HEB.5.9	Ɛsɔ yeba nɛ ɛtalɩ ɖenɖe ɛñɩnaɣnɩ-ɩ yɔ. Pʋ-yɔɔ ɛpɩsɩ mbá patɩŋa pañaŋ Ɛsɔ ɛnʋ yɔ pa-ñʋʋ yaɖʋ. 
HEB.5.10	Ɛnʋ lɩzɩnɩ-ɩ se ɛkɛ cɔjɔnaa ñʋʋdʋ ɛzɩ Mɛlkisedɛɛkɩ yɔ.
HEB.5.11	Đɩwɛnɩ tɔm sakɩyɛ se ɖɩyɔɔdʋʋ Mɛlkisedɛɛkɩ ɛnʋ ɛ-yɔɔ. Ɛlɛ́, pʋwɛ-ɖʋ kaɖɛ se ɖɩlɩzɩ-mɩ tɩ-tɔbʋʋ. Mbʋ́ pʋyɔɔ yɔ, ɩpɩsɩ mbá paanɩɣ lɔŋ yɔ. 
HEB.5.12	Ŋgʋ́, pɩtalʋʋ nɛ sɔnɔ yɔ, pɩɩwɛɛ se ɩkɛ wɩlɩyaa. Ɛlɛ́, pʋpɔzʋʋ se paɖaɣnɩ-mɩ wɩlʋʋ Ɛsɔtɔm kajalaɣ ñɩndʋ ndʋ́ tɩfɛyɩ kaɖɛ yɔ. Pʋ-yɔɔ lɛ, ɩwɛ ɛzɩ mbá pɩɩwɛɛ se pɔtɔɔ tɔɔnaɣ yuŋ ñɩŋga yɔ, ɛlɛ́, iyele ɩnɩɣnɩ hɩlɩm mʋzʋʋ. 
HEB.5.13	Ŋgʋ́, weyi ɛmʋzʋʋ hɩlɩm yɔ, ɛkɛ pɩɣa. Ɛɛpɩzɩɣ ɛtɩlɩ kɩwɛɛkɩm yaa mbʋ́ pʋtʋʋzaa yɔ. 
HEB.5.14	Sɔsaa lɛ, tɔɔnaɣ yuŋ ñɩŋga paba ñɔtɔkɩ. Mbʋ́ pʋyɔɔ yɔ, pɛkpɛlɩkaa nɛ patɩlɩ kɩbandʋ nɛ ɛzaɣ́tʋ.
HEB.6.1	Pʋ-yɔɔ lɛ, ɖɩɖɛɛnɩ ɛsɩndaa nɛ ɖɩkpɛlɩkɩ Krɩstʋ tɔm ɛzɩ mbá papɩ lidaʋ wɛnaʋ taa yɔ. Đɩtaawɛɛ ɖɩnɩɣnɩ ndʋ́ pɛkpɛlɩkɩ-ɖʋ kajalaɣ taa yɔ ti-ɖeke. Pɩtatasɩ pɔzʋʋ se pɛkpɛlɩkɩ-mɩ natʋyʋ ɛzɩ: tʋma wena aawazɩɣ pʋyʋ yɔ a-yebu nɛ Ɛsɔ yɔɔ lidaʋ wɛnaʋ 
HEB.6.2	nɛ lɩm sɔʋ sɔnzɩ ndɩ ndɩ labʋ nɛ ɛyáa yɔɔ nesi tɩnʋʋ nɛ sɩɖaa fem nɛ tɔm hʋʋ maatɛŋ, pɔ-tɔm. 
HEB.6.3	Đɩɖɛɛnɩ ɛsɩndaa! Yee Ɛsɔ ɛha-ɖʋ waɖɛ yɔ, ḿbʋ́ ɖɩlakɩ.
HEB.6.4	Nabɛyɛ wɛɛ, Ɛsɔ ñalɩmɩyɛ kɛtɛm pɔ-yɔɔ ñalʋʋ nɛ paɖɩŋ ɛsɔdaa kʋjɔʋ nɛ Fezuu Kiɖeɖeu wɛɛ pɔ-cɔlɔ 
HEB.6.5	nɛ pana se Ɛsɔtɔm wɛ ɖeu nɛ panɩɩ kedeŋa ɖoŋ weyi ɛkaɣ kɔm yɔ ɛ-taŋ. 
HEB.6.6	Ɛlɛ́, paha Ɛsɔ siɣ́ye. Paakaɣ patasɩ tɩlʋʋ pa-kɩwɛɛkɩm nɛ pɛlɛɣzɩ wɛtʋ. Mbʋ́ pʋyɔɔ yɔ, paɖaɣnɩɣ Ɛsɔ Pɩyalʋ kam kaamaŋkaɣ yɔɔ nɛ patʋʋ-ɩ ɛyáa ɛsɩndaa.
HEB.6.7	Toovenim lɛ, yee tɛʋ ɛnɩ hayɩm nabʋyʋ taa camɩyɛ nɛ tɔɔnaɣ la yɔ, pʋwazɩ mbá pɔ-yɔɔ pahayɩ-kɛ yɔ. Ɛsɔ wazɩɣ hayɩm ḿbʋ́ pʋ-yɔɔ. 
HEB.6.8	Ɛlɛ́, yee kpaŋsɔɔ nɛ sɔɔ tɩŋ pañɩɣnɩ pɩ-taa yɔ, pɩɩwazɩɣ pʋyʋ. Ɛsɔ tɛŋnɩ-pʋ kpalʋʋ wɩlʋʋ nɛ paɖʋ-pʋ miŋ.
HEB.6.9	Mɛ-ɛgbaɣdɩnaa! Paa ɖɩyɔɔdɩ ḿbʋ́ yɔ, ɖɩtaɣ-mɩ liu siŋŋ se ɩwɛ nʋmɔʋ kɩbaŋgʋ taa, ŋ́gʋ́ lɛ ñʋʋ yabʋ nʋmɔʋ. 
HEB.6.10	Ɛsɔ lɛ weyi ɛhʋʋ tɔm nɛ toovenim yɔ. Ɛɛsɔʋ mɩ-camɩyɛ lakasɩ yɔɔ. Ɛɛsɔʋ ɖɔɖɔ sɔɔlɩm mbʋ́ ɩsɔɔlɩ-ɩ nɛ ɩtɩŋɩɣnɩ pʋ-yɔɔ nɛ ɩsɩŋnɩ ɛ-ñɩma yɔ pʋyɔɔ. Ḿbʋ́ ɖɔɖɔ ɩwɛɛ ɩlakɩ lɛɛlɛɛyɔ. 
HEB.6.11	Ɛlɛ́, ɖe-liu wɛɛ se paa mɩ-taa weyi lɛ, ɛñaɣ pana ḿbʋ́ siŋŋ nɛ pʋkɔɔ pɩsɩɩnɩ ɛ-kɛtɛzaɣ kɩyakʋ wiye. Yee ɩlabɩ ḿbʋ́ yɔ, ihikiɣ mbʋ́ ɩɖaŋaa yɔ. 
HEB.6.12	Pʋbʋ, ɩɩpɩsɩɣ fendinaa. Ɛlɛ́, ɩlakɩ ɛzɩ mbá pɛwɛnɩ lidaʋ Ɛsɔ yɔɔ nɛ pɔɖɔkʋʋ pa-tɩ se pehiɣ kʋjɔʋ ŋgʋ́ ɛ́lɛ́ ɖʋwa se ɛlakɩ-wɛ yɔ.
HEB.6.13	Nɔɔyʋ takɩlɩ Ɛsɔ se eeɖuuni pʋdʋ. Pʋ-yɔɔ eɖuuni ɛ-tɩ alɩwaatʋ ndʋ́ ɛɖʋwa se ɛlakɩ Abraham pʋyʋ yɔ 
HEB.6.14	nɛ ɛtɔ se: «Toovenim lɛ, mɔnkɔŋ ñɔ-yɔɔ wazʋʋ nɛ meyele ñe-liɖe taa ñɩma huúú siŋŋ.» 
HEB.6.15	Ḿbʋ́ yebina nɛ Abraham ɖɔkɩ ɛ-tɩ nɛ ɛwɛɛ ɖaŋʋʋ yɔɔ nɛ ɛkɔɔ ɛmʋ mbʋ́ Ɛsɔ kaɖʋwa se ɛlakɩ-ɩ yɔ. 
HEB.6.16	Ɛyáa ɖukuni weyi ɛkɩlɩ-wɛ yɔ. Đuuu ḿbʋ́ pɩwɩlɩɣnɩ se pɔyɔɔdɩ toovenim nɛ pɩfɛyɩ se nɔɔyʋ ɛkpɛzɩ. 
HEB.6.17	Ɛsɔ liu ñaawɛɛ se ɛwɩlɩ ɛ-ɛyáa kaŋŋ se mbʋ́ ɛɖʋwa yɔ, ɛɛlɛɣzɩ-pʋ kaʋ. Pʋ-yɔɔ eɖuuni ɛ-tɩ nɛ pɩtasɩnɩ mbʋ́ ɛɖʋwa se ɛlakɩ yɔ. 
HEB.6.18	Paapɩzɩɣ pɛlɛɣzɩ lakasɩ ńzɩ́ sɩ-naalɛ kaʋ. Ɛsɔ ɛɛpɩzɩɣ ɛcɛtɩnɩ sɩ-taa. Pʋ-yɔɔ lɛ, mbá ɖa ɖihiɣ ɖɩcɔzɩyɛ Ɛsɔ cɔlɔ yɔ, pɩlakɩ-ɖʋ hʋnʋm siŋŋ se ɖɩtaa liu mbʋ́ ɛɖʋwa se ɛhaɣ-ɖʋ yɔ. 
HEB.6.19	Liu taʋ ḿbʋ́ pʋɖɔkɩnɩ ɖa-ciyamnaa kpam. Ḿbʋ́ sʋʋnɩ pɩsaʋ ŋgʋ́ pakaɣ lone kaɖɛ ñɩnɖɛ taa ɛsɔdaa yɔ kʋ-wayɩ. 
HEB.6.20	Đɔ-yɔɔ Yesu ɖɛ nɔɔ nɛ ɛsʋʋ ɖɩ-taa nɛ ɛpɩsɩ cɔjɔnaa ñʋʋdʋ tam ɛzɩ Mɛlkisedɛɛkɩ yɔ.
HEB.7.1	Mɛlkisedɛɛkɩ ɛnʋ, ɛɛkɛ Saalɛm wiyaʋ nɛ ɛtɛ ɛkɛ Ɛsɔ Caabiyuu cɔjɔ. Abraham lɩnɩ awiya naayɛ ɖɩwaɖɛ nɛ ɛkɔŋ lɛ, Mɛlkisedɛɛkɩ katɩ-ɩ nɛ ɛwazɩ Abraham ɛnʋ ɛ-yɔɔ. 
HEB.7.2	Peeɖe ɛ́lɛ́ tayɩ ɛ-ñɩm tɩŋa tam hiu nɛ ɛcɛlɩ-ɩ pʋ-hɔɔlʋʋ kʋɖʋmʋʋ. Mɛlkisedɛɛkɩ tɔbʋʋ se: «Toovenim wiyaʋ.» Đɔɖɔ lɛ, ɛkɛ Saalɛm wiyaʋ. Pʋbʋ tɔbʋʋ se: «Laŋhɛzɩyɛ wiyaʋ.» 
HEB.7.3	Ɛfɛyɩnɩ caa yaa ɖoo yaa liɖe. Pɔtɔyɔɔdɩ ɛ-lʋlʋʋ yaa ɛ-sɩm tɔm ɖoli. Ɛnɩɣzɩnɩ Ɛsɔ Pɩyalʋ nɛ ɛkɛ cɔjɔ tam.
HEB.7.4	Ɩcɔnɩ ɩna ɛzɩma mbʋ́ ɛkɩlaa kpem yɔ! Đɔ-cɔzɔ Abraham maɣmaɣ hiɣ ñɩm mbʋ́ you taa yɔ, ɛtayɩ-pʋ tam hiu nɛ ɛkpaɣ pʋ-hɔɔlʋʋ kʋɖʋmʋʋ nɛ ɛha-ɩ. 
HEB.7.5	Leevi liɖe taa ñɩma mbá pɛkɛɣ cɔjɔnaa yɔ, Ɛsɔ kaɖʋ-wɛ paɣtʋ natʋyʋ. Ńdʋ́ lɛ se pɔpɔzɩ Izrɛɛlɩ ñɩma lɛlaa se patayɩ pa-ñɩm tam hiu nɛ pakpaɣ pʋ-hɔɔlʋʋ kʋɖʋmʋʋ nɛ pɛcɛlɩ-wɛ. Palakaɣ ḿbʋ́, ŋgʋ́ paba ɖɔɖɔ kɛ Abraham liɖe taa ñɩma. 
HEB.7.6	Mɛlkisedɛɛkɩ ɛnʋ, ɛtaakɛ Leevi liɖe taa tʋ. Paa ḿbʋ́ yɔ, Abraham tayɩ ɛ-ñɩm tam hiu nɛ ɛkpaɣ pʋ-hɔɔlʋʋ kʋɖʋmʋʋ nɛ ɛcɛlɩ-ɩ nɛ ɛ́lɛ́ wazɩ ɛ-yɔɔ. Ŋgʋ́ Abraham ɛnʋ, Ɛsɔ kɛtɛm ɖʋʋ se ɛlakɩ-ɩ pʋyʋ. 
HEB.7.7	Ŋgʋ́, paa weyi ɛsɩm ḿbʋ́ se sɔsɔ wazɩɣnɩ pɩɣa yɔɔ. 
HEB.7.8	Leevi piya mbá Izrɛɛlɩ ñɩma tayɩɣ pa-ñɩm tam hiu nɛ pɛcɛlɩɣ-wɛ pʋ-hɔɔlʋʋ kʋɖʋmʋʋ yɔ, pasɩkɩ ɖɔɖɔ ɛzɩ ɛyáa lɛlaa yɔ. Piyele Mɛlkisedɛɛkɩ yɔ, ɛ-tɔm pama Ɛsɔtɔm Takayaɣ taa se ɛwɛ wezuu. 
HEB.7.9	Ɖɔɖɔ lɛ, papɩzɩɣ pɔtɔ se Abraham katayʋʋ ɛ-ñɩm nɛ ɛha Mɛlkisedɛɛkɩ yɔ, Leevi weyi e-liɖe taa ñɩma Izrɛɛlɩ ñɩma tayɩɣ pa-ñɩm nɛ pɛcɛlɩɣ-wɛ yɔ ɛ́lɛ́ kahawa ɖɔɖɔ. 
HEB.7.10	Mbʋ́ pʋyɔɔ yɔ, paa pataalʋlɩdɩ-ɩ yɔ, ɛɛwɛ Abraham calɩm taa alɩwaatʋ ndʋ́ Mɛlkisedɛɛkɩ katɩ-ɩ yɔ.
HEB.7.11	Ɛsɔ ɖʋ Izrɛɛlɩ ñɩma paɣtʋ se pala pɩtɩŋa ɛzɩ pʋmʋnaʋ yɔ. Ŋgʋ́, yee Leevi liɖe taa ñɩma ɛɛlaba ḿbʋ́ yɔ, pɩtaapɔzɩ ɖɔɖɔ se cɔjɔ nɔɔyʋ ɛtasɩ lɩʋ ɛzɩ Mɛlkisedɛɛkɩ yɔ nɛ ɛtalɩɩnɩ Aarɔɔnɩ liɖe taa. 
HEB.7.12	Mbʋ́ pʋyɔɔ yɔ, yee pɛlɛɣzɩ cɔjɔnaa liɖe yɔ, pʋwɛɛ se pɛlɛɣzɩ ɖɔɖɔ paɣtʋ. 
HEB.7.13	Đa-Kɩpaɣlʋ weyi pɔyɔɔdʋʋ ɛ-tɔm cɩnɛ yɔ, e-cejewiye kɛwɛnɩ ndɩ. Đɩ-taa tʋ nɔɔyʋ taalakɩ cɔjɔtʋ tʋmɩyɛ tɩlaaɖɩnaa ɖɩhɔɖɛ kaʋ. 
HEB.7.14	Mbʋ́ pʋyɔɔ yɔ, ɖɩsɩm ɖeu se ɖa-Kɩpaɣlʋ kɛ Yuda liɖe taa tʋ. Mooyiizi tɔyɔɔdɩ pe-cejewiye taa cɔjɔnaa tɔm natʋyʋ alɩwaatʋ ndʋ́ ɛyɔɔdaɣ cɔjɔnaa tɔm yɔ.
HEB.7.15	Lɛɛlɛɛyɔ ɖɩnɩɣ tɔm ndʋ́ pɔyɔɔdaa yɔ tɩ-taa camɩyɛ: ńdʋ́ lɛ se cɔjɔ lɛlʋ weyi ɛnɩɣzɩnɩ Mɛlkisedɛɛkɩ yɔ, ɛlɩwa. 
HEB.7.16	Pɩtɛkɛ paɣtʋ ndʋ́ ɛyáa ɖʋwa yɔ ńdʋ́ hanɩ-ɩ waɖɛ se ɛpɩsɩ cɔjɔ. Ɛlɛ́, wezuu ŋgʋ́ kɩfɛyɩ tɩnaɣ yɔ, ku-ɖoŋ taa ɛkɛ ḿbʋ́. 
HEB.7.17	Mbʋ́ pʋyɔɔ yɔ, pama ɛ-tɔm Ɛsɔtɔm Takayaɣ taa se:
HEB.7.17	«Ŋkɛɣ cɔjɔ tam
HEB.7.17	ɛzɩ Mɛlkisedɛɛkɩ yɔ.»
HEB.7.18	Ḿbʋ́ peyebi paɣtʋ kɩbɩndʋ se tɩfɛyɩ ɖoŋ, tɩɩwazɩɣ pʋyʋ. 
HEB.7.19	Toovenim lɛ, Mooyiizi paɣtʋ teɖezi nabʋyʋ Ɛsɔ ɛsɩndaa. Ɛlɛ́, Ɛsɔ lɛɣzɩ tu-lone taa liu taʋ mbʋ́ pɩkɩlɩ-tʋ ɖeu siŋŋ yɔ. Ḿbʋ́ haɣnɩ-ɖʋ waɖɛ se ɖɩñɔtɩnɩ-ɩ.
HEB.7.20	Yesu cɔjɔtʋ wɛ ndɩ nɛ lɛlaa ñɩndʋ. Mbʋ́ pʋyɔɔ yɔ, Ɛsɔ ɖuwaa nɛ pʋcɔ ɛkɛ cɔjɔ. Piyele lɛlaa yɔ, etoɖuu. 
HEB.7.21	Yesu tɔm taa lɛ, ɛɛtɔm se:
HEB.7.21	«Ma Kɩpaɣlʋ, monɖuwaa se:
HEB.7.21	‹ŋkɛɣ cɔjɔ tam.›
HEB.7.21	Maalɛɣzɩɣ-pʋ kaʋ.»
HEB.7.22	Pʋ-yɔɔ Yesu pɩsɩ nɔɔ haʋ mbʋ́ pɩkɩlɩ ɖeu yɔ pʋ-yʋsaɣ.
HEB.7.23	Đɔɖɔ lɛ, cɔjɔnaa lɛlaa ñaaɖɔ sakɩyɛ, mbʋ́ pʋyɔɔ yɔ, sɩm tahaɣ-wɛ waɖɛ se pala pa-tʋmɩyɛ tam. 
HEB.7.24	Ɛlɛ́, Yesu ñɛwɛ wezuu tam. Pɩɩpɔzʋʋ se pɛcɛlɩ nɔɔyʋ ɛ-cɔjɔtʋ tʋmɩyɛ. 
HEB.7.25	Pʋ-yɔɔ ɛpɩzɩɣ ɛya mbá patɩŋɩɣnɩ ɛ-yɔɔ nɛ pañɩnɩɣ Ɛsɔ yɔ pa-ñʋʋ kpem. Mbʋ́ pʋyɔɔ yɔ, ɛwɛ wezuu tam nɛ etendiɣ Ɛsɔ pɔ-yɔɔ.
HEB.7.26	Toovenim lɛ, Yesu lɛ cɔjɔ sɔsɔ weyi pʋmʋnaa se ɖɩwɛna yɔ: ɛwɛ cɩɖɩcɩɖɩ, paanaɣ ndʋ́ paawanɩ-ɩ yɔ, ɛtala kɩwɛɛkɩm nabʋyʋ. Ɛ nɛ kɩwɛɛkɩm laɖaa pɛfɛyɩ ɖoli kʋɖʋm, ɛwɛ ɖooo ɛsɔdaa. 
HEB.7.27	Ɛfɛyɩ ɛzɩ cɔjɔnaa ñʋndɩnaa lɛlaa yɔ. Mbʋ́ pʋyɔɔ yɔ, pʋpɔzʋʋ se palaɣ Ɛsɔ kɩyakɩŋ tɩŋa. Kajalaɣ lɛ, palaɣ pa-maɣmaɣ pa-kɩwɛɛkɩm yɔɔ. Pʋwayɩ lɛ, palaa ɛyáa tɩŋa ñɩmbʋ yɔɔ. Piyele Yesu lɛ, tam kʋɖʋm koŋ ɛla alɩwaatʋ ndʋ́ ɛkpaɣ ɛ-maɣmaɣ ɛ-tɩ nɛ ɛha ɛyáa kɩwɛɛkɩm yɔɔ yɔ. 
HEB.7.28	Mbá Mooyiizi paɣtʋ kapɩsɩ-wɛ cɔjɔnaa ñʋndɩnaa yɔ, paawɛnɩ ɛjandʋ ɖɔɖɔ ɛzɩ ɛyáa lɛlaa yɔ. Ɛlɛ́, ɖuúu mbʋ́ Ɛsɔ ñaaɖuúu paɣtʋ wayɩ yɔ, pɩpɩsɩ ɛ-Pɩyalʋ kʋtʋʋzʋ cɔjɔnaa ñʋʋdʋ tam.
HEB.8.1	Tɔm ndʋ́ meheyiɣ-mɩ yɔ, tɩ-taa ndʋ́ tɩkɩlɩ wazaɣ yɔ lɛ se: ɖɩwɛnɩ cɔjɔ sɔsɔ nɔɔyʋ. Ɛcaɣ Ɛsɔ Đoŋ Tɩŋa Tʋ kewiyaɣ kpelaɣ cɔlɔ lone kɩbanɖɛ taa ɛsɔdaa. 
HEB.8.2	Ɛnʋ lɛ cɔjɔ sɔsɔ weyi ɛlakɩ tʋmɩyɛ ɖenɖe Ɛsɔ wɛɛ yɔ. Lone ńɖɩ́, pɩtɛkɛ nɔɔyʋ labɩnɩ-ɖɩ ɛzɩ paasiɣu kɩɖanɖʋʋ Mooyiizi alɩwaatʋ taa yɔ. Ɛlɛ́, Kɩpaɣlʋ labɩnɩ-ɖɩ, ńɖɩ́ lɛ laŋaɣ siŋŋ.
HEB.8.3	Paa cɔjɔ sɔsɔ weyi lɛ, pasɩ-ɩ se ewoni Ɛsɔ haɖɛ nɛ kpɩna wena palaɣ Ɛsɔ ɛnʋ yɔ. Pʋ-yɔɔ lɛ, pʋwɛɛ se ɖɔ-cɔjɔ sɔsɔ ɖɔɖɔ ehiɣ nabʋyʋ nɛ ewoni ɛha-ɩ.
HEB.8.4	Ŋgʋ́, yee ɛɛwɛ kedeŋa yɔɔ yɔ, ɛtaatɩɩkɛʋ cɔjɔ maɣmaɣ nɛ pʋcɔ. Mbʋ́ pʋyɔɔ yɔ, cɔjɔnaa lɛlaa wɛɛ nɛ powokini Ɛsɔ haɖɛ ɛzɩ paɖʋʋ paɣtʋ taa yɔ. 
HEB.8.5	Tʋmɩyɛ nɖɩ́ cɔjɔnaa ḿbá palakɩ yɔ, ɖɩwɛ ɛzɩ mbʋ́ pʋwɛ ɛsɔdaa yɔ pɩ-kɩlɛmʋʋ yɔ. Palakaɣ ɛzɩ Ɛsɔ keheyuu Mooyiizi alɩwaatʋ ndʋ́ ɛcaɣaɣ se esiɣ-i kɩɖanɖʋʋ yɔ. Eeheyi-i se: «Cɔnɩ ŋna, la pɩtɩŋa payɩ ɛzɩ mawɩlʋʋ-ŋ pʋʋ yɔɔ yɔ.» 
HEB.8.6	Ɛlɛ́ lɛɛlɛɛyɔ, paɖʋ Krɩstʋ tʋmɩyɛ nɖɩ́ ɖɩkɩlɩ pa-ñɩna yɔ. Mbʋ́ pʋyɔɔ yɔ, ɛnʋ lɛ ceyiyu nɔɔ haʋ mbʋ́ pɩkɩlɩ ɖeu nɛ pʋwɛɛ Ɛsɔ nɛ ɛyáa pɛ-hɛkʋ taa yɔ pɩ-taa. Halɩ mbʋ́ Ɛsɔ ɖʋwa se ɛlakɩ nɔɔ haʋ ḿbʋ́ pɩ-taa yɔ, pɩkɩlɩ ɖeu.
HEB.8.7	Toovenim lɛ, yee kajalaɣ nɔɔ haʋ ɛɛpɩzaɣ se pɩla pɩtɩŋa yɔ, pɩtaapɔzɩ se patasɩ ñɩnʋʋ naalɛ ñɩmbʋ nɛ pɛlɛɣzɩnɩ-pʋ. 
HEB.8.8	Alɩwaatʋ ndʋ́ Ɛsɔ kalaɣ ɛ-ñɩma yɔ ɛtɔm se:
HEB.8.8	«Ma Kɩpaɣlʋ, mɔntɔŋ se
HEB.8.8	kɩyakɩŋ nɩɩyɩ kaɣ kɔm.
HEB.8.8	Ɩ-taa lɛ, mahaɣ nɔɔ kɩfalaɣ
HEB.8.8	Izrɛɛlɩ ñɩma nɛ
HEB.8.8	Yuda ñɩma
HEB.8.9	Pɩɩwɛɣ ɛzɩ ŋgá maaha
HEB.8.9	pɔ-cɔzɔnaa,
HEB.8.9	kɩyakʋ ŋgʋ́ mɔnɖɔkɩ pe-nesi taa nɛ
HEB.8.9	malɩzɩ-wɛ nɛ Ejiptɩ ɛjaɖɛ taa yɔ.
HEB.8.9	Kɩpaɣlʋ tasɩ yɔɔdʋʋ se:
HEB.8.9	Mbʋ́ pʋyɔɔ yɔ, pa-maɣmaɣ pɔtɔɖɔ mɔ-nɔɔ haʋ ḿbʋ́ pʋ-yɔɔ.
HEB.8.9	Pʋ-yɔɔ mantamaɣzɩ pɔ-yɔɔ.
HEB.8.10	Kɩpaɣlʋ tasɩ yɔɔdʋʋ se:
HEB.8.10	Ɩɩnaɣ nɔɔ haʋ mbʋ́ mɔnkɔŋ ɖʋʋ ma
HEB.8.10	nɛ Izrɛɛlɩ ñɩma ɖɛ-hɛkʋ taa kɩyakɩŋ ɩnʋ ɩ-wayɩ yɔ.
HEB.8.10	Manɖʋʋ man-paɣtʋ pa-lɩmaɣza taa.
HEB.8.10	Mamaɣ-tʋ ɖɔɖɔ pa-laŋa taa.
HEB.8.10	Mɛnkɛɣ pɛ-Ɛsɔ nɛ
HEB.8.10	ḿbá kɛ ma-ñɩma.
HEB.8.11	Pʋtɔpɔzɩ se pa-taa nɔɔyʋ ɛtasɩ wɩlʋʋ
HEB.8.11	weyi ɛwɛ ɛ-cɔlɔ yɔ yaa ɛ-taabalʋ.
HEB.8.11	Pɩfɛyɩ se patasɩ-ɩ heyuu se:
HEB.8.11	‹Ña, tɩlɩ Kɩpaɣlʋ!›
HEB.8.11	Toovenim lɛ, pasɩŋ-m patɩŋa payɩ,
HEB.8.11	kpaɣ piya cikpesi nɛ puwolo pɩsɩɩnɩ sɔsaa.
HEB.8.12	Mbʋ́ pʋyɔɔ yɔ, mɔnkɔŋ-wɛ kpeɣu pa-kɩwɛɛkɩm.
HEB.8.12	Maatasɩɣ tɔzʋʋ pa-kɩwɛɛkɩm yɔɔ kaʋ.»
HEB.8.13	Ɛsɔ yɔɔdʋʋ nɔɔ haʋ kɩfam tɔm ḿbʋ́ yɔ, pɩwɩlɩɣ se kajalaɣ ñɩmbʋ pɩnaa. Ŋgʋ́, mbʋ́ pɩpɩnaa nɛ pɩkpadɩyɩ yɔ, pɩwɩzɩ mʋʋ́ʋ.
HEB.9.1	Kajalaɣ nɔɔ haʋ kɛwɛnɩ paɣtʋ ndɩ ndɩ ɛzɩma mbʋ́ poluŋuu Ɛsɔ tɛɛ ɛ-ɖɩɣa taa tataa cɩnɛ yɔ pʋ-yɔɔ. 
HEB.9.2	Paasiɣ ka-taa kɩɖanɖʋʋ nakʋyʋ nɛ patayɩ-kʋ hɔɔlɩŋ naalɛ: payaɣ kajalaɣ ñɩŋgʋ se lone kaɖɛ ñɩnɖɛ. Paasɩ peeɖe mbʋ́ pʋ-yɔɔ pasɩɣ kanɖʋnaa yɔ nɛ taabɩlɩ. Kʋ-yɔɔ wɛ tɔɔnaɣ ŋgá paha Ɛsɔ yɔ. 
HEB.9.3	Lone kaɖɛ ñɩnɖɛ ńɖɩ́ ɖɩ-wayɩ lɛ, patasɩ pɩsaʋ ɖɩɣʋ. Kʋ-wayɩ lone nɖɩ́ payaɣ se lone nɖɩ́ ɖɩkɩlɩ kaɖɛ yɔ ɖɩwɛɛ. 
HEB.9.4	Peeɖe tɩlaaɖɩnaa ɖɩhɔɖɛ nɖɩ́ palabɩnɩ ñɩɣlɩ́m yɔ ɖɩwɛɛ. Nɔɔ haʋ aɖakaɣ ŋgá pohuuzi katɩŋa payɩ ñɩɣlɩ́m yɔ, kɛwɛ peeɖe ɖɔɖɔ. Ka-taa wɛ ñɩɣlɩ́m pɛʋ ŋgʋ́ paɖʋ kɩ-taa tɔɔnaɣ ŋgá kalɩnɩ ɛsɔdaa nɛ payaɣ-kɛ se maanɩ yɔ. Aarɔɔnɩ ɖaʋ ŋgʋ́ kɩɩlɩzɩ hatʋ yɔ nɛ pɩtaahalanzɩ nzɩ́ paama sɩ-yɔɔ Ɛsɔ paɣtʋ yɔ, pɛwɛ peeɖe ɖɔɖɔ.
HEB.9.5	Pasɩ Ɛsɔ tiyiyaa lɛzɩŋ sɩʋ kpelisi naalɛ nasɩyɩ aɖakaɣ ŋ́gá kɔ-yɔɔ nɛ pɩwɩlɩɣ se Ɛsɔ wɛ peeɖe. Si-keŋ huuzi lone nɖɩ́ ɖɩ-taa pamɩzɩɣ calɩm Ɛsɔ ɛsɩndaa se ekpeɣ ɛyáa pa-kɩwɛɛkɩm yɔ, ɖɩ-yɔɔ. Tɔm sakɩyɛ wɛɛ se mɔyɔɔdʋʋ pʋ-yɔɔ, ɛlɛ́, pɩtɛkɛ lɛɛlɛɛyɔ pʋwɛɛ se mantazɩ tɩtɩŋa tɩ-taa.
HEB.9.6	Paañɔɔzɩ pɩtɩŋa payɩ ḿbʋ́ nɛ pasɩɩ nɛ piyele cɔjɔnaa ñasʋʋ paa ɖooye kɩɖanɖʋʋ kajalaɣ hɔɔlʋʋ taa nɛ palakɩ pa-tʋmɩyɛ. 
HEB.9.7	Ɛlɛ́, cɔjɔnaa ñʋʋdʋ ɖeke sʋwaɣnɩ kɩɖanɖʋʋ hɔɔlʋʋ naalɛ ñɩŋgʋ taa tam kʋɖʋm pɩnaɣ taa. Pʋwɛɛ se ewoni kpɩna wena ɛhaɣ Ɛsɔ yɔ a-calɩm ɛ-maɣmaɣ ɛ-kɩwɛɛkɩm nɛ mbʋ́ lɛlaa laba nɛ patatɩlɩ yɔ pʋ-yɔɔ. 
HEB.9.8	Ḿbʋ́ Fezuu Kiɖeɖeu wɩlaa se: alɩwaatʋ ndʋ́ Ɛsɔ kɩɖanɖʋʋ kajalaɣ hɔɔlʋʋ wɛɣ yɔ, nɔɔyʋ ɛɛpɩzɩɣ ɛsʋʋ lone nɖɩ́ ɖɩkɩlɩ kaɖɛ yɔ ɖɩ-taa. 
HEB.9.9	Ḿbʋ́ wɩlɩɣnɩ alɩwaatʋ ndʋ́ ɖɩwɛ tɩ-taa lɛɛlɛɛyɔ yɔ. Pʋ-tɔbʋʋ se haɖɛ nɛ kpɩna wena palaɣ Ɛsɔ yɔ, paapɩsɩɣ mbá palakɩ kʋjɔŋ ɩnʋ yɔ kʋtʋʋzaa Ɛsɔ ɛsɩndaa. 
HEB.9.10	Pɩtɩŋa payɩ pɩkɛnɩ paɣtʋ yem. Tomnaɣ yɔɔ paɖʋ-tʋ: paɖʋ-tʋ tɔɔnasɩ nɛ sʋlʋm nɛ cɩɖɩcɩɖɩ wɛtʋ sɔnzɩ ndɩ ndɩ pɔ-yɔɔ, nɛ tɩwɛnɩ ɖoŋ nɛ pʋkɔɔ pɩsɩɩnɩ alɩwaatʋ ndʋ́ Ɛsɔ lɛɣzɩ pɩtɩŋa payɩ yɔ.
HEB.9.11	Ɛlɛ́, Krɩstʋ ñɔkɔm se ɛkɛ ñɩm mbʋ́ pʋwɛ lɛɛlɛɛyɔ yɔ pʋ-cɔjɔnaa ñʋʋdʋ. Kɩɖanɖʋʋ ŋgʋ́ ɛlakɩ ɛ-tʋmɩyɛ kɩ-tɛɛ yɔ, ŋ́gʋ́ kɩlɩnɩ wazaɣ nɛ kʋmʋna kpem. Pɩtɛkɛ ɛyáa siɣni-kʋ. Pʋ-tɔbʋʋ se kɩtɛkɛ kedeŋa kanɛ kɔ-yɔɔ pʋyʋ. 
HEB.9.12	Krɩstʋ sʋ kpaagbaa sʋʋ lone nɖɩ́ ɖɩkɩlɩ kaɖɛ yɔ ɖɩ-taa. Ɛsʋwaɣ lɛ, ɛtɛkpɛndɩnɩ tuliŋ nɛ neɣna pa-calɩm. Ɛlɛ́, ɛ-maɣmaɣ ɛ-calɩm ɛsʋnaa. Ḿbʋ́ ɛlaba nɛ ɖihiɣ ñʋʋ yabʋ maatɛŋ. 
HEB.9.13	Sɔnzɩ taa lɛ, paɖʋwa se yee nɔɔyʋ ɛlabɩ kɩwɛɛkɩm yɔ, pʋwɛɛ se pataa-ɩ tuluŋ nɛ naŋ abalaa pa-calɩm nɛ nɔ halɩñɩnʋ weyi paɖʋ-ɩ miŋ nɛ ɛñaɣ yɔ ɛ-tɔlɩma nɛ ɛpɩsɩ cɩɖɩcɩɖɩ tʋ. 
HEB.9.14	Yee ḿbʋ́ pʋwɛɛ lɛ, ɛzɩma Krɩstʋ calɩm mbʋ́ pɩkɩlɩ ɖoŋ yɔ, pɩɩpɩzɩɣ pɩñalɩ ɛyáa kɩwɛɛkɩm! Fezuu Kiɖeɖeu ŋgʋ́ kɩwɛ tam yɔ, kɩ-yɔɔ pɩtɩŋnaa nɛ ɛha ɛ-maɣmaɣ ɛ-tɩ Ɛsɔ se palaa-ɩ nɛ pɩkɛnɩ kɩlaʋ kɩbaŋgʋ siŋŋ. Kɩlaʋ ŋ́gʋ́ kɩñalɩɣnɩ lakasɩ nzɩ́ sɩɩwazɩɣ pʋyʋ yɔ ɖa-taa se ɖɩpɩzɩ ɖɩla Ɛsɔ wezuu tʋ tʋmɩyɛ.
HEB.9.15	Pʋ-yɔɔ Krɩstʋ kɛ ceyiyu nɔɔ haʋ kɩfam mbʋ́ pʋwɛ Ɛsɔ nɛ ɛyáa pɛ-hɛkʋ taa yɔ pɩ-taa. Ɛlabɩ ḿbʋ́ se mbá Ɛsɔ ya-wɛ se pɛkɛ ɛ-ñɩma yɔ, papɩzɩ pehiɣ ñɩm maatɛŋ mbʋ́ ɛɖʋwa se ɛhaɣ-wɛ yɔ. Krɩstʋ ɛnʋ, ɛ-sɩm yɔɔ pɩtɩŋnaa nɛ pehiɣ-pʋ. Ḿbʋ́ ɖɔɖɔ lɩzɩnɩ-wɛ kɩwɛɛkɩm mbʋ́ paalabɩ alɩwaatʋ ndʋ́ paawɛ kajalaɣ nɔɔ haʋ paɣtʋ tɛɛ yɔ pi-nesi taa.
HEB.9.16	Yee nɔɔyʋ ɛɖʋwa se ñakaɣnɩ kpaɣʋ ɛ-ñɩm ɛ-sɩm wayɩ yɔ, pʋmʋnaa se ŋna siŋŋ se ɛsɩba nɛ pʋcɔ. 
HEB.9.17	Toovenim lɛ, mbʋ́ ɛɖʋwa yɔ, pɩfɛyɩ wazaɣ alɩwaatʋ ndʋ́ ɛwɛnɩ ɛ-ɛsɛ yɔ. Ɛlɛ́, ɛ-sɩm wayɩ pʋwɛɣ wazaɣ. 
HEB.9.18	Ḿbʋ́ ɖɔɖɔ pʋwɛɛ: pʋwɛɛ se palaa nɛ pɛkpɛdɩ calɩm nɛ pʋcɔ kajalaɣ nɔɔ haʋ maɣmaɣ wɛɛ wazaɣ. 
HEB.9.19	Alɩwaatʋ ńdʋ́ lɛ, Mooyiizi calɩ kalʋʋ paɣtʋ tɩŋa payɩ ɛyáa tɩŋa ɛsɩndaa ɛzɩ paɖʋʋ tɩ-taa yɔ. Nabʋlɛ ɖeɖe lɛ, ɛkpaɣ neɣna nɛ tuluŋ pa-calɩm nɛ lɩm nɛ esidi. Ɛkpaɣ ɖɔɖɔ kpɛm kɩsɛmɩm nɛ ñɩyʋʋ ŋgʋ́ payaɣ se Iizoopu yɔ nɛ eliɣ nɛ ɛmɩzɩɣ paɣtʋ takayaɣ nɛ ɛyáa tɩŋa pɔ-yɔɔ. 
HEB.9.20	Ɛmɩzaa lɛ, ɛtɔ se: «Calɩm pʋnɛ pɩwɩlɩɣnɩ nɔɔ haʋ mbʋ́ Ɛsɔ ɖʋ mɩ nɛ ɩ mɩ-hɛkʋ taa se ɩɖɔ pʋ-yɔɔ yɔ.» 
HEB.9.21	Đɔɖɔ lɛ, ɛmɩzɩ Ɛsɔ kɩɖanɖʋʋ nɛ wondu ndʋ́ tɩtɩŋa payɩ palakɩnɩ tʋmɩyɛ alɩwaatʋ ndʋ́ poluŋuu ɛ-tɛɛ yɔ pɔ-yɔɔ calɩm. 
HEB.9.22	Paɖʋ paɣtʋ taa se calɩm ñalɩɣ wondu sakɩyɛ nɛ tɩwɛɛ cɩɖɩcɩɖɩ. Calɩm ɛtɛkpɛdɩ yɔ, kpeɣu ɛɛwɛɣ.
HEB.9.23	Yee ḿbʋ́, ḿbʋ́ pʋwɛɛ se pañalɩ mbʋ́ pɩwɩlɩɣ ɛzɩma mbʋ́ pɩlakɩ ɛsɔdaa yɔ nɛ pʋwɛɛ cɩɖɩcɩɖɩ. Ɛlɛ́, mbʋ́ pʋwɛ ɛsɔdaa yɔ, pʋpɔzʋʋ-pʋ kɩlaŋ weyi ɩkɩlɩ ḿbʋ́ yɔ. 
HEB.9.24	Mbʋ́ pʋyɔɔ yɔ, Krɩstʋ tasʋʋ kɩɖanɖʋʋ ŋgʋ́ ɛyáa siɣaa yɔ kɩ-tɛɛ. Ŋ́gʋ́ lɛ ɛsɔdaa ñɩŋgʋ lɛzʋʋ. Ɛlɛ́, ɛkpa ɛsɔdaa maɣmaɣ se ewolo Ɛsɔ cɔlɔ lɛɛlɛɛyɔ nɛ ɖɔ-nɔɔ. 
HEB.9.25	Ɛtasʋʋ kɩ-tɛɛ se ɛlaa ɛ-tɩ tam sakɩyɛ ɛzɩ cɔjɔnaa ñʋʋdʋ kpɛndʋʋnɩ kpɩnɛ calɩm paa pɩnaɣ ŋ́gá nɛ ɛsʋʋ yɔ. 
HEB.9.26	Yee ḿbʋ́ pɩɩwɛɛ yɔ, ɖooo ɛzɩ palabʋ kedeŋa yɔ, Krɩstʋ kalabɩ kʋñɔŋ tam sakɩyɛ. Toovenim lɛ, lɛɛlɛɛyɔ ɛlɩ kpaagbaa lɩʋ kɛtɛzaɣ alɩwaatʋ tʋnɛ tɩ-taa se ɛha ɛ-tɩ nɛ palaa-ɩ nɛ Ɛsɔ hɛzɩ ɛyáa kɩwɛɛkɩm. 
HEB.9.27	Pʋwɛɛ se paa weyi ɛsɩ tam kʋɖʋm koŋ nɛ pʋwayɩ lɛ, Ɛsɔ hʋʋnɩ-ɩ tɔm. 
HEB.9.28	Ḿbʋ́ ɖɔɖɔ Krɩstʋ ha ɛ-tɩ kpaagbaa haʋ se palaa-ɩ nɛ Ɛsɔ kpeɣ ɛyáa sakɩyɛ pa-kɩwɛɛkɩm. Pʋ-yɔɔ lɛ, ɛkɔŋʋʋ nabʋlɛ ɖeɖe yɔ, kɩwɛɛkɩm tɔm ɛɛtasɩɣ wɛʋ. Ɛlɛ́, ɛkɔŋ se ɛya mbá paɖaŋ-ɩ kpam yɔ pa-ñʋʋ.
HEB.10.1	Ñɩm kɩbam mbʋ́ Krɩstʋ kɔnaa yɔ, Mooyiizi paɣtʋ kɛnɩ pɩ-kɩlɛmʋʋ yem. Tɩtɛkɛ pɩ-maɣmaɣ. Tɩɩpɩzɩɣ tɩñɔɔzɩ ɛyáa nɛ papɩsɩ kɩbama nɛ powolo Ɛsɔ cɔlɔ: ɛzɩma tɩpɩzɩɣ tɩtɩŋnɩ kɩlaŋ weyi palaɣ pɩnzɩ tɩŋa payɩ nɛ pɩfɛyɩ tɩnaɣ yɔ ɩ-yɔɔ nɛ tɩñɔɔzɩ ɛyáa? 
HEB.10.2	Yee tɩɩpɩzaɣ yɔ, paayeba laʋ. Pʋbʋ, tiiyeba nɛ papɩsɩ ɛyáa kɩbama kpaagbaa pɩsʋʋ nɛ pataatasɩ tɔzʋʋ pa-kɩwɛɛkɩm nabʋyʋ yɔɔ. 
HEB.10.3	Ɛlɛ́, kɩlaŋ ɩnʋ ɩtɔzʋʋnɩ ɛyáa pa-kɩwɛɛkɩm yɔɔ paa pɩnaɣ ŋgá. 
HEB.10.4	Mbʋ́ pʋyɔɔ yɔ, naŋ abalaa nɛ tuliŋ pa-calɩm ɛɛpɩzɩɣ pɩñalɩ ɛyáa kɩwɛɛkɩm kaʋ.
HEB.10.5	Pʋ-yɔɔ Krɩstʋ heyi Ɛsɔ alɩwaatʋ ndʋ́ ɛkɔŋaɣ kedeŋa yɔɔ yɔ se:
HEB.10.5	«Ŋtɔsɔɔlɩ kɩlaʋ yaa haɖɛ.
HEB.10.5	Ɛlɛ́, ŋyeba nɛ mɛwɛnɩ tomnaɣ.
HEB.10.6	Ŋtɔsɔɔlɩ se pɔhɔ kpɩna nɛ paha-ŋ.
HEB.10.6	Ŋtɔsɔɔlɩ ɖɔɖɔ kɩlaŋ weyi ɛyáa laɣ-ŋ se
HEB.10.6	ŋkpeɣ-wɛ pa-kɩwɛɛkɩm yɔ.
HEB.10.7	Peeɖe mɔntɔm se:
HEB.10.7	‹Hayɩ Ɛsɔ! Ma yɔ:
HEB.10.7	mɛwɛɛ se mala mbʋ́ ñe-liu wɛɛ yɔ
HEB.10.7	ɛzɩ pamaʋ mɔn-tɔm paɣtʋ takayaɣ taa yɔ.› »
HEB.10.8	Cɩnɛ lɛ, Krɩstʋ calɩ kaɖʋʋ se: «Ŋtɔsɔɔlɩ se ŋmʋ kɩlaŋ yaa haɖɛ yaa ɛzɩma mbʋ́ pɔhɔkɩ kpɩna se paha-ŋ yɔ. Ŋtɔsɔɔlɩ ɖɔɖɔ kɩlaŋ weyi ɛyáa laɣ-ŋ se ŋkpeɣ-wɛ pa-kɩwɛɛkɩm yɔ.» Ŋgʋ́, kɩlaŋ ɩnʋ palaɣ-ɩ ɛzɩ paɖʋʋ paɣtʋ taa yɔ. 
HEB.10.9	Pʋwayɩ lɛ, ɛtasɩ se: «Hayɩ Ɛsɔ! Ma yɔ: mɛwɛɛ se mala mbʋ́ ñe-liu wɛɛ yɔ.» Ḿbʋ́ Krɩstʋ ɖeziɣ kajalaɣ kɩlaŋ tɩŋa nɛ ɛlɛɣzɩ ɛ-maɣmaɣ ɛ-ñɩŋgʋ i-lone taa. 
HEB.10.10	Mbʋ́ pʋyɔɔ yɔ, Yesu Krɩstʋ labɩ mbʋ́ Ɛsɔ liu kɛwɛɛ yɔ nɛ palaa-ɩ kpaagbaa laʋ. Ḿbʋ́ hanɩ-ɖʋ waɖɛ nɛ ɖɩpɩsɩ Ɛsɔ ñɩma.
HEB.10.11	Paa cɔjɔ weyi lɛ, ɛwɛ ɛ-tʋmɩyɛ ɖɩlaɖɛ paa kɩyakʋ ŋgʋ́ se ɛlabɩ-ɖɩ. Ɛpaŋ laʋ kpɩna, ŋgʋ́, kɩlaŋ ɩnʋ ɩɩpɩzɩɣ ɩhɛzɩ ɛyáa kɩwɛɛkɩm kaʋ. 
HEB.10.12	Piyele Krɩstʋ yɔ, ɛkpaɣ ɛ-maɣmaɣ ɛ-tɩ ɛha nɛ palaa-ɩ kpaagbaa laʋ ɛyáa kɩwɛɛkɩm yɔɔ. Pʋwayɩ lɛ, ewolo ɛcaɣ Ɛsɔ cɔlɔ lone kɩbanɖɛ taa 
HEB.10.13	nɛ ɛɖaŋ se ɛ́lɛ́ ɛkpa e-koyindinaa nɛ eluzi ɛ-tɛɛ. 
HEB.10.14	Mbʋ́ pʋyɔɔ yɔ, kɩlaʋ kʋɖʋmʋʋ koŋ yɔɔ ɛtɩŋnaa nɛ ɛtɛzɩ pɩsʋʋ mbá pɛkɛ Ɛsɔ ñɩma yɔ kɩbama tam.
HEB.10.15	Ḿbʋ́ ɖɔɖɔ Fezuu Kiɖeɖeu tasɩ-ɖʋ heyuu. Mbʋ́ pʋyɔɔ yɔ, kɩcalɩ-ɖʋ kaɖʋʋ se:
HEB.10.16	«Kɩpaɣlʋ yɔɔdaa se:
HEB.10.16	‹Ɩɩnaɣ nɔɔ haʋ mbʋ́ mɔnkɔŋ ɖʋʋ ma nɛ wɛ ɖɛ-hɛkʋ taa
HEB.10.16	kɩyakɩŋ ɩnʋ ɩ-wayɩ yɔ.
HEB.10.16	Manɖʋʋ man-paɣtʋ pa-laŋa taa nɛ
HEB.10.16	mama-tʋ ɖɔɖɔ pa-lɩmaɣza taa.› »
HEB.10.17	Ɛtasɩ yɔɔdʋʋ se:
HEB.10.17	«Maatasɩɣ tɔzʋʋ pa-kɩwɛɛkɩm yaa
HEB.10.17	pɛ-ɛzaɣ́tʋ lakasɩ pɔ-yɔɔ kaʋ.»
HEB.10.18	Toovenim lɛ, yee pekpeɣ kɩwɛɛkɩm yɔ, pɩtatasɩ pɔzʋʋ se palaa kɩlaʋ nakʋyʋ pʋ-yɔɔ.
HEB.10.19	Pʋ-yɔɔ lɛ, taabalaa! Đɩna siŋŋ se Yesu calɩm haɣ-ɖʋ waɖɛ se ɖɩsʋʋ lone nɖɩ́ ɖɩkɩlɩ kaɖɛ yɔ ɖɩ-taa kaalɛyɩtʋ. 
HEB.10.20	Ɛtɩŋnɩ pɩsaʋ ŋgʋ́ pakaɣ Ɛsɔ ɖɩɣa taa yɔ kʋ-yɔɔ nɛ ɛtʋlɩ-ɖʋ nʋmɔʋ kɩfalʋʋ ŋgʋ́ kɩhaɣ wezuu yɔ. Pɩsaʋ ŋ́gʋ́ lɛ e-tomnaɣ. 
HEB.10.21	Yee ḿbʋ́, ɖɩwɛnɩ cɔjɔ sɔsɔ nɛ ɛcɔŋnɩ Ɛsɔ ɖɩɣa yɔɔ. 
HEB.10.22	Pʋ-yɔɔ lɛ, ɖɩñɔtɩnɩ Ɛsɔ nɛ laŋa kɩbana nɛ lidaʋ wɛnaʋ siŋŋ. Đɔɖɔ lɛ, ɖa-taa ɛwɛɛ cɩɖɩcɩɖɩ nɛ pɔsɔ-ɖʋ lɩm mbʋ́ pʋwɛ cɩɖɩcɩɖɩ yɔ. 
HEB.10.23	Đɩɖɔkɩ ɖaŋʋʋ tɔm ndʋ́ ɖisusuu yɔ nesi naalɛ kpam. Ɛsɔ ɖʋwa se ɛlakɩ-ɖʋ pʋyʋ. Ɛlakɩ-ɖʋ-pʋ ɖɔɖɔ. 
HEB.10.24	Đɩmaɣzɩ ɖama yɔɔ nɛ pɩlabɩ-ɖʋ hʋnʋm nɛ ɖɩtɛzɩ ɖama sɔɔlʋʋ nɛ ɖɩla tʋma kɩbana. 
HEB.10.25	Nabɛyɛ wɛ ɖa-taa, pɩpɩsɩ-wɛ sɔnzɩ se pataakpeɣli nɛ poluŋ Ɛsɔ tɛɛ. Pɩfɛyɩ se ɖɩla ḿbʋ́. Ɛlɛ́, ɖɩsazɩ ɖama nɛ pɩlabɩ-ɖʋ hʋnʋm. Đɩwɛɛ pʋ-yɔɔ ḿbʋ́, mbʋ́ pʋyɔɔ yɔ, mɩ-maɣmaɣ ɩtɛm naʋ se kɩyakʋ ŋgʋ́ Kɩpaɣlʋ kɔŋ yɔ, kɩwɩzɩ talʋʋ.
HEB.10.26	Yee ɖitisi toovenim tɔm nɛ ɖɩwɛɛ ɖɩlakɩ kɩwɛɛkɩm ɛzɩ pɩmaɣʋ-ɖʋ yɔ yɔ, kɩlaʋ nakʋyʋ tatasɩ kazʋʋ se palaɣ nɛ Ɛsɔ kpeɣ-ɖʋ-pʋ. 
HEB.10.27	Mbá palakɩ ḿbʋ́ yɔ, sɔɔndʋ kɔŋ-wɛ kpaʋ. Mbʋ́ pʋyɔɔ yɔ, Ɛsɔ kɔŋ-wɛ tɔm hʋnaʋ nɛ ɛɖʋ-wɛ miŋ sɔsɔŋ weyi ɛñakɩ e-koyindinaa yɔ ɛ-taa. 
HEB.10.28	Yee nɔɔyʋ ɛtɔɖɔ Mooyiizi paɣtʋ yɔɔ nɛ ɛyáa naalɛ yaa naadozo lɩzɩ ɛ-aseɣɖe yɔ, pakʋʋ-ɩ, pʋtɔdɩyɛ ɛɛwɛɣ. 
HEB.10.29	Yee pʋwɛ ḿbʋ́ lɛ, weyi ɛyakɩ Ɛsɔ Pɩyalʋ naŋgbaŋaɣ nɛ ɛtʋʋ-ɩ yɔ, ɛbɛ pɩtɛŋnɩ-ɩ? Ɛtakpaɣ nɔɔ haʋ calɩm nɛ ɛ́yáa pʋyʋ. Ŋgʋ́, ḿbʋ́ pɩsɩnɩ-ɩ cɩɖɩcɩɖɩ tʋ. Ɛtʋ ɖɔɖɔ Fezuu Kiɖeɖeu ŋgʋ́ kɩlakɩ-ɖʋ lootiye yɔ. 
HEB.10.30	Đɩsɩm Ɛsɔ, ɛnʋ yɔɔdɩna se: «Ma pʋwɛɛ se mankpa ɛyáa pa-kɩma. Mɛhɛyɩɣnɩ-wɛ mbʋ́ palaba yɔ.» Ɛtasɩ yɔɔdʋʋ se: «Ma Kɩpaɣlʋ mɔnkɔŋnɩ hʋnaʋ ma-ñɩma.» 
HEB.10.31	Yee ḿbʋ́, pʋtɔɔ weyi ɛtɔlʋʋ Ɛsɔ wezuu tʋ nesi taa yɔ!
HEB.10.32	Ɩtɔzɩ kajalaɣ kɩyakɩŋ weyi ɩ-taa Ɛsɔ ñalɩmɩyɛ ñalɩ mɩ-yɔɔ yɔ ɩ-yɔɔ. Alɩwaatʋ ńdʋ́ʋ́ ɩtɔɔ kʋñɔŋ siŋŋ. Ɛlɛ́, ɩɖɔkɩ mɩ-tɩ kpam mɩ-lʋbɩyɛ taa. 
HEB.10.33	Nabʋyʋ taa, patʋ-mɩ nɛ paɖʋ-mɩ kʋñɔŋ ɛyáa samaɣ taa. Nabʋyʋ taa ɖɔɖɔ lɛ, ɩsɩŋaɣnɩ mbá paɖʋwaɣ-wɛ kʋñɔŋ ḿbʋ́ yɔ. 
HEB.10.34	Toovenim lɛ, ɩna salaka tɩnaa pʋtɔdɩyɛ. Mɩ-laŋa kahʋlʋmɩ alɩwaatʋ ndʋ́ pamʋwaɣ mɩ-ñɩm yɔ. Mbʋ́ pʋyɔɔ yɔ, ɩtɛm naʋ se ɩwɛnɩ ñɩm mbʋ́ pɩkɩlɩ ḿbʋ́ nɛ pʋwɛɛ tam yɔ. 
HEB.10.35	Pʋ-yɔɔ lɛ, ɩtaalɔ liu: ɩkɔŋ hiɣu kɩhɛyʋʋ sɔsɔʋ. 
HEB.10.36	Ɩɖɔkɩ mɩ-hɔ kpam nɛ ɩla mbʋ́ Ɛsɔ liu wɛɛ yɔ nɛ ihiɣ mbʋ́ ɛɖʋwa se ɛhaɣ-mɩ yɔ. 
HEB.10.37	Mbʋ́ pʋyɔɔ yɔ, pama Ɛsɔtɔm Takayaɣ taa se:
HEB.10.37	«Pɩkazɩ alɩwaatʋ kpaagbaa pazɩ nɛ
HEB.10.37	weyi pʋwɛɛ se ɛkɔɔ yɔ, ɛkɔɔ.
HEB.10.37	Ɛtacaɣ wayɩ.
HEB.10.38	Kɩpaɣlʋ yɔɔdaa se:
HEB.10.38	Ma-ñɩnʋ weyi ɛtʋʋzɩ mɛ-ɛsɩndaa yɔ,
HEB.10.38	e-lidaʋ yɔɔ lɛ, ɛwɛɣ wezuu.
HEB.10.38	Ɛlɛ́, yee ɛpɩsɩnɩ ɛ-tɩ nɛ wayɩ yɔ,
HEB.10.38	ɛ-tɔm ɛɛkɛdɩɣnɩ-m.»
HEB.10.39	Đa lɛ, ɖɩfɛyɩ mbá papɩsɩɣnɩ pa-tɩ nɛ wayɩ se pele yɔ pa-taa. Ɛlɛ́, ɖɩwɛnɩ lidaʋ Ɛsɔ yɔɔ se ɖa-ciyamnaa ehiɣ ñʋʋ yabʋ.
HEB.11.1	Ɛsɔ yɔɔ lidaʋ wɛnaʋ lɛ se ɖɩtɩlɩ se mbʋ́ ɖɩɖaŋ kpam yɔ, pʋkɔŋ labʋ. Ḿbʋ́ ɖɔɖɔ mbʋ́ ɖɩɩnaɣnɩ ɖɛ-ɛsɛ yɔ, pʋwɛɛ. 
HEB.11.2	Lidaʋ ŋgʋ́ ɖooo lɔŋ taa ñɩma kɛwɛnɩ Ɛsɔ yɔɔ yɔ, kʋ-yɔɔ pɔ-tɔm kɛdɩnɩ-ɩ.
HEB.11.3	Đɩwɛnɩ lidaʋ Ɛsɔ yɔɔ yɔɔ ɖɩtɩlaa se ɛ-tɔm ɛlabɩnɩ kedeŋa. Pʋ-yɔɔ ɖɩtɩlaa ɖɔɖɔ se ɛkpaɣ mbʋ́ paanaɣ yɔ nɛ ɛlabɩnɩ mbʋ́ panaɣ yɔ.
HEB.11.4	Aabɛɛlɩ wɛnɩ lidaʋ Ɛsɔ yɔɔ yɔɔ ɛla-ɩ kɩlaʋ nɛ kɩkɩlɩ ɛ-ɖalʋ Kayɛnɩ ñɩŋgʋ. Kʋ-yɔɔ ɛ́lɛ́ kaɖaa se ɛkɛ kʋtʋʋzʋ. Mbʋ́ pʋyɔɔ yɔ, ɛ-haɖɛ ńɖɩ́ ɖɩkɛdɩnɩ-ɩ. Aabɛɛlɩ ɛnʋ, mbʋ́ ɛlaba nɛ pɩtɩŋnɩ e-lidaʋ ŋ́gʋ́ kʋ-yɔɔ yɔ, pʋ-yɔɔ pɛkɛdɩɣ-ɖʋ ɛ-tɔm halɩ nɛ sɔnɔ nɛ pʋwɛɛ ɛzɩ ɛnʋ yɔɔdʋʋnɩnɩ-ɖʋ yɔ. Ŋgʋ́ ɛsɩba.
HEB.11.5	Enɔɔkɩ ɖɔɖɔ ñaawɛnɩ lidaʋ Ɛsɔ yɔɔ. Pʋ-yɔɔ ɛ́lɛ́ kpaɣ-ɩ nɛ ɛ-ɛsɛ nɛ ewoni-i ɛ-cɔlɔ nɛ nɔɔyʋ tatasɩ-ɩ naʋ. Pʋcɔ ɛkpazɩ-ɩ lɛ, paalɩzɩ ɛ-aseɣɖe se ɛ-tɔm kɛdɩnɩ ɛ́lɛ́ pɩŋŋ. 
HEB.11.6	Ŋgʋ́, yee nɔɔyʋ ɛwɛɛ nɛ ɛfɛyɩnɩ lidaʋ Ɛsɔ yɔɔ yɔ, ɛ-tɔm ɛɛkɛdɩɣnɩ-ɩ. Mbʋ́ pʋyɔɔ yɔ, weyi ɛñɔtʋʋnɩ-ɩ yɔ, pʋwɛɛ se etisi se ɛwɛɛ. Etisi ɖɔɖɔ se ɛlakɩ mbá pañɩnɩɣ-ɩ yɔ kʋjɔʋ.
HEB.11.7	Nowee kɛwɛnɩ lidaʋ Ɛsɔ yɔɔ, pʋ-yɔɔ etisi tɔm ndʋ́ ɛ́lɛ́ heyaɣ-i yɔ se tɩkɔŋ labʋ. Ŋgʋ́, ɛtanada. Ɛlɛ́, ɛñam-ɩ nɛ ɛsaɣ mɛlɛ sɔsɔʋ se ɛ-hɔʋ taa ñɩma ehiɣ ñʋʋ yabʋ. Mbʋ́ Nowee lakaɣ yɔ, pɩwɩlaɣ se kedeŋa yɔɔ cɩnɛ ñɩma kɛ kañadɩnaa. Ɛlɛ́, pɩtɩŋnɩ e-lidaʋ yɔɔ nɛ ɛnʋ ñapɩsɩ kʋtʋʋzʋ Ɛsɔ ɛsɩndaa.
HEB.11.8	Abraham ɖɔɖɔ ñaawɛnɩ lidaʋ Ɛsɔ yɔɔ, pʋ-yɔɔ ɛñam-ɩ nɛ etisi tɔm ndʋ́ eheyi-i yɔ. Eeheyi-i se: «Kʋyɩ ŋwolo ɛjaɖɛ nɖɩ́ mawɩlɩɣ-ŋ yɔ ɖɩ-taa nɛ ŋtɩɣyɩ-ɖɩ.» Peeɖe Abraham kʋyɩ ɛ-ɛjaɖɛ taa nɛ ɛɖɛɛ. Ɛlɛ́, ɛtatɩlɩ ɖenɖe ewokaɣ yɔ. 
HEB.11.9	Ɛɛwɛnɩ lidaʋ Ɛsɔ yɔɔ, pʋ-yɔɔ ɛkʋyaa nɛ ewolo ɛjaɖɛ nɖɩ́ ɛ́lɛ́ ɖʋwa se ɛhaɣ-ɩ yɔ ɖɩ-taa nɛ ɛwɛɛ ɛzɩ ɛgɔm yɔ. Ɛtalɩ peeɖe lɛ, ɛsʋʋ kɩɖanɖɩŋ tɛɛ. Pʋwayɩ lɛ, Izaakɩ nɛ Yakɔɔbʋ paba ñasʋʋ kɩɖanɖɩŋ tɛɛ ɖɔɖɔ: kʋjɔʋ kʋɖʋmʋʋ ŋ́gʋ́ Ɛsɔ kaɖʋwa se ɛlakɩ-wɛ. 
HEB.11.10	Abraham ɛnʋ, ɛɛɖaŋaa se ɛsʋʋ tɛtʋ ndʋ́ tɩ-taa kuduyiŋ tigila wɛ ɖoŋ yɔ. Ɛsɔ maɣzɩna nɛ ɛma-ɩ.
HEB.11.11	Saara kɛwɛnɩ lidaʋ ɖɔɖɔ Ɛsɔ yɔɔ, pʋ-yɔɔ Ɛsɔ ha-ɩ ɖoŋ se ɛpɩzɩ ɛlʋlɩ pɩɣa alɩwaatʋ ndʋ́ ɛkpadɩyɩ kuŋgu yɔ. Ɛlɛ́, ɛɛwɛnɩ lidaʋ Ɛsɔ yɔɔ se ɛlakɩ mbʋ́ ɛɖʋwa se ɛlakɩ-ɩ yɔ. 
HEB.11.12	Pʋ-yɔɔ pɩtɩŋnɩ ɛyʋ kʋɖʋm weyi ɛñɔtɩnɩ pɩlaʋ nɔɔ kpam yɔ ɛ-yɔɔ nɛ palʋlɩ ɛ-sayɩnaa sakɩyɛ ɛzɩ tɩɩnzɩ yɔ. Pɔɖɔ ɖɔɖɔ ɛzɩ teŋgu nɔɔ kañɩŋa yɔ.
HEB.11.13	Mbá paawɛnɩ lidaʋ Ɛsɔ yɔɔ yɔ, pɔɖɔkɩ-kʋ ḿbʋ́ nɛ pʋcɔ pɔkɔɔ pasɩ patɩŋa payɩ. Ɛlɛ́, petehiɣ mbʋ́ Ɛsɔ kaɖʋwa se ɛhaɣ-wɛ yɔ. Polosi-pʋ kulosuu poliŋ taa nɛ pɔyɔɔdɩ se pɛkɛ agɔmaa nɛ ñɩtʋ sʋyaa yem kedeŋa yɔɔ cɩnɛ. 
HEB.11.14	Mbá pɔyɔɔdʋʋ ḿbʋ́ yɔ, pawɩlɩɣ kpaagbaa se pañɩnɩɣ pɔ-cɔzɔnaa tɛtʋ natʋyʋ se pɛwɛɛ tɩ-taa. 
HEB.11.15	Yee paakpiɖaɣ ndʋ́ palɩnɩ tɩ-taa yɔ tɩ-yɔɔ yɔ, pɩɩha-wɛ waɖɛ se papɩsɩ ɖɩ-taa. 
HEB.11.16	Toovenim lɛ, pe-liu kɛwɛ ɛjaɖɛ nɖɩ́ ɖɩkɩlɩ ɖeu yɔ. Pʋ-tɔbʋʋ se nɖɩ́ ɖɩwɛ ɛsɔdaa yɔ. Pʋ-yɔɔ fɛyɛ ɛɛkpaɣ Ɛsɔ se payaa-ɩ se pɛ-Ɛsɔ. Đɔɖɔ lɛ, ɛñɔɔzɩ-wɛ tɛtʋ sɔsɔtʋ natʋyʋ.
HEB.11.17	Abraham kɛwɛnɩ lidaʋ Ɛsɔ yɔɔ, pʋ-yɔɔ ɛkpaɣ ɛ-pɩɣa ɛgbamɩyɛ Izaakɩ se ɛlaɣ-ɩ alɩwaatʋ ndʋ́ ɛ́lɛ́ takɩ-ɩ se ɛna ɛ-wayɩ yɔ. Etisaa se ɛlaɣ-kɛ. Ŋgʋ́, ɛɖʋwa se kɔ-yɔɔ ɛkɔŋ tɩŋnaʋ nɛ ɛha-ɩ sayɩnaa. 
HEB.11.18	Mbʋ́ pʋyɔɔ yɔ, eeheyi-i se: «Izaakɩ yɔɔ pɩtɩŋɩɣna nɛ ŋwɛnɩ sayɩnaa ɛzɩ maaɖʋʋ yɔ.» 
HEB.11.19	Abraham maɣzaɣ se Ɛsɔ wɛnɩ ɖoŋ nɛ paa sɩɖʋ yɔ, ɛ́lɛ́ pɩzɩɣ efezi-i. Pʋ-yɔɔ ɛɖaɣnɩ ɛ-pɩyalʋ naʋ nɛ pʋwɛɛ ɛzɩ ɛ́lɛ́ fezi-i nɛ sɩm taa yɔ.
HEB.11.20	Izaakɩ wɛnɩ lidaʋ Ɛsɔ yɔɔ, pʋ-yɔɔ ɛwazɩ Yakɔɔbʋ nɛ Ezaayuu yɔɔ cee wayɩ yɔɔ.
HEB.11.21	Yakɔɔbʋ ɖɔɖɔ kɛwɛnɩ lidaʋ Ɛsɔ yɔɔ, pʋ-yɔɔ ɛwazɩ paa Yozɛɛfʋ pɩyalʋ weyi ɛ-yɔɔ, alɩwaatʋ ndʋ́ ɛcaɣaɣ sɩbʋ yɔ. Đɔɖɔ lɛ, ɛɛñɩɣ ɛ-ɖaʋ yɔɔ nɛ ɛɖʋ Ɛsɔ hɩɖɛ.
HEB.11.22	Yozɛɛfʋ ɖɔɖɔ ñaawɛnɩ lidaʋ Ɛsɔ yɔɔ. Pʋ-yɔɔ ɛyɔɔdɩ kɩyakʋ ŋgʋ́ Izrɛɛlɩ ñɩma kɔŋ lɩʋ Ejiptɩ ɛjaɖɛ taa yɔ kʋ-tɔm alɩwaatʋ ndʋ́ ɛwɩzɩ sɩbʋ yɔ. Ɛyɔɔdɩ ɖɔɖɔ ɛzɩma mbʋ́ pʋwɛɛ se pala ɛ-mɔɔ ki-wiye yɔ.
HEB.11.23	Mooyiizi caa nɛ e-ɖoo paawɛnɩ lidaʋ Ɛsɔ yɔɔ. Pʋ-yɔɔ pɛmɛsɩ-ɩ alɩwaatʋ ndʋ́ palʋlɩ-ɩ yɔ fenasɩ naadozo. Pataase mbʋ́ wiyaʋ sɔsɔ ɖʋwa yɔ, mbʋ́ pʋyɔɔ yɔ, panawa se pɩɣa ŋ́gá keɖewa.
HEB.11.24	Mooyiizi kɛwɛnɩ lidaʋ Ɛsɔ yɔɔ, pʋ-yɔɔ ekizi alɩwaatʋ ndʋ́ ɛpaɣlaa yɔ se ɛɛtasɩɣ kɛʋ Faraɔɔ pɛlɛ pɩyalʋ. 
HEB.11.25	Ɛsɔɔlaa siŋŋ se ɛ nɛ Ɛsɔ ñɩma pɛwɛɛ nɛ panazɩ-wɛ nɛ pɩkɩlɩ ɛzɩ ɛ-laŋɩyɛ kahʋlʋmɩnɩ kɩwɛɛkɩm alɩwaatʋ pazɩ yɔ. 
HEB.11.26	Toovenim lɛ, ɛmaɣzaɣ se yee peniɣzi-i ɛzɩ Krɩstʋ yɔ yɔ, pʋwɛɣ wazaɣ nɛ pɩkɩlɩ ñɩm mbʋ́ pʋwɛ Ejiptɩ yɔ. Mbʋ́ pʋyɔɔ yɔ, ɛcɔŋaɣnɩ kɩhɛyʋʋ ŋgʋ́ kʋwɛnɩ ɛsɩndaa yɔ ki-ɖeɖe.
HEB.11.27	E-lidaʋ ŋ́gʋ́ kʋ-yɔɔ ɛkʋyɩ Ejiptɩ nɛ sɔɔndʋ takpa-ɩ nɛ wiyaʋ sɔsɔ pana. Mbʋ́ pʋyɔɔ yɔ, ɛɖɔkɩ ɛ-tɩ kpam nɛ pʋwɛɛ ɛzɩ ɛnaɣ Ɛsɔ yɔ, ŋgʋ́, paapɩzɩɣ pana-ɩ. 
HEB.11.28	Kʋ-yɔɔ ɖɔɖɔ ɛɖʋ Izrɛɛlɩ ñɩma Paska Kazandʋ. Ɛha nɔɔ se pataa calɩm nɔnɔsɩ yɔɔ nɛ tiyiyu weyi ɛkɔŋ kʋʋ kajalaɣ piya yɔ, ɛkɔma lɛ, ɛtaatukuni Izrɛɛlɩ ñɩma ñɩnzɩ yɔɔ.
HEB.11.29	Izrɛɛlɩ ñɩma wɛnɩ lidaʋ Ɛsɔ yɔɔ, pʋ-yɔɔ pɛtɛzɩ Teŋgu Kɩsɛmʋʋ ɛzɩ ɛyáa ɖɔŋʋʋ tataa ɖenɖe pʋwɛ waɣwaɣ yɔ. Ɛlɛ́, Ejiptɩ ñɩma mbá patɩɣzɩɣnɩ-wɛ yɔ, pilibi-wɛ.
HEB.11.30	Pɛwɛnɩ lidaʋ Ɛsɔ yɔɔ yɔɔ pɔcɔ Yeriikoo tɛtʋ kɩyakɩŋ lʋbɛ nɛ ti-kolonzi tɔlɩ. 
HEB.11.31	Rahaabɩ kɛ halʋ weyi ɛpɛdaɣ ɛ-tɩ yɔ. Ɛlɛ́, ɛwɛnɩ lidaʋ Ɛsɔ yɔɔ nɛ ɛmʋ feŋiyaa nabɛyɛ camɩyɛ ɛ-tɛ. Pʋ-yɔɔ ɛ nɛ mbá paañaŋ Ɛsɔ yɔ pɛtɛkpɛndɩ sɩbʋ.
HEB.11.32	Ndʋ́ mantasɩɣ yɔɔdʋʋ ɖɔɖɔ yɔ? Alɩwaatʋ ɛɛtalɩɣ-m se mɛnkɛdɩ Jedeyɔɔ nɛ Baraakɩ nɛ Samsɔɔ nɛ Yeftee nɛ Daaviidi nɛ Samʋyɛɛlɩ nɛ náyaa pɔ-tɔm. 
HEB.11.33	Pɛwɛnɩ lidaʋ Ɛsɔ yɔɔ yɔɔ poyoni ajɛya lɛɛna taa ñɩma nɛ pawabɩ-wɛ nɛ pamʋ pɛ-tɛtʋ. Palabɩ mbʋ́ pʋwɛ ɖeu yɔ nɛ pehiɣ mbʋ́ Ɛsɔ ɖʋwa se ɛhaɣ-wɛ yɔ. Posuli tɔɔyɩŋ nɔsɩ 
HEB.11.34	nɛ peɖezi miŋ sɔsɔŋ. Pesewa nɛ patʋlɩ, patakʋ-wɛ nɛ sɩɣa. Paakɛ ajamaa nɛ pʋwayɩ lɛ, pakpa ɖoŋ. Paawɛ abalɩtʋ you taa nɛ pawa sɔɔjanaa agɔmaa nɛ pɔɖɔɔnɩ-wɛ. 
HEB.11.35	Halaa nabɛyɛ kɛwɛnɩ lidaʋ Ɛsɔ yɔɔ, pʋ-yɔɔ efezi pa-ñɩma mbá pasɩba yɔ nɛ ɛcɛlɩ-wɛ.
HEB.11.35	Lɛlaa ñaatisaa nɛ paɖʋ-wɛ kʋñɔŋ siŋŋ nɛ pɔkɔɔ pasɩ, mbʋ́ pʋyɔɔ yɔ, paakizaa se pataayebi-wɛ. Paawɛnɩ lidaʋ Ɛsɔ yɔɔ se paa pasɩba yɔ, efeziɣ-wɛ nɛ pacaɣ wezuu ŋgʋ́ kɩkɩlɩ ɖeu ŋgʋ́ kɩ-taa paawɛɛ yɔ. 
HEB.11.36	Peniɣzi lɛlaa ɖɔɖɔ nɛ polu-wɛ agbazɛɛ. Pɔhɔkɩ lɛlaa yoŋgbasɩ nɛ paɖʋ-wɛ salaka. 
HEB.11.37	Pakʋ lɛlaa nɛ pɛɛ nɛ patayɩ lɛlaa titilee naalɛ naalɛ nɛ pakʋ lɛlaa nɛ sɩɣa. Lɛlaa kɛkɛ kʋñɔndɩnaa, posuu heŋ nɛ pʋŋ pɔ-tɔna wondu nɛ pɛwɛɛ pɔcɔʋ paa le. Ɛyáa kɛwɛ pa-wayɩ kaŋ kaŋ nɛ panazɩɣ-wɛ. 
HEB.11.38	Pɩtɛ ɛyáa ḿbá, kedeŋa taamʋnɩ-wɛ! Pɔcɔwaɣ lakɩŋ nɛ pʋŋ pa-taa nɛ pasʋʋ ɛwasɩ pɔŋ nɛ tɛtɛɛ ñɩŋ pa-taa.
HEB.11.39	Mbá patɩŋa payɩ paawɛnɩ lidaʋ Ɛsɔ yɔɔ yɔ, ɛlɩzɩ pa-aseɣɖe se pɔ-tɔm kɛdɩnɩ-ɩ pɩŋŋ. Ɛlɛ́, petehiɣ mbʋ́ ɛɛɖʋwa se ɛlakɩ-wɛ yɔ. 
HEB.11.40	Mbʋ́ pʋyɔɔ yɔ, Ɛsɔ kaɖʋwa se ɛlakɩ-ɖʋ mbʋ́ pɩkɩlɩ ɖeu ḿbʋ́ yɔ. Ɛlɛ́, ɛtaasɔɔlɩ se pɛkɛ mbá pamʋnaa yɔ nɛ piyebi-ɖʋ.
HEB.12.1	Đa lɛ, ḿbʋ́ aseɣɖe tɩnaa samaɣ sɔsɔɔ ŋgá kɛwɛnɩ lidaʋ yɔ, kɔcɔ-ɖʋ kata. Pʋ-yɔɔ lɛ, ɖɩlɔ ɖa-sʋʋtʋ nɛ ɖa-kɩwɛɛkɩm patɩŋa payɩ nɛ ɖɩpɩzɩ ɖise seya wena paɖʋ-ɖʋ yɔ siŋŋ. Mbʋ́ pʋyɔɔ yɔ, ḿbá yekina se ɖɩtaala mbʋ́ pʋpɔzʋʋ-ɖʋ yɔ. 
HEB.12.2	Đɩkɛzɩ ɛsɛ nɛ Yesu yɔɔ: ɛnʋ sɩnɩ ɖe-lidaʋ kiɖe, ɛnʋ kɔŋnɩ-kʋ tɛzʋʋ. Etisaa nɛ pakam-ɩ kaamaŋkaɣ yɔɔ nɛ ɛsɩ. Ɛlɛ́, fɛyɛ takpa-ɩ nɛ kaamaŋkaɣ yɔɔ sɩm ḿbʋ́, mbʋ́ pʋyɔɔ yɔ, ɛnawa se ɛkɔŋ wɛʋ laŋhʋlʋmɩyɛ taa. Lɛɛlɛɛyɔ, ɛcaɣ Ɛsɔ kewiyaɣ kpelaɣ cɔlɔ lone kɩbanɖɛ taa.
HEB.12.3	Ɩmaɣzɩ weyi etisaa nɛ ɛnɩɩ siziŋ pɩtɩɩfɛyɩ kɩwɛɛkɩm laɖaa nesi taa yɔ ɛ-yɔɔ. Pʋbʋ, piitisiɣ mi-toma taa nɛ ɩlɔ liu. 
HEB.12.4	Mbʋ́ pʋyɔɔ yɔ, ɩwɛɛ iyouni kɩwɛɛkɩm. Ɛlɛ́, mɩ-taa nɔɔyʋ calɩm tɛkpɛdɩdɩ you ŋ́gʋ́ kɩ-taa. 
HEB.12.5	Ɩtaasɔɔ tɔm ndʋ́ Ɛsɔ heyi-mɩ ɛzɩ e-piya se pɩlabɩ-mɩ hʋnʋm yɔ tɩ-yɔɔ. Ńdʋ́ lɛ se:
HEB.12.5	«Man-pɩɣa, Kɩpaɣlʋ ɛhɔŋ ña-nɩŋgbaŋʋʋ yɔ,
HEB.12.5	pɩtaakɛnɩ-ŋ aleɣya.
HEB.12.5	Pɩtaatisi ño-toma taa
HEB.12.5	alɩwaatʋ ndʋ́ ɛkalɩɣ-ŋ yɔ.
HEB.12.6	Weyi Kɩpaɣlʋ sɔɔlɩ-ɩ yɔ, ɛ-nɩŋgbaŋʋʋ ɛhɔŋ,
HEB.12.6	weyi ɛsɩm-ɩ se ɛkɛ ɛ-pɩɣa yɔ, ɛnʋ ɛmakɩ.»
HEB.12.7	Itisi nɛ Ɛsɔ hɔ mɩ-nɩŋgbaaŋ: pɩwɩlɩɣ se ɛlakɩ-mɩ ɛzɩ e-piya yɔ. Pɩɣa nakɛyɛ wɛɛ se ka-caa ɛɛhɔŋ ka-nɩŋgbaŋʋʋ naa we? 
HEB.12.8	Yee ɛɛhɔŋ mɩ-nɩŋgbaaŋ ɛzɩ piya lɛɛsɩ yɔ yɔ, pʋbʋ, ɩtɛkɛ ɛ-maɣmaɣ e-piya. Ɛlɛ́, habɩŋ taa piya ɩkɛnaa. 
HEB.12.9	Đɩtɔzɩ kedeŋa yɔɔ cɩnɛ ɖa-caanaa yɔɔ: pɔhɔŋaɣ ɖa-nɩŋgbaaŋ nɛ ɖɩñaŋ-wɛ. Yee ḿbʋ́ lɛ, ɛzɩma ɖɩɩpɩzɩɣ ɖitisi ɖa-tɩ ɖa-Caa weyi ɛwɛ ɛsɔdaa yɔ ɛ-tɛɛ nɛ ɖɩwɛɛ wezuu yɔ? 
HEB.12.10	Toovenim lɛ, ɖa-caanaa hɔŋaɣ ɖa-nɩŋgbaaŋ alɩwaatʋ pazɩ ɛzɩ pamaɣzʋʋ se pʋmʋnaa yɔ. Ɛlɛ́, Ɛsɔ ñɔhɔŋ-ɩ ɖɛ-kɛzɛɣa maɣmaɣ yɔɔ se ɖɩtɛzɩ wɛʋ ɛzɩ ɛnʋ yɔ. 
HEB.12.11	Kajalaɣ taa lɛ, nɩŋgbaŋʋʋ hɔm wɛ ɛzɩ ɛsɛñɩŋɩyɛ pʋyʋ yɔ, pɩfɛyɩ ɛzɩ laŋhʋlʋmɩyɛ pʋyʋ yɔ. Ɛlɛ́, mbá pɩsɩɣzɩ-wɛ lɔŋ yɔ, pʋkɔŋ-wɛ sɛʋ: pacakɩ wezuu ŋgʋ́ kʋtʋʋzaa yɔ laŋhɛzɩyɛ taa.
HEB.12.12	Pʋ-yɔɔ lɛ, mbá mɩ pitibi mi-toma taa yɔ, ɩñaɣ pana. 
HEB.12.13	Ɩɖɔ nʋmɔŋ weyi ɩtʋʋzaa yɔ ɩ-taa nɛ ɛjandʋ ndʋ́ ɩwɛna yɔ tɩtaatɛzɩ ɖɔʋ, ɛlɛ́, tɩtɛ.
HEB.12.14	Ɩñaɣ pana nɛ mɩ nɛ paa weyi mɩ-laŋa hɛnɩ ɖama nɛ ɩcaɣ wezuu ɛzɩ Ɛsɔ liu wɛʋ yɔ. Pɩtɛkɛ ḿbʋ́, ɛyʋ ɛɛpɩzɩɣ ɛna Kɩpaɣlʋ. 
HEB.12.15	Ɩcɔnɩ ɖama yɔɔ camɩyɛ nɛ mɩ-taa nɔɔyʋ ɛtaakɔɔ ɛha lootiye nɖɩ́ Ɛsɔ labɩ-mɩ yɔ siɣ́ye. Mɩ-taa nɔɔyʋ ɛtaawɛɛ ɛzɩ tɩʋ ñaŋ ñɩŋgʋ ŋgʋ́ kɩwɛɛ nɛ kʋ-sɔtʋ ɖɛɣ ɛyáa sakɩyɛ nɛ tɩwɛɛkɩɣ-wɛ yɔ. 
HEB.12.16	Mɩ-taa nɔɔyʋ ɛtaala acɛyɛ yaa ɛtaakpaɣ Ɛsɔ ñɩm se pɩtɛkɛ pʋyʋ ɛzɩ Ezaayuu yɔ. Tam kʋɖʋm tɔɔnaɣ maɣmaɣ yɔɔ ɛɛpɛdɩ ɛ-sɔsɔtʋ. 
HEB.12.17	Ɩtɛm naʋ se pʋwayɩ lɛ, ɛɛñɩnaa ɖɔɖɔ se ɛ-caa ɛwazɩ ɛ-yɔɔ nɛ ɛ́lɛ́ ɖɔɔnɩ-ɩ. Ŋgʋ́, ɛñɩnaɣnɩ ɛsɩtɛɣlɩm kpem se ɛlɛɣzɩ mbʋ́ ɛlaba yɔ. Ɛlɛ́, pɩtaha-ɩ waɖɛ.
HEB.12.18	Ɩtɔñɔtɩnɩ Ɛsɔ ɛzɩ Izrɛɛlɩ ñɩma yɔ. Paba kɔñɔtɩnɩ kedeŋa yɔɔ cɩnɛ pʋʋ nakʋyʋ: ŋ́gʋ́ lɛ Sinayii Pʋʋ. Alɩwaatʋ ńdʋ́ lɛ, miŋ sɔsɔŋ nɩɩyɩ mʋwaɣ kʋ-yɔɔ nɛ cɩkpɛndʋʋ yu kpemm nɛ heɣlim sɔsɔm nabʋyʋ makɩ. 
HEB.12.19	Panɩɣaɣ ɛgandɩyɛ naɖɩyɛ nɛ nɔɔ nakɛyɛ pa-taŋ. Mbá paanɩ nɔɔ ŋ́gá yɔ, pɔtɔm se pataatasɩ-wɛ natʋyʋ heyuu nɛ pɩtasɩnɩ ndʋ́ panɩwa yɔ, 
HEB.12.20	mbʋ́ pʋyɔɔ yɔ, tɩkɩlɩ-wɛ. Ńdʋ́ lɛ se: «Paa kpɩnɛ maɣmaɣ etukunini pʋʋ yɔ, ɩkʋ-ɖɩ nɛ pɛɛ.» 
HEB.12.21	Mbʋ́ pɩlabɩ peeɖe yɔ, pɩɩwɛ sɔɔndʋ siŋŋ. Pʋ-yɔɔ Mooyiizi tɔm se: «Sɔɔndʋ kɩlɩ-m kpem nɛ menseliɣ.»
HEB.12.22	Ɛlɛ́, mɩ mɩñɔtɩnɩ Siiyɔɔ Pʋʋ nɛ Ɛsɔ wezuu tʋ tɛtʋ: ńdʋ́ lɛ ɛsɔdaa Yeruusalɛm, Ɛsɔ tiyiyaa ɛgbaŋ ɛgbaŋ wɛ tɩ-taa. 
HEB.12.23	Iwobi Ɛsɔ kajalaɣ piya nzɩ́ pama sɩ-hɩla ɛsɔdaa nɛ sikpeɣli ɖama nɛ sɩtɔkɩ kazanɖʋ yɔ sɩ-ŋgbɛyɛ taa. Iwobi Ɛsɔ cɔlɔ ɖɔɖɔ, ɛnʋ hʋʋnɩnɩ ɛyáa tɩŋa payɩ: toovenim tɩnaa mbá pasɩba nɛ ɛtɛzɩ-wɛ pɩsʋʋ mbá pamʋnaa yɔ. 
HEB.12.24	Iwobi Yesu nɛ ɛ-calɩm mbʋ́ pɩkpɛdaa nɛ pɩkɩlɩ wazaɣ Aabɛɛlɩ ñɩmbʋ yɔ pɔ-cɔlɔ. Ɛnʋ lɛ ceyiyu nɔɔ haʋ kɩfam mbʋ́ pʋwɛ Ɛsɔ nɛ ɛyáa pɛ-hɛkʋ taa yɔ pɩ-taa.
HEB.12.25	Yee ḿbʋ́, ɩɖɔkɩ mɩ-tɩ! Ɩtaakizi se iiwelesiɣni Ɛsɔ weyi ɛyɔɔdʋʋnɩ-mɩ yɔ. Mbʋ́ pʋyɔɔ yɔ, Izrɛɛlɩ ñɩma kizaa se paawelesiɣni weyi eheyaɣ-wɛ kedeŋa yɔɔ cɩnɛ mbʋ́ ɛwɩlɩ-ɩ yɔ nɛ patatʋlɩ nɩŋgbaŋʋʋ hɔm taa. Pʋ-yɔɔ lɛ, yee ɖa ɖahaɣ siɣ́ye weyi ɛyɔɔdʋʋnɩ-ɖʋ nɛ ɛsɔdaa yɔ yɔ, ɖɩɩpɩzɩɣ ɖɩlɩɩ pɩ-taa ɖɔɖɔ. 
HEB.12.26	Ɛɛyɔɔdɩnɩ-wɛ nɛ tɛtʋ ñamsɩ, ɛlɛ́, lɛɛlɛɛyɔ eheyi-ɖʋ se: «Mɔnkɔŋ tasʋʋ tɛtʋ ñamsʋʋ. Ɛlɛ́, pɩɩsɩɣnɩ ti-ɖeke, mañamsɩɣ ɖɔɖɔ ɛsɔdaa.» 
HEB.12.27	Tɔm pee anɛ, atasɩɣ wɩlʋʋ se mbʋ́ ɛlaba yɔ, pɩñamsɩɣ-pʋ nɛ pʋmʋʋ nɛ piyele mbʋ́ pɩfɛyɩ ñamsʋʋ yɔ pʋwɛɛ.
HEB.12.28	Pʋ-yɔɔ lɛ, ɖɩwɛnɩ Ɛsɔ yɔɔ ɛsɩmɩyɛ, mbʋ́ pʋyɔɔ yɔ, ɛha-ɖʋ kewiyaɣ ŋgá kɛfɛyɩ ñamsʋʋ yɔ: ɖiluŋ ɛ-tɛɛ ɛzɩ pɩkɛdɩnaʋ-ɩ yɔ nɛ ñamtʋ nɛ sɔɔndʋ. 
HEB.12.29	Mbʋ́ pʋyɔɔ yɔ, ɖɛ-Ɛsɔ kɛ ɖɔɖɔ miŋ weyi ɛñakɩ pɩtɩŋa payɩ yɔ.
HEB.13.1	Ɩwɛɛ ɖama sɔɔlʋʋ yɔɔ ɛzɩ pʋmʋnaʋ yɔ. 
HEB.13.2	Ɩtaasɔɔ ɛyáa mʋ́ʋ yɔɔ. Mbʋ́ pʋyɔɔ yɔ, nabɛyɛ mʋwaɣ ɛyáa nɛ pɔkɔɔ pamʋ Ɛsɔ tiyiyaa nabɛyɛ pɛ-tɛ nɛ patatɩlɩ. 
HEB.13.3	Ɩtɔzɩ salaka tɩnaa yɔɔ ɛzɩ mɩ nɛ wɛ ɩwɛnɩ ka-taa yɔ. Ɩtɔzɩ ɖɔɖɔ mbá panazɩɣ-wɛ yɔ pɔ-yɔɔ ɛzɩ mɩ nɛ wɛ panazɩɣ yɔ.
HEB.13.4	Pʋwɛɛ se ɛyáa tɩŋa payɩ ɛɖʋ halɩkpaɣyɛ hɩɖɛ. Abalʋ ɛsʋnɩ ɛ-halʋ ɖeke nɛ halʋ ɖɔɖɔ ḿbʋ́. Mbʋ́ pʋyɔɔ yɔ, Ɛsɔ kɔŋ hʋnaʋ hayitu nɛ acɛyɛ pa-laɖaa.
HEB.13.5	Ɩtaawɛnɩ liidiye laɣzaɣ mi-wezuu caɣʋ taa. Mɩ-laŋa ɛhʋlʋmɩnɩ ñɩm mbʋ́ ɩwɛnɩ lɛɛlɛɛyɔ yɔ, mbʋ́ pʋyɔɔ yɔ, Ɛsɔ maɣmaɣ yɔɔdaa se: «Maakaɣ-ŋ lɔʋ, maahaɣ-ŋ siɣ́ye kaʋ.» 
HEB.13.6	Pʋ-yɔɔ ɖɩpɩzɩɣ ɖɩyɔɔdɩnɩ lidaʋ se:
HEB.13.6	«Kɩpaɣlʋ lɛ weyi ɛsɩŋnɩ-m yɔ.
HEB.13.6	Sɔɔndʋ ɛɛkpaɣ-m kaʋ.
HEB.13.6	Ɛyʋ ɛɛpɩzɩɣ ɛlabɩ-m pʋyʋ!»
HEB.13.7	Ɩtɔzɩ mɩ-ñʋndɩnaa mbá paasusi-mɩ Ɛsɔtɔm yɔ pɔ-yɔɔ. Ɩcɔnɩ ɛzɩma mbʋ́ pacaɣ wezuu nɛ pʋkɔɔ pɩsɩɩnɩ pa-sɩm wiye yɔ nɛ ɩwɛnɩ lidaʋ Ɛsɔ yɔɔ ɛzɩ ḿbá yɔ. 
HEB.13.8	Yesu Krɩstʋ wɛʋ yɔ, ɛɛlɛɣzɩɣ kaʋ. Ɛzɩma mbʋ́ ɛɛwɛ ɖooo lɔŋ yɔ, ḿbʋ́ ɛwɛɛ, ḿbʋ́ ɖɔɖɔ ɛwɛɣ tam. 
HEB.13.9	Ɛyáa lɩzɩ tɔm ndɩ ndɩ nɛ pawɩlɩɣ. Pʋ-yɔɔ lɛ, itaayele nɛ pepeɣzi-mɩ nɛ tʋ. Mbʋ́ pʋyɔɔ yɔ, pʋwɛ ɖeu se pɩtɩŋnɩ Ɛsɔ lootiye yɔɔ nɛ ɛyʋ kpa ɖoŋ. Ɛlɛ́, pɩtaatɩŋnɩ tɔɔnaɣ paɣtʋ yɔɔ. Mbá pɔɖɔm paɣtʋ ńdʋ́ tɩ-yɔɔ yɔ, pɩtawazɩ-wɛ pʋyʋ.
HEB.13.10	Đɩwɛnɩ kɩlaʋ lone naɖɩyɛ. Pɩtaha nʋmɔʋ Yuda ñɩma cɔjɔnaa mbá palakɩ tʋmɩyɛ Ɛsɔ ɖɩɣa taa yɔ se pɔtɔɔ mbʋ́ pala ɖɩ-taa yɔ. 
HEB.13.11	Mbʋ́ pʋyɔɔ yɔ, kpɩna wena cɔjɔ sɔsɔ kpɛdɩ a-calɩm kɩwɛɛkɩm yɔɔ lone kaɖɛ ñɩnɖɛ taa yɔ, paɖʋʋ-yɛ miŋ nɛ tɛtʋ wayɩ. 
HEB.13.12	Pʋ-yɔɔ Yesu ñasɩbɩ tɛtʋ koloŋa wayɩ se ɛñalɩ ɛyáa kɩwɛɛkɩm nɛ ɛ-maɣmaɣ ɛ-calɩm nɛ pɛwɛɛ cɩɖɩcɩɖɩ. 
HEB.13.13	Pʋ-yɔɔ lɛ, ɖɩlɩɩ ɖiwolo ɛ-cɔlɔ tɛtʋ koloŋa wayɩ peeɖe nɛ ɖa nɛ ɩ ɖɩkpɛndɩ ɖɩtɔɔ ɛ-fɛyɛ. 
HEB.13.14	Mbʋ́ pʋyɔɔ yɔ, ɖɩfɛyɩnɩ tataa cɩnɛ tɛtʋ ndʋ́ tɩwɛɣ tam yɔ. Ɛlɛ́, ɖɩñɩnɩɣ ndʋ́ tɩkaɣ kɔm yɔ. 
HEB.13.15	Đɩtɩŋnɩ Yesu yɔɔ nɛ ɖɩsa Ɛsɔ tam. Samtʋ ndʋ́ tɩlɩɣnɩ ɖɔ-nɔɔ taa alɩwaatʋ ndʋ́ ɖɩyɔɔdʋʋ se ɛnʋ lɛ Kɩpaɣlʋ yɔ, tɩwɛ ɛzɩ kɩlaʋ yɔ. Pʋ-tɔbʋʋ se ɖɩsam-ɩ paa ɖooye. 
HEB.13.16	Ɛlɛ́, ɩtaasɔɔ camɩyɛ lakasɩ nɛ ɖama sɩnaʋ pɔ-yɔɔ. Mbʋ́ pʋyɔɔ yɔ, lakasɩ ńzɩ́ sɩwɛnɩ ɛzɩ kɩlaŋ weyi ɩkɛdɩnɩ Ɛsɔ yɔ.
HEB.13.17	Ɩña mɩ-ñʋndɩnaa nɛ itisi mɩ-tɩ pɛ-tɛɛ. Mbʋ́ pʋyɔɔ yɔ, ḿbá cɔŋnɩnɩ mi-ciyamnaa yɔɔ. Ḿbá kɔŋnɩ Ɛsɔ heyuu ɛzɩma mbʋ́ pɔcɔnɩ mɩ-yɔɔ yɔ. Yee ɩñaŋ-wɛ yɔ, palakɩ pa-tʋmɩyɛ nɛ laŋhʋlʋmɩyɛ. Ɛlɛ́, yee ɩtañam-wɛ yɔ, palakɩ-ɖɩ nɛ hɔpɩsɩyɛ nɛ pɩɩwazɩɣ-mɩ pʋyʋ.
HEB.13.18	Ɩsɛɣ Ɛsɔ ɖɔ-yɔɔ tam. Mbʋ́ pʋyɔɔ yɔ, ɖɩnawa se ɖa-taa wɛ ɖeu. Đe-liu wɛɛ se ɖɩɖɔ ɖɔnɛ kɩbanɖɛ pɩtɩŋa pɩ-taa. 
HEB.13.19	Mentendiɣ-mɩ se ɩsɛɛ-ɩ nɛ ɛha-m nʋmɔʋ nɛ manpɩsɩ mɩ-cɔlɔ lɔŋ.
HEB.13.20	Ɛsɔ lɛ laŋhɛzɩyɛ tʋ. Mentendiɣ-i se ɛtɩŋnɩ calɩm mbʋ́ ɖa-Kɩpaɣlʋ Yesu kpɛdaa nɛ piyele nɔɔ haʋ wɛɛ tam yɔ pʋ-yɔɔ nɛ efezi-i nɛ sɩɖaa taa. Yesu ɛnʋ lɛ heŋ ɖiyiyu sɔsɔ. 
HEB.13.21	Ɛsɔ ɛnʋ, eyele nɛ ɩpɩzɩ ɩla mbʋ́ pɩtɩŋa payɩ pʋwɛ ɖeu yɔ nɛ piyele ɩla mbʋ́ e-liu wɛɛ yɔ. Mentendiɣ-i ɖɔɖɔ se ɛtɩŋnɩ Yesu Krɩstʋ yɔɔ nɛ ɛñɔɔzɩ ɖa-laŋa taa ɛzɩ pɩkɛdɩnaʋ-ɩ yɔ. Yesu Krɩstʋ ɛwɛɛ koboyaɣ taa tam! Pɩla ḿbʋ́!
HEB.13.22	Taabalaa, meheyiɣ-mɩ se ɩɖɔkɩ mɩ-hɔ nɛ itisi sazʋʋ tɔm tʋnɛ. Mbʋ́ pʋyɔɔ yɔ, tɔm tobi yem mama-mɩ. 
HEB.13.23	Ɩtɩlɩ se palɩzɩ ɖa-taabalʋ Timootee nɛ salaka taa. Yee ɛtalɩ lɔŋ yɔ, ma nɛ ɩ ɖɩkɔŋna nɛ ɖɩna-mɩ.
HEB.13.24	Ɩsɛɛ mɩ-ñʋndɩnaa nɛ Ɛsɔ ñɩma patɩŋa payɩ. Itaalii taabalaa sɛ-mɩ.
HEB.13.25	Ɛsɔ ɛla mɩtɩŋa payɩ lootiye!
JAS.1.1	Ma Yakubu weyi ɛkɛ Ɛsɔ nɛ Kɩpaɣlʋ Yesu Krɩstʋ pa-tʋmlaɖʋ yɔ, mamaɣnɩ takayaɣ kanɛ Ɛsɔ ñɩma
JAS.1.2	Man-taabalaa! Ɩkpaɣ mɩ-tɩ se ɩwɛ laŋhʋlʋmɩyɛ taa siŋŋ alɩwaatʋ ndʋ́ ɩsʋʋ takʋʋ ndɩ ndɩ taa yɔ. 
JAS.1.3	Mbʋ́ pʋyɔɔ yɔ, ɩtɛm naʋ se yee pɩtakɩɣ-mɩ se pana mi-lidaʋ tɩnaɣ nɛ ɩɖɔkɩ mɩ-tɩ yɔ, piyeki nɛ ɩɖɔkɩ mɩ-hɔ. 
JAS.1.4	Ɛlɛ́, pʋwɛɛ se mɩ-hɔ ɖɔkʋʋ ḿbʋ́, pɩtɛzɩ kpaʋ ɖoŋ mi-wezuu caɣʋ taa nɛ piyele ɩtɛzɩ wɛnaʋ wɛtʋ kɩbandʋ tɩŋa, nabʋyʋ ɛtaatɛɖɩ-mɩ.
JAS.1.5	Yee mɩ-taa nɔɔyʋ ɛfɛyɩnɩ lɔŋ yɔ, ɛsʋlʋmɩ Ɛsɔ, ɛhaɣ-ɩ. Mbʋ́ pʋyɔɔ yɔ, ɛhaɣ paa weyi nɛ laŋɩyɛ kɩbanɖɛ, ɛɛkalɩɣ. 
JAS.1.6	Ɛlɛ́, pʋwɛɛ se ɛ-sʋlʋmʋʋ taa lɛ, ɛwɛnɩ lidaʋ se Ɛsɔ haɣ-ɩ, pʋtʋʋ ɛtaawɛɛ. Weyi ɛpʋtʋʋ yɔ, ɛwɛ ɛzɩ teŋgu taa lɩm mbʋ́ heɣlim kpakɩɣ nɛ pɩtaŋgatɩɣ-pʋ yɔ. 
JAS.1.7	Pɩfɛyɩ se ɛcazɩ maɣzʋʋ se Kɩpaɣlʋ haɣ-ɩ nabʋyʋ. 
JAS.1.8	Mbʋ́ pʋyɔɔ yɔ, ɛfɛyɩnɩ lɩmaɣzɩyɛ kʋɖʋmɖɩyɛ, ɛɖɔŋ taa nɛ wayɩ.
JAS.1.9	Krɩstʋ tʋ weyi ɛkɛ kʋñɔndʋ yɔ, ɛkʋndɩ se Ɛsɔ kpazɩ-ɩ. 
JAS.1.10	Krɩstʋ tʋ weyi ɛkɛ ñɩm tʋ yɔ, ɛ́lɛ́ ɛkʋndɩ ɖɔɖɔ se Ɛsɔ tisi-i. Toovenim lɛ, ɛkɔŋ ɖɛʋ kɛlɛʋ ɛzɩ tɛyɛ ñɩtʋ hɛtʋ yɔ. 
JAS.1.11	Wɩsɩ kpaɣ nɛ sɩñaɣ ñɩtʋ nɛ tiloo nɛ tɩ-hɛtʋ tɔ, tɩɩtasɩɣ wɛʋ ɖeu. Ḿbʋ́ ɖɔɖɔ pʋwɛnɩ ñɩm tʋ. Ɛ-ñɩm taa sɩm kɔŋ-ɩ tuduu.
JAS.1.12	Weyi ɛɖɔkʋʋ ɛ-tɩ takʋʋ taa yɔ, ehiɣ ɛ-tɩ! Mbʋ́ pʋyɔɔ yɔ, ɛtɛŋ wɩlʋʋ ɛ-tɩ ɖɔkʋʋ lɛ, Ɛsɔ cɛlɩ-ɩ ɛ-kɩhɛyʋʋ: ŋ́gʋ́ lɛ wezuu maatɛŋ. Ŋ́gʋ́ ɛɖʋwa se ɛhɛyɩɣ mbá pɔsɔɔlɩ-ɩ yɔ. 
JAS.1.13	Yee pɩtakɩɣ nɔɔyʋ se pʋsʋzɩ-ɩ kɩwɛɛkɩm taa yɔ, pɩfɛyɩ se ɛtɔ se: «Ɛsɔ takɩɣnɩ-m.» Toovenim lɛ, nabʋyʋ ɛɛtɩɩpɩzɩɣ pɩtakɩ Ɛsɔ se pʋɖʋzɩ-ɩ kɩwɛɛkɩm taa, ɛ-maɣmaɣ ɛɛtakɩɣ nɔɔyʋ se ɛɖʋzɩ-ɩ kɩwɛɛkɩm taa. 
JAS.1.14	Ɛlɛ́, mbʋ́ ɛyʋ sɔɔlɩ ɛ-maɣmaɣ kpem nɛ pɩkɩlɩ yɔ, ḿbʋ́ hɔŋnɩ-ɩ nɛ puwokini-i takʋʋ taa. 
JAS.1.15	Ɛwɛɛ nɛ ɛtɛzɩɣ-pʋ sɔɔlʋʋ kpem nɛ pɩkɩlɩɣ yɔ, puwokini-i kɩwɛɛkɩm taa. Pʋbʋ ñɔkɔŋ pɩkɩlɩ-ɩ lɛ, puwoni-i sɩm taa.
JAS.1.16	Man-taabalaa kʋsɔɔlaa! Ɩtaacɛtɩ mɩ-tɩ. 
JAS.1.17	Mbʋ́ pɩtɩŋa pahaɣ ɛyʋ nɛ pʋwɛ ɖeu pɩtɩɩfɛyɩ yɔ, Ɛsɔ weyi ɛwɛ ɛsɔdaa yɔ ɛ-cɔlɔ pɩlɩnaa. Ɛnʋ labɩnɩ wɩsɩ nɛ fenaɣ nɛ tɩɩnzɩ. Ɛɛlɛɣzɩɣ kaʋ: ɛfɛyɩ ɛzɩ kɩlɛmʋʋ yɔ. 
JAS.1.18	Ɛ-maɣmaɣ ɛsɔɔlɩna nɛ ɛtɩŋnɩ toovenim tɔm yɔɔ nɛ ɛha-ɖʋ wezuu se ɖɩkɛ kajalaɣ ñɩma, mbʋ́ mbʋ́ ɛlaba yɔ pɩ-taa.
JAS.1.19	Man-taabalaa kʋsɔɔlaa! Ɩtɩlɩ se: pʋwɛɛ se paa weyi ɛɖaŋ kpam nɛ ewelesini lɛlaa. Đɔɖɔ lɛ, ɛtaakpedesi se ɛyɔɔdʋʋ, ɛ-pana ɛtaakpa yem yem. 
JAS.1.20	Mbʋ́ pʋyɔɔ yɔ, yee ɛyʋ pana ɛkpawa yɔ, ɛɛpɩzɩɣ ɛla mbʋ́ pʋtʋʋzɩ Ɛsɔ ɛsɩndaa yɔ. 
JAS.1.21	Pʋ-yɔɔ lɛ, iyele mbʋ́ pɩtɩŋa payɩ pipisiɣ ɛyáa yɔ nɛ mbʋ́ pɩtɩŋa payɩ pɩfɛyɩ ɖeu yɔ. Itisi tɔm ndʋ́ Ɛsɔ ɖu mɩ-laŋa taa yɔ nɛ ñamtʋ, mbʋ́ pʋyɔɔ yɔ, tɩpɩzɩɣ tɩya mɩ-ñʋʋ.
JAS.1.22	Ɩtaacɛtɩɣ mɩ-tɩ nɛ Ɛsɔtɔm welesuu yem. Ɛlɛ́, pʋwɛɛ se ɩɖɔ tɩ-yɔɔ camɩyɛ. 
JAS.1.23	Weyi ewelesiɣ-tʋ yem nɛ ɛɛɖɔŋ tɩ-yɔɔ yɔ, ɛwɛ ɛzɩ weyi ɛcɔŋnɩ ɛ-tɩ ñɩnʋʋ taa nɛ ɛnaɣ ɛzɩma mbʋ́ ɛwɛɛ yɔ. 
JAS.1.24	Ɛtɛm ɛ-tɩ cɔnaʋ nɛ ɛɖɛɛ lɛ, ɛsɔɔ ɛzɩma ɛwɛɛ yɔ kpaagbaa. 
JAS.1.25	Weyi ɛ́lɛ́ ñatazɩɣ paɣtʋ maɣmaɣ taa siŋŋ yɔ, ehikiɣ ɛ-tɩ mbʋ́ pɩtɩŋa payɩ ɛlakɩ yɔ pɩ-taa. Ńdʋ́ yekina nɛ ɛyʋ wɛɛ ɛ-tɩ yɔɔ. Eewelesiɣ-tʋ yem nɛ ɛsɔɔ-tʋ, ɛlɛ́, ɛɖɔŋ tɩ-yɔɔ siŋŋ.
JAS.1.26	Yee nɔɔyʋ ɛmaɣzɩɣ se ɛkɛ Ɛsɔ wayɩ tɩŋɩyʋ nɛ ɛɛɖɔkʋʋ ɛ-tɩ ɛ-yɔɔdaɣ taa nɛ ɛcɛtɩɣ ɛ-tɩ kɩcɛtʋ yɔ, ɛ-Ɛsɔ wayɩ tɩŋʋʋ ɛɛwazɩɣ pʋyʋ. 
JAS.1.27	Weyi ɛɖɔkʋʋ suluwaa nɛ lelaa pa-kʋñɔmɩŋ taa nɛ ɛɖɔkʋʋ ɛ-tɩ se kedeŋa yɔɔ kɩdɛkɛdɩm ɛtaapisi-i yɔ, ɛnʋ tɩŋɩɣnɩ Caa Ɛsɔ wayɩ ɛzɩ pʋmʋnaʋ yɔ nɛ pɩkɛdɩɣnɩ ɛ́lɛ́.
JAS.2.1	Man-taabalaa! Đenɖe ɩwɛnɩ lidaʋ ɖa-Kɩpaɣlʋ Yesu Krɩstʋ weyi ɛwɛ Ɛsɔ koboyaɣ taa yɔ ɛ-yɔɔ yɔ, ɩtaacɔnɩ nɔɔyʋ ɛsɩndaa nɛ pʋcɔ ɩlabɩ-ɩ pʋyʋ. 
JAS.2.2	Pʋtɔma yɔ, ikpeɣlaa nɛ ñɩm tʋ nɔɔyʋ nɛ kʋñɔndʋ nɔɔyʋ pɔkɔɔ. Ñɩm tʋ lɛ ñɩɣlɩ́m kokooye nɛ esuu ñɩɣlɩ́m wondu nɛ piyele kʋñɔndʋ ñosuu cɛkɩŋ. 
JAS.2.3	Yee ɩsam weyi esu wondu kɩbandʋ yɔ nɛ ɩyaa-ɩ se: «Đajaa! Kɔɔ cɩnɛ nɛ ŋcaɣ lone kɩbanɖɛ taa» nɛ piyele iheyi kʋñɔndʋ se: «Sɩŋ peeɖe yɔ» yaa: «Kɔɔ ŋcaɣ ɖa-naŋgbanzɩ tɛɛ cɩnɛ tataa» yɔ, 
JAS.2.4	tayʋʋ lɩmaɣza fɛyɩ mɩ-maɣmaɣ mɩ-ñʋŋ taa yaa we? Ɩtapɩsɩ mbá pɔcɔŋnɩ ɛyáa ɛsɩndaa nɛ pʋcɔ pahʋʋ tɔm yɔ yaa we?
JAS.2.5	Man-taabalaa kʋsɔɔlaa! Iwelesi camɩyɛ nɛ ɩnɩɩ: Ɛsɔ lɩzɩ kedeŋa yɔɔ cɩnɛ kʋñɔndɩnaa se pɛkɛ ñɩm tɩnaa pe-lidaʋ wɛnaʋ taa nɛ patɩɣyɩ e-Kewiyaɣ ŋgá ɛɖʋwa se ɛhaɣ mbá pɔsɔɔlɩ-ɩ yɔ. 
JAS.2.6	Ɛlɛ́, mɩ mɩɩkpakɩɣ kʋñɔndɩnaa se pɛkɛ pʋyʋ! Pɩtɛkɛ ñɩm tɩnaa ɖʋʋnɩ-mɩ kʋñɔŋ naa we? Pɩtɛkɛ ḿbá ɖɔɖɔ yaɣnɩ-mɩ tɔm hʋyaa tɛ yaa we? 
JAS.2.7	Pɩtɛkɛ ḿbá ɖɔɖɔ wɛɛkɩɣnɩ hɩɖɛ kɩbanɖɛ nɖɩ́ Ɛsɔ ya-mɩ yɔ yaa we?
JAS.2.8	Toovenim lɛ, yee ɩɖɔŋ Ɛsɔ Kewiyaɣ paɣtʋ yɔɔ yɔ, pʋbʋ, ɩlabɩ camɩyɛ. Pama-tʋ Ɛsɔtɔm Takayaɣ taa, ńdʋ́ lɛ se: «Sɔɔlɩ ña-taabalʋ ɛzɩ ŋsɔɔlʋʋ ña-maɣmaɣ ña-tɩ yɔ.» 
JAS.2.9	Ɛlɛ́, yee ɩcɔŋnɩ nɔɔyʋ ɛsɩndaa se pʋcɔ ɩlabɩ-ɩ pʋyʋ yɔ, ɩlabɩ kɩwɛɛkɩm. Mbʋ́ paɖʋ paɣtʋ ńdʋ́ tɩ-taa yɔ, pɩwɩlɩɣ se ɩtɔɖɔ tɩ-yɔɔ. 
JAS.2.10	Paɣtʋ wɛʋ yɔ, paa tɩ-taa kʋɖʋmtʋ koŋ yɔɔ nɔɔyʋ ɛtɔɖɔ yɔ, ɛyʋsɩnɩ tɩtɩŋa payɩ. 
JAS.2.11	Mbʋ́ pʋyɔɔ yɔ, weyi ɛtɔm se: «Taala acɛyɛ» yɔ, ɛ-maɣmaɣ ɛtɔmna ɖɔɖɔ se: «Taakʋ ɛyʋ.» Pʋ-yɔɔ lɛ, yee ɩtala acɛyɛ, ɛlɛ́, ɩkʋ ɛyʋ yɔ, ɩtɔɖɔ paɣtʋ yɔɔ. 
JAS.2.12	Paɣtʋ ndʋ́ tiyeki se ɛyʋ ɛwɛɛ ɛ-tɩ yɔɔ yɔ, tɩ-yɔɔ pɔkɔŋ-mɩ hʋnaʋ. Pʋ-yɔɔ lɛ, mɩ-yɔɔdaɣ nɛ mɩ-lakasɩ pawɩlɩ se ɩsɩm paɣtʋ ńdʋ́. 
JAS.2.13	Weyi ɛɛnaɣ lɛlaa pʋtɔdɩyɛ yɔ, Ɛsɔ ɛɛkɔŋ ɛ-ñɩnɖɛ naʋ ɖɔɖɔ alɩwaatʋ ndʋ́ ɛhʋʋnɩ-ɩ yɔ. Ɛlɛ́, weyi ɛ́lɛ́ naɣ lɛlaa pʋtɔdɩyɛ yɔ, piyeki nɛ ɛlɩɩ tɔm hʋʋ taa.
JAS.2.14	Man-taabalaa! Yee ɛyʋ ɛwɛɛ nɛ ɛyɔɔdʋʋnɩ nɔɔ yem se: «Mɛwɛnɩ lidaʋ Ɛsɔ yɔɔ» nɛ ɛɛwɩlɩɣ-kʋ nɛ lakasɩ kɩbanzɩ lɛ, pɩwazɩɣ-ɩ we? Lidaʋ ŋ́gʋ́ kɩpɩzɩɣ kɩya ɛ-ñʋʋ naa we? 
JAS.2.15	Yee Krɩstʋ tʋ halʋ ñɩnʋ yaa abalʋ ñɩnʋ nɔɔyʋ ɛlɩɣ ndaakpeɖe nɛ tɔɔnaɣ tɛɖɩɣ-ɩ ɖɔɖɔ 
JAS.2.16	nɛ mɩ-taa nɔɔyʋ heyi-i se: «Wolo, ña-laŋɩyɛ ɛhɛɛ, suu wondu camɩyɛ nɛ ŋtɔɔ nɛ ŋhaɣ!» Nɛ ɛtaha-ɩ mbʋ́ pɩtɛɖɩɣ-ɩ yɔ lɛ, pɩwazɩɣ we? 
JAS.2.17	Ḿbʋ́ ɖɔɖɔ pʋwɛnɩ Ɛsɔ yɔɔ lidaʋ wɛnaʋ: yee nɔɔyʋ ɛtɔm se ɛwɛnɩ lidaʋ Ɛsɔ yɔɔ nɛ ɛɛwɩlɩɣ-kʋ nɛ lakasɩ kɩbanzɩ yɔ, e-lidaʋ ŋ́gʋ́ kɩsɩba.
JAS.2.18	Ɛlɛ́, yee nɔɔyʋ ɛtɔm se: «ɛwɛnɩ lidaʋ Ɛsɔ yɔɔ nɛ ma malakɩ lakasɩ kɩbanzɩ yɔ» mɔnpɔzʋʋ pʋdʋ se: «Wɩlɩ-m ɛzɩma mbʋ́ ŋwɛnɩ lidaʋ Ɛsɔ yɔɔ nɛ ŋŋlakɩ lakasɩ kɩbanzɩ yɔ nɛ ma mawɩlɩ-ŋ ɛzɩma mbʋ́ mɛwɛnɩ lidaʋ ɛ-yɔɔ yɔ nɛ ma-lakasɩ kɩbanzɩ yɔ.» 
JAS.2.19	Ŋwɛnɩ lidaʋ se Ɛsɔ kʋɖʋm koŋ wɛna, pʋwɛ camɩyɛ. Aleewaa ñɛwɛnɩ-kʋ ɖɔɖɔ, ɛlɛ́ sɔɔndʋ kpaɣ-wɛ nɛ peseliɣ. 
JAS.2.20	Kɩmɛlɛŋ ña! Ɛyʋ ɛwɛnɩ lidaʋ Ɛsɔ yɔɔ nɛ ɛɛwɩlɩɣ-kʋ nɛ ɛ-lakasɩ kɩbanzɩ yɔ, pɩɩwazɩɣ pʋyʋ. Ŋcaɣ mawɩlɩ-ŋ nɛ ŋna yaa we? 
JAS.2.21	Ɛbɛ yɔɔ Ɛsɔ tɔm se ɖɔ-cɔzɔ Abraham kɛ kʋtʋʋzʋ ɛ-ɛsɩndaa? Ɛ-lakasɩ kɩbanzɩ yɔɔ: ɛkpaɣ ɛ-pɩyalʋ Izaakɩ se ewokini-i nɛ ɛlaa-ɩ-ɩ. 
JAS.2.22	Ŋnawa: e-lidaʋ nɛ ɛ-lakasɩ kɩbanzɩ pɛkpɛndaa nɛ palakɩ tʋmɩyɛ. Ɛ-lakasɩ ńzɩ́ sɩwɩlɩnɩ se ɛwɛnɩ lidaʋ Ɛsɔ yɔɔ siŋŋ. 
JAS.2.23	Ḿbʋ́ tɔm ndʋ́ pama Ɛsɔtɔm Takayaɣ taa yɔ, tɩlaba. Ńdʋ́ lɛ se: «Abraham wɛnɩ lidaʋ Ɛsɔ yɔɔ yɔɔ, ɛ́lɛ́ kpaɣ-ɩ se ɛkɛ kʋtʋʋzʋ.» Đɔɖɔ lɛ, ɩtɩlɩ se Ɛsɔ ya-ɩ se ɛ-taabalʋ. 
JAS.2.24	Yee ḿbʋ́, ɛyʋ lakasɩ kɩbanzɩ yɔɔ ɛpɩsɩɣ kʋtʋʋzʋ Ɛsɔ ɛsɩndaa, pɩtɛkɛ e-lidaʋ wɛnaʋ yɔɔ ɖeke.
JAS.2.25	Ɩtɔzɩ ɖɔɖɔ Rahaabɩ weyi ɛpɛdɩɣ ɛ-tɩ yɔ ɛ-yɔɔ. Feŋiyaa kowobi pɛmɛlɩ ɛ-tɛ nɛ ɛsɩnɩ-wɛ nɛ ɛwɩlɩ-wɛ nʋmɔʋ lɛɛkʋ nɛ pekpe. Ɛ-lakasɩ ńzɩ́ sɩ-yɔɔ ɛpɩsɩ kʋtʋʋzʋ Ɛsɔ ɛsɩndaa. 
JAS.2.26	Toovenim lɛ, ɛzɩma mbʋ́ ɛyʋ ɛfɛyɩnɩ fezuu, ɛsɩba yɔ, ḿbʋ́ ɖɔɖɔ yee nɔɔyʋ ɛwɛnɩ lidaʋ Ɛsɔ yɔɔ nɛ ɛɛlakɩ lakasɩ kɩbanzɩ yɔ, e-lidaʋ ŋ́gʋ́ kɩsɩba.
JAS.3.1	Man-taabalaa! Itaakpedesi mɩtɩŋa se ɩpɩsɩ Ɛsɔtɔm wɩlɩyaa. Mbʋ́ pʋyɔɔ yɔ, ɩtɛm naʋ se mbá ɖa ɖɩkɛ wɩlɩyaa yɔ, Ɛsɔ kɔŋ-ɖʋ hʋnaʋ nɛ pɩkɩlɩ lɛlaa. 
JAS.3.2	Pɩpaŋ coɖuu ɖatɩŋa payɩ Ɛsɔ nʋmɔʋ taa. Yee putocoɖi nɔɔyʋ kaʋ ɛ-yɔɔdaɣ taa yɔ, nabʋyʋ fɛyɩ se paawanɩ-ɩ. Ɛpɩzɩɣ ɛtɛzɩ ɛ-tɩ ɖɔkʋʋ kpam. 
JAS.3.3	Ɩcɔnɩ kpaŋnɔ nɛ ɩna: ɖɩɖʋʋ ɛ-nɔɔ taa ñɩ́ɣ́yʋ́ʋ cikpeluu nakʋyʋ kpaagbaa ñɩɩɩ. Ŋ́gʋ́ yekina se ɛñam-ɖʋ camɩyɛ kpem nɛ ɛtɩŋ nʋmɔʋ ŋgʋ́ ɖɩsɔɔlaa yɔ. 
JAS.3.4	Ɩcɔnɩ ɖɔɖɔ mɛlɛnaa nɛ ɩna: paa paapaɣlɩ pɩtɩɩfɛyɩ nɛ paa heɣlim sɔsɔm ɛmakɩ nɛ pɩɖɛɣnɩ-wɛ yɔ, ɖaʋ cikpeluu kpaagbaa ñɩɩɩ nakʋyʋ wɛ pɛ-tɛɛ. Kʋ-yɔɔ lɛ, weyi ɛsaɣ yɔ, ɛpɩzɩɣ ɛtɩŋnɩ-wɛ nʋmɔʋ ŋgʋ́ ɛsɔɔlaa yɔ. 
JAS.3.5	Ḿbʋ́ ɖɔɖɔ pʋwɛnɩ nzʋlʋmɩyɛ, ɖɩkɛ ɛyʋ tomnaɣ hɔɔlʋʋ cikpeluu, ɛlɛ́, ńɖɩ́ ɛyʋ kpazɩɣnɩ ɛ-tɩ.
JAS.3.5	Ɩcɔnɩ ɛzɩma mbʋ́ mamacɩka yeki nɛ lakʋ ñaɣ miŋ kɩtɩŋa payɩ yɔ. 
JAS.3.6	Nzʋlʋmɩyɛ wɛ ɛzɩ miŋ ɛnʋ yɔ. Tomnaɣ hɔɔlɩŋ tɩŋa taa lɛ, ńɖɩ́ pisiɣni katɩŋa payɩ: ɖɩlakɩ mbʋ́ pɩtatʋʋzɩ yɔ. Mbʋ́ piyeba nɛ ɖɩwɛɛ ɛzɩ miŋ yɔ lɛ se: miŋ lɩnɩ ɖenɖe kʋñɔŋ maatɛŋ tɩtɩŋa wɛɛ yɔ nɛ ɛñɔtɩ-ɖɩ nɛ ɖɩwɛɛkɩ ɛyáa wezuu caɣʋ tɩŋa. 
JAS.3.7	Ɛyʋ pɩzɩɣ ɛkpa tɛyɛ kpɩna nɛ sumasɩ nɛ tɛtɛ ñɩtʋ nɛ kpakpasɩ nɛ lɩm taa kpɩna patɩŋa payɩ nɛ ɛcɔnɩ pɔ-yɔɔ. 
JAS.3.8	Ɛlɛ́, nɔɔyʋ ɛɛpɩzɩɣ ɛkpa ɛ-nzʋlʋmɩyɛ nɛ ɛ́ɖɔ́kɩ-ɖɩ: ɖɩkɛ kɩdɛkɛdɩm, ɖɩɩcakɩ ɖi-ɖeɖe, sɔtʋ su ɖɩ-nɔɔ taa ɖo. 
JAS.3.9	Nzʋlʋmɩyɛ ńɖɩ́ ɖɩsaŋnɩ ɖa-Kɩpaɣlʋ Caa Ɛsɔ. Ńɖɩ́ ɖɔɖɔ ɖɩwɩlɩɣnɩ lɛlaa kpalʋʋ, ŋgʋ́, Ɛsɔ labɩ-wɛ ɛzɩ ɛ-maɣmaɣ ɛwɛʋ yɔ: 
JAS.3.10	samtʋ nɛ kpalʋʋ wɩlʋʋ palɩɣnɩ nɔɔ kʋɖʋmaɣ taa. Man-taabalaa! Pɩfɛyɩ se pʋwɛɛ ḿbʋ́. 
JAS.3.11	Lɩm mbʋ́ pʋwɛ leleŋ yɔ nɛ mbʋ́ pʋwɛ ñaŋ yɔ paapɩzɩɣ palɩɩnɩ hiɖe kʋɖʋmɖɩyɛ taa. 
JAS.3.12	Man-taabalaa! Hiyuú lʋlʋʋ sɩŋkpatʋ naa we? Pɩɩlakɩ ḿbʋ́! Tɩʋ ŋgʋ́ popuu ki-pee sʋlʋm yɔ kʋkʋ ñalʋlʋʋ hiyikajásɩ naa we? Pɩɩlakɩ ḿbʋ́ ɖɔɖɔ! Ḿbʋ́ pʋwɛɛ: lɩm mbʋ́ pʋwɛ leleŋ yɔ, pɩɩpɩzɩɣ pɩlɩɩnɩ hiɖe nɖɩ́ ɖɩ-taa lɩm wɛ salaʋ yɔ ɖɩ-taa.
JAS.3.13	Mɩ-taa nɔɔyʋ sɩm lɔŋ nɛ ɛwɛɛ lɛɣtʋ naa we? Pʋdʋ eyele pasɩm-ɩ nɛ ɛ-wɛtʋ kɩbandʋ nɛ ɛ-lakasɩ kɩbanzɩ nɛ ɛ-hɛɛ wɛtʋ nɛ ɛ-lɔŋsɩnɖɛ. 
JAS.3.14	Ɛlɛ́, yee ɩlakɩ ɛsɩsɛmɩyɛ kadadaɣyaɣ nɛ ɩkɛɣyɩɣ ɖama yɔ, ɩtaakʋndɩ, ɩtaakpɛzɩ mbʋ́ pɩkɛ toovenim yɔ. 
JAS.3.15	Mbá palakɩ ḿbʋ́ yɔ, pɔ-lɔŋsɩnɖɛ talɩɩnɩ Ɛsɔ cɔlɔ. Ɛlɛ́, kedeŋa yɔɔ cɩnɛ ɖɩlɩnaa, ɛyáa lɔŋsɩnɖɛ pɩkɛnaa, aleewaa cɔlɔ ɖɩlɩnaa. 
JAS.3.16	Đenɖe ɛsɩsɛmɩyɛ nɛ ɖama kɛɣyʋʋ pɛwɛɛ yɔ, ɛyáa ɛɛnɩɣnɩ ɖama. Lakasɩ kɩdɛkɛdɩsɩ ndɩ ndɩ wɛɣ peeɖe ɖɔɖɔ. 
JAS.3.17	Ɛlɛ́, weyi ɛwɛɣnɩ lɔŋ weyi ɛlɩnɩ Ɛsɔ cɔlɔ yɔ, kajalaɣ lɛ, ɛ-taa wɛ cɩɖɩcɩɖɩ. Nabʋlɛ lɛ, ɛɛcaɣ tɔm, ɛwɛ hɛɛ, ɛnɩɣnɩ ɛyáa nɛ ɛnaɣ pa-pʋtɔdɩyɛ siŋŋ nɛ ɛlakɩ tʋma kɩbana, ɛɛlakɩ tɛ yɔɔ tɛ yɔɔ, ɛɛlakɩ tɛɛ nɛ pʋ-yɔɔ lakasɩ ɖɔɖɔ. 
JAS.3.18	Mbá pañɩnɩɣ se lɛlaa ɛwɛɛ laŋhɛzɩyɛ taa yɔ, laŋhɛzɩyɛ taa poɖuu po-ɖomaɣ. Mbʋ́ pakʋŋ yɔ lɛ se Ɛsɔ pɩsɩɣ-wɛ kʋtʋʋzaa.
JAS.4.1	You nɛ lʋbɩyɛ palɩnɩ le mɩ-hɛkʋ taa? Mbʋ́ ɩsɔɔlɩ labʋ kpem nɛ pʋwɛɛ mɩ-taa nɛ piseɣtiɣ-mɩ yɔ, pʋ-cɔlɔ pɩlɩnaa. 
JAS.4.2	Mi-liu wɛ nabʋyʋ, ɛlɛ́, ɩɩpɩzɩɣ se ihiɣ-pʋ. Ɩɖʋʋ ɛsɩyɛ lɛlaa ñɩm yɔɔ nɛ ɩcaɣ se ɩkʋ-wɛ, ɛlɛ́, pɩɩlɩɣ-mɩ pʋyʋ. Ḿbʋ́ labɩna nɛ ɩwɛɛ iyou nɛ ɩlʋkɩ. Ŋgʋ́, ɩtasʋlʋmɩ Ɛsɔ yɔɔ itehiɣ-pʋ. 
JAS.4.3	Paa ɩsʋlʋmɩ-ɩ yɔ, ɛɛhaɣ-mɩ, mbʋ́ pʋyɔɔ yɔ, ɩɩsɩŋ sʋlʋmʋʋ: ɩsʋlʋmʋʋ mbʋ́ ɩcaɣ se ɩkpaɣ nɛ ɩlabɩnɩ mbʋ́ ɩsɔɔlaa kpem yɔ. 
JAS.4.4	Mɩ, ɩwɛ ɛzɩ acɛyɛ tɩnaa yɔ! Ɩtatɩlɩ se yee nɔɔyʋ ɛsɔɔlɩ kedeŋa ñɩm kpem yɔ, ɛpɩsɩɣ Ɛsɔ koyindu naa we? Pʋ-yɔɔ lɛ, weyi ɛsɔɔlʋʋ kedeŋa ñɩm yɔ, ɛpɩsɩɣ Ɛsɔ koyindu kpaagbaa. 
JAS.4.5	Ɩmaɣzɩɣ se Ɛsɔtɔm Takayaɣ taa tɔm tʋnɛ, tɩfɛyɩ wazaɣ naa we? Ńdʋ́ lɛ se: «Ɛsɔ ñɩnɩɣ fezuu ŋgʋ́ ɛha-ɖʋ yɔ nɛ sʋsɩ.» 
JAS.4.6	Ŋgʋ́, ɛnʋ lakɩnɩ-ɖʋ lootiye siŋŋ. Pʋwɛ ɛzɩ pamaʋ ka-taa ɖɔɖɔ yɔ. Pamawa se: «Ɛsɔ kʋyʋʋ mbá pakpazɩɣ pa-tɩ yɔ pɔ-yɔɔ. Ɛlɛ́, ɛlakɩ mbá paba ñetisiɣ pa-tɩ yɔ lootiye.» 
JAS.4.7	Pʋ-yɔɔ lɛ, itisi mɩ-tɩ Ɛsɔ tɛɛ. Ɩkaɖɩnɩ eleeu, pʋbʋ, eseɣ eyebi-mɩ. 
JAS.4.8	Ɩkpɩtɩnɩ Ɛsɔ nɛ ɛ́lɛ́ kpɩtɩnɩ-mɩ. Kɩwɛɛkɩm laɖaa mɩ! Ɩlɩzɩ mi-nesi pʋ-tɔm taa. Nɔsɩ naalɛ tɩnaa mɩ! Iyele mɩ-lɩmaɣza kɩdɛkɛdɛɛ. 
JAS.4.9	Ɩtɩlɩ mɩ-kʋñɔŋ nɛ iwili nɛ ɩtɩmɩ. Iyele mi-woŋa nɛ iwili, iyele ɖɔɖɔ mɩ-laŋhʋlʋmɩyɛ nɛ mɩ-laŋa wɛɛkɩ. 
JAS.4.10	Itisi mɩ-tɩ Kɩpaɣlʋ tɛɛ nɛ ɛkpazɩ-mɩ.
JAS.4.11	Taabalaa! Ɩtaayɔɔdɩ ɖama yɔɔ tɔm ɛzaɣ́tʋ. Weyi ɛyɔɔdʋʋ lɛlʋ yɔɔ tɔm ɛzaɣ́tʋ yaa ɛkpɛzɩɣnɩ-ɩ yɔ, ɛyɔɔdɩ ɖɔɖɔ mbʋ́ paɖʋ paɣtʋ taa yɔ pʋ-yɔɔ tɔm ɛzaɣ́tʋ nɛ ɛtɛ ɛkpɛɛnɩ-tʋ. Yee ŋkpɛɣnɩ paɣtʋ yɔ, ŋŋɖɔŋ tɩ-yɔɔ, ɛlɛ́, ŋkpaɣ ña-tɩ se ŋkɛ tɔm hʋyʋ. 
JAS.4.12	Ŋgʋ́, Ɛsɔ ɖeke koŋ ɖʋʋnɩ paɣtʋ, ɛnʋ lɛ tɔm hʋyʋ. E-ɖeke koŋ ɛpɩzɩɣnɩ ɛya ɛyáa ñʋʋ yaa ɛkʋ-wɛ. Weyi ña ñɛkpɛzɩɣnɩ lɛlaa yɔ, ŋmaɣzɩɣ se ña lɛ anɩ kpem?
JAS.4.13	Mbá mɩ ɩlakɩ tamaɣ se: «Sɔnɔ yaa cee ɖiwoki tɛtʋ tʋnɛ tɩ-taa nɛ ɖɩcaɣ peeɖe pɩnaɣ nɛ ɖɩla tadɩyɛ nɛ ɖihiɣ liidiye» yɔ, iwelesi lɛɛlɛɛyɔ nɛ ɩnɩɩ. 
JAS.4.14	Ɩtatɩɩsɩm mbʋ́ pʋkɔŋ-mɩ tɛmnaʋ cee yɔ! Ɩwɛ ɛzɩ hulumiye nɖɩ́ ɖɩñɛyɩɣ alɩwaatʋ pazɩ nɛ pʋwayɩ ɖɩcɛ nɛ paatasɩɣ-ɖɩ naʋ yɔ. 
JAS.4.15	Pɩɩwɛɛ se ɩtɔ se: «Yee Kɩpaɣlʋ liu ɛwɛɛ yɔ, ɖɩwɛɣ wezuu nɛ ɖɩla pʋnɛ yaa pʋnɛ.» 
JAS.4.16	Ɛlɛ́, lɛɛlɛɛyɔ, mɩ mɩkʋndʋʋ nɛ ɩɩsɩɣ mɩ-tɩ pʋ-cɔlɔ. Pɩtɛ kʋndʋʋ ḿbʋ́, pɩfɛyɩ ɖeu. 
JAS.4.17	Pʋ-yɔɔ lɛ, yee nɔɔyʋ ɛsɩm mbʋ́ pʋmʋnaa se ɛla yɔ nɛ ɛɛlakɩ-pʋ yɔ, ɛlabɩ kɩwɛɛkɩm.
JAS.5.1	Mbá mɩ ɩkɛ ñɩm tɩnaa yɔ, iwelesini-m lɛɛlɛɛyɔ! Iwili nɛ isisi kʋñɔmɩŋ weyi ɩkɔŋ-mɩ talʋʋ yɔ ɩ-yɔɔ! 
JAS.5.2	Mɩ-ñɩm ɖazaa nɛ ŋgbam tɔɔ mi-tokonaa. 
JAS.5.3	Mi-sika nɛ mi-liidiye ñɩ́ɣ́yʋ́ʋ pamʋ kálɩkɔ́daɣ. Kálɩkɔ́daɣ ŋ́gá kɔkɔŋnɩ lɩzʋʋ aseɣɖe se ɩtala camɩyɛ. Halɩ kɔkɔŋ yebu ɖɔɖɔ nɛ mɩ-maɣmaɣ ɩpʋʋ ɛzɩ miŋ ñakʋʋ pʋyʋ yɔ. Ikpeɣli ñɩm pɩtɩɩfɛyɩ, ŋgʋ́, kɛtɛzaɣ alɩwaatʋ taa ɖɩwɛɛ. 
JAS.5.4	Ɩtɛhɛyɩ tʋmlaɖaa mbá palakɩ tʋmɩyɛ mɩ-hayɩm taa yɔ pe-liidiye. Ɩnɩɩ ɛzɩma mbʋ́ patɩmɩɣnɩ-mɩ yɔ! Mbá pakʋŋ mɩ-tɔɔnaɣ yɔ, pamabɩ kobusi nɛ Kɩpaɣlʋ Caabiyuu nɩɩ. 
JAS.5.5	Mi-wezuu caɣʋ taa kedeŋa yɔɔ cɩnɛ lɛ, ɩwɛ leleŋ taa nɛ ɩcanɩɣ mɩ-tɩ. Ɩtɔɔ camɩyɛ nɛ ɩpaɣlɩ ɛzɩ kpɩna wena pɔkɔŋ kʋʋ se pɔtɔɔ yɔ
JAS.5.6	Ɩkʋ ɛyáa kʋtʋʋzaa tɔm nɛ ɩtɛ ɩkʋ-wɛ nɛ pasɩ: patapɩzɩ pakaɖɩnɩ-mɩ.
JAS.5.7	Taabalaa! Pʋ-yɔɔ meheyiɣ-mɩ se ɩɖɔkɩ mɩ-hɔ nɛ pʋkɔɔ pɩsɩɩnɩ alɩwaatʋ ndʋ́ Kɩpaɣlʋ kɔŋ yɔ. Ɩcɔnɩ ɛzɩma mbʋ́ haɖʋ ɖɔkʋʋ ɛ-hɔyɛ nɛ ɛɖaŋ se ɛkɔŋ tɔɔnaɣ kɩbaŋga kʋm ɛ-hayɩm taa yɔ: ɛɖɔkʋʋ ɛ-hɔyɛ nɛ kajalaɣ tɛŋ nɛ kɛtɛzaɣ ñɩŋ panɩɩ. 
JAS.5.8	Mɩ ɖɔɖɔ, ɩɖɔkɩ mɩ-hɔ ḿbʋ́, iyele nɛ mɩ-lɩmaɣza kpa ɖoŋ. Mbʋ́ pʋyɔɔ yɔ, alɩwaatʋ ndʋ́ Kɩpaɣlʋ kɔŋ yɔ, tɩwɩzɩ talʋʋ.
JAS.5.9	Taabalaa! Ɩtaatɩmnɩ ɖama, pɩtɛkɛ ḿbʋ́, Ɛsɔ hʋʋnɩ-mɩ nɛ ɛkʋ mɩ-tɔm. Ɩcɔnɩ ɩna: tɔm hʋyʋ talɩ nɔnɔɔ taa! 
JAS.5.10	Taabalaa! Ɩtɔzɩ náyaa mbá pɔyɔɔdaɣnɩ Kɩpaɣlʋ nɔɔ yɔ pɔ-yɔɔ, ɩla ɛzɩ palabʋ yɔ. Pɔɖɔkɩ pɔ-hɔ siŋŋ alɩwaatʋ ndʋ́ pɔtɔkaɣ kʋñɔŋ yɔ. 
JAS.5.11	Đɩtɔŋ se pehiɣ pa-tɩ! Mbʋ́ pʋyɔɔ yɔ, paaɖɔkɩ pa-tɩ kpam. Ɩtɛm nɩʋ ɛzɩma mbʋ́ Yɔɔbʋ kɔɖɔkɩ ɛ-tɩ ɛ-kʋñɔŋ taa yɔ. Đɔɖɔ lɛ, ɩna mbʋ́ Kɩpaɣlʋ ha-ɩ pʋwayɩ yɔ. Ɛlabɩ-ɩ ḿbʋ́, mbʋ́ pʋyɔɔ yɔ, ɛnaɣ ɛyáa pʋtɔdɩyɛ nɛ ɛlakɩ-wɛ camɩyɛ.
JAS.5.12	Man-taabalaa! Pɩtɩŋa pɩ-taa lɛ, ɩtaaɖuu: ɩtaaɖuuni ɛsɔdaa yaa tɛtʋ yaa nabʋyʋ. Yee ɩtɔm se: «Ɛɛ» yɔ, pɩkɛ «Ɛɛ.» Ɩtɔm se: «Aayɩ» yɔ, pɩkɛ ɖɔɖɔ «Aayɩ.» Pɩtɛkɛ ḿbʋ́, Ɛsɔ hʋʋnɩ-mɩ nɛ ɛkʋ mɩ-tɔm.
JAS.5.13	Mɩ-taa nɔɔyʋ wɛ kʋñɔŋ taa yaa we? Pʋdʋ ɛsɛɛ Ɛsɔ. Mɩ-taa nɔɔyʋ wɛ laŋhʋlʋmɩyɛ taa yaa we? Pʋdʋ etee hendu nɛ ɛsa Ɛsɔ. 
JAS.5.14	Pɩwɩɣ mɩ-taa nɔɔyʋ yaa we? Pʋdʋ ɛ́yáa Krɩstʋ ŋgbɛyɛ taa sɔsaa nɛ powolo petendi Ɛsɔ ɛ-yɔɔ nɛ pasayɩ-ɩ num Kɩpaɣlʋ hɩɖɛ taa. 
JAS.5.15	Pɛwɛnɩ lidaʋ pe-tenduu taa yɔ, pɩyakɩ kʋdɔndʋ ñʋʋ: Kɩpaɣlʋ lakɩ nɛ ɛ-yɔɔ cɛ nɛ yee ɛɛlaba kɩwɛɛkɩm yɔ, ekpeɣ-i-pʋ ɖɔɖɔ. 
JAS.5.16	Pʋ-yɔɔ meheyiɣ-mɩ se iheyi ɖama mɩ-kɩwɛɛkɩm nɛ itendi Ɛsɔ ɖama yɔɔ nɛ mɩ-yɔɔ cɛ. Weyi ɛtʋʋzɩ Ɛsɔ ɛsɩndaa yɔ, yee ɛsɛ Ɛsɔ nɛ ɛ-laŋɩyɛ tɩŋa yɔ, ɛ-Ɛsɔ sɛʋ wɛɣ ɖoŋ pɩtɩɩfɛyɩ. 
JAS.5.17	Ɩtɔzɩ Elii yɔɔ, ɛkɛ ɛyʋ yem ɖɔɖɔ ɛzɩ ɖa yɔ: eetendi Ɛsɔ siŋŋ se ɛtaayele nɛ tɛʋ nɩɩ. Toovenim, pɩkpaɣnɩ puwiye ńɖɩ́ lɛ, tɛʋ yele nɩʋ pɩnzɩ naadozo nɛ hɔɔlʋʋ. 
JAS.5.18	Pʋwayɩ lɛ, ɛtasɩ-ɩ tenduu se kɩnɩɩ. Peeɖe ɛ́lɛ́ yeba nɛ kɩpazɩ nɩʋ nɛ tɔɔnaɣ la ɖɔɖɔ.
JAS.5.19	Man-taabalaa! Mɩ-taa lɛ, nɔɔyʋ pɩzɩɣ ele toovenim nʋmɔʋ taa, nɛ lɛlʋ pɩsɩnɩ-ɩ nʋmɔʋ ŋ́gʋ́ kɩ-taa. 
JAS.5.20	Ɩtɩlɩ se: yee mɩ-taa nɔɔyʋ eleba toovenim nʋmɔʋ nɛ nɔɔyʋ hɔm-ɩ nɛ ɛpɩsɩnɩ-ɩ kɩ-taa yɔ, ɛlɩzɩ-ɩ nɛ sɩm taa. Đɔɖɔ lɛ, lakasɩ ńzɩ́ sɩlakɩ nɛ Ɛsɔ kpeɣ ɛyáa kɩwɛɛkɩm sakɩyɛ
1PE.1.1	Ma Pɩyɛ weyi ɛkɛ Yesu Krɩstʋ tiyiyu yɔ, mamaɣnɩ takayaɣ kanɛ. Mamaɣ-kɛ mbá mɩ Ɛsɔ lɩzaa se ɩkɛ ɛ-ñɩma nɛ ɩfɛyɩ mɩ-tɛ yɔ. Ɩmɩzɩ ɖama ageeta wena payaɣ se Pɔntɩ nɛ Galaasii nɛ Kapaadoosi nɛ Aazii nɛ Bitinii yɔ a-taa. 
1PE.1.2	Caa Ɛsɔ kalɩzɩ-mɩ ɛzɩ ɛɛɖʋʋ yɔ se ɩkɛ ɛ-ñɩma. E-Fezuu Kiɖeɖeu ɖoŋ yebina nɛ ɩkɛ ḿbʋ́ nɛ ɩña Yesu Krɩstʋ. Mbʋ́ pʋyɔɔ yɔ, ɛ-calɩm pɔsɔ-mɩ se ɩpɩzɩ ɩwɛɛ cɩɖɩcɩɖɩ Ɛsɔ ɛsɩndaa. Mɛnsɛ-mɩ: Caa Ɛsɔ ɛtɛzɩ-mɩ labʋ lootiye nɛ ɛtɛzɩ mɩ-laŋa hɛzʋʋ.
1PE.1.3	Đɩsa Ɛsɔ, ɛnʋ lɛ ɖa-Kɩpaɣlʋ Yesu Krɩstʋ Caa. Ɛna ɖa-pʋtɔdɩyɛ siŋŋ nɛ ɛtɩŋnɩ Yesu Krɩstʋ fem nɛ ɛlɩɩnɩ sɩɖaa taa yɔ pʋ-yɔɔ nɛ ɛha-ɖʋ wezuu kɩfalʋʋ. Mbʋ́ Ɛsɔ labɩ ḿbʋ́ yɔ, piyebina nɛ ɖɩtaɣ liu siŋŋ. 
1PE.1.4	Đɔɖɔ lɛ, ɛhaɣ-ɖʋ ɛ-ñɩm mbʋ́ pɩɩɖazɩɣ yaa piipiyiɣ yaa pɩɩwɛɛkɩɣ kaʋ nɛ ɛsɩɩ-pʋ ɛsɔdaa nɛ ɛɖaŋnɩ ɛ-ñɩma yɔ. 
1PE.1.5	Mbá mɩ ɩwɛnɩ lidaʋ Krɩstʋ yɔɔ yɔ, Ɛsɔ huuzi mɩ-yɔɔ nɛ e-ɖoŋ se ihiɣ ñʋʋ yabʋ. Ɛtɛm ɖaŋʋʋ kpam se ɛwɩlɩ-pʋ ɛyáa kɛtɛzaɣ alɩwaatʋ taa.
1PE.1.6	Pʋ-yɔɔ lɛ, paa pɩtɩŋɩɣnɩ kʋñɔmɩŋ ndɩ ndɩ yɔɔ nɛ mɩ-ɛsɛ ñɩŋ alɩwaatʋ pazɩ yɔ, mɩ-laŋa ɛhʋlʋmɩ siŋŋ. 
1PE.1.7	Pɩlakɩ-mɩ ḿbʋ́ se pana ɛzɩma mbʋ́ ɩwɛnɩ lidaʋ siŋŋ Ɛsɔ yɔɔ yɔ. Sika wɛʋ yɔ, kɔkɔŋ mʋʋ́ʋ. Paa ḿbʋ́ yɔ, paɖʋʋ-kɛ miŋ taa se pana se kɛkɛ kɩbaŋga naa kɛtɛkɛ. Ḿbʋ́ ɖɔɖɔ Ɛsɔ maɣzɩɣ mbá mɩ mi-lidaʋ kɩlɩ sika wazaɣ yɔ se ɛna kɩ-tɩnaɣ. Ḿbʋ́ yekina nɛ ɛsam-mɩ nɛ ɛɖʋ-mɩ hɩɖɛ kɩyakʋ ŋgʋ́ Yesu Krɩstʋ lɩzɩɣ ɛ-tɩ nɛ ɛwɩlɩ yɔ. 
1PE.1.8	Ɩtana-ɩ nɛ mɩ-ɛsɩyɛ, ɛlɛ́ ɩsɔɔlɩ-ɩ. Paa ɩtana-ɩ yɔ, ɩwɛnɩ lidaʋ ɛ-yɔɔ nɛ mɩ-laŋa hʋlʋmɩ siŋŋ, pɩfɛyɩ yɔɔdʋʋ. 
1PE.1.9	Mbʋ́ pʋyɔɔ yɔ, Ɛsɔ yakɩ mɩ-ñʋʋ yɔɔ ɩwɛnɩ lidaʋ.
1PE.1.10	Náyaa kosusi ñʋʋ yabʋ mbʋ́ Ɛsɔ ɖʋwa se ɛhaɣ-mɩ yɔ pʋ-tɔm ɖooo lɔŋ. Pañɩnaa nɛ patazɩ pɩ-taa se pana. 
1PE.1.11	Krɩstʋ Fezuu ŋgʋ́ kɩɩwɛ pa-taa yɔ, kiiheyi-wɛ kʋñɔŋ ŋgʋ́ ɛkɔŋ tɔɔʋ yɔ nɛ koboyaɣ ŋgá ɛkɔŋ mʋ́ʋ yɔ pɔ-tɔm. Pʋ-yɔɔ pɛcɛyaɣ pa-tɩ se patɩlɩ alɩwaatʋ ndʋ́ pʋkɔŋ labʋ yɔ nɛ ɛzɩma mbʋ́ pɩlakɩ yɔ. 
1PE.1.12	Ɛsɔ wɩlɩ-wɛ kpayɩ se tɔm ndʋ́ posusaɣ yɔ, pɩtɛkɛ pa-tɩ posusaɣ-tʋ. Ɛlɛ́, mɩ posusaɣ-tʋ. Lɛɛlɛɛyɔ, Laŋhɛzɩyɛ Tɔm susiyaa heyi-mɩ-tʋ. Fezuu Kiɖeɖeu ŋgʋ́ kɩlɩnɩ ɛsɔdaa yɔ, ki-ɖoŋ paba heyini-mɩ-tʋ. Halɩ Ɛsɔ tiyiyaa maɣmaɣ ñɩnaɣ se patɩlɩ-tʋ.
1PE.1.13	Pʋ-yɔɔ lɛ, ɩmaɣzɩ mbʋ́ ɩlakɩ yɔ pʋ-yɔɔ camɩyɛ. Ɩɖɔkɩ mɩ-tɩ nɛ ɩtaa mɩ-ñʋʋ yabʋ liu siŋŋ. Ḿbʋ́ Ɛsɔ ɖʋwa se ɛkɔŋ-mɩ haʋ alɩwaatʋ ndʋ́ Yesu Krɩstʋ lɩzɩɣ ɛ-tɩ nɛ ɛwɩlɩ yɔ. 
1PE.1.14	Ɩña Ɛsɔ ɛzɩ piya nzɩ́ sɩñaŋ sɩ-caa yɔ. Iyele mbʋ́ mi-liu kɛwɛ alɩwaatʋ ndʋ́ ɩtasɩmdɩ-ɩ yɔ. 
1PE.1.15	Ɛsɔ wɛ cɩɖɩcɩɖɩ nɛ ɛ́yáa-mɩ. Pʋ-yɔɔ lɛ, mɩ ɖɔɖɔ ɩwɛɛ cɩɖɩcɩɖɩ mɩ-lakasɩ tɩŋa taa. 
1PE.1.16	Mbʋ́ pʋyɔɔ yɔ, pama Ɛsɔtɔm Takayaɣ taa se: «Ɩtaañɔtɩnɩ kɩdɛkɛdɩm, mbʋ́ pʋyɔɔ yɔ, maañɔtʋʋnɩ-pʋ.»
1PE.1.17	Alɩwaatʋ ndʋ́ ɩsɛɣ Ɛsɔ yɔ, ɩyaɣ-ɩ se Caa. Pʋ-yɔɔ lɛ, pʋwɛɛ se ɩñam-ɩ mbʋ́ pɩtɩŋa payɩ ɩlakɩ yɔ pɩ-taa mi-wezuu caɣʋ taa kedeŋa yɔɔ cɩnɛ. Mbʋ́ pʋyɔɔ yɔ, mɩ-Caa Ɛsɔ hʋʋnɩ ɛyáa tɩŋa payɩ mbʋ́ palaba yɔ pʋ-yɔɔ. Ɛɛcɔŋnɩ nɔɔyʋ ɛsɩndaa nɛ pʋcɔ ɛhʋʋnɩ-ɩ. 
1PE.1.18	Ɩtɛm naʋ se pɩtɛkɛ mbʋ́ pʋwɛɛkɩɣ ɛzɩ liidiye yaa sika yɔ pʋ-yɔɔ patɩŋnaa nɛ paya mɩ-ñʋʋ nɛ palɩzɩ-mɩ mɩ-cɔzɔnaa lakasɩ nzɩ́ sɩɩwazɩɣ pʋyʋ yɔ sɩ-taa. 
1PE.1.19	Ɛlɛ́, Krɩstʋ weyi ɛwɛ ɛzɩ heɣa ŋgá kɔ-yɔɔ fɛyɩ azuluma yaa pɩtacam ko-ɖoli yɔ, ɛnʋ pala ɖɔ-yɔɔ. Kɩlaʋ ŋ́gʋ́ kɩkɩlɩnɩ wazaɣ. 
1PE.1.20	Ɛsɔ kalɩzɩ-ɩ ɖooo lɔŋ nɛ pʋcɔ ɛla kedeŋa. Ɛlɩzɩ-ɩ nɛ ɛkɔɔ kɛtɛzaɣ alɩwaatʋ tʋnɛ tɩ-taa nɛ pʋwazɩ-mɩ. 
1PE.1.21	Ɛ-yɔɔ pɩtɩŋnaa nɛ ɩwɛnɩ lidaʋ Ɛsɔ yɔɔ. Ɛsɔ ɛnʋ efezini-i nɛ ɛlɩɩnɩ sɩɖaa taa nɛ ɛha-ɩ koboyaɣ. Ḿbʋ́ yekina nɛ ɩwɛnɩ lidaʋ Ɛsɔ ɛnʋ ɛ-yɔɔ nɛ ɩtaa-ɩ liu.
1PE.1.22	Lɛɛlɛɛyɔ, ɩɖɔŋ toovenim tɔm yɔɔ nɛ ɩwɛɛ cɩɖɩcɩɖɩ Ɛsɔ ɛsɩndaa se ɩpɩzɩ ɩsɔɔlɩ Krɩstʋ ñɩma lɛlaa nɛ toovenim. Pʋ-yɔɔ lɛ, ɩtɛzɩ ɖama sɔɔlʋʋ nɛ mɩ-laŋɩyɛ tɩŋa pilim. 
1PE.1.23	Mbʋ́ pʋyɔɔ yɔ, Ɛsɔtɔm ndʋ́ tɩwɛ tam nɛ tɩlakɩ ɛyáa tʋmɩyɛ yɔ, tɩ-yɔɔ pɩtɩŋnaa nɛ ihiɣ wezuu kɩfalʋʋ. Ḿbʋ́ pɩtɩŋnɩ mbʋ́ pɩɩsɩkɩ kaʋ yɔ pʋ-yɔɔ nɛ ihiɣ wezuu. 
1PE.1.24	Pʋwɛ ɛzɩ pamaʋ Ɛsɔtɔm Takayaɣ taa yɔ. Pamawa se:
1PE.1.24	«Paa weyi ɛkɔŋ sɩbʋ
1PE.1.24	ɛzɩ ñɩtʋ wɩlʋʋ yɔ nɛ
1PE.1.24	e-koboyaɣ tɩŋa tɛ
1PE.1.24	ɛzɩ hɛtʋ tɔʋ yɔ.
1PE.1.25	Ɛlɛ́, Kɩpaɣlʋ tɔm ñɛwɛɣ tam.»
1PE.1.25	Toovenim lɛ, Laŋhɛzɩyɛ Tɔm ndʋ́ posusi-mɩ yɔ, ńdʋ́ lɛ.
1PE.2.1	Pʋ-yɔɔ lɛ, iyele kɩwɛɛkɩm tɩŋa payɩ labʋ: kañatʋ nɛ cɛtʋʋ nɛ tɛɛ nɛ pʋ-yɔɔ lakasɩ nɛ ɛsɩsɛmɩyɛ nɛ lɛlaa tɔm ɛzaɣ́tʋ yɔɔdʋʋ. 
1PE.2.2	Ɛsɔtɔm ɛlabɩ-mɩ liu tam ɛzɩ hɩlɩm lakʋʋ piya ajamaa liu yɔ nɛ pɩtɩŋnɩ tɩ-yɔɔ nɛ ɩtɛzɩ pɩʋ nɛ pʋkɔɔ pɩya mɩ-ñʋʋ. 
1PE.2.3	Mbʋ́ pʋyɔɔ yɔ, ɩtɛm naʋ se Kɩpaɣlʋ lɛ kɩbanʋ.
1PE.2.4	Ɩkpɩtɩnɩ-ɩ. Ɛnʋ lɛ pɩyɛ nɖɩ́ ɖɩhaɣ wezuu yɔ, ɛyáa kizi-ɖɩ se ɖɩɩwazɩɣ pʋyʋ. Ɛlɛ́, Ɛsɔ ñalɩzɩ-ɖɩ se ńɖɩ́ kɩlɩnɩ wazaɣ ɛ-ɛsɩndaa. 
1PE.2.5	Pʋwɛɛ se ɩwɛɛ ɛzɩ pɛɛ wena awɛ wezuu yɔ. Ana Ɛsɔ kpakɩɣ nɛ ɛtɩŋnɩ e-Fezuu Kiɖeɖeu yɔɔ nɛ ɛmanɩ ɛ-ɖɩɣa. Peeɖe ɩkɛɣ cɔjɔnaa mbá ɛlɩzɩ-wɛ nɛ patɩŋɩɣnɩ Yesu Krɩstʋ yɔɔ nɛ palaɣ-ɩ kɩlaŋ weyi paanaɣ nɛ e-liu wɛɛ-ɩ yɔ. 
1PE.2.6	Pʋwɛ ɛzɩ pamaʋ Ɛsɔtɔm Takayaɣ taa yɔ. Pamawa se:
1PE.2.6	«Ɩnaɣ!
1PE.2.6	Malɩzɩ pɩyɛ nɖɩ́ ɖɩkɩlɩ wazaɣ yɔ nɛ
1PE.2.6	mansɩɩ-ɖɩ Siiyɔɔ tɛtʋ taa
1PE.2.6	se ɖɩkɛ pɩyɛ sɔsɔɖɛ.
1PE.2.6	Weyi ɛwɛɣnɩ lidaʋ ɖɩ-yɔɔ yɔ,
1PE.2.6	ɛɛkaɣ fɛyɛ tɔɔʋ.»
1PE.2.7	Mbá mɩ ɩwɛnɩ lidaʋ Kɩpaɣlʋ yɔɔ yɔ, ɖɩwɛ-mɩ wazaɣ siŋŋ. Piyele mbá pɛfɛyɩnɩ lidaʋ ɛ-yɔɔ yɔ, pʋwɛ-wɛ ɛzɩ pamaʋ Ɛsɔtɔm Takayaɣ taa yɔ. Pamawa se:
1PE.2.7	«Pɩyɛ nɖɩ́ kuduyiŋ mayaa kpaɣaɣ pɔlɔ yɔ,
1PE.2.7	ńɖɩ́ pɩsɩnɩ ɖɩkɩlɩ wazaɣ atɩŋa payɩ lɛɛlɛɛyɔ.»
1PE.2.8	Pamawa ɖɔɖɔ se:
1PE.2.8	«Ńɖɩ́ tuuluuni ɛyáa,
1PE.2.8	ńɖɩ́ lɛ ɛwaɣ ŋgá kɛpɛɖɩɣ-wɛ yɔ.» Đituuli-wɛ, mbʋ́ pʋyɔɔ yɔ, paatisiɣ Ɛsɔtɔm. Ḿbʋ́ pɩɩtɩɩɖʋ ɖooo lɔŋ se pɩlabɩ-wɛ.
1PE.2.9	Piyele mɩ yɔ, mɩ lɛ liɖe nɖɩ́ Ɛsɔ lɩzaa yɔ ɖɩ-taa ñɩma. Ɩkɛ wiyaʋ sɔsɔ cɔjɔnaa. Mɩ lɛ Ɛsɔ ɛjaɖɛ taa ñɩma, mɩ-ñʋʋ ɛyaba. Mɩ ɛlɩzɩ cɩkpɛndʋʋ taa nɛ ewoni ɛ-ñalɩmɩyɛ nɖɩ́ ɖɩkɩlɩ pɩtɩŋa payɩ yɔ ɖɩ-taa se isusi ɛ-tʋma sɔsɔna tɔm. 
1PE.2.10	Đooo mbá mɩ ɩtaakɛ liɖe kʋɖʋmɖɩyɛ taa ñɩma yɔ, lɛɛlɛɛyɔ, ɩpɩsɩ ɛ-ñɩma. Đooo mbá mɩ Ɛsɔ taana mɩ-pʋtɔdɩyɛ yɔ, lɛɛlɛɛyɔ, ɛna mɩ-pʋtɔdɩyɛ.
1PE.2.11	Mɛ-ɛgbaɣdɩnaa! Ɩkɛ agɔmaa nɛ nʋmɔɖɔnaa kedeŋa yɔɔ cɩnɛ. Pʋ-yɔɔ lɛ, ɩñaɣ pana nɛ ɩɖɔkɩ mɩ-tɩ nɛ mɩ-maɣmaɣ mɩ-wɛtʋ ɛtaahɔm-mɩ nɛ ɩla mbʋ́ ɩtaasɔɔlɩ yɔ. 
1PE.2.12	Ɩwɛnɩ wɛtʋ kɩbandʋ mbá paañaŋ Ɛsɔ yɔ pɔ-cɔlɔ. Yee ɩlabɩ ḿbʋ́ yɔ, paa pakʋyʋʋ mɩ-yɔɔ se ɩkɛ kɩdɛkɛdɩm laɖaa yɔ, pɩkɛɣnɩ-wɛ kɩcɛyʋʋ nɛ pɔyɔɔdɩnɩ pɔ-nɔɔ se ɩlabɩ camɩyɛ nɛ pasa Ɛsɔ kɩyakʋ ŋgʋ́ ɛkɔŋ yɔ.
1PE.2.13	Kɩpaɣlʋ yɔɔ lɛ, pʋwɛɛ se ɩña mbá patɩŋa payɩ pɔcɔŋnɩ mɩ-yɔɔ yɔ. Kajalaɣ lɛ, ɩña ɛjaɖɛ ñʋʋdʋ. Ɛnʋ cɔŋnɩnɩ pɩtɩŋa payɩ pʋ-yɔɔ. 
1PE.2.14	Ɩña ɖɔɖɔ ageeta ñʋndɩnaa mbá ɛlɩzaa se pɔhɔ kɩdɛkɛdɩm laɖaa nɩŋgbaaŋ nɛ payɩɣyɩ mbá palakɩ camɩyɛ yɔ. 
1PE.2.15	Mbʋ́ pʋyɔɔ yɔ, Ɛsɔ liu wɛɛ se ɩwɛnɩ wɛtʋ kɩbandʋ. Peeɖe kɩmɛlɛmɩŋ, ñʋʋ taa fɛyɩ tɩnaa mbá pɔhɔŋnɩ-mɩ tɔm yɔ, panaɣ-tʋ nɛ posu pe-ɖeɖe ɖiɣ ɖiɣ. 
1PE.2.16	Ɩwɛɛ ɛzɩ ɛyáa mbá pɛwɛ pa-tɩ yɔɔ yɔ. Ɩtaawanɩ mɩ-tɩ yɔɔ wɛʋ ḿbʋ́ nɛ ɩla ɛzaɣ́tʋ, ɛlɛ́, pʋwɛɛ se ɩwɛɛ ɛzɩ Ɛsɔ yomaa yɔ. 
1PE.2.17	Ɩɖʋ ɛyáa tɩŋa payɩ hɩɖɛ. Ɩsɔɔlɩ mɩ-taabalaa Krɩstʋ ñɩma. Ɩña Ɛsɔ. Ɩɖʋ ɛjaɖɛ ñʋʋdʋ hɩɖɛ.
1PE.2.18	Mɩ tʋmlaɖaa lɛ, pʋwɛɛ se iluzi mɩ-tɩ mɩ-caanaa tɛɛ nɛ ɩñam-wɛ siŋŋ. Ɩtaaña mbá pɛwɛ ɖeu nɛ pɔ-tɔm fɛyɩ kaɖɛ yɔ pe-ɖeke. Ɛlɛ́, ɩña ɖɔɖɔ mbá pɔ-tɔm wɛ kaɖɛ yɔ. 
1PE.2.19	Ɛsɔ ñam yɔɔ lɛ, pʋwɛ ɖeu se ɛyʋ etisi nɛ ɛtɔɔ kʋñɔŋ ɖulum. 
1PE.2.20	Yee ɩlabɩ kɩdɛkɛdɩm nɛ pamakɩ-mɩ lɛ, ɛbɛ pɩsɛɣ-mɩ? Ɛlɛ́, yee ɩlakɩ mbʋ́ Ɛsɔ liu wɛɛ yɔ nɛ pamakɩ-mɩ ɖulum nɛ iikiziɣ yɔ, pɩkɛdɩɣnɩ-ɩ. 
1PE.2.21	Ḿbʋ́ Ɛsɔ ɖʋwa se ɩla. Mbʋ́ pʋyɔɔ yɔ, Krɩstʋ ñalabɩ kʋñɔŋ ɖɔɖɔ mɩ-yɔɔ nɛ ɛwɩlɩ-mɩ se ɩla ɛzɩ ɛnʋ yɔ nɛ ɩtɩŋ ɛ-nʋmɔʋ taa. 
1PE.2.22	Ɛtala kɩwɛɛkɩm nabʋyʋ. Wiɖiyi patanɩɩ ɛ-nɔɔ taa cɛtɩm tɔm natʋyʋ. 
1PE.2.23	Patʋwaɣ-ɩ, ɛlɛ́, ɛtatʋʋ nɔɔyʋ. Panazaɣ-ɩ, ɛlɛ́, etoholini nɔɔyʋ. Ɛsɔ weyi ɛhʋʋ tɔm nɛ toovenim yɔ, e-nesi taa ɛɖʋzɩ ɛ-tɩ. 
1PE.2.24	Pakam-ɩ kaamaŋkaɣ yɔɔ lɛ, ɛmʋ ɖa-kɩwɛɛkɩm nɛ pʋwɛɛ ɛ-yɔɔ. Ɛlabɩ ḿbʋ́ se ɖɩsɩ ɖa-kɩwɛɛkɩm labʋ taa nɛ ɖɩwɛɛ wezuu nɛ ɖɩla mbʋ́ pʋtʋʋzaa yɔ. Ɛ-kɩcɩkpɩŋ yɔɔ pɩtɩŋnaa nɛ mɩ-yɔɔ cɛ. 
1PE.2.25	Đooo lɛ, ɩɩwɛ ɛzɩ heŋ weyi ileba yɔ. Ɛlɛ́, lɛɛlɛɛyɔ ɩpɩsaa ɩkɔɔ Krɩstʋ ɛnʋ ɛ-cɔlɔ. Ɛnʋ lɛ ɖiyiyu weyi ɛcɔŋnɩ mɩ-yɔɔ yɔ.
1PE.3.1	Mɩ halaa lɛ, pʋwɛɛ se paa mɩ-taa weyi ɛña ɛ-walʋ. Yee ɩlakɩ ḿbʋ́ yɔ, mɩ-taa mbá pa-walaa kiziɣ Ɛsɔtɔm yɔ, panaɣ mɩ-ɖɔnɛ kɩbanɖɛ ḿbʋ́ lɛ, pɛwɛnɩ lidaʋ Ɛsɔ yɔɔ, paa iteheyi-wɛ-tʋ. 
1PE.3.2	Mbʋ́ pʋyɔɔ yɔ, panaɣ ɛzɩma mbʋ́ mɩ-ɖɔnɛ wɛ ɖeu yɔ nɛ ɛzɩma mbʋ́ iseɣ Ɛsɔ yɔ. 
1PE.3.3	Ɩtaanɩɩnɩ tomnaɣ yɔɔ ajana ñɩlɩ ñɩlɩ. Ana lɛ ñɔsɩ hɔkʋʋ nɛ sika nɩŋgbacaɣlɩnaa nɛ sika lɩtʋ pɛ-lɛʋ nɛ wondu kɩbandʋ suu. 
1PE.3.4	Ɛlɛ́, ɩnɩɩnɩ mɩ-laŋa canʋʋ. Ajana ana, aacadɩɣ kaʋ. Ana lɛ mi-leleŋ nɛ mɩ-hɛɛ pɛ-wɛtʋ. Ḿbʋ́ wɛnɩ wazaɣ siŋŋ Ɛsɔ ɛsɩndaa. 
1PE.3.5	Ḿbʋ́ ɖooo lɔŋ taa halaa mbá paawɛnɩ lidaʋ Ɛsɔ yɔɔ nɛ pataɣ-ɩ liu yɔ, pacanaɣ pa-tɩ: pañaŋaɣ pa-walaa. 
1PE.3.6	Pa-taa lɛlʋ yɔ Saara. Ɛnɩɣaɣnɩ ɛ-walʋ Abraham nɛ ɛyaɣ-ɩ se ɛ-caa. Yee ɩlakɩ mbʋ́ pʋwɛ ɖeu yɔ nɛ nabʋyʋ ɛɛkpaɣ-mɩ sɔɔndʋ yɔ, ɩpɩsɩ e-liɖe taa ñɩma.
1PE.3.7	Mɩ walaa lɛ, ḿbʋ́ ɖɔɖɔ pʋwɛnɩ-mɩ: pʋwɛɛ se paa weyi ɛ́ɖɔ́kɩ ɛ-halʋ camɩyɛ. Ɩtɩlɩ se halaa fɛyɩ ɖoŋ ɛzɩ mɩ yɔ. Ɩɖʋ-wɛ hɩɖɛ, mbʋ́ pʋyɔɔ yɔ, wezuu ŋgʋ́ Ɛsɔ ha-mɩ falaa yɔ, mɩ nɛ wɛ ɛha-kʋ. Yee ɩlakɩ ḿbʋ́ yɔ, nabʋyʋ ɛɛcɛyɩɣ-mɩ mɩ-Ɛsɔ sɛʋ taa.
1PE.3.8	Ndʋ́ mɛntɛzɩɣnɩ yɔ lɛ se: mɩtɩŋa payɩ ɩwɛnɩ lɩmaɣza kʋɖʋma, ɩwɛnɩ ɖɔɖɔ hɔyɛ kʋɖʋmɖɩyɛ. Ɩsɔɔlɩ ɖama ɛzɩ Krɩstʋ ñɩma sɔɔlʋʋ ɖama yɔ. Ɩmaɣzɩ ɖama yɔɔ siŋŋ nɛ itisi mɩ-tɩ ɖama tɛɛ. 
1PE.3.9	Ɩtaakpa ɖama kɩmɩyɛ. Nɔɔyʋ ɛtʋ-mɩ lɛ, ɩtaatʋʋ-ɩ. Ɛlɛ́, itendi Ɛsɔ se ɛ́wazɩ pʋdʋ yɔɔ. Mbʋ́ pʋyɔɔ yɔ, ɛya-mɩ se ɩla ḿbʋ́ nɛ ɛ́wazɩ mɩ-yɔɔ ɛzɩ ɛɖʋʋ yɔ. 
1PE.3.10	Pʋwɛ ɛzɩ pamaʋ Ɛsɔtɔm Takayaɣ taa yɔ. Pamawa se:
1PE.3.10	«Yee nɔɔyʋ ɛsɔɔlaa se ɛcaɣ wezuu camɩyɛ
1PE.3.10	nɛ ɛwɛɛ laŋhʋlʋmɩyɛ taa yɔ,
1PE.3.10	pʋwɛɛ se eyele ɛzaɣ́tʋ tɔm yɔɔdʋʋ lɛlaa yɔɔ
1PE.3.10	nɛ eyele ɖɔɖɔ cɛtʋʋ.
1PE.3.11	Pʋwɛɛ se pʋdʋ ɛha ɛzaɣ́tʋ siɣ́ye nɛ ɛla mbʋ́ pʋwɛ ɖeu yɔ.
1PE.3.11	Ɛwɛɛ ñɩnʋʋ yɔɔ se ɛyáa ɛwɛɛ laŋhɛzɩyɛ taa.
1PE.3.12	Mbʋ́ pʋyɔɔ yɔ, Kɩpaɣlʋ cɔŋnɩ mbá patʋʋzɩ ɛ-ɛsɩndaa yɔ pɔ-yɔɔ.
1PE.3.12	Ɛnɩɣnɩ-wɛ alɩwaatʋ ndʋ́ petendiɣ-i yɔ.
1PE.3.12	Ɛlɛ́, ɛɛnaɣ ɛzaɣ́tʋ laɖaa nɛ ɛsɩyɛ.»
1PE.3.13	Yee mɩ-ɛsɛ ɛsɛnɩ mbʋ́ pʋwɛ ɖeu yɔ pɩ-labʋ lɛ, anazɩɣ-mɩ yɔ? Nɔɔyʋ fɛyɩ. 
1PE.3.14	Paa nɔɔyʋ ɛtɩɩɖʋʋ-mɩ kʋñɔŋ se ɩlakɩ mbʋ́ pʋtʋʋzaa yɔ yɔ, ɩkɔŋ hiɣu mɩ-tɩ! Sɔɔndʋ ɛtaakpa-mɩ nɛ ɛyáa. Pɩtaaliɣti-mɩ ɖɔɖɔ. 
1PE.3.15	Ɛlɛ́, ɩɖʋ mɩ-taa se Krɩstʋ lɛ Kɩpaɣlʋ nɛ ɩɖʋ-ɩ hɩɖɛ. Ɩɖaŋ kpam nɛ yee nabɛyɛ ɩpɔzɩ-mɩ se pɩlabɩ ɛzɩma nɛ ɩtaɣ-ɩ liu lɛ, 
1PE.3.16	icosi-wɛ nɛ nɔɔ kɩbaŋga nɛ ñamtʋ. Mɩ-taa ɛwɛɛ ɖeu nɛ fɛyɛ kpa mbá pakʋyʋʋ mɩ-yɔɔ nɛ pɛwɛɛkɩɣ mɩ-hɩla se mɩ nɛ Krɩstʋ ɩkpɛndaa yɔ. 
1PE.3.17	Yee Ɛsɔ ɛsɔɔlɩna se ɩtɔɔ kʋñɔŋ mɩ-camɩyɛ lakasɩ yɔɔ yɔ, pɩkɩlɩ wee wee se ɩtɔɔ-kʋ sɩ-yɔɔ ɛzɩ ɩɩtɔɔ-kʋ mɩ-kɩwɛɛkɩm yɔɔ yɔ.
1PE.3.18	Toovenim lɛ, Krɩstʋ maɣmaɣ sɩbɩ ɛyáa kɩwɛɛkɩm yɔɔ kpaagbaa sɩbʋ. Ɛnʋ weyi ɛtʋʋzaa yɔ, ɛsɩbɩ mbá ɖa ɖɩtatʋʋzɩ yɔ ɖɔ-yɔɔ se ɛpɩzɩ ewoni-ɖʋ Ɛsɔ cɔlɔ. Pakʋ-ɩ nɛ ɛsɩ ɛzɩ ɛyáa sɩkʋʋ yɔ. Ɛlɛ́, Fezuu Kiɖeɖeu fezi-i. 
1PE.3.19	Halɩ Fezuu ŋ́gʋ́ kʋ-yɔɔ ɛtɩŋnaa nɛ ewolo esusi Ɛsɔtɔm ɖɔɖɔ kalɩzasɩ nzɩ́ sɩɩwɛ salaka taa yɔ. 
1PE.3.20	Ńzɩ́ lɛ mbá pataaña Ɛsɔ alɩwaatʋ ndʋ́ tɩ-taa Nowee sakaɣ kpɩyʋʋ sɔsɔʋ yɔ pa-kalɩzasɩ. Alɩwaatʋ ńdʋ́ tɩ-taa Ɛsɔ kɔɖɔkɩ ɛ-hɔyɛ. Ɛlɛ́, ɛyáa pazɩ yem kasʋnɩ kɩ-taa nɛ pɛwɛɛ lɩm yɔɔ nɛ pɩya pa-ñʋʋ. Paakpɛndɩ ɛyáa lutozo. 
1PE.3.21	Pʋnɛ pɩtɩŋa payɩ pʋwɛ ɛzɩ lɩm sɔʋ sɔnzɩ nzɩ́ palabɩ-mɩ nɛ sɩya mɩ-ñʋʋ lɛɛlɛɛyɔ yɔ. Patalabɩ-mɩ-sɩ se sɩñalɩ mɩ-yɔɔ azuluma. Ɛlɛ́, sɩ-yɔɔ ɩtɩŋɩɣna nɛ itendi Ɛsɔ se eyele nɛ mɩ-taa wɛɛ ɖeu. Yesu Krɩstʋ fem yɔɔ Ɛsɔ tɩŋɩɣna nɛ ɛya mɩ-ñʋʋ. 
1PE.3.22	Ɛnʋ kpanɩ ɛsɔdaa nɛ ɛcaɣ Ɛsɔ cɔlɔ lone kɩbanɖɛ taa. E-nesi taa Ɛsɔ ɖʋzɩ e-tiyiyaa nɛ mbʋ́ pɩtɩŋa payɩ pʋwɛnɩ ɖoŋ ɛsɔdaa yɔ.
1PE.4.1	Ɩtɛm naʋ se Krɩstʋ nɩ siziŋ e-tomnaɣ taa. Ɩmaɣzɩ pʋ-yɔɔ nɛ ɩkpa ɖoŋ. Mbʋ́ pʋyɔɔ yɔ, weyi ɛnɩ siziŋ e-tomnaɣ taa yɔ, ɛha kɩwɛɛkɩm siɣ́ye 
1PE.4.2	se ɛtaatasɩ wezuu caɣʋ ɛzɩ ɛyáa liu wɛʋ yɔ. Ɛlɛ́, ɛcaɣ-kʋ ɛzɩ Ɛsɔ liu wɛʋ yɔ nɛ pʋkɔɔ pɩsɩɩnɩ kɩyakʋ ŋgʋ́ ɛkʋyaa yɔ. 
1PE.4.3	Đooo lɔŋ, ɩɩkpaɣ alɩwaatʋ siŋŋ nɛ ɩla ɛzɩ mbá paañaŋ Ɛsɔ yɔ palakʋʋ mbʋ́ pe-liu wɛɛ yɔ. Pɩmaɣ ḿbʋ́. Ɩɖɔŋaɣ ɛzaɣ́tʋ nʋmɔʋ taa nɛ ɩɖʋʋ ɛsɛ lɛlaa ñɩm yɔɔ nɛ ɩkpaŋɩɣ sʋlʋm nɛ ɩɖɛlɛsɩɣ niye tɔkɩyɛ nɛ ñɔtʋ pa-taa nɛ mɩ nɛ mɩ-taabalaa ɩñɔʋ nɛ pɩɖɛlɛsɩɣ niye nɛ iluŋuu agɔlɩma tɛɛ. 
1PE.4.4	Lɛɛlɛɛyɔ, pɩɖɩɣzɩɣ mbá paañaŋ Ɛsɔ yɔ nɛ ɛzɩma mbʋ́ ɩɩtaasɩɣ labʋ ɛzaɣ́tʋ nɛ ɩɖɛlɛsɩɣ niye ɛzɩ ḿbá yɔ. Pʋ-yɔɔ patʋʋ-mɩ. 
1PE.4.5	Pɔkɔŋ sɩŋʋʋ Ɛsɔ ɛsɩndaa nɛ paa weyi eheyi-i mbʋ́ ɛlaba yɔ. Toovenim lɛ, ɛɖaŋ kpam se ɛhʋʋnɩ sɩɖaa nɛ ɛsɛ tɩnaa patɩŋa payɩ. 
1PE.4.6	Pʋ-yɔɔ Krɩstʋ susi Laŋhɛzɩyɛ Tɔm sɩɖaa se paa pasɩba ɛzɩ pʋpɔzʋʋ ɛyáa tɩŋa payɩ yɔ yɔ, pɩtɩŋnɩ Fezuu Kiɖeɖeu yɔɔ nɛ pɛwɛɛ wezuu.
1PE.4.7	Pɩtɩŋa payɩ pɩwɩzɩ tɛm. Pʋ-yɔɔ lɛ, ɩɖɔkɩ mɩ-tɩ nɛ ɩcaɣnɩ mɩ-ɛsɛ nɛ ɩpɩzɩ ɩsɛɛ Ɛsɔ. 
1PE.4.8	Mbʋ́ pʋwɛɛ kpem se ɩla yɔ lɛ se ɩsɔɔlɩ ɖama siŋŋ. Mbʋ́ pʋyɔɔ yɔ, sɔɔlɩm hɛzɩɣ kɩwɛɛkɩm sakɩyɛ. 
1PE.4.9	Ɩmʋ ɛyáa mbá pɔkɔŋ mɩ-tɛ yɔ camɩyɛ. Ɩtaamʋ-wɛ nɛ miduu. 
1PE.4.10	Ɛsɔ labɩ paa mɩ-taa weyi kʋjɔʋ nɛ kɩ-ndɩ se ɛla tʋma ndɩ ndɩ. Pʋ-yɔɔ lɛ, pʋwɛɛ se paa weyi ɛkpaɣ-kʋ nɛ ɛlabɩnɩ tʋmɩyɛ camɩyɛ nɛ ɛsɩnɩ lɛlaa. 
1PE.4.11	Yee Ɛsɔ ɛha nɔɔyʋ se esusi ɛ-tɔm yɔ, ńdʋ́ pʋwɛɛ se esusi. Yee ɛha nɔɔyʋ se ɛsɩnɩ lɛlaa yɔ, pʋwɛɛ se ɛsɩnɩ-wɛ nɛ ɖoŋ weyi Ɛsɔ ha-ɩ yɔ. Ḿbʋ́ yekina nɛ ɛyáa tɩŋnɩ Yesu Krɩstʋ yɔɔ nɛ pasa Ɛsɔ mbʋ́ pɩtɩŋa payɩ ɩlakɩ yɔ pɩ-taa. Ɛnʋ tɩnɩ koboyaɣ nɛ ɖoŋ tam. Pɩla ḿbʋ́!
1PE.4.12	Mɛ-ɛgbaɣdɩnaa! Pɩtaaɖɩɣzɩ-mɩ nɛ kʋñɔmɩŋ sɔsɔŋ weyi pamaɣzɩɣnɩ-mɩ se pana yɔ. Ɩtaakɛnɩ-mɩ ɛgɔndʋ pʋyʋ. 
1PE.4.13	Ɛlɛ́, pʋwɛɛ se mɩ-laŋa ɛhʋlʋmɩ se mɩ nɛ Krɩstʋ ɩtɔkɩnɩ kʋñɔŋ. Mbʋ́ pʋyɔɔ yɔ, ḿbʋ́ yekina nɛ mɩ-laŋa tɛzɩ hʋlʋmʋʋ ɖɔɖɔ siŋŋ puwiye nɖɩ́ ɛlɩzɩɣ e-koboyaɣ nɛ ɛwɩlɩ ɛyáa yɔ. 
1PE.4.14	Yee patʋʋ-mɩ Krɩstʋ yɔɔ yɔ, ihiɣ mɩ-tɩ! Mbʋ́ pʋyɔɔ yɔ, Fezuu Kiɖeɖeu koboyaɣ ñɩŋgʋ wɛ mɩ-cɔlɔ. 
1PE.4.15	Mɩ-taa nɔɔyʋ ɛtaatɔɔ kʋñɔŋ se ɛkɛ ɛyáa kʋyʋ yaa mɩ́lʋ́ yaa kɩdɛkɛdɩm laɖʋ yaa weyi ɛɖʋʋ ɛ-nɔɔ lɛlaa tɔm taa yɔ. 
1PE.4.16	Ɛlɛ́, yee nɔɔyʋ ɛtɔkɩ kʋñɔŋ se ɛkɛ Krɩstʋ tʋ yɔ, fɛyɛ ɛtaakpa-ɩ. Pʋwɛɛ se ɛsa Ɛsɔ se ɛkɛ ḿbʋ́.
1PE.4.17	Mbʋ́ pʋyɔɔ yɔ, alɩwaatʋ talaa se Ɛsɔ ɛhʋʋnɩ ɛyáa tɔm. Ɛ-ñɩma ɛpazɩɣna. Yee ɖa ɛpazɩɣna lɛ, ɛbɛ pʋkɔŋ tɛmnaʋ mbá paaɖɔŋ ɛ-Laŋhɛzɩyɛ tɔm yɔɔ yɔ? 
1PE.4.18	Pʋwɛ ɛzɩ pamaʋ Ɛsɔtɔm Takayaɣ taa se:
1PE.4.18	«Yee ɛyʋ kʋtʋʋzʋ ɛwɩɣnɩ
1PE.4.18	ñʋʋ yabʋ hiɣu lɛ,
1PE.4.18	ɛbɛ pʋkɔŋ tɛmnaʋ kpem
1PE.4.18	ɛzaɣ́ʋ nɛ
1PE.4.18	kɩwɛɛkɩm laɖʋ yɔ?»
1PE.4.19	Pʋ-yɔɔ lɛ, mbá pɔtɔkɩ kʋñɔŋ ɛzɩ Ɛsɔ liu wɛʋ yɔ, pʋwɛɛ se pakpaɣ pa-tɩ pilim nɛ paɖʋzɩ e-nesi taa nɛ pala camɩyɛ. Mbʋ́ pʋyɔɔ yɔ, ɛnʋ manɩ-wɛ, ɛlakɩ ɖɔɖɔ mbʋ́ ɛɖʋwa yɔ.
1PE.5.1	Lɛɛlɛɛyɔ, mɔyɔɔdʋʋnɩ mɩ-taa mbá pɛkɛ Krɩstʋ ŋgbɛyɛ taa sɔsaa yɔ. Ma ɖɔɖɔ mɛnkɛ ɖɩ-taa sɔsɔ. Mananɩ mɛ-ɛsɛ kʋñɔŋ ŋgʋ́ Krɩstʋ tɔwaa yɔ. Ɛsɔ kɔŋ-m haʋ ɖɔɖɔ koboyaɣ ŋgá ɛkɔŋ lɩzʋʋ nɛ ɛwɩlɩ-ɖʋ yɔ. Pʋ-yɔɔ meheyiɣ-mɩ se: 
1PE.5.2	ɩcɔnɩ Krɩstʋ ñɩma mbá Ɛsɔ ɖʋzɩ mi-nesi taa yɔ pɔ-yɔɔ camɩyɛ ɛzɩ ninɖiɣyu cɔŋʋʋnɩ e-heŋ yɔɔ yɔ. Pɩtaakɛnɩ-mɩ kɩcɛyʋʋ. Ɛlɛ́, ɩcɔnɩ pɔ-yɔɔ camɩyɛ ɛzɩ Ɛsɔ liu wɛʋ yɔ. Ɩtaala ḿbʋ́ kɩhɛyʋʋ yɔɔ, ɛlɛ́, ɩla ḿbʋ́ nɛ mɩ-laŋɩyɛ tɩŋa pilim. 
1PE.5.3	Ɩtaanuuti mbá Ɛsɔ ɖʋzɩ mi-nesi taa yɔ. Ɛlɛ́, ɩwɩlɩ-wɛ nʋmɔʋ nɛ mɩ-lakasɩ kɩbanzɩ. 
1PE.5.4	Yee ɩlabɩ ḿbʋ́ yɔ, Điyiyaa Ñʋʋdʋ lakɩ-mɩ koboyaɣ kʋjɔʋ ŋgʋ́ kɩwɛɣ tam yɔ, alɩwaatʋ ndʋ́ ɛlɩzɩɣ ɛ-tɩ nɛ ɛwɩlɩ-mɩ yɔ.
1PE.5.5	Mɩ evebiya lɛ, ɩña Krɩstʋ ŋgbɛyɛ taa sɔsaa. Mɩtɩŋa payɩ itisi mɩ-tɩ ɖama tɛɛ. Mbʋ́ pʋyɔɔ yɔ, pama Ɛsɔtɔm Takayaɣ taa se: «Ɛsɔ ɛɛnaɣ mbá pakpazɩɣ pa-tɩ yɔ nɛ ɛsɩyɛ. Ɛlɛ́, ɛlakɩ mbá paba ñetisiɣ pa-tɩ yɔ lootiye.» 
1PE.5.6	Pʋ-yɔɔ lɛ, itisi mɩ-tɩ Ɛsɔ ɖoŋ tɩŋa tʋ tɛɛ nɛ ɛkpazɩ-mɩ alɩwaatʋ ndʋ́ ɛɖʋwa yɔ. 
1PE.5.7	Ɩkpaɣ lɩmaɣza wena atɩŋa payɩ akʋʋ-mɩ yɔ nɛ ɩɖʋzɩ e-nesi taa, mbʋ́ pʋyɔɔ yɔ, ɛnʋ cɔŋnɩnɩ mɩ-yɔɔ.
1PE.5.8	Ɩcaɣnɩ mɩ-ɛsɛ! Ɩwɛɛ kpekpeka! Mi-koyindu Satanɩ wɛɛ ɛcɔʋ. Ɛñɩnɩɣ se ɛkpa nɔɔyʋ ɛzɩ ñɔɔsɩ wɩɣʋ tɔɔyʋʋ nɛ kɩmakɩ kubusi nɛ kɩñɩnɩɣ pʋyʋ se kʋtɔɔ yɔ. 
1PE.5.9	Ɩwɛnɩ lidaʋ Ɛsɔ yɔɔ siŋŋ nɛ ɩkaɖɩnɩ-ɩ. Ɩnawa se paɖʋ mɩ-taabalaa mbá pɛwɛ kedeŋa yɔɔ yɔ patɩŋa payɩ kʋñɔmɩŋ weyi paɖʋ-mɩ yɔ. 
1PE.5.10	Paa pɩɩwɛɛ se ɩla kʋñɔŋ alɩwaatʋ pazɩ yɔ, Ɛsɔ ɛnʋ ɛ-maɣmaɣ ɛtɛzɩ-mɩ ñɔɔzʋʋ nɛ ɩpɩɩ ɛ-nʋmɔʋ taa nɛ ɩkpa ɖoŋ nɛ nabʋyʋ ɛtaaciɣdi-mɩ kaʋ. Ɛnʋ labɩnɩ-mɩ lootiye siŋŋ. Ɛnʋ ɖɔɖɔ yanɩ-mɩ se ɩsʋʋ e-koboyaɣ ŋgá kaatɛŋ wiɖiyi kaʋ yɔ ka-taa mɩ nɛ Krɩstʋ mɩ-kpɛndʋʋ taa. 
1PE.5.11	Ɛtɩɣyɩ ɖoŋ tɩŋa payɩ tam! Pɩla ḿbʋ́!
1PE.5.12	Silaasɩ kɛ taabalʋ weyi ɛlakɩ mbʋ́ ɛɖʋwa yɔ. Ɛnʋ sɩnɩnɩ-m nɛ mama-mɩ
1PE.5.13	Krɩstʋ ŋgbɛyɛ taa ñɩma mbá Ɛsɔ lɩzɩ Babilooni ɖɔɖɔ ɛzɩ mɩ yɔ nɛ Maarkɩ weyi ɛkɛ man-pɩɣa yɔ, pɛsɛ-mɩ. 
1PE.5.14	Ɩsɛɛ ɖama ɛzɩ pʋmʋnaʋ yɔ nɛ pɩwɩlɩ se ɩsɔɔlɩ ɖama.
1PE.5.14	Mbá mɩ mɩtɩŋa payɩ mɩ nɛ Krɩstʋ ɩkpɛndaa yɔ, ɩwɛɛ laŋhɛzɩyɛ taa.
2PE.1.1	Ma Siimɔɔ Pɩyɛ weyi ɛkɛ Yesu Krɩstʋ tʋmlaɖʋ nɛ e-tiyiyu yɔ, mamaɣnɩ takayaɣ kanɛ. Mamaɣ-kɛ mbá mɩ ɩwɛnɩ lidaʋ ɛ-yɔɔ ɖɔɖɔ ɛzɩ ɖa yɔ. Yesu Krɩstʋ weyi ɛkɛ ɖa-ñʋʋ yaɖʋ nɛ ɖɛ-Ɛsɔ yɔ, ɛtʋʋzaa yɔɔ eyebi se ɩwɛnɩ-kʋ. Lidaʋ ŋ́gʋ́, kɩkɛnɩ ɖatɩŋa payɩ pʋyʋ sɔsɔ.
2PE.1.2	Mɛnsɛ-mɩ: Ɛsɔ ɛtɩŋnɩ ɛzɩma mbʋ́ ɩsɩm ɛ nɛ ɖa-Kɩpaɣlʋ Yesu yɔ pʋ-yɔɔ nɛ ɛlabɩ-mɩ lootiye kpem nɛ ɛhɛzɩ mɩ-laŋa siŋŋ.
2PE.1.3	Yesu Krɩstʋ wɛnɩ Ɛsɔ ɖoŋ nɛ ɛha-ɖʋ pɩtɩŋa payɩ se ɖɩwɛɛ wezuu nɛ ɖɩla mbʋ́ Ɛsɔ liu wɛɛ yɔ. E-koboyaɣ nɛ ɛzɩma mbʋ́ ɛkɩlɩ pɩtɩŋa yɔ, pɔ-yɔɔ eyebi se ɖɩtɩlɩ Ɛsɔ weyi ɛya-ɖʋ se ɖɩkɛ ɛ-ñɩma yɔ. 
2PE.1.4	Ḿbʋ́ yebina nɛ ɛlabɩ-ɖʋ kʋjɔŋ sɔsɔŋ weyi ɛɖʋwa se ɛlakɩ-ɖʋ yɔ. Kʋjɔŋ ɩnʋ ɩwɛ ɖeu pɩtɩɩfɛyɩ. Ɛlakɩ-ɖʋ-ɩ se pɩtɩŋnɩ ɩ-yɔɔ nɛ ɩlɩɩ mbʋ́ kedeŋa ñɩma sɔɔlɩ labʋ nɛ pɩwɛɛkɩɣ-wɛ yɔ pi-nesi taa nɛ ɩwɛnɩ wɛtʋ ndʋ́ Ɛsɔ wɛna yɔ. 
2PE.1.5	Pɩ-maɣmaɣ pʋ-yɔɔ lɛ, ɩñaɣ pana pɩŋŋ nɛ ɩwɛnɩ lidaʋ nɛ ɩwɛɛ siɣsiɣ ɖɔɖɔ mi-wezuu caɣʋ taa. Ɩwɛɛ siɣsiɣ mi-wezuu caɣʋ taa nɛ ɩkpɛlɩkɩ ɖɔɖɔ mbʋ Ɛsɔ liu wɛɛ yɔ. 
2PE.1.6	Ɩñaɣ pana ɖɔɖɔ nɛ ɩsɔzɩ lɛɣtʋ ńdʋ́ tɩ-yɔɔ tɩ ɖɔkʋʋ, nɛ tɩ ɖɔkʋʋ yɔɔ ɛsɩyɛ sɛʋ nɛ ɛsɩyɛ sɛʋ yɔɔ Ɛsɔ ñam. 
2PE.1.7	Ɩsɔzɩ Ɛsɔ ñam yɔɔ Krɩstʋ ñɩma sɔɔlʋʋ nɛ Krɩstʋ ñɩma sɔɔlʋʋ yɔɔ ɛyáa kpeekpe sɔɔlʋʋ. 
2PE.1.8	Toovenim lɛ, wɛtʋ ńdʋ́ʋ́ pʋwɛɛ se ɩwɛna nɛ iyele tɩɖɛɛnɩ ɛsɩndaa. Peeɖe mɩ-tʋmɩyɛ labʋ tɛzɩɣ ɖɛʋ nɛ ɛsɩndaa nɛ ɩtɛzɩ tɩlʋʋ ɖa-Kɩpaɣlʋ Yesu Krɩstʋ camɩyɛ. 
2PE.1.9	Ɛlɛ́, weyi ɛfɛyɩnɩ-tʋ yɔ, ɛɛnaɣ poliŋ, ɛwɛ ɛzɩ yʋlʋm yɔ. Ɛsɔwa se pañalɩ ɛ-kɩwɛɛkɩm mbʋ́ ɛɛlaba yɔ.
2PE.1.10	Taabalaa, pʋ-yɔɔ lɛ, mɩ-tʋmɩyɛ labʋ taa lɛ, mɩ-pana ñaɣʋ ɛwɩlɩ-mɩ se Ɛsɔ ya-mɩ. Mbʋ́ pʋyɔɔ yɔ, yee ɩlakɩ ḿbʋ́ yɔ, ɩɩtɔlʋʋ Ɛsɔ nʋmɔʋ taa kaʋ. 
2PE.1.11	Pʋ-yɔɔ Ɛsɔ kɔŋ-mɩ haʋ waɖɛ se ɩsʋʋ e-Kewiyaɣ ŋgá kaatɛŋ yɔ ka-taa yem hɛɛɛ. Ŋ́gá lɛ ɖa-Kɩpaɣlʋ Yesu Krɩstʋ weyi ɛkɛ ɖa-ñʋʋ yaɖʋ yɔ ɛ-ñɩŋga.
2PE.1.12	Pʋ-yɔɔ lɛ, paa ɩtɛm sɩm toovenim tɔm nɛ ɩkpa ɖoŋ tɩ-taa yɔ, mɛwɛɣ mɔntɔzʋʋ-mɩ-tʋ ḿbʋ́. 
2PE.1.13	Manawa se pʋmʋnaa se mɛwɛɛ mɔntɔzʋʋ-mɩ tɔm ńdʋ́ alɩwaatʋ ndʋ́ mɛwɛnɩ mɛ-ɛsɛ yɔ. Malakɩ ḿbʋ́ se ɩtaaɖoo tɩ-yɔɔ. 
2PE.1.14	Mbʋ́ pʋyɔɔ yɔ, manawa se pɩkazɩ pazɩ yem mankʋyʋʋ kedeŋa yɔɔ cɩnɛ ɛzɩ ɖa-Kɩpaɣlʋ Yesu Krɩstʋ heyuu-m yɔ. 
2PE.1.15	Pʋ-yɔɔ mañakɩ pana se mawɩlɩ-mɩ mbʋ́ ɩɩla nɛ ɩtɔzʋʋ tɔm ńdʋ́ tɩ-yɔɔ tam ma-wayɩ yɔ.
2PE.1.16	Toovenim lɛ, pɩtɛkɛ mʋya wena ɛyáa maɣzɩɣ nɛ pamʋyʋʋ yɔ a-yɔɔ ɖɩtɩŋnaa nɛ ɖɩkɛdɩ-mɩ ɛzɩma mbʋ́ ɖa-Kɩpaɣlʋ Yesu Krɩstʋ kɔŋnɩ ɖoŋ yɔ. Mbʋ́ pʋyɔɔ yɔ, ɖa-maɣmaɣ ɖɩna e-koboyaɣ nɛ ɖɛ-ɛsɛ. 
2PE.1.17	Đɩɩwɛ alɩwaatʋ ndʋ́ Caa Ɛsɔ ɖʋ-ɩ hɩɖɛ nɛ ɛsam-ɩ yɔ. Ɛsɔ weyi e-koboyaɣ kɩlɩ pɩtɩŋa yɔ, ɛyɔɔdɩ alɩwaatʋ ńdʋ́ se: «Ɛnɛ lɛ man-Pɩyalʋ kʋsɔɔlʋ, maahʋʋ ɛ-yɔɔ kaʋ.» 
2PE.1.18	Đa-maɣmaɣ ɖɩnɩ nɔɔ ŋ́gá nɛ ɛsɔdaa ḿbʋ́. Mbʋ́ pʋyɔɔ yɔ, ɖa nɛ ɩ ɖɩɩwɛna pʋʋ ŋgʋ́ kʋ-yɔɔ Ɛsɔ yɔɔdɩnɩ-ɩ ḿbʋ́ yɔ.
2PE.1.19	Đɔɖɔ lɛ, tɔm ndʋ́ mbá posusuu tɔm ndʋ́ tɩlɩnɩ Ɛsɔ cɔlɔ yɔ pɔyɔɔdaa nɛ tɩkɛ toovenim siŋŋ yɔ, tɩwɛ ɖɔ-cɔlɔ. Pʋwɛ ɖeu se ɩmaɣzɩ tɩ-yɔɔ. Mbʋ́ pʋyɔɔ yɔ, tɩwɛ ɛzɩ kanɖʋ ŋgʋ́ kɩnaɣ cɩkpɛndʋʋ taa nɛ pʋkɔɔ pɩñandɩ yɔ. Alɩwaatʋ ńdʋ́ʋ́ Krɩstʋ weyi ɛwɛ ɛzɩ tɩmbalʋʋ yɔ, ɛñalɩɣ mɩ-laŋa taa. 
2PE.1.20	Pʋwɛɛ se ɩtɩlɩ camɩyɛ se: nɔɔyʋ fɛyɩ se ɛɖɛzɩɣ tɔm ndʋ́ tɩlɩnɩ Ɛsɔ cɔlɔ nɛ pama-tʋ Ɛsɔtɔm Takayaɣ taa yɔ nɛ ɛ-maɣmaɣ ɛ-lɔŋsɩnɖɛ. 
2PE.1.21	Mbʋ́ pʋyɔɔ yɔ, pɩtɛkɛ mbá posusuu-tʋ yɔ pamaɣzɩna yem nɛ pɔyɔɔdɩ-tʋ. Ɛlɛ́, Fezuu Kiɖeɖeu sazɩnɩ-wɛ nɛ pɔyɔɔdɩ-tʋ.
2PE.2.1	Ɛzɩma mbʋ́ mbá pɛcɛtaɣ se pɛkɛ mbá posusuu tɔm ndʋ́ tɩlɩnɩ Ɛsɔ cɔlɔ yɔ paasʋ Ɛsɔ ñɩma taa yɔ, ḿbʋ́ ɖɔɖɔ mbá pawɩlɩɣ ɛyáa cɛtɩm tɔm yɔ pɔkɔŋ mɩ-hɛkʋ taa sʋʋ mɛsaɣ tɛɛ. Pɔkɔŋ pawɩlɩ-mɩ tɔm ɛzaɣ́tʋ ndʋ́ tilesiɣ ɛyáa yɔ. Halɩ pɔkɔŋ kizuu ɖa-Wɩlɩyʋ sɔsɔ weyi ɛyabɩ pa-ñʋʋ yɔ. Pʋ-yɔɔ pɩtɩŋɩɣna nɛ asayʋʋ nakʋyʋ tudi-wɛ. 
2PE.2.2	Ɛyáa sakɩyɛ kɔŋ-wɛ tɩɣzɩnaʋ nɛ pala yem yem. Pa-lakasɩ yɔɔ lɛ, ɛyáa yɔɔdʋʋ toovenim nʋmɔʋ yɔɔ ɛzaɣ́tʋ tɔm. 
2PE.2.3	Liidiye laɣzaɣ yɔɔ lɛ, pɔkɔŋ-mɩ cɛtʋʋ nɛ pɔ-nɔɔ leleŋ nɛ pɔhɔɔzɩ mi-nesi taa. Ɛlɛ́, Ɛsɔ weyi ɛhʋʋnɩ ɛyáa yɔ, ɛpazɩ pɔ-tɔm kʋʋ ɖooo lɔŋ. Ɛtɔyɩtʋʋ-wɛ alɩwaatʋ pazɩ taa.
2PE.2.4	Mbʋ́ pʋyɔɔ yɔ, Ɛsɔ tohuuzi ɛ-maɣmaɣ e-tiyiyaa mbá paalabɩ kɩwɛɛkɩm yɔ pɔ-yɔɔ. Ɛlɛ́, ɛɖʋ-wɛ kʋñɔŋ maatɛŋ taa se pɛwɛɛ cɩkpɛndʋʋ taa peeɖe nɛ pʋkɔɔ pɩsɩɩnɩ tɔm hʋʋ kɩyakʋ wiye. 
2PE.2.5	Ɛsɔ tohuuzi caánaʋ́ taa ñɩma yɔɔ ɖɔɖɔ: eyeba nɛ tɛʋ nɩɩ nɛ lɩm su kedeŋa kpeekpe nɛ pʋkʋ mbá paañaŋ-ɩ yɔ. Ɛyáa lutozo ɖeke koŋ ñʋʋ ɛyaba. Pa-taa lɛlʋ lɛ Nowee weyi eesusi ɛyáa se pala mbʋ́ pʋtʋʋzaa yɔ. 
2PE.2.6	Pʋwayɩ lɛ, ɛhʋʋnɩ Sodom ñɩma nɛ Gomɔɔrɩ ñɩma nɛ ɛkʋ pɔ-tɔm nɛ ɛñaɣzɩ pa nɛ pɛ-tɛtʋ miŋ nɛ papɩsɩ tɔlɩma. Ḿbʋ́ ɛwɩlɩnɩ mbá paañaŋ-ɩ yɔ se ḿbʋ́ pʋkɔŋ-wɛ tɛmnaʋ. 
2PE.2.7+2PE.2.8	Ɛlɛ́, ɛyabɩ Looti weyi ɛkɛ ɛyʋ kʋtʋʋzʋ yɔ ɛ-ñʋʋ. Ɛyáa azaɣ́a mbá paawɛ ɛ-alɩwaatʋ taa yɔ, pe-yem yem lakasɩ cɛyaɣ Looti ɛnʋ siŋŋ. Mbʋ́ pʋyɔɔ yɔ, kʋtʋʋzʋ ɛnʋ, ɛɛwɛ pɛ-hɛkʋ taa nɛ pɩɖɛɛ-ɩ nɛ pɛ-ɛzaɣ́tʋ lakasɩ naʋ. Pɩɩɖɛ-ɩ ɖɔɖɔ nɛ tɔm ɛzaɣ́tʋ ndʋ́ pɔyɔɔdaɣ yɔ tɩ-nɩʋ. 
2PE.2.9	Ḿbʋ́ wɩlɩɣnɩ-ɖʋ se Kɩpaɣlʋ sɩm nʋmɔʋ ŋgʋ́ ɛtɩŋɩɣna nɛ ɛlɩzɩ mbá pañaŋ-ɩ yɔ takʋʋ taa yɔ. Pɩwɩlɩɣ-ɖʋ ɖɔɖɔ se ɛsɩm ɛzɩma mbʋ́ ɛsɩɣ azaɣ́a nɛ ɛɖʋ-wɛ kʋñɔŋ tɔm hʋʋ kɩyakʋ wiye yɔ. 
2PE.2.10	Kɔzɩkɔzɩ mbá panɩɣnɩ kɩdɛkɛdɩm labʋ ɛzɩ pa-maɣmaɣ pe-liu wɛʋ yɔ nɛ patakpaɣ Ɛsɔ ɖoŋ payaa pʋyʋ yɔ.
2PE.2.10	Cɛtɩm tɔm wɩlɩyaa mbá meheyi-mɩ pɔ-tɔm yɔ, paacazɩɣ nɔɔyʋ taʋ, pɛkɛ agaɣya tɩnaa. Paañaŋ ɖoŋ ndɩ ndɩ weyi ɩwɛ ɛsɔdaa yɔ kpem nɛ patʋʋ-ɩ. 
2PE.2.11	Halɩ Ɛsɔ tiyiyaa mbá paba wɛ ɖoŋ nɛ pɩkɩlɩ-wɛ yɔ, paatʋʋ ɖoŋ ɩnʋ Kɩpaɣlʋ ɛsɩndaa nɛ ɛzaɣ́tʋ tɔm natʋyʋ. 
2PE.2.12	Ɛlɛ́, ḿbá lɛ, pɛwɛ ɛzɩ tɛtɛ kpɩna wena a-ñʋŋ taa fɛyɩ nɛ awɛɛ se pɔkɔŋ-yɛ kpaʋ nɛ pakʋ yɔ. Patʋʋ mbʋ́ paasɩŋ yɔ. Pa-maɣmaɣ pa-lakasɩ nzɩ́ sɩsʋzʋʋ ɛyáa asayʋʋ taa yɔ, ńzɩ́ kɔŋnɩ-wɛ ɖɔɖɔ sʋzʋʋ kɩ-taa. 
2PE.2.13	Pɔkɔŋ-wɛ labʋ mbʋ́ pɩtatʋʋzɩ yɔ ɛzɩ pa-maɣmaɣ palabʋ lɛlaa yɔ. Pɔsɔɔlɩ kpem se pɔtɔɔ nɛ pɔñɔɔ nɛ pɩɖɛlɛsɩ niye nɛ pɩkpɛndɩnɩ wɩsɩ taa. Alɩwaatʋ ndʋ́ mɩ nɛ wɛ ɩkpɛndɩɣ ɩtɔkɩ kazandʋ yɔ, pa-lakasɩ kpaɣ-mɩ fɛyɛ. Pɛcɛtɩɣ-mɩ nɛ pɩkɛdɩɣnɩ-wɛ siŋŋ. 
2PE.2.14	Halaa acɛyɛ tɩnaa yɔɔ ɖeke pa-lɩmaɣza wɛɛ. Paañɩɣzɩɣ kɩwɛɛkɩm labʋ kpem. Pepeɣziɣ mbá pɛfɛyɩ ɖoŋ Ɛsɔ nʋmɔʋ taa yɔ nɛ pasʋzʋʋ-wɛ kɩwɛɛkɩm taa. Liidiye cazʋʋ lɩmaɣza suni pa-taa. Ɛsɔ wɩlɩ-wɛ kpalʋʋ. 
2PE.2.15	Peyebi nʋmɔʋ kɩbaŋgʋ tɩŋʋʋ nɛ pele. Patɩŋ Bosɔɔrɩ pɩyalʋ Balaam weyi ɛɛsɔɔlɩ mbʋ́ pɩtatʋʋzɩ yɔ labʋ se ehiɣ liidiye yɔ ɛ-wayɩ. 
2PE.2.16	Peeɖe Ɛsɔ kalɩ-ɩ ɛ-kaañamtʋ yɔɔ. Kpaŋasɩ ɛɛyɔɔdʋʋ. Ɛlɛ́, Ɛsɔ tɩŋnɩ halɩ ñɩŋga nakɛyɛ yɔɔ nɛ kɔyɔɔdɩ alɩwaatʋ ńdʋ́ tɩ-taa ɛzɩ ɛyʋ yɔ. Ḿbʋ́ kasɩzɩnɩ náyʋ ɛnʋ ɛ-kɩmɛlɛndʋ lakasɩ.
2PE.2.17	Cɛtɩm tɔm wɩlɩyaa ḿbá, pɛwɛ ɛzɩ hila wena a-taa lɩm sɔwa yɔ. Pɛwɛ ɖɔɖɔ ɛzɩ ɛsɔmɩndʋ ndʋ́ heɣlim sɔsɔm kpakɩɣ pɩɖɛɣna yɔ. Cɩkpɛndʋʋ sɔsɔʋ kpemm taa Ɛsɔ ñɔɔzʋʋ-wɛ ɖɩjaɣyɛ. 
2PE.2.18	Pɔyɔɔdʋʋ camɩyɛ, ɛlɛ́ pɩkɛ kɩmɛlɛndʋ tɔm. Piteleɖida yɔ, nabɛyɛ lɩʋ ɛyáa mbá pelebi nʋmɔʋ yɔ pa-taa yɔ. Ḿbá cɛtɩm tɔm wɩlɩyaa peɣziɣ. Palakɩ yem yem lakasɩ nzɩ́ pa-maɣmaɣ pe-liu wɛɛ yɔ nɛ peyilini-wɛ. 
2PE.2.19	Peheyiɣ-wɛ se pɔkɔŋ pa-tɩ yɔɔ wɛʋ. Ŋgʋ́, pa-maɣmaɣ pɛkɛ kɩwɛɛkɩm mbʋ́ puwokini-wɛ sɩm taa yɔ pu-yomaa. Mbʋ́ pʋyɔɔ yɔ, ɛyʋ kɛ mbʋ́ pʋwɛnɩ ɖoŋ ɛ-yɔɔ yɔ pu-yom. 
2PE.2.20	Đa-Kɩpaɣlʋ Yesu Krɩstʋ lɛ ɖa-ñʋʋ yaɖʋ. Toovenim lɛ, yee ɛyáa ɩsɩm-ɩ nɛ peyele kedeŋa yɔɔ cɩnɛ ɛzaɣ́tʋ lakasɩ nɛ pɛtɛ paɖaɣnɩ pɩsʋʋ sɩ-taa nɛ sɩwabɩ-wɛ yɔ, pɛwɛɣ pʋtɔdɩyɛ kpem nɛ pɩkɩlɩ paawɛʋ kajalaɣ taa yɔ. 
2PE.2.21	Mbʋ́ pʋyɔɔ yɔ, pɩɩkɩlɩ wee wee se pataatɩlɩ mbʋ́ pʋtʋʋzaa yɔ pʋ-nʋmɔʋ ɛzɩ paatɩlɩ-kʋ nɛ pʋwayɩ palɩɩ kɩ-taa nɛ paatasɩɣ ɖɔm paɣtʋ ndʋ́ Ɛsɔ ɖʋwa nɛ pɛkɛdɩ-wɛ yɔ tɩ-yɔɔ yɔ. 
2PE.2.22	Mbʋ́ pɩlabɩ-wɛ yɔ, pɩwɩlɩɣ se eduuye nɖɩ́ potuwaa se: «Haɣ pɩsaa kɔtɔkɩ kɔ-tɔtʋ» nɛ lɛɛɖɛ nɖɩ́ potuwaa ɖɔɖɔ se: «Patɩtɛm afa lɩm sɔʋ lɛ, ɛɖaɣnɩ pɩsʋʋ ɛsʋzɩ ɛ-tɩ ahɔya taa» yɔ, akɛ toovenim.
2PE.3.1	Mɛ-ɛgbaɣdɩnaa, ɩɩnaɣ takayaɣ naalɛ ñɩŋga ŋgá mamaɣ-mɩ yɔ. Ka nɛ kajalaɣ ñɩŋga sɩ-naalɛ sɩ-taa lɛ, mancaɣ se mɔntɔzɩ-mɩ mbʋ́ ɩtɛm sɩm yɔ nɛ menfezi mɩ-lɩmaɣza nɛ ɩmaɣzɩ camɩyɛ. 
2PE.3.2	Me-liu wɛɛ se ɩtɔzɩ tɔm ndʋ́ náyaa kiɖeɖema yɔɔdɩ ɖooo lɔŋ yɔ tɩ-yɔɔ. Ɩtɔzɩ ɖɔɖɔ paɣtʋ ndʋ́ Kɩpaɣlʋ weyi ɛkɛ ɖa-ñʋʋ yaɖʋ yɔ, ɛtɩŋnɩ e-tiyiyaa yɔɔ nɛ eheyi-mɩ se ɩla yɔ tɩ-yɔɔ. 
2PE.3.3	Mbʋ́ pʋwɛɛ se ɩtɩlɩ kpem yɔ lɛ se kɛtɛzaɣ alɩwaatʋ taa lɛ, mbá powoŋuu-mɩ yɔ, pɔkɔŋ lɩʋ. Pɔkɔŋ labʋ ɛzaɣ́tʋ ndʋ́ pa-maɣmaɣ pe-liu wɛɛ yɔ 
2PE.3.4	nɛ pɔtɔ se: «Kɩpaɣlʋ tɔm se ɛkɔŋ lɛ, pɩla ɛzɩma? Le ɛwɛɛ yɔ? Mbʋ́ pʋyɔɔ yɔ, ɖooo ɖa-caanaa sɩbʋ nɛ halɩ nɛ sɔnɔ yɔ, pɩtɩŋa payɩ pʋwɛ pi-ɖeɖe ɛzɩ ɖooo pɩɩwɛʋ alɩwaatʋ ndʋ́ Ɛsɔ labɩ kedeŋa yɔ.» 
2PE.3.5	Ɛyáa mbá pɔpɔzʋʋ pa-tɩ ḿbʋ́ yɔ, paacaɣ petisi se: ɖooo lɔŋ Ɛsɔ kɔyɔɔdɩ kʋyɔɔdʋ se ɛsɔdaa nɛ tɛtʋ palɩɩ nɛ palɩɩ ɖɔɖɔ. Ɛkpaɣ lɩm nɛ ɛlabɩnɩ tɛtʋ nɛ ɛtɩŋnɩ pʋ-yɔɔ nɛ ɛɖɔkɩ-tʋ. 
2PE.3.6	Lɩm ɖɔɖɔ Ɛsɔ keɖezini mbʋ́ pɩtɩŋa payɩ pʋwɛ kedeŋa yɔɔ yɔ alɩwaatʋ ndʋ́ eeyeba nɛ tɛʋ sɔsɔʋ nɩɩ nɛ lɩm su kɔ-yɔɔ yɔ. 
2PE.3.7	Ɛsɔ kɔyɔɔdɩ kʋyɔɔdʋ ɖɔɖɔ se ɛsɔdaa nɛ tɛtʋ mbá ɖɩnaɣ lɛɛlɛɛyɔ yɔ, pɛwɛɛ ḿbʋ́ nɛ pʋkɔɔ pɩsɩɩnɩ kɩyakʋ ŋgʋ́ paɖʋʋ-wɛ miŋ nɛ pañaɣ lusa yɔ. Puwiye ńɖɩ́ Ɛsɔ kɔŋ kañadɩnaa tɔm hʋnaʋ nɛ eyele pɛtɛŋɛlɩ.
2PE.3.8	Ɛlɛ́, mɛ-ɛgbaɣdɩnaa, tɔm natʋyʋ wɛɛ, pɩfɛyɩ se ɩsɔɔ-tʋ kaʋ. Ńdʋ́ lɛ se: Kɩpaɣlʋ ɛsɩndaa lɛ, evemiye kʋɖʋmɖɩyɛ wɛ ɛzɩ pɩnzɩ kutoku nɛ pɩnzɩ kutoku ñɛwɛɛ ɛzɩ evemiye kʋɖʋmɖɩyɛ yɔ. 
2PE.3.9	Nabɛyɛ maɣzɩɣ se Kɩpaɣlʋ tala lɔŋ mbʋ́ eheyi ɛyáa se ɛlakɩ yɔ. Ŋgʋ́ pɩtɛkɛ ḿbʋ́. Ɛlɛ́, mɩ-yɔɔ ɛ́ɖɔ́kɩ ɛ-hɔyɛ. Mbʋ́ pʋyɔɔ yɔ, ɛtɔsɔɔlɩ se nɔɔyʋ ɛtɛŋɛlɩ. Ɛlɛ́, ɛsɔɔlaa se ɛyáa tɩŋa payɩ ɛlɛɣzɩ wɛtʋ.
2PE.3.10	Kɩyakʋ ŋgʋ́ Kɩpaɣlʋ kɔŋ yɔ, pʋwɛɣ ɛzɩ mɩ́lʋ́ kɔŋʋʋ yɔ. Puwiye ńɖɩ́ lɛ, pɩyakɩ kɔkɔɖɛ sɔsɔɖɛ naɖɩyɛ siŋŋ nɛ ɛsɔdaa mʋʋ́ʋ. Miŋ ñakɩ mbʋ́ pʋwɛ ɛsɔdaa yɔ. Tɛtʋ nɛ mbʋ́ pɩtɩŋa payɩ pʋwɛ tɩ-yɔɔ yɔ, paatasɩɣ wɛʋ. 
2PE.3.11	Yee ḿbʋ́ pʋwɛɛ se pɩtɩŋa payɩ pʋkɔŋ ɖem yɔ, pʋwɛɛ se ɩɖɔ ɛzɩ pʋmʋnaʋ yɔ. Ɩwɛɛ cɩɖɩcɩɖɩ mi-wezuu caɣʋ taa nɛ ɩla mbʋ́ Ɛsɔ liu wɛɛ yɔ. 
2PE.3.12	Ɩla ḿbʋ́ nɛ ɩɖaŋnɩ kɩyakʋ ŋgʋ́ Ɛsɔ kɔŋ yɔ. Ɩñɔɔzɩ mɩ-tɩ nɛ kɩyakʋ ŋ́gʋ́ kɩtalɩ lɔŋ. Puwiye ńɖɩ́ ɛsɔdaa mʋ́ʋ miŋ nɛ mbʋ́ pʋwɛ peeɖe yɔ puyoli pɩtɩŋa. Pɩɩsɛkɩɣ pʋyʋ. 
2PE.3.13	Ɛlɛ́, Ɛsɔ heyi-ɖʋ se ɛlakɩ ɛsɔdaa kɩfalʋʋ nɛ tɛtʋ kɩfatʋ. Peeɖe mbʋ́ pʋtʋʋzaa yɔ pʋkɔŋ wɛʋ. Ḿbʋ́ ɖɩɖaŋaa yɔ.
2PE.3.14	Mɛ-ɛgbaɣdɩnaa, pʋ-yɔɔ lɛ, pɩ-ɖaŋʋʋ taa lɛ, pʋwɛɛ se ɩñaɣ pana nɛ ɩwɛɛ cɩɖɩcɩɖɩ Ɛsɔ ɛsɩndaa nɛ pataana kɩdɛkɛdɩm nabʋyʋ mɩ-yɔɔ. Ɩñaɣ pana ɖɔɖɔ nɛ ɩwɛɛ laŋhɛzɩyɛ taa ɛ-ɛsɩndaa. 
2PE.3.15	Ɩtɩlɩ se ɖa-Kɩpaɣlʋ hɔyɛ ɖɔkʋʋ haɣnɩ-mɩ waɖɛ se pɩya mɩ-ñʋʋ. Ḿbʋ́ Ɛsɔ ha ɖa-taabalʋ kʋsɔɔlʋ Pɔɔlɩ lɔŋsɩnɖɛ nɛ ɛma nɛ eheyi-mɩ ɖɔɖɔ. 
2PE.3.16	Pʋ-tɔm ɛma ɛ-takayɩsɩ nzɩ́ sɩtɩŋa sɩ-taa ɛkɛdɩ Kɩpaɣlʋ kɔm tɔm yɔ. Pʋwɛ kaɖɛ se ɛyáa ɛnɩɩ tɩ-taa natʋyʋ tɔbʋʋ. Tɔm ńdʋ́ ɛyáa mbá paasɩŋ pʋyʋ nɛ patapɩɩ yɔ, pɛɖɛzɩɣ kiŋgila nɛ yaayala. Palakɩ ɖɔɖɔ ɛzɩ palakʋʋ Ɛsɔtɔm Takayaɣ taa tɔm lɛɛtʋ yɔ. Ḿbʋ́ pelesiɣni pa-maɣmaɣ pa-tɩ.
2PE.3.17	Mɛ-ɛgbaɣdɩnaa mɩ lɛ, lɛɛlɛɛyɔ pɛkɛdɩ-mɩ ɛyáa kɩdɛkɛdɩŋ ɩnʋ ɩ-tɔm. Pʋ-yɔɔ lɛ, ɩkpa mɩ-tɩ nɛ wɛ. Pɩtɛkɛ ḿbʋ́ yɔ, pɔkɔŋ pepeɣzi-mɩ nɛ ɩtɩŋ-wɛ. Peeɖe ɩɩtasɩɣ wɛʋ mi-ɖeɖe mi-lidaʋ wɛnaʋ taa. 
2PE.3.18	Ɛlɛ́, pʋwɛɛ se ɩɖɛɛnɩ ɛsɩndaa lootiye nʋmɔʋ taa nɛ ɩtɛzɩ sɩm ɖa-Kɩpaɣlʋ Yesu Krɩstʋ weyi ɛkɛ ɖa-ñʋʋ yaɖʋ yɔ. Pasam-ɩ kpaɣ lɛɛlɛɛyɔ nɛ paa ɛzɩmtaa. Pɩla ḿbʋ́!
1JN.1.1	Nabʋyʋ kɛwɛɛ nɛ pʋcɔ Ɛsɔ la kedeŋa, ɖɩnɩ pʋ-tɔm nɛ ɖɩna-pʋ nɛ ɖɛ-ɛsɛ nɛ ɖɩcɔnɩ-pʋ kpem, ɖitukuni-pʋ nɛ ɖe-nesi. Ḿbʋ́ lɛ Tɔm ndʋ́ tɩhaɣ wezuu yɔ. 
1JN.1.2	Wezuu ŋ́gʋ́, pɩlɩzɩ-kʋ nɛ pɩwɩlɩ-ɖʋ nɛ ɖɩna-kʋ yɔɔ ɖɩlɩzɩɣ kɩ-aseɣɖe. Ŋ́gʋ́ lɛ wezuu maatɛŋ ŋgʋ́ kɩwɛ Caa Ɛsɔ cɔlɔ yɔ. Kʋ-tɔm ɖɩkɛdɩɣ-mɩ. 
1JN.1.3	Điheyiɣ-mɩ mbʋ́ ɖɩnanɩ ɖɛ-ɛsɛ nɛ ɖɩnɩɩnɩ ɖa-nɩŋgbaaŋ yɔ se ɩkpɛndɩ ɖɔ-yɔɔ ɖa nɛ Caa nɛ ɛ-Pɩyalʋ Yesu Krɩstʋ ɖɛ-kpɛndʋʋ taa. 
1JN.1.4	Đɩmaɣ-mɩ tɔm tʋnɛ se ɖa nɛ mɩ ɖa-laŋa ɩtɛzɩ hʋlʋmʋʋ.
1JN.1.5	Yesu Krɩstʋ tɔm ndʋ́ ɖɩnɩwa nɛ ɖɩkɛdɩɣ-mɩ yɔ, ńdʋ́ lɛ se: Ɛsɔ lɛ ñalɩmɩyɛ, cɩkpɛndʋʋ nakʋyʋ fɛyɩ ɖenɖe ɛwɛɛ yɔ. 
1JN.1.6	Yee ɖɩtɔm se ɖa nɛ Ɛsɔ ɖɩlabɩ nɔɔ kʋɖʋmaɣ nɛ ɖɩwɛɛ ɖɩlakɩ cɩkpɛndʋʋ tɛɛ lakasɩ yɔ, ɖɩkɛ pɔpɔtɩnaa, ɖɩɩɖɔŋ toovenim nʋmɔʋ taa. 
1JN.1.7	Ɛlɛ́, yee ɖɩɖɔŋ ñalɩmɩyɛ taa ɛzɩ Ɛsɔ wɛʋ ɖɩ-taa yɔ yɔ, piyeki nɛ ɖa nɛ lɛlaa ɖɩla nɔɔ kʋɖʋmaɣ. Pʋbʋ, Ɛsɔ Pɩyalʋ Yesu calɩm ñalɩɣ ɖa-kɩwɛɛkɩm tɩŋa payɩ.
1JN.1.8	Yee ɖɩtɔm se ɖɩtala kɩwɛɛkɩm nabʋyʋ yɔ, ɖɩcɛtɩɣ ɖa-tɩ, ɖɩtasɩ toovenim. 
1JN.1.9	Ɛlɛ́, yee ɖiheyi ɖa-kɩwɛɛkɩm yɔ, Ɛsɔ kpeɣiɣ-ɖʋ-pʋ nɛ ɛñalɩ ɖa-kɩdɛkɛdɩm tɩŋa. Mbʋ́ pʋyɔɔ yɔ, ɛtʋʋzaa nɛ ɛlakɩ mbʋ́ ɛɖʋwa se ɛlakɩ yɔ. 
1JN.1.10	Yee ɖɩkpɛzaa se ɖɩtala kɩwɛɛkɩm nabʋyʋ kaʋ yɔ, ɖɩyaɣ Ɛsɔ se cɛtɩyʋ, pɩwɩlɩɣ se ɖɩtasɩ ɛ-tɔm.
1JN.2.1	Men-piya! Mamaɣ-mɩ takayaɣ kanɛ se ɩtaala kɩwɛɛkɩm. Ɛlɛ́, yee pɩlabɩ se nɔɔyʋ labɩ kɩwɛɛkɩm yɔ, pʋdʋ ɛtɩlɩ se nɔɔyʋ wɛ Caa Ɛsɔ cɔlɔ nɛ etendiɣ-i se ekpeɣ-ɖʋ ɖa-kɩwɛɛkɩm. Ɛnʋ lɛ Yesu Krɩstʋ, ɛtʋʋzaa. 
1JN.2.2	Ɛ-maɣmaɣ ɛ-calɩm kpɛdɩnɩ se Ɛsɔ ɛtɩŋnɩ pʋ-yɔɔ nɛ ekpeɣ-ɖʋ ɖa-kɩwɛɛkɩm. Pɩtasɩɩnɩ ɖe-ɖeke, ɛlɛ́, ekpeɣ ɖɔɖɔ kedeŋa yɔɔ ɛyáa tɩŋa payɩ pa-ñɩmbʋ.
1JN.2.3	Yee ɖɩɖɔŋ Ɛsɔ paɣtʋ yɔɔ camɩyɛ yɔ, pɩwɩlɩɣ toovenim se ɖɩsɩm-ɩ. 
1JN.2.4	Yee nɔɔyʋ ɛtɔm se ɛsɩm Ɛsɔ nɛ ɛɛɖɔŋ ɛ-paɣtʋ yɔɔ yɔ, pʋdʋ kɛ cɛtɩyʋ, ɛtasɩ toovenim. 
1JN.2.5	Weyi ɛ́lɛ́ ɖɔŋ Ɛsɔtɔm yɔɔ yɔ, ɛkɛ weyi ɛsɔɔlɩ-ɩ nɛ ɛ-laŋɩyɛ tɩŋa pilim yɔ. Mbʋ́ pɩwɩlɩɣ se ɖa nɛ Ɛsɔ ɖɩlabɩ nɔɔ kʋɖʋmaɣ yɔ lɛ se: 
1JN.2.6	weyi ɛkaɖɩɣ kpayɩ se ɛ nɛ Ɛsɔ pɛkpɛndaa yɔ, pʋwɛɛ se pʋdʋ ɛcaɣ wezuu ɛzɩ Yesu Krɩstʋ caɣʋ yɔ.
1JN.2.7	Mɛ-ɛgbaɣdɩnaa! Pɩtɛkɛ paɣtʋ kɩfatʋ natʋyʋ tɔm mamaɣ se meheyi-mɩ. Ɛlɛ́, kɩbɩndʋ ndʋ́ peheyi-mɩ ɖooo kiɖe tɛɛ nɛ itisi yɔ, tɩ-tɔm mamaɣ-mɩ. Paɣtʋ kɩbɩndʋ ńdʋ́ lɛ tɔm ndʋ́ ɩnɩwa yɔ. 
1JN.2.8	Paa ḿbʋ́, tɔm ndʋ́ mamaɣ-mɩ yɔ, tɩkɛ paɣtʋ kɩfatʋ. Mbʋ́ pʋyɔɔ yɔ, cɩkpɛndʋʋ ɖɔŋ ɖɛʋ nɛ ñalɩmɩyɛ ñapazɩ ñalʋʋ: ńɖɩ́ lɛ toovenim mbʋ́ pʋwɛ mɩ nɛ Yesu Krɩstʋ mɩ-taa yɔ.
1JN.2.9	Yee nɔɔyʋ ɛtɔm se ɛwɛ ñalɩmɩyɛ taa nɛ ɛpaɖɩɣ ɛ-taabalaa yɔ, pɩwɩlɩɣ se ɛwɛ cɩkpɛndʋʋ taa tam. 
1JN.2.10	Ɛlɛ́, yee nɔɔyʋ ɛsɔɔlɩ ɛ-taabalaa yɔ, ɛwɛ ñalɩmɩyɛ taa, nabʋyʋ fɛyɩ
1JN.2.11	Yee nɔɔyʋ ɛpaɖɩɣ ɛ-taabalaa yɔ, ɛwɛ cɩkpɛndʋʋ taa. Ɛɖɔŋ ɖɔɖɔ cɩkpɛndʋʋ taa, ɛɛnaɣ ɖenɖe ewoki yɔ, mbʋ́ pʋyɔɔ yɔ, cɩkpɛndʋʋ yʋlɩsɩ ɛ-ɛsɛ.
1JN.2.12	Men-piya! Mamaɣ-mɩ takayaɣ kanɛ se meheyi-mɩ tɔm tʋnɛ, mbʋ́ pʋyɔɔ yɔ, Ɛsɔ tɛm tɩŋnaʋ Yesu Krɩstʋ yɔɔ nɛ ekpeɣ-mɩ mɩ-kɩwɛɛkɩm. 
1JN.2.13	Man-caanaa! Mɩ lɛ, mamaɣ-mɩ, mbʋ́ pʋyɔɔ yɔ, ɩsɩm weyi ɛɛwɛɛ nɛ pʋcɔ Ɛsɔ la kedeŋa yɔ. Evebiya! Mɩ lɛ, mamaɣ-mɩ-tʋ, mbʋ́ pʋyɔɔ yɔ, ɩwabɩ Satanɩ.
1JN.2.14	Men-piya! Mama-mɩ-tʋ, mbʋ́ pʋyɔɔ yɔ, ɩsɩm Caa Ɛsɔ. Man-caanaa! Mama-mɩ-tʋ, mbʋ́ pʋyɔɔ yɔ, ɩsɩm weyi ɛɛwɛɛ nɛ pʋcɔ Ɛsɔ la kedeŋa yɔ. Evebiya! Mama-mɩ-tʋ, mbʋ́ pʋyɔɔ yɔ, ɩwɛ ɖoŋ. Ɩɖɔkɩ Ɛsɔtɔm mɩ-laŋa taa kpam nɛ ɩwa Satanɩ.
1JN.2.15	Ɩtaasɔɔlɩ kedeŋa kanɛ yaa mbʋ́ pʋwɛ kɔ-yɔɔ yɔ. Yee nɔɔyʋ ɛsɔɔlɩ-kɛ yɔ, ɛtɔsɔɔlɩ Caa Ɛsɔ. 
1JN.2.16	Mbʋ́ pɩtɩŋa pʋwɛ kɔ-yɔɔ yɔ, ḿbʋ́ yɔ: kɩdɛkɛdɩm mbʋ́ ɛyáa sɔɔlɩ labʋ yɔ, ɛsɛ naɣnaɣ nɛ ñɩm yɔɔ tɩ kpazʋʋ. Pɩtɩŋa payɩ pɩlɩnɩ kedeŋa yɔɔ, pɩtɛkɛ Caa Ɛsɔ cɔlɔ pɩlɩnaa. 
1JN.2.17	Ɩtɩlɩ camɩyɛ se kedeŋa ɖɔŋ tɛm nɛ mbʋ́ pɩtɩŋa payɩ ɛyáa ɖʋʋ pʋ-yɔɔ ɛsɛ yɔ, pɩtɛŋ ɖɔɖɔ. Ɛlɛ́, weyi ɛlakɩ mbʋ́ Ɛsɔ liu wɛɛ yɔ, ɛ́lɛ́ cakɩ wezuu tam.
1JN.2.18	Men-piya! Kedeŋa wɩzɩ tɛm! Ɩnɩwa se paa pɩɩla ɛzɩma, Krɩstʋ koyindu kaɣ kɔm. Ɖɔɖɔ lɛ, ɖɩnawa se alɩwaatʋ tʋnɛ tɩ-taa e-koyindinaa sakɩyɛ lɩwa. Ḿbʋ́ ɖɩnanaa se kedeŋa wɩzɩ tɛm. 
1JN.2.19	Pɩtɛ ɛyáa ḿbá, ɖɛ-hɛkʋ taa palɩnaa, ɛlɛ́, pataakɛ ɖa-ñɩma siŋŋ. Toovenim lɛ, yee paakɛ ɖa-ñɩma yɔ, paawɛ ɖɛ-hɛkʋ taa. Pɩlabɩ ḿbʋ́ se ɛyáa ɛna se patɩŋa pataakɛ ɖa-ñɩma siŋŋ.
1JN.2.20	Mɩ lɛ, Ɛsɔ Ñɩnʋ ha-mɩ e-Fezuu Kiɖeɖeu ɛzɩ papɩyʋʋ ɛyʋ ñʋʋ taa num yɔ nɛ mɩtɩŋa payɩ ɩnaɣ mbʋ́ pɩkɛ toovenim yɔ. 
1JN.2.21	Pʋ-yɔɔ lɛ, pɩtɛkɛ se ɩtasɩ toovenim yɔɔ mamaɣ-mɩ. Ɛlɛ́, ɩsɩm-pʋ yɔɔ mamaɣ-mɩ. Ɩnawa ɖɔɖɔ se cɛtɩm nabʋyʋ ɛɛlɩɣnɩ toovenim taa.
1JN.2.22	Anɩ lɛ cɛtɩyʋ yɔ? Ɛnʋ lɛ weyi ɛkpɛzɩɣ se pɩtɛkɛ Yesu lɛ Weyi Ɛsɔ Lɩzaa yɔ. Pʋdʋ kɛ Krɩstʋ koyindu: ekizi Caa Ɛsɔ nɛ ɛ-Pɩyalʋ pa-naalɛ. 
1JN.2.23	Toovenim lɛ, weyi ekiziɣ Ɛsɔ Pɩyalʋ yɔ, ɛtasɩ ɖɔɖɔ Caa Ɛsɔ. Weyi ɛ́lɛ́ tisiɣ se ɛsɩm Ɛsɔ Pɩyalʋ yɔ, ɛsɩm ɖɔɖɔ Caa Ɛsɔ.
1JN.2.24	Pʋ-yɔɔ lɛ, iyele nɛ tɔm ndʋ́ ɩnɩ ɖooo kiɖe tɛɛ yɔ, tɩcaɣ mɩ-taa. Yee tɔm ndʋ́ ɩnɩ ɖooo kiɖe tɛɛ yɔ, tɩwɛ mɩ-taa yɔ, pʋbʋ, mɩ nɛ Caa Ɛsɔ nɛ ɛ-Pɩyalʋ ɩkpɛndaa. 
1JN.2.25	Mbʋ́ Yesu Krɩstʋ ɖʋwa se ɛhaɣ-ɖʋ yɔ lɛ: wezuu maatɛŋ.
1JN.2.26	Ɛyáa mbá pacaɣ se pɛcɛtɩ-mɩ yɔ, pɔ-tɔm mamaɣ se meheyi-mɩ. 
1JN.2.27	Mɩ lɛ, Fezuu ŋgʋ́ Yesu Krɩstʋ ha-mɩ ɛzɩ papɩyʋʋ ɛyʋ ñʋʋ taa num yɔ, kɩwɛ mɩ-cɔlɔ. Yee ḿbʋ́ pɩtatasɩ pɔzʋʋ se nɔɔyʋ ɛkpɛlɩkɩ-mɩ, mbʋ́ pʋyɔɔ yɔ, kɩwɩlɩɣ-mɩ pɩtɩŋa payɩ nɛ toovenim, cɛtɩm fɛyɩ pɩ-taa. Pʋ-yɔɔ lɛ, mɩ nɛ Yesu Krɩstʋ mɩ-kpɛndʋʋ ɛwɛɛ ḿbʋ́ ɛzɩ Fezuu Kiɖeɖeu ŋ́gʋ́ kɩwɩlʋʋ-mɩ yɔ.
1JN.2.28	Men-piya! Yee ḿbʋ́ mɩ nɛ Yesu Krɩstʋ mɩ-kpɛndʋʋ ɛwɛɛ ḿbʋ́ nɛ ɖɩpɩzɩ ɖɩñɔtɩnɩ-ɩ kaalɛyɩtʋ puwiye nɖɩ́ ɛpɩsɩɣ ɛkɔɔ nɛ pana-ɩ yɔ. Puwiye ńɖɩ́, fɛyɛ ɛɛkpaɣ-ɖʋ.
1JN.2.29	Ɩsɩm camɩyɛ se Krɩstʋ tʋʋzaa. Pʋ-yɔɔ lɛ, pʋwɛɛ ɖɔɖɔ se itisi se weyi ɛlakɩ mbʋ́ pʋtʋʋzaa yɔ, ɛkɛ Ɛsɔ pɩɣa.
1JN.3.1	Ɩna ɛzɩma mbʋ́ Caa Ɛsɔ sɔɔlɩ-ɖʋ kpem yɔ: ɛyaɣ-ɖʋ se e-piya. Toovenim ɖɔɖɔ lɛ, ɖɩkɛ e-piya. Ɛlɛ́, kedeŋa ñɩma tasɩm-ɖʋ, mbʋ́ pʋyɔɔ yɔ, patasɩm-ɩ. 
1JN.3.2	Mɛ-ɛgbaɣdɩnaa! Lɛɛlɛɛyɔ ɖɩkɛ Ɛsɔ piya. Nɔɔyʋ tanadɩ mbʋ́ ɖɩkɔŋ kɛʋ yɔ. Ɛlɛ́, ɖɩsɩm se alɩwaatʋ ndʋ́ Yesu Krɩstʋ pɩsɩɣ ɛkɔɔ nɛ pana-ɩ yɔ, ɖɩwɛɣ ɛzɩ ɛwɛʋ yɔ, mbʋ́ pʋyɔɔ yɔ, ɖɩnaɣ-ɩ ɛzɩ ɛwɛʋ yɔ. 
1JN.3.3	Weyi ɛtaɣ-ɩ liu ḿbʋ́ yɔ, ɛñɔɔzʋʋ ɛ-tɩ nɛ ɛwɛɛ cɩɖɩcɩɖɩ ɛzɩ Yesu Krɩstʋ ɛnʋ ɛwɛʋ yɔ.
1JN.3.4	Weyi ɛ́lɛ́ lakɩ kɩwɛɛkɩm yɔ, ɛɛɖɔŋ Ɛsɔ paɣtʋ yɔɔ. Mbʋ́ pʋyɔɔ yɔ, kɩwɛɛkɩm labʋ kɛ paɣtʋ yʋsɩnaʋ. 
1JN.3.5	Ŋgʋ́, ɩnawa se Yesu Krɩstʋ kɔm kedeŋa yɔɔ se ɛlɩzɩ ɛyáa pa-kɩwɛɛkɩm taa, ɛtala kɩwɛɛkɩm nabʋyʋ. 
1JN.3.6	Pʋ-yɔɔ lɛ, weyi ɛ nɛ Yesu Krɩstʋ pɛkpɛndaa yɔ, eyeki kɩwɛɛkɩm labʋ. Ɛlɛ́, yee nɔɔyʋ ɛwɛɛ nɛ ɛlakɩ kɩwɛɛkɩm yɔ, pɩwɩlɩɣ se pʋdʋ tana-ɩ, ɛtasɩm-ɩ ɖɔɖɔ.
1JN.3.7	Men-piya! Itaayele nɛ nɔɔyʋ cɛtɩ-mɩ kaʋ! Weyi ɛlakɩ mbʋ́ pʋtʋʋzaa yɔ, ɛkɛ kʋtʋʋzʋ ɛzɩ Yesu Krɩstʋ yɔ. 
1JN.3.8	Weyi ɛ́lɛ́ ñɛwɛɛ nɛ ɛlakɩ kɩwɛɛkɩm yɔ, ɛkɛ eleeu ñɩnʋ. Mbʋ́ pʋyɔɔ yɔ, ɛnʋ wɛna nɛ ɛlakɩ kɩwɛɛkɩm ɖooo ɛzɩ Ɛsɔ labʋ kedeŋa yɔ. Pʋ-yɔɔ Ɛsɔ Pɩyalʋ kɔm kedeŋa yɔɔ se ɛwɛɛkɩ mbʋ́ eleeu ɛnʋ ɛlaba yɔ.
1JN.3.9	Weyi ɛkɛ Ɛsɔ pɩɣa yɔ, ɛɛtasɩɣ kɩwɛɛkɩm labʋ. Mbʋ́ pʋyɔɔ yɔ, Ɛsɔ ɖoŋ wɛ ɛ-taa. Ɛɛpɩzɩɣ ɛtasɩ labʋ kɩwɛɛkɩm: ɛ-Caa lɛ Ɛsɔ. 
1JN.3.10	Ɩna mbʋ́ pɩwɩlɩɣ kaŋŋ se ɛyʋ kɛ Ɛsɔ pɩɣa yaa eleeu ñɩŋga yɔ: yee nɔɔyʋ ɛlabɩ mbʋ́ pɩtatʋʋzɩ yɔ yaa ɛtɔsɔɔlɩ lɛlaa yɔ, ɛtɛkɛ Ɛsɔ pɩɣa.
1JN.3.11	Tɔm ndʋ́ ɩnɩ ɖooo kajalaɣ taa yɔ, ńdʋ́ lɛ se: pʋwɛɛ se ɖɩsɔɔlɩ ɖama. 
1JN.3.12	Pɩtamʋnɩ se ɖɩwɛɛ ɛzɩ Satanɩ ñɩnʋ Kayɛnɩ weyi ɛkʋ e-neu yɔ. Ɛkʋ-ɩ, mbʋ́ pʋyɔɔ yɔ, e-neu lakasɩ tʋʋzaa nɛ ɛnʋ ñɩnzɩ fɛyɩ ɖeu.
1JN.3.13	Man-taabalaa! Yee kedeŋa yɔɔ cɩnɛ ɛyáa ɛpaɖɩɣ-mɩ yɔ, pɩtaaɖɩɣzɩ-mɩ. 
1JN.3.14	Đa lɛ, ɖɩna ɖeu se ɖɩlɩ sɩm taa nɛ ɖihiɣ wezuu, mbʋ́ pɩwɩlɩɣ-pʋ yɔ lɛ se ɖɩsɔɔlɩ ɖa-taabalaa. Weyi ɛtɔsɔɔlɩ ɛ-taabalʋ yɔ, ɛkpɛndɩ ɛwɛ sɩm taa. 
1JN.3.15	Weyi ɛpaɖɩɣ ɛ-taabalʋ yɔ, ɛkɛ ɛyáa kʋyʋ. Ɩtɛm naʋ se ɛyáa kʋyʋ fɛyɩnɩ wezuu maatɛŋ. 
1JN.3.16	Mbʋ́ pɩwɩlɩɣ-ɖʋ sɔɔlɩm yɔ lɛ se: Yesu Krɩstʋ tisaa nɛ ɛsɩ ɖɔ-yɔɔ. Pʋ-yɔɔ lɛ, pʋwɛɛ se ɖa ɖɔɖɔ ɖɩsɩ ɖa-taabalaa yɔɔ. 
1JN.3.17	Yee nɔɔyʋ ɛwɛnɩ ñɩm nɛ ɛna se ɛ-taabalʋ fɛyɩnɩ pʋyʋ nɛ piteheyi-i natʋyʋ lɛ, ɛzɩma ɛpɩzɩɣ ɛtɔ se ɛsɔɔlɩ Ɛsɔ yɔ? 
1JN.3.18	Men-piya! Pɩfɛyɩ se ɖɩsɔɔlɩ ɖa-taabalaa nɛ nɔsɩ yem, ɛlɛ́, pʋwɛɛ se ɖɩsɔɔlɩ-wɛ nɛ ɖa-lakasɩ toovenim taa.
1JN.3.19	Yee ɖɩlakɩ ḿbʋ́ yɔ, pɩwɩlɩɣ-ɖʋ se ɖɩkɛ toovenim tɩnaa. Ḿbʋ́ kɔŋnɩ yebu ɖɔɖɔ nɛ ɖa-laŋa hɛɛ Ɛsɔ ɛsɩndaa. 
1JN.3.20	Toovenim lɛ, paa ɖa-laŋa ɛkʋyʋʋ ɖɔ-yɔɔ se ɖɩlabɩ kɩwɛɛkɩm yɔ, ɖɩnawa se Ɛsɔ kɩlɩ ɖa-laŋa, ɛsɩm pɩtɩŋa payɩ. 
1JN.3.21	Mɛ-ɛgbaɣdɩnaa! Yee ɖa-laŋa ɛɛkʋyʋʋ ɖɔ-yɔɔ yɔ, pʋbʋ ɖɩpɩzɩɣ ɖɩsɩŋ ɛ-ɛsɩndaa kaalɛyɩtʋ. 
1JN.3.22	Ɛhaɣ-ɖʋ ɖɔɖɔ mbʋ́ ɖɩpɔzʋʋ-ɩ yɔ pɩtɩŋa payɩ, mbʋ́ pʋyɔɔ yɔ, ɖɩɖɔŋ ɛ-paɣtʋ yɔɔ nɛ ɖɩlakɩ mbʋ́ pɩkɛdɩnɩ-ɩ yɔ. 
1JN.3.23	Ɛ-paɣtʋ ńdʋ́ lɛ se: ɖɩwɛnɩ lidaʋ ɛ-Pɩyalʋ Yesu Krɩstʋ yɔɔ nɛ ɖɩsɔɔlɩ ɖama ɛzɩ ɛ́lɛ́ ɖʋʋ-ɖʋ se ɖɩla yɔ. 
1JN.3.24	Weyi ɛɖɔŋ Ɛsɔ paɣtʋ yɔɔ yɔ, ɛ nɛ ɩ pɛwɛ ɖama taa. E-Fezuu Kiɖeɖeu ŋgʋ́ ɛha-ɖʋ yɔ, ŋ́gʋ́ wɩlɩɣnɩ-ɖʋ se ɖa nɛ ɩ ɖɩwɛ ɖama taa.
1JN.4.1	Mɛ-ɛgbaɣdɩnaa! Yee nɔɔyʋ eheyi-mɩ se Fezuu Kiɖeɖeu ɖoŋ ɛyɔɔdʋʋna yɔ, ɩtaatisi kpaagbaa. Ɛlɛ́, ɩmaɣzɩ-ɩ nɛ ɩna se pɩkɛ toovenim na. Meheyiɣ-mɩ ḿbʋ́, mbʋ́ pʋyɔɔ yɔ, mbá pɛcɛtɩɣ se pɛkɛ náyaa yɔ palɩ kedeŋa yɔɔ sakɩyɛ. 
1JN.4.2	Mbʋ́ ɩpɩzɩɣ ɩnana se toovenim Fezuu Kiɖeɖeu wɛ nɔɔyʋ cɔlɔ yɔ lɛ se: yee nɔɔyʋ ɛkaɖɩ kpayɩ se Yesu Krɩstʋ pɩsɩ ɛyʋ nɛ ɛkɔɔ kedeŋa yɔɔ yɔ, pɩwɩlɩɣ se Fezuu Kiɖeɖeu ŋ́gʋ́ kɩwɛ pʋdʋ cɔlɔ. 
1JN.4.3	Weyi ɛ́lɛ́ ɛɛkaɖɩɣ ɛyáa samaɣ taa kpayɩ ḿbʋ́ yɔ, Fezuu Kiɖeɖeu fɛyɩ ɛ-cɔlɔ. Ɛlɛ́, Krɩstʋ koyindu kalɩzaɣ wɛnɩ ɛ-cɔlɔ. Ɩtɛm nɩʋ se paa pɩɩla ɛzɩma ɛkɔŋ, lɛɛlɛɛyɔ ɛtɛm kɔm kedeŋa yɔɔ.
1JN.4.4	Men-piya! Mɩ lɛ, ɩkɛ Ɛsɔ ñɩma nɛ ɩwa mbá pɛcɛtɩɣ se pɛkɛ náyaa yɔ. Mbʋ́ pʋyɔɔ yɔ, Fezuu Kiɖeɖeu ŋgʋ́ kɩwɛ mɩ-cɔlɔ yɔ, kɩkɩlɩ ɖoŋ ŋgʋ́ kʋkʋ wɛ kedeŋa ñɩma cɔlɔ yɔ. 
1JN.4.5	Cɛtɩyaa ḿbá, pɛkɛ kedeŋa ñɩma. Pʋ-yɔɔ pɔyɔɔdʋʋ ɛzɩ kedeŋa ñɩma yɔ nɛ paba ñewelesiɣni-wɛ. 
1JN.4.6	Piyele ma nɛ mɩ lɛ, ɖɩkɛ Ɛsɔ ñɩma. Weyi ɛsɩm Ɛsɔ yɔ, ɛnɩɣnɩ-ɖʋ. Weyi ɛ́lɛ́ tɛkɛ Ɛsɔ ñɩnʋ yɔ, ɛɛnɩɣnɩ-ɖʋ. Ḿbʋ́ ɖɩtɩlɩɣnɩ se toovenim Fezuu wɛnɩ nɔɔyʋ cɔlɔ yaa cɛtɩm ñɩŋgʋ wɛna.
1JN.4.7	Mɛ-ɛgbaɣdɩnaa! Pʋwɛɛ se ɖɩsɔɔlɩ ɖama, mbʋ́ pʋyɔɔ yɔ, Ɛsɔ cɔlɔ sɔɔlɩm lɩɣna. Weyi ɛsɔɔlɩ lɛlaa yɔ, ɛkɛ Ɛsɔ pɩɣa, ɛsɩm-ɩ. 
1JN.4.8	Weyi ɛ́lɛ́ tɔsɔɔlɩ-wɛ yɔ, ɛtasɩ Ɛsɔ, mbʋ́ pʋyɔɔ yɔ, Ɛsɔ lɛ sɔɔlɩm tʋ. 
1JN.4.9	Ɛsɔ tiyi ɛ-Pɩyalʋ ɛgbamɩyɛ kedeŋa yɔɔ se ɛkɔɔ ɛha-ɖʋ wezuu. Ḿbʋ́ ɛwɩlɩɣnɩ-ɖʋ se ɛsɔɔlɩ-ɖʋ. 
1JN.4.10	Mbʋ́ pɩwɩlɩɣ sɔɔlɩm ḿbʋ́ kpem yɔ lɛ se: ɛnʋ calɩnɩ-ɖʋ sɔɔlʋʋ nɛ etiyi ɛ-Pɩyalʋ se ɛkɔɔ ɛsɩ ɖɔ-yɔɔ nɛ ɛpɩzɩ ekpeɣ-ɖʋ ɖa-kɩwɛɛkɩm.
1JN.4.11	Mɛ-ɛgbaɣdɩnaa! Yee ḿbʋ́ Ɛsɔ ɛsɔɔlɩ-ɖʋ yɔ, pʋwɛɛ se ɖa ɖɔɖɔ ɖɩsɔɔlɩ ɖama. 
1JN.4.12	Nɔɔyʋ tana Ɛsɔ wiɖiyi kaʋ. Ɛlɛ́, yee ɖɩsɔɔlɩ ɖama yɔ, pɩwɩlɩɣ se ɖa nɛ ɩ ɖɩkpɛndaa nɛ ɛ-sɔɔlɩm wɛɛ ɖa-taa siŋŋ.
1JN.4.13	Ɛsɔ ha-ɖʋ e-Fezuu Kiɖeɖeu. Ḿbʋ́ wɩlɩɣnɩ-ɖʋ se ɖa nɛ ɩ ɖɩwɛ ɖama taa. 
1JN.4.14	Đa lɛ, ɖɩnawa nɛ ɖɩlɩzɩɣ aseɣɖe se Caa Ɛsɔ tiyi ɛ-Pɩyalʋ kedeŋa yɔɔ se ɛya ɛyáa ñʋŋ. 
1JN.4.15	Yee nɔɔyʋ ɛkaɖɩ kpayɩ se Yesu lɛ Ɛsɔ Pɩyalʋ yɔ, pɩwɩlɩɣ se ɛ nɛ Ɛsɔ pɛwɛ ɖama taa. 
1JN.4.16	Đa lɛ, ɖɩna ɛzɩma mbʋ́ Ɛsɔ sɔɔlɩ-ɖʋ yɔ nɛ ɖitisi-pʋ.
1JN.4.16	Ɛsɔ lɛ sɔɔlɩm tʋ, weyi ɛwɛɛ ɛsɔɔlʋʋ Ɛsɔ nɛ ɛyáa lɛlaa yɔ, pɩwɩlɩɣ se ɛ nɛ Ɛsɔ pɛwɛ ɖama taa. 
1JN.4.17	Mbʋ́ pɩwɩlɩɣ se sɔɔlɩm tɛzɩ ɖa-taa wɛʋ yɔ lɛ se ɖɩsɩŋɩɣ Ɛsɔ ɛsɩndaa kaalɛyɩtʋ kɩyakʋ ŋgʋ́ ɛkɔŋ ɛyáa tɔm hʋnaʋ yɔ. Mbʋ́ pʋyɔɔ yɔ, ɖe-wezuu caɣʋ kedeŋa yɔɔ cɩnɛ nɩɣzɩnɩ Yesu ñɩmbʋ. 
1JN.4.18	Weyi ɛwɛnɩ sɔɔlɩm yɔ, sɔɔndʋ ɛɛkpaɣ-ɩ, sɔɔlɩm siŋŋ ɖɔɔnʋʋ sɔɔndʋ. Yee ḿbʋ́, sɔɔndʋ ɛkpaɣ nɔɔyʋ yɔ, pʋdʋ fɛyɩnɩ sɔɔlɩm siŋŋ, mbʋ́ pʋyɔɔ yɔ, sɔɔndʋ wɛ ɛzɩ pɔhɔŋʋʋ ɛyʋ nɩŋgbaŋʋʋ yɔ.
1JN.4.19	Đa lɛ, ɖɩsɔɔlɩ Ɛsɔ, mbʋ́ pʋyɔɔ yɔ, ɛnʋ calɩnɩ-ɖʋ sɔɔlʋʋ. 
1JN.4.20	Yee nɔɔyʋ ɛtɔm se ɛsɔɔlɩ Ɛsɔ nɛ ɛpaɖɩɣ lɛlaa yɔ, ɛkɛ pɔpɔtʋ. Mbʋ́ pʋyɔɔ yɔ, ɛzɩma ɛpɩzɩɣ ɛsɔɔlɩ Ɛsɔ weyi ɛɛnaɣ ɛ́lɛ́ yɔ nɛ pɩkazɩ ɛpaɖɩ ɛ-taabalʋ weyi ɛ nɛ ɩ panaɣ ɖama yɔ? 
1JN.4.21	Paɣtʋ ndʋ́ Yesu Krɩstʋ ɖʋ-ɖʋ yɔ, ńdʋ́ lɛ se: yee nɔɔyʋ ɛsɔɔlɩ Ɛsɔ yɔ, pʋwɛɛ se ɛsɔɔlɩ ɖɔɖɔ lɛlaa.
1JN.5.1	Weyi etisiɣ se Yesu lɛ Weyi Ɛsɔ Lɩzaa Yɔ yɔ, ɛkɛ Ɛsɔ pɩɣa. Đɔɖɔ lɛ, weyi ɛsɔɔlʋʋ Caa Ɛsɔ weyi ɛha-ɩ wezuu yɔ, ɛsɔɔlʋʋ ɖɔɖɔ e-piya. 
1JN.5.2	Yee ɖɩsɔɔlɩ Ɛsɔ nɛ ɖɩɖɔŋ ɛ-paɣtʋ yɔɔ yɔ, pɩwɩlɩɣ se ɖɩsɔɔlɩ e-piya. 
1JN.5.3	Yee ɖɩɖɔŋ Ɛsɔ paɣtʋ yɔɔ yɔ, pɩwɩlɩɣ toovenim se ɖɩsɔɔlɩ-ɩ. Ɛ-paɣtʋ takɩlɩ-ɖʋ kaɖɛ, 
1JN.5.4	mbʋ́ pʋyɔɔ yɔ, paa Ɛsɔ pɩɣa ŋgá kawakɩ kedeŋa yɔɔ ɖoŋ tɩŋa payɩ. Đe-lidaʋ ɖɩwakɩnɩ kedeŋa kpeekpe yɔɔ ɖoŋ ɩnʋ. 
1JN.5.5	Weyi ɛwɛnɩ lidaʋ se Yesu lɛ Ɛsɔ Pɩyalʋ yɔ, e-ɖeke koŋ ɛpɩzɩɣnɩ ɛwabɩ-ɩ.
1JN.5.6	Yesu Krɩstʋ maɣmaɣ kɔmnɩ kedeŋa yɔɔ nɛ palabɩ-ɩ lɩm sɔʋ sɔnzɩ nɛ pɛkpɛdɩ ɛ-calɩm
1JN.5.7	Aseɣɖe lɩzɩyaa naadozo wɛna: 
1JN.5.8	Fezuu Kiɖeɖeu nɛ lɩm sɔʋ sɔnzɩ nɛ calɩm kpɛdʋʋ. Pa-naadozo panɩnɩ ɖama nɛ palɩzɩɣ aseɣɖe kʋɖʋmɖɩyɛ Yesu Krɩstʋ yɔɔ. 
1JN.5.9	Yee ɛyáa ɛlɩzɩɣ aseɣɖe nɛ ɖitisiɣ lɛ, pɩlabɩ ɛzɩma ɖiitisiɣ aseɣɖe nɖɩ́ Ɛsɔ ñalɩzɩ ɛ-Pɩyalʋ yɔɔ yɔ? Ŋgʋ́ ńɖɩ́ kɩlɩna kpem. 
1JN.5.10	Pʋ-yɔɔ lɛ, weyi ɛwɛnɩ lidaʋ Ɛsɔ Pɩyalʋ yɔɔ yɔ, ɛnaɣ ɛ-taa se aseɣɖe nɖɩ́ Ɛsɔ lɩzaa yɔ, ɖɩkɛ toovenim. Weyi ɛ́lɛ́ ñɛfɛyɩnɩ lidaʋ Ɛsɔ yɔɔ yɔ, pʋdʋ kpakɩɣ-ɩ se ɛkɛ cɛtɩyʋ. Mbʋ́ pʋyɔɔ yɔ, pʋdʋ tetisi aseɣɖe nɖɩ́ ɛlɩzɩ ɛ-Pɩyalʋ yɔɔ yɔ. 
1JN.5.11	Aseɣɖe ńɖɩ́ lɛ se: ɛtɩŋnɩ ɛ-Pɩyalʋ yɔɔ nɛ ɛha-ɖʋ wezuu maatɛŋ. 
1JN.5.12	Weyi ɛsɩm Ɛsɔ Pɩyalʋ yɔ, ehiɣ wezuu ŋ́gʋ́. Ɛlɛ́, weyi ɛ́lɛ́ tasɩm-ɩ yɔ, etehiɣ-kʋ.
1JN.5.13	Mbá mɩ ɩwɛnɩ lidaʋ Ɛsɔ Pɩyalʋ yɔɔ yɔ, mama-mɩ takayaɣ kanɛ se ɩtɩlɩ se ɩtɛm hiɣu wezuu maatɛŋ. 
1JN.5.14	Yee ɖɩpɔzʋʋ Ɛsɔ mbʋ́ e-liu wɛɛ yɔ yɔ, ɛnɩɣnɩ-ɖʋ. Pʋ-yɔɔ ɖɩsɩŋɩɣ ɛ-ɛsɩndaa kaalɛyɩtʋ. 
1JN.5.15	Yee ɖɩnawa se ɖɩpɔzɩ-ɩ paa ɛbɛ ɛnɩɣnɩ-ɖʋ yɔ, ɖɩnaɣ ɖɔɖɔ se ɛhaɣ-ɖʋ mbʋ́ ɖɩpɔzʋʋ-ɩ yɔ.
1JN.5.16	Yee nɔɔyʋ ɛna ɛ-taabalʋ lakɩ kɩwɛɛkɩm mbʋ́ piiyeki se ɛ́lɛ́ ɛsɩ yɔ yɔ, pʋmʋnaa se ɛsɛɛ Ɛsɔ ɛ-yɔɔ nɛ ɛ́lɛ́ ha-ɩ wezuu. Mbá palakɩ kɩwɛɛkɩm mbʋ́ piiyeki se pasɩ yɔ, pe-ɖeke pɔ-yɔɔ mɔntɔŋ se pɛsɛɛ Ɛsɔ. Ɛlɛ́, kɩwɛɛkɩm nabʋyʋ wɛɛ, piyeki se ɛyáa ɛsɩ. Pɩtɛkɛ weyi ɛlakɩ-pʋ yɔ ɛ-yɔɔ mɔntɔŋ se ɩsɛɛ Ɛsɔ. 
1JN.5.17	Mbʋ́ pɩtɩŋa payɩ ɖɩlakɩ nɛ pɩfɛyɩ ɖeu yɔ, pɩkɛ kɩwɛɛkɩm. Paa ḿbʋ́ yɔ, pɩtɛkɛ kɩwɛɛkɩm tɩŋa yekini se ɛyáa ɛsɩ.
1JN.5.18	Đɩnawa se paa Ɛsɔ pɩɣa ŋgá, kaawɛɣ kɩwɛɛkɩm labʋ yɔɔ. Mbʋ́ pʋyɔɔ yɔ, Ɛsɔ Pɩyalʋ huuzuu kɔ-yɔɔ nɛ kaasʋʋ Satanɩ nesi taa.
1JN.5.19	Đɩnawa se ɖɩkɛ Ɛsɔ ñɩma nɛ piyele kedeŋa ñɩma tɩŋa payɩ ñɛwɛɛ Satanɩ nesi taa.
1JN.5.20	Đɩnawa ɖɔɖɔ se Ɛsɔ Pɩyalʋ kɔm kedeŋa yɔɔ nɛ ɛha-ɖʋ lɛɣtʋ se ɖɩpɩzɩ ɖɩtɩlɩ Ɛsɔ. Ɛsɔ ɛnʋ lɛ Ɛsɔ maɣmaɣ kpem. Ɛ-Pɩyalʋ Yesu Krɩstʋ yɔɔ pɩtɩŋnaa nɛ ɖa nɛ ɩ ɖɩwɛɛ ɖama taa. Ɛnʋ lɛ Ɛsɔ maɣmaɣ kpem, ɛnʋ lɛ wezuu maatɛŋ.
1JN.5.21	Men-piya! Ɩkpa mɩ-tɩ nɛ agɔlɩma!
2JN.1.1	Đo-ɖoo weyi ña Ɛsɔ lɩzɩ-ŋ yɔ, ma Krɩstʋ ŋgbɛyɛ taa sɔsɔ, mamaɣnɩ ña nɛ ñe-piya
2JN.1.2	Mbʋ́ pʋyɔɔ yɔ, tɩwɛ ɖa-taa, halɩ tɩwɛɣ ḿbʋ́ tam. Mɛnsɛ-mɩ: 
2JN.1.3	Caa Ɛsɔ nɛ ɛ-Pɩyalʋ Yesu Krɩstʋ, pɔkɔŋ-ɖʋ labʋ lootiye nɛ pana ɖa-pʋtɔdɩyɛ nɛ pɛhɛzɩ ɖa-laŋa toovenim nɛ sɔɔlɩm pa-taa.
2JN.1.4	Đo-ɖoo! Man-taa hʋlʋmaa pɩtɩɩfɛyɩ, mbʋ́ pʋyɔɔ yɔ, manɩwa se ñe-piya nasɩyɩ ɖɔŋ toovenim nʋmɔʋ taa nɛ sɩlakɩ ɛzɩ Caa ɖʋʋ se ɖɩla yɔ. 
2JN.1.5	Lɛɛlɛɛyɔ lɛ, mentendiɣ-ŋ se ɖɩsɔɔlɩ ɖama. Pɩtɛkɛ paɣtʋ kɩfatʋ natʋyʋ manɖʋʋ-ŋ ḿbʋ́, ɛlɛ́, ndʋ́ ɖɩɩnɩ ɖooo kiɖe tɛɛ yɔ manɖʋʋ-ŋ. 
2JN.1.6	Sɔɔlɩm lɛ se ɖɩɖɔ Caa paɣtʋ yɔɔ. Paɣtʋ ńdʋ́ tɩ-yɔɔ pʋwɛɛ se ɩɖɔ ɛzɩ ɩkpɛlɩkʋʋ ɖooo kiɖe tɛɛ yɔ.
2JN.1.7	Meheyiɣ-mɩ ḿbʋ́, mbʋ́ pʋyɔɔ yɔ, cɛtɩyaa sakɩyɛ lɩ kedeŋa yɔɔ nɛ paakaɖɩɣ kpayɩ se toovenim Yesu Krɩstʋ pɩsɩ ɛyʋ nɛ ɛkɔɔ kɔ-yɔɔ. Yee nɔɔyʋ ɛlakɩ ḿbʋ́ yɔ, pʋdʋ kɛ cɛtɩyʋ nɛ ɛtɛ ɛkɛ Krɩstʋ koyindu. 
2JN.1.8	Pʋ-yɔɔ lɛ, ɩɖaŋ mɩ-tɩ yɔɔ nɛ ɩkɔɔ ɩmʋ mɩ-kɩhɛyʋ tɩŋa payɩ. Pɩtɛkɛ ḿbʋ́, ilesiɣ tʋmɩyɛ nɖɩ́ ɖɩtɩŋa payɩ ɖɩlaba yɔ ɖɩ-kɛzɛɣa.
2JN.1.9	Ɩtɩlɩ camɩyɛ se weyi ɛɖɛlɛsɩɣ niye nɛ ɛɛwɩlɩɣ Krɩstʋ tɔm tɩ-nasɩ taa yɔ, Ɛsɔ fɛyɩ ɛ-cɔlɔ. Weyi ɛ́lɛ́ wɩlɩɣ-tʋ tɩ-nasɩ taa yɔ, Ɛsɔ nɛ ɛ-Pɩyalʋ pɛwɛ ɛ-cɔlɔ. 
2JN.1.10	Pʋ-yɔɔ lɛ, meheyiɣ-mɩ se yee nɔɔyʋ ɛkɔm mɩ-cɔlɔ nɛ ɛɛwɩlɩɣ-mɩ se Krɩstʋ pɩsɩ ɛyʋ nɛ ɛkɔɔ kedeŋa yɔɔ yɔ, ɩtaatisi nɛ ɛsʋʋ mɩ-tɛ, ɩtaacazɩ-ɩ sɛʋ. 
2JN.1.11	Yee nɔɔyʋ ɛsɛ-ɩ yɔ, pɩwɩlɩɣ se ɛ nɛ pʋdʋ palakɩnɩ ɛ-ɛzaɣ́tʋ tʋmɩyɛ.
2JN.1.12	Mɛwɛnɩ tɔm sakɩyɛ se meheyiɣ-mɩ, ɛlɛ́, maacaɣ se mama-tʋ takayaɣ taa. Mantaɣ liu se mɔnkɔŋ mɩ-cɔlɔ nɛ ma nɛ mɩ ɖɩyɔɔdɩ nɛ ɖa-laŋa tɛzɩ hʋlʋmʋʋ ɖeu.
2JN.1.13	Ñɔ-kɔɔ weyi Ɛsɔ lɩzaa ɖɔɖɔ yɔ, e-piya
3JN.1.1	Weyi ma mɛnkɛ Krɩstʋ ŋgbɛyɛ taa sɔsɔ yɔ, mamaɣnɩ mɛ-ɛgbaɣdʋ Gayuusi weyi ña mɔnsɔɔlɩ toovenim taa yɔ takayaɣ kanɛ, mɛnsɛ-ŋ.
3JN.1.2	Mɛ-ɛgbaɣdʋ! Mɛwɛɛ mentendiɣ Ɛsɔ ñɔ-yɔɔ se eyele nɛ ŋwɛɛ alaafɩya nɛ piɖeni-ŋ pɩtɩŋa pɩ-taa ɛzɩ piɖeuni-ŋ Ɛsɔ nʋmɔʋ taa yɔ.
3JN.1.3	Man-taa hʋlʋmaa pɩtɩɩfɛyɩ, mbʋ́ pʋyɔɔ yɔ, taabalaa nabɛyɛ kɔm palɩzɩ ña-aseɣɖe se ŋɖɔŋ toovenim nʋmɔʋ taa siŋŋ ɛzɩ ŋtɩɩɖɔŋʋʋ yɔ. 
3JN.1.4	Yee manɩwa se men-piya ɖɔŋ toovenim nʋmɔʋ taa yɔ, man-taa hʋlʋmʋʋ pɩtɩɩfɛyɩ. Nabʋyʋ fɛyɩ se pɩkɛdɩɣnɩ-m nɛ pɩkɩlɩ ḿbʋ́.
3JN.1.5	Mɛ-ɛgbaɣdʋ! Ŋlakɩ taabalaa mbʋ́ ŋɖʋwa se ŋlakɩ-wɛ yɔ, halɩ pɩkpɛndɩnɩ agɔmaa. 
3JN.1.6	Palɩzɩ aseɣɖe ɛzɩma mbʋ́ ŋsɔɔlɩ-wɛ yɔ pʋ-yɔɔ Krɩstʋ ŋgbɛyɛ taa ñɩma ɛsɩndaa. Yee ŋsɩnɩ-wɛ ɛzɩ pʋmʋnaʋ Ɛsɔ ɛsɩndaa yɔ nɛ papɩzɩ pɔɖɔ pa-nʋmɔʋ yɔ, pʋwɛɣ ɖeu. 
3JN.1.7	Pɔɖɔŋ nʋmɔʋ se pala Yesu Krɩstʋ tʋmɩyɛ. Pʋ-yɔɔ petetisi nɛ pamʋ mbá paañaŋ Ɛsɔ yɔ pe-nesi taa pʋyʋ. 
3JN.1.8	Pʋ-yɔɔ lɛ, pʋwɛɛ se ɖa Krɩstʋ ñɩma ɖɩsɩnɩ pɩtɛ ɛyáa ḿbá nɛ pɩla se ɖa nɛ wɛ ɖisusuuni toovenim tɔm.
3JN.1.9	Mama tɔm pee naayɛ Krɩstʋ ŋgbɛyɛ nɖɩ́ ɖɩ-taa ŋwɛɛ yɔ ɖɩ-taa ñɩma. Ɛlɛ́, Diyootrɛɛfʋ weyi e-liu wɛɛ se ɛkɛ pa-ñʋʋdʋ yɔ, ɛtakpaɣ-yɛ nɛ ɛ́yáa pʋyʋ. 
3JN.1.10	Ḿbʋ́ yebina nɛ alɩwaatʋ ndʋ́ mɔnkɔŋ yɔ, meheyiɣ-mɩ mbʋ́ pɩtɩŋa payɩ ɛlakɩ nɛ pɩfɛyɩ ɖeu yɔ, nɛ tɔm ndʋ́ tɩtɩŋa payɩ ɛcɛtɩɣnɩ ɖa-taa yɔ. Pɩtɛkɛ pi-ɖeke ɛlaba. Ɛɛmʋʋ taabalaa, halɩ ɛɖaŋɩɣ lɛlaa mbá paba liu wɛɛ se pamʋ-wɛ yɔ. Mbá pamʋʋ-wɛ yɔ, ɛɖɔɔnʋʋ-wɛ ŋgbɛyɛ taa.
3JN.1.11	Mɛ-ɛgbaɣdʋ! Taatɩŋ lɛlaa ɛzaɣ́tʋ nʋmɔʋ taa, ɛlɛ́, tɩŋ-wɛ mbʋ́ pʋwɛ ɖeu yɔ pʋ-nʋmɔʋ taa. Weyi ɛlakɩ mbʋ́ pʋwɛ ɖeu yɔ, ɛkɛ Ɛsɔ pɩɣa. Weyi ɛ́lɛ́ ñalakɩ ɛzaɣ́tʋ yɔ, ɛtasɩ Ɛsɔ.
3JN.1.12	Piyele Demetriyuusi lɛ, ɛyáa tɩŋa lɩzɩɣ ɛ-yɔɔ aseɣɖe kɩbanɖɛ, halɩ toovenim tɔm maɣmaɣ lɩzɩɣ-ɖɩ ɖɔɖɔ. Đa ɖɔɖɔ, ɖɩlɩzɩɣ ɛ-aseɣɖe nɛ ŋna ɖɔɖɔ se ɖa-aseɣɖe ńɖɩ́, ɖɩkɛ toovenim.
3JN.1.13	Mɛwɛnɩ tɔm sakɩyɛ se meheyiɣ-ŋ, ɛlɛ́, maacaɣ se mama-tʋ takayaɣ taa. 
3JN.1.14	Mantaɣ liu se ɖɩkatɩɣ ɖama kɩyakɩŋ ɩnɛ ɩ-taa nɛ ɖɩyɔɔdɩ.
3JN.1.15	Wɛɛ laŋhɛzɩyɛ taa!
3JN.1.15	Ñɛ-ɛgbaɣdɩnaa se mɛnsɛ-ŋ. Sɛɛ ɖɛ-ɛgbaɣdɩnaa, sɛɛ pa-taa paa anɩ se ɖɩsɛ-ɩ.
JUD.1.1	Ma lɛ Yuudi weyi ɛkɛ Yesu Krɩstʋ tʋmlaɖʋ nɛ Yakubu neu yɔ. Mamaɣnɩ takayaɣ kanɛ mbá mɩ Caa Ɛsɔ ya-mɩ yɔ. Mɩ ɛsɔɔlaa nɛ ɛsɩɩ-mɩ nɛ hɔɔlʋʋ se ɩkɛ Yesu Krɩstʋ ñɩma.
JUD.1.2	Mɛnsɛ-mɩ: Ɛsɔ ɛna mɩ-pʋtɔdɩyɛ siŋŋ nɛ ɛhɛzɩ mɩ-laŋa niɣ niɣ nɛ ɛsɔɔlɩ-mɩ siŋŋ.
JUD.1.3	Mɛ-ɛgbaɣdɩnaa! Me-liu kɛwɛɛ kpem se mama-mɩ takayaɣ ɛzɩma mbʋ́ Ɛsɔ yabɩ ɖatɩŋa payɩ ɖa-ñʋʋ yɔ pʋ-tɔm taa. Peeɖe manawa se pɩkɛnɩ-m kɩcɛyʋʋ se mama-mɩ kanɛ nɛ pɩlabɩ-mɩ hʋnʋm nɛ ɩlʋ lidaʋ yɔɔ. Lidaʋ ŋ́gʋ́, kʋ-tɔm pɛkɛdɩ Ɛsɔ ñɩma mɩ kpaagbaa kɛdʋʋ. 
JUD.1.4	Mɔyɔɔdʋʋ ḿbʋ́, mbʋ́ pʋyɔɔ yɔ, mbá paañaŋ Ɛsɔ yɔ pa-taa nabɛyɛ sʋ mɩ-hɛkʋ taa mɛsaɣ tɛɛ. Papɩsɩɣ ɖɛ-Ɛsɔ lootiye tɔm kiŋgila nɛ yaayala se peɖezini pa-acɛyɛ lakasɩ pe-wezuu caɣʋ taa. Pɔlɔʋ Yesu Krɩstʋ weyi e-ɖeke koŋ ɛkɛ ɖa-Wɩlɩyʋ nɛ ɖa-Kɩpaɣlʋ nɛ ɛcɔŋnɩ pɩtɩŋa pʋ-yɔɔ yɔ. Đooo lɔŋ pama ɛzɩma mbʋ́ pakʋʋ pɔ-tɔm yɔ.
JUD.1.5	Paa ɩtɛm sɩm tɔm ndʋ́ meheyiɣ-mɩ yɔ camɩyɛ yɔ, me-liu wɛɛ se mɔntɔzɩ-mɩ-tʋ. Ńdʋ́ lɛ se ɖooo lɔŋ Kɩpaɣlʋ yabɩ Izrɛɛlɩ ñɩma ñʋʋ Ejiptɩ ɛjaɖɛ taa. Ɛlɛ́, pʋwayɩ ɛkʋ pa-taa mbá pɛfɛyɩnɩ lidaʋ ɛ-yɔɔ yɔ. 
JUD.1.6	Ɩtɔzɩ ɖɔɖɔ se Ɛsɔ tiyiyaa mbá pa-taa fɛyɩ leleŋ nɛ lone nɖɩ́ ɖɩ-taa Ɛsɔ sɩ-wɛ yɔ, pɛlɛɣzɩ ɖɩjaɣyɛ pa-maɣmaɣ nɛ ɛkpa-wɛ ɛhɔkɩ-wɛ yoŋgbasɩ nɛ ɛɖʋ-wɛ ɖooo cɩkpɛndʋʋ taa. Ɛɖʋ-wɛ se pɛwɛɛ sɩ-taa peeɖe ḿbʋ́ nɛ pʋkɔɔ pɩsɩɩnɩ kɩyakʋ sɔsɔʋ ŋgʋ́ ɛkɔŋ ɛhʋʋnɩ-wɛ yɔ. 
JUD.1.7	Ɩtɔzɩ ɖɔɖɔ se Sodom tɛtʋ nɛ Gomɔɔrɩ ñɩndʋ nɛ ndʋ́ ndʋ́ tɩñɔtɩnɩ-tʋ yɔ, tɩ-taa ñɩma kalaba ɖɔɖɔ ɛzɩ Ɛsɔ tiyiyaa ḿbá yɔ. Palakaɣ acɛyɛ, halɩ pañɩnɩɣ se pala mbʋ́ pɩfɛyɩ ɛyáa ñɩndʋ taa kpem yɔ. Pʋ-yɔɔ Ɛsɔ hɔm pa-nɩŋgbaaŋ nɛ ɛɖʋ-wɛ miŋ weyi eeɖeŋ kaʋ yɔ ɛ-taa. Ɛlabɩ ḿbʋ́ se ɛyáa tɩŋa ɛna nɛ pakpa pa-tɩ.
JUD.1.8	Ɛyáa mbá pɛwɛ mɩ-hɛkʋ taa yɔ, ḿbʋ́ ɖɔɖɔ palakɩ. Poɖozuu ɖozee wena ayeki se pala acɛyɛ nɛ apisiɣ-wɛ yɔ. Patakpaɣ Ɛsɔ ɖoŋ payaa pʋyʋ. Patʋʋ ɖoŋ ndɩ ndɩ weyi ɩwɛ ɛsɔdaa yɔ. 
JUD.1.9	Ŋgʋ́, Ɛsɔ tiyiyu sɔsɔ Miicɛɛlɩ maɣmaɣ taatʋʋ Satanɩ alɩwaatʋ ndʋ́ Mooyiizi sɩba nɛ ɛ nɛ ɩ poyou yɔ. Pɔhɔŋaɣnɩ ɖama tɔm se pana weyi ɛkpakɩɣ-ɩ yɔ. Pɩtatɩɩlabɩ-ɩ se ɛhʋʋnɩ-ɩ nɛ ɛtʋʋ-ɩ. Ɛlɛ́, eheyi-i yem se: «Kɩpaɣlʋ ɛɖʋ-ŋ kʋñɔŋ!» 
JUD.1.10	Ɛlɛ́, ɛyáa ḿbá, mbʋ́ paasɩŋ yɔ, ḿbʋ́ patʋʋ. Mbʋ́ tɛtɛ kpɩna sɩma yɔ, pi-ɖeke pasɩma. Ḿbʋ́ yekina se pala asɛyʋʋ. 
JUD.1.11	Pɩya-wɛ! Mbʋ́ pʋyɔɔ yɔ, patɩŋ nʋmɔʋ ŋgʋ́ Kayɛnɩ tɩŋaa yɔ. Liidiye yɔɔ lɛ, pakpaɣ pa-tɩ pasʋzɩ nʋmɔʋ kilebuu taa ɛzɩ Balaam yɔ. Pɛtɛŋɛlaa kpem, mbʋ́ pʋyɔɔ yɔ, pakʋyɩ Ɛsɔ yɔɔ ɛzɩ Kooree kalabʋ yɔ. 
JUD.1.12	Ɛyáa ḿbá, alɩwaatʋ ndʋ́ ikpeɣliɣ ɖama nɛ ɩkpɛndɩɣ ɩtɔkɩ tɔɔnaɣ se pɩwɩlɩ se ɩsɔɔlɩ ɖama yɔ, pa-lakasɩ kpaɣ-mɩ fɛyɛ. Mbʋ́ pʋyɔɔ yɔ, pɛɖɛlɛsɩɣ niye alɩwaatʋ ndʋ́ pɔtɔkɩ kazandʋ yɔ, fɛyɛ ɛɛkpaɣ-wɛ. Pamaɣzɩɣ pa-maɣmaɣ pa-tɩ yɔɔ ɖeke. Pɛwɛ ɛzɩ mɩndʋ ndʋ́ heɣlim kpakɩɣ nɛ tiiyeki se tɛʋ ɛnɩɩ yɔ. Pɛwɛ ɖɔɖɔ ɛzɩ tɩŋ weyi ɩɩlʋlʋʋ pee nɛ halɩ pɩkpɛndɩnɩ ɩ-lʋlʋʋ alɩwaatʋ yɔ. Pɛwɛ ɛzɩ tɩŋ weyi ɩwɩlaa nɛ pɛkpɛzɩ-ɩ yɔ. 
JUD.1.13	Panɩɣzɩnɩ teŋgu lɩm hola wena awɛ ɖoŋ yɔ nɛ pa-lakasɩ nzɩ́ sɩkpaɣ ɛyáa fɛyɛ yɔ sɩsɩ ñanɩɣzɩnɩ azuluma wena hola ana akɔŋna yɔ. Pɛwɛ ɛzɩ tɩɩnzɩ nzɩ́ sɩɩcakɩ lone kʋɖʋmɖɩyɛ taa yɔ. Pʋ-yɔɔ Ɛsɔ ñɔɔzɩ-wɛ ɖɩjaɣyɛ cɩkpɛndʋʋ sɔsɔʋ taa se pacaɣ peeɖe tam.
JUD.1.14	Enɔɔkɩ weyi ɛkɛ lʋbɛ ñɩnʋ Aɖam liɖe taa yɔ, Ɛsɔ keheyi-i nɛ esusi pɔ-tɔm ɖooo lɔŋ se: «Iwelesi nɛ ɩnɩɩ, Kɩpaɣlʋ nɛ ɛ-ñɩma kutokiŋ ɛgbaŋ ɛgbaŋ pɔkɔŋ 
JUD.1.15	se pahʋʋnɩ ɛyáa tɩŋa payɩ nɛ pakʋ mbá paañaŋ Ɛsɔ yɔ patɩŋa payɩ pɔ-tɔm. Pakʋʋ-tʋ ɛzaɣ́tʋ ndʋ́ tɩtɩŋa payɩ palabɩ Ɛsɔ yɔ tɩ-yɔɔ. Pakʋʋ ɖɔɖɔ kɩwɛɛkɩm laɖaa ḿbá tɔm ɛzaɣ́tʋ ndʋ́ tɩtɩŋa payɩ pɔyɔɔdɩ-ɩ yɔ tɩ-yɔɔ.» 
JUD.1.16	Ɛyáa ḿbá, pɔ-nɔsɩ taa ɛɛnɩɣ nɛ pɛwɛɛ patɩmɩɣ. Palakɩ kɩdɛkɛdɩm mbʋ́ pa-maɣmaɣ pe-liu wɛɛ yɔ. Pɔyɔɔdʋʋ tɔm camɩyɛ nɛ pepeɣziɣ ɛyáa nɛ pɔ-nɔɔ leleŋ se pehiɣ kɛzɛɣa.
JUD.1.17+JUD.1.18	Mɛ-ɛgbaɣdɩnaa! Mɩ lɛ, ɩtɔzɩ tɔm ndʋ́ ɖa-Kɩpaɣlʋ Yesu Krɩstʋ tiyiyaa keheyi-mɩ se tɩkɔŋ labʋ yɔ tɩ-yɔɔ. Paaheyi-mɩ se: «Kɛtɛzaɣ alɩwaatʋ taa lɛ, nabɛyɛ wɛɣ nɛ powoŋuu-mɩ. Ḿbá ɛɛñaŋnɩ Ɛsɔ, palakɩ kɩdɛkɛdɩm mbʋ́ pa-maɣmaɣ pe-liu wɛɛ yɔ.» 
JUD.1.19	Ḿbá ɖɔɖɔ yekina nɛ ɛyáa tayɩɣ ɖama. Mbʋ́ pʋwɛ pa-maɣmaɣ pa-taa yɔ, pi-ɖeke palakɩ. Fezuu Kiɖeɖeu fɛyɩ pɔ-cɔlɔ. 
JUD.1.20	Mɛ-ɛgbaɣdɩnaa! Mɩ lɛ, ɩñaɣ pana nɛ ɩtɛzɩ pɩʋ lidaʋ kɩbaŋgʋ ŋgʋ́ Ɛsɔ yeba se ɩwɛnɩ ɛ-yɔɔ yɔ kɩ-taa. Ɩsɛɛ Ɛsɔ nɛ e-Fezuu Kiɖeɖeu ɖoŋ. 
JUD.1.21	Mɩ-ɛsɛ ɛsɛɛnɩ Ɛsɔ sɔɔlʋʋ nɛ ɩwɛɛ ɖaŋʋʋ yɔɔ se ɖa-Kɩpaɣlʋ Yesu Krɩstʋ naɣ mɩ-pʋtɔdɩyɛ nɛ ɛha-mɩ wezuu maatɛŋ.
JUD.1.22	Ɩna mbá papʋtʋʋ pa-taa yɔ pa-pʋtɔdɩyɛ: 
JUD.1.23	ɩya pa-ñʋʋ nɛ ɩlɩzɩ-wɛ miŋ taa. Ɩna ɖɔɖɔ lɛlaa mbá pa-kɩwɛɛkɩm pisi-wɛ yɔ pa-pʋtɔdɩyɛ. Ɛlɛ́, ɩɖɔkɩ mɩ-tɩ nɛ wɛ. Ɩtaatukuni mbʋ́ pɛwɛna yɔ, halɩ pɩkpɛndɩnɩ po-tokonaa maɣmaɣ.
JUD.1.24+JUD.1.25	Pasa weyi ɛpɩzɩɣ ehuuzi mɩ-yɔɔ se ɩtaatɔlɩ kaʋ yɔ. Ɛnʋ yekina se ɩwɛɛ cɩɖɩcɩɖɩ nɛ iwolo ɛ-cɔlɔ e-koboyaɣ taa nɛ mɩ-laŋa hʋlʋmɩ poyi poyi. Ɛnʋ lɛ Ɛsɔ kʋɖʋm koŋ weyi ɛwɛɛ yɔ. Ɛnʋ tɩŋnɩnɩ ɖa-Kɩpaɣlʋ Yesu Krɩstʋ yɔɔ nɛ ɛya ɖa-ñʋʋ. Pasam-ɩ nɛ paɖʋ-ɩ hɩɖɛ. Ɛwɛnɩ ɖoŋ tɩŋa nɛ ɛcɔŋnɩ pɩtɩŋa pʋ-yɔɔ. Ḿbʋ́ pɩɩwɛ ɖooo kiɖe tɛɛ. Pʋwɛɛ ḿbʋ́ lɛɛlɛɛyɔ, pʋwɛɛ ɖɔɖɔ ḿbʋ́ tam! Pɩla ḿbʋ́!
REV.1.1	Mbʋ́ mbʋ́ Yesu Krɩstʋ wɩlaa yɔ, pʋ-tɔm pama takayaɣ kanɛ ka-taa. Ɛsɔ wɩlɩnɩ-ɩ-pʋ se ɛwɩlɩ ɛ-tʋmlaɖaa nɛ pana mbʋ́ pʋkɔŋ labʋ alɩwaatʋ pazɩ taa yɔ nɛ ɛtɩŋnɩ e-tiyiyu yɔɔ nɛ ɛwɩlɩ-pʋ ɛ-tʋmlaɖʋ Yohanɛɛsɩ. 
REV.1.2	Ɛ́lɛ́ lɩzɩnɩ mbʋ́ pɩtɩŋa payɩ ɛnawa yɔ pɩ-aseɣɖe: ɛlɩzɩ-ɖɩ Ɛsɔtɔm nɛ nɖɩ́ Yesu Krɩstʋ ñalɩzaa yɔ pɔ-yɔɔ. 
REV.1.3	Weyi ɛkalɩɣ tɔm ndʋ́ tɩlɩnɩ Ɛsɔ cɔlɔ nɛ pama-tʋ takayaɣ kanɛ ka-taa yɔ, ehiɣ ɛ-tɩ! Mbá paba ñewelesiɣ-tʋ nɛ pɔɖɔkʋʋ-tʋ yɔ, pehiɣ pa-tɩ! Mbʋ́ pʋyɔɔ yɔ, alɩwaatʋ wɩzɩ talʋʋ.
REV.1.4	Ma Yohanɛɛsɩ, mɛnsɛɣnɩ Krɩstʋ aŋgba lʋbɛ wena awɛ Aazii hɔɔlʋʋ taa yɔ a-taa ñɩma: Ɛsɔ nɛ feziŋ lʋbɛ weyi ɩwɛ e-kewiyaɣ kpelaɣ ɛsɩndaa yɔ, palabɩ-mɩ lootiye nɛ pɛhɛzɩ mɩ-laŋa. Ɛnʋ wɛna, ɛnʋ kɛwɛna, ɛnʋ kaɣnɩ kɔm. 
REV.1.5	Yesu Krɩstʋ weyi ɛkɛ aseɣɖe tʋ weyi ɛlakɩ mbʋ́ ɛɖʋwa se ɛlakɩ yɔ, ɛlabɩ-mɩ ḿbʋ́ ɖɔɖɔ. Ɛnʋ pacalɩ fezuu nɛ sɩɖaa taa, ɛkɛ kedeŋa yɔɔ awiya taa Wiyaʋ.
REV.1.5	Ɛsɔɔlɩ-ɖʋ nɛ ɛtɩŋnɩ ɛ-calɩm mbʋ́ ɛkpɛdɩ ɖɔ-yɔɔ yɔ pʋ-yɔɔ nɛ ɛlɩzɩ-ɖʋ ɖa-kɩwɛɛkɩm taa 
REV.1.6	nɛ eyele ɖɩkɛ kewiyaɣ taa ñɩma nɛ cɔjɔnaa ɛ-Caa Ɛsɔ tʋmɩyɛ taa. Ɛnʋ lɛ, ɛwɛɛ koboyaɣ taa nɛ ɛwɛɛ ɖoŋ pɩnzɩ ɛgbaŋ ɛgbaŋ! Pɩla ḿbʋ́!
REV.1.7	Ɩcɔnɩ ɩna, ɛkɔŋ naɣ yɔ ɛsɔmɩndʋ yɔɔ!
REV.1.7	Ɛyáa tɩŋa kɔŋ-ɩ naʋ,
REV.1.7	halɩ pɩkpɛndɩnɩ mbá paasɔbɩ ɛ-hʋyʋʋ taa kɩkpɛzɩŋ yɔ.
REV.1.7	Ajɛya kpeekpe taa ɛyáa kɔŋ wiu
REV.1.7	ɛ-yɔɔ.
REV.1.7	Toovenim, pʋkɔŋ labʋ ḿbʋ́! Pɩla ḿbʋ́!
REV.1.8	Kɩpaɣlʋ Ɛsɔ Đoŋ Tɩŋa Tʋ tɔŋna se: «Ma lɛ Nʋmɔɖɛyʋ nɛ Ɛɖɩɣyɛ.» Ɛnʋ wɛna, ɛnʋ kɛwɛna, ɛnʋ kaɣnɩ kɔm.
REV.1.9	Ma mɩ-taabalʋ Yohanɛɛsɩ lɛ, ma nɛ mɩ ɖɩtɔkɩnɩ kʋñɔŋ nɛ kewiyaɣ nɛ ɖɩñakɩ pana ɖa nɛ Yesu ɖɛ-kpɛndʋʋ taa. Monsusi Ɛsɔtɔm nɛ malɩzɩ Yesu aseɣɖe yɔɔ pɛkɛzɩ-m tɛtʋ ɛjaɖɛ nɖɩ́ lɩm cɔ-ɖɩ pɩta nɛ payaɣ-ɖɩ se Patmoosi yɔ ɖɩ-taa.
REV.1.10	Peeɖe Fezuu Kiɖeɖeu tibi mɔ-yɔɔ Kɩpaɣlʋ kɩyakʋ nakʋyʋ wiye nɛ manɩɣ puholuu nɛ ma-wayɩ ɖoŋ ɛzɩ pahʋlʋʋ ɛgandɩyɛ yɔ se: 
REV.1.11	«Ma mbʋ́ ŋnaɣ yɔ pʋ-tɔm takayaɣ nakɛyɛ taa nɛ ŋtiyini Krɩstʋ aŋgba lʋbɛ anɛ a-taa ñɩma. Ana yɔ: Efɛɛzɩ ñɩnɖɛ nɛ Smiirnɩ ñɩnɖɛ nɛ Pɛɛrgam ñɩnɖɛ nɛ Tiyaatiiri ñɩnɖɛ nɛ Saardɩ ñɩnɖɛ nɛ Filaadɛlfii ñɩnɖɛ nɛ Laodisee ñɩnɖɛ.»
REV.1.12	Menkisaa se mana weyi ɛyɔɔdʋʋnɩ-m yɔ lɛ, manaɣ kanɖʋnaa nabɛyɛ lʋbɛ, palabɩ-wɛ nɛ sika. 
REV.1.13	Peeɖe mana nɔɔyʋ sɩŋ pɛ-hɛkʋ taa. Esu toko nɛ kitii ɛ-naŋgbanzɩ yɔɔ waaa nɛ ɛta ɛ-laŋɩyɛ taa sika tambaɖɛ. 
REV.1.14	Ɛ-ñʋʋ nɛ ɛ-ñɔsɩ pahʋlʋmɩ poyi poyi ɛzɩ kpootu yɔ nɛ ɛ-ɛsɛ ɖeɣ miŋ pelu pelu ɛzɩ miŋ nzʋlʋmɩyɛ yɔ. 
REV.1.15	Ɛ-naŋgbanzɩ wɛ ɛzɩ ñɩ́ɣ́yʋ́ʋ kazɩnzɩŋa ñɩŋgʋ ŋgʋ́ paɖʋ miŋ taa nɛ kɩsɛɛ yɔ nɛ panɩɣ ɛ-nɔɔ ɛzɩ lɩm sɔsɔm falʋʋ yɔ. 
REV.1.16	Ɛɖɔkɩ tɩɩnzɩ lʋbɛ e-nesi kɩbanzɩ taa nɛ ɛ-nɔɔ taa lɩɣ sɩɣa ŋgá kɔ-nɔɔ taa cʋlʋtaa nɛ kapɩɣ cenje yɔ. Ɛ-ɛsɩndaa ñɩlɩsaɣ ɛzɩ wɩsɩ ñakʋʋ ɖoŋ alɩwaatʋ ndʋ́ sisiɣa yɔ. 
REV.1.17	Mana-ɩ lɛ, mɔntɔlɩ ɛ-tɛɛ ɛzɩ mansɩba yɔ. Peeɖe ɛtɩnɩ e-nesi kɩbanzɩ mɔ-yɔɔ nɛ ɛtɔ se: «Sɔɔndʋ ɛtaakpa-ŋ! Ma lɛ Nʋmɔɖɛyʋ nɛ Ɛɖɩɣyɛ. 
REV.1.18	Ma lɛ weyi ɛwɛ wezuu yɔ. Maasɩba, ɛlɛ́, ma yɔ, mɛwɛɣnɩ mɛ-ɛsɛ tam. Mɔnɖɔkɩ sɩm nɛ ɖenɖe sɩɖaa wɛɛ yɔ pɔ-nɔnɔɔ ñɩma. 
REV.1.19	Yee ḿbʋ́ ma mbʋ́ ŋnawa yɔ pʋ-tɔm. Ḿbʋ́ lɛ mbʋ́ pʋwɛ lɛɛlɛɛyɔ yɔ nɛ mbʋ́ pʋkɔŋ labʋ pʋwayɩ yɔ. 
REV.1.20	Ŋnaɣ tɩɩnzɩ lʋbɛ nzɩ́ ŋna me-nesi kɩbanzɩ taa yɔ nɛ kanɖʋnaa lʋbɛ mbá palabɩ-wɛ nɛ sika yɔ, pɔ-tɔm ndʋ́ tɩwɛ mɛsaɣ tɛɛ yɔ tɩ-tɔbʋʋ: tɩɩnzɩ lʋbɛ ńzɩ́ lɛ Ɛsɔ tiyiyaa mbá ɛsɩwa se pɔcɔnɩ Krɩstʋ aŋgba lʋbɛ ana a-yɔɔ yɔ. Piyele kanɖʋnaa lʋbɛ lɛ aŋgba ana a-lʋbɛ.»
REV.2.1	Ɛyʋ ɛnʋ ɛtasɩ-m heyuu se: «Ma Ɛsɔ tiyiyu weyi ɛcɔŋnɩ Efɛɛzɩ Krɩstʋ ŋgbɛyɛ taa ñɩma yɔɔ yɔ takayaɣ nɛ ŋheyi-i se:
REV.2.1	‹Weyi ma mɔnɖɔkɩ tɩɩnzɩ ńzɩ́ sɩ-lʋbɛ me-nesi kɩbanzɩ taa nɛ mɔnɖɔŋ sika kanɖʋnaa ḿbá pa-lʋbɛ pɛ-hɛkʋ taa yɔ, mɔntɔŋna se: 
REV.2.2	mansɩm mbʋ́ ñɛ-ŋgbɛyɛ taa ñɩma lakɩ yɔ nɛ pa-pana ñaɣʋ nɛ ɛzɩma mbʋ́ pɔɖɔkʋʋ pa-tɩ yɔ. Manawa se paacaɣ se pa nɛ kañadɩnaa pɛkpɛndɩ. Pamaɣzɩ mbá pɔtɔŋ se pɛkɛ Yesu tiyiyaa yɔ nɛ pana se pɛkɛ cɛtɩyaa. 
REV.2.3	Pɔɖɔkɩ pa-tɩ nɛ pala kʋñɔŋ mɔ-yɔɔ nɛ pɩtɛɖɛɛ-wɛ. 
REV.2.4	Ɛlɛ́, ndʋ́ man-taa wɛnɩ-wɛ yɔ lɛ se: patatasɩ-m sɔɔlʋʋ ɛzɩ ɖooo paasɔɔlʋʋ-m yɔ. 
REV.2.5	Pʋ-yɔɔ lɛ, pɔtɔzɩ ɖenɖe pucoɖi-wɛ yɔ, pɛlɛɣzɩ wɛtʋ nɛ pala mbʋ́ palakaɣ kajalaɣ taa yɔ. Pɩtɛkɛ ḿbʋ́, mɔnkɔŋ pɔ-cɔlɔ nɛ mɛlɛɣ pa-kanɖʋ. 
REV.2.6	Piyele mbʋ́ palaba nɛ pʋwɛ ɖeu yɔ lɛ se: paacaɣ mbʋ́ Niikolaa ñɩma lakɩ yɔ kpem ɛzɩ ma ɖɔɖɔ yɔ.
REV.2.7	‹Weyi ɛwɛnɩ nɩŋgbaaŋ lɛ, ɛnɩɩ ndʋ́ Fezuu Kiɖeɖeu heyiɣ Krɩstʋ aŋgba taa ñɩma yɔ!
REV.2.7	‹Weyi ɛwakɩ yɔ, mahaɣ-ɩ waɖɛ se ɛtɔɔ tɩʋ ŋgʋ́ kʋwɛ Ɛsɔ kaɖaɣ taa nɛ kɩhaɣ wezuu yɔ ki-pee.› »
REV.2.8	Ɛyʋ ɛnʋ ɛtasɩ-m heyuu se: «Ma Ɛsɔ tiyiyu weyi ɛcɔŋnɩ Smiirnɩ Krɩstʋ ŋgbɛyɛ taa ñɩma yɔɔ yɔ takayaɣ nɛ ŋheyi-i se:
REV.2.8	‹Weyi ma mɛnkɛ Nʋmɔɖɛyʋ nɛ Ɛɖɩɣyɛ nɛ maasɩba nɛ menfe yɔ, mɔntɔŋna se: 
REV.2.9	mana ñɛ-ŋgbɛyɛ taa ñɩma siziŋ nɩʋ nɛ pa-kʋñɔndʋtʋ. Ŋgʋ́, pɛkɛ ñɩm tɩnaa! Manɩ tɔm ɛzaɣ́tʋ ndʋ́ mbá pɛcɛtɩɣ se pɛkɛ Yuda ñɩma yɔ, pɔyɔɔdɩ-wɛ yɔ: pɛkɛ Satanɩ ŋgbɛyɛ taa ñɩma! 
REV.2.10	Sɔɔndʋ ɛtaakpa-wɛ nɛ kʋñɔŋ ŋgʋ́ pɔkɔŋ tɔɔʋ yɔ. Nɩɩ se eleeu kɔŋ ñɛ-ŋgbɛyɛ taa ñɩma nabɛyɛ ɖʋʋ salaka se ɛtakɩ-mɩ nɛ ɛna. Ɩkɔŋ nɩʋ siziŋ kɩyakɩŋ hiu. Ɩla mbʋ́ pʋpɔzʋʋ yɔ nɛ pʋkɔɔ pɩsɩɩnɩ mɩ-sɩm wiye nɛ maha-mɩ wezuu hulaɣ.
REV.2.11	‹Weyi ɛwɛnɩ nɩŋgbaaŋ lɛ, ɛnɩɩ ndʋ́ Fezuu Kiɖeɖeu heyiɣ Krɩstʋ aŋgba taa ñɩma yɔ!
REV.2.11	‹Weyi ɛwakɩ yɔ, sɩm naalɛ ñɩmbʋ ɛɛnaɣ ɛ-yɔɔ kaʋ.› »
REV.2.12	Ɛyʋ ɛnʋ ɛtasɩ-m heyuu se: «Ma Ɛsɔ tiyiyu weyi ɛcɔŋnɩ Pɛɛrgam Krɩstʋ ŋgbɛyɛ taa ñɩma yɔɔ yɔ takayaɣ nɛ ŋheyi-i se:
REV.2.12	‹Weyi ma mɛwɛnɩ sɩɣa ŋgá kɔ-nɔɔ taa cʋlʋtaa nɛ kapɩɣ cenje yɔ, mɔntɔŋna se: 
REV.2.13	Mansɩm ɖenɖe ñɛ-ŋgbɛyɛ taa ñɩma wɛɛ yɔ: peeɖe Satanɩ kewiyaɣ kpelaɣ wɛɛ. Pɔɖɔkɩ ma-hɩɖɛ kpam nɛ pɔtɔlɔ lidaʋ ŋgʋ́ pɛwɛnɩ mɔ-yɔɔ yɔ, halɩ pɩkpɛndɩnɩ kɩyakɩŋ weyi ɩ-taa pakʋ ma-aseɣɖe tʋ Antiipaa yɔ. Ɛlakaɣ mbʋ́ ɛɖʋwa yɔ. Đenɖe Satanɩ wɛɛ yɔ, peeɖe pɩtɩŋa payɩ pɩɩlaba ḿbʋ́. 
REV.2.14	Ɛlɛ́, man-taa wɛnɩ-wɛ natʋyʋ: pɛ-tɛ ɛyáa nabɛyɛ tisiɣ tɔm ndʋ́ Balaam wɩlaɣ yɔ. Balaam wɩlaɣ Balaakɩ ɛzɩma mbʋ́ ɛɛla nɛ Izrɛɛlɩ ñɩma tɔɔ kɩlaʋ nandʋ nɛ pala acɛyɛ nɛ piyele pɔtɔlɩ Ɛsɔ nʋmɔʋ taa yɔ. 
REV.2.15	Đɔɖɔ lɛ, nabɛyɛ wɛɛ nɛ petisiɣ tɔm ndʋ́ Niikolaa ñɩma wɩlɩɣ yɔ ɖɔɖɔ ḿbʋ́. 
REV.2.16	Pʋ-yɔɔ lɛ, pɛlɛɣzɩ wɛtʋ. Pɩtɛkɛ ḿbʋ́, mɔnkɔŋ pɛ-tɛ kɩyakɩŋ ɩnɛ ɩ-taa nɛ moyoni-wɛ nɛ sɩɣa ŋgá kalɩɣnɩ mɔ-nɔɔ taa yɔ.
REV.2.17	‹Weyi ɛwɛnɩ nɩŋgbaaŋ lɛ, ɛnɩɩ tɔm ndʋ́ Fezuu Kiɖeɖeu heyiɣ Krɩstʋ aŋgba taa ñɩma yɔ!
REV.2.17	‹Weyi ɛwakɩ yɔ, mahaɣ-ɩ tɔɔnaɣ ŋgá kalɩɣnɩ ɛsɔdaa nɛ payaɣ-kɛ se maanɩ yɔ. Mahaɣ-ɩ ɖɔɖɔ pɩyɛ kʋhʋlʋmɩyɛ. Pama ɖɩ-yɔɔ hɩɖɛ kɩfaɖɛ, nɔɔyʋ tasɩm-ɖɩ nɛ pɩtasɩnɩ weyi pɛcɛlɩɣ-ɩ-ɖɩ yɔ.› »
REV.2.18	Ɛyʋ ɛnʋ ɛtasɩ-m heyuu se: «Ma Ɛsɔ tiyiyu weyi ɛcɔŋnɩ Tiyaatiiri Krɩstʋ ŋgbɛyɛ taa ñɩma yɔɔ yɔ takayaɣ nɛ ŋheyi-i se:
REV.2.18	‹Ma Ɛsɔ Pɩyalʋ, weyi ma mɛ-ɛsɛ ɖeɣ miŋ pelu pelu ɛzɩ miŋ nzʋlʋmɩyɛ nɛ ma-naŋgbanzɩ wɛɛ ɛzɩ ñɩ́ɣ́yʋ́ʋ kazɩnzɩŋa ñɩŋgʋ yɔ, mɔntɔŋna se: 
REV.2.19	mansɩm mbʋ́ ñɛ-ŋgbɛyɛ taa ñɩma lakɩ yɔ, nɛ ɛzɩma mbʋ́ pɛwɛnɩ sɔɔlɩm yɔ, nɛ ɛzɩma mbʋ́ pɛwɛnɩ lidaʋ yɔ, nɛ ɛzɩma mbʋ́ pɔɖɔkʋʋ pa-tɩ yɔ. Mansɩm ɖɔɖɔ se mbʋ́ ɩlakɩ lɛɛlɛɛyɔ yɔ, pɩkɩlɩ ɖooo mbʋ́ ɩlakaɣ yɔ ɖɔʋ. 
REV.2.20	Ɛlɛ́, ndʋ́ man-taa wɛnɩ-mɩ yɔ lɛ se: iyeki halʋ weyi payaɣ se Yezaabɛɛlɩ nɛ ɛtɔŋ se ɛkɛ náyʋ yɔ. Ŋgʋ́, ɛwɩlɩɣ nɛ eyiliɣ man-tʋmlaɖaa se pala acɛyɛ nɛ pɔtɔɔ kɩlaʋ nandʋ. 
REV.2.21	Maha-ɩ alɩwaatʋ se ɛlɛɣzɩ wɛtʋ, ɛlɛ́, ɛɛcaɣ se eyele ɛ-acɛyɛ lakasɩ. 
REV.2.22	Na! Manɖʋʋ-ɩ kʋdɔŋ nɛ ɛnɩɩ siziŋ siŋŋ nɛ pɩkpɛndɩnɩ mbá pa nɛ ɩ palakɩ acɛyɛ yɔ. Yee peyebi pa-lakasɩ ńzɩ́ yɔ, kalɩpiɖeke. 
REV.2.23	Mɔnkɔŋ kʋʋ halʋ ɛnʋ e-piya nɛ piyele ma-aŋgba tɩŋa taa ñɩma tɩlɩ se ma lɛ weyi ɛtazɩɣ ɛyáa lɩmaɣza nɛ mbʋ́ pʋwɛ pa-taa yɔ pa-taa. Mɔnkɔŋ hɛyʋʋ paa mɩ-taa weyi mbʋ́ ɛlaba yɔ pʋ-yɔɔ.
REV.2.24	‹Ɛlɛ́, meheyiɣ Tiyaatiiri ñɩma mbá mɩ ɩɩɖɔŋ tɔm ńdʋ́ tɩ-yɔɔ ɛzɩ lɛlaa yɔ nɛ ɩtatazɩ Satanɩ ñɩndʋ ndʋ́ lɛlaa mbá pɔtɔŋ se tɩ-taa wɛ cukaŋ yɔ tɩ-taa yɔ se maatasɩɣ-mɩ sɔzʋʋ sʋʋtʋ natʋyʋ. 
REV.2.25	Ɛlɛ́, ɩɖɔkɩ mbʋ́ ɩwɛna yɔ kpam nɛ pʋkɔɔ pɩsɩɩnɩ kɩyakʋ ŋgʋ́ mɔnkɔŋ yɔ. 
REV.2.26+REV.2.27+REV.2.28	‹Weyi ɛwakɩ nɛ ɛ́ɖɔ́kɩ ɛ-tɩ man-tʋma taa kpam nɛ pʋkɔɔ pɩtalɩ tɩnaɣ yɔɔ yɔ, mahaɣ-ɩ ɖoŋ se ɛcɔnɩ ajɛya taa ñɩma yɔɔ ɛzɩ man-Caa haʋ-m ɖɔɖɔ yɔ. Eɖiyiɣ-wɛ nɛ ñɩ́ɣ́yʋ́ʋ ɖaʋ nɛ ɛmɩzɩ-wɛ ɛzɩ pɔyɔkʋʋ cʋʋ pɛŋ yɔ. Mɔnkɔŋ-ɩ haʋ ɖɔɖɔ tɩmbalʋʋ.
REV.2.29	‹Weyi ɛwɛnɩ nɩŋgbaaŋ lɛ, ɛnɩɩ tɔm ndʋ́ Fezuu Kiɖeɖeu heyiɣ Krɩstʋ aŋgba taa ñɩma yɔ!› »
REV.3.1	Ɛyʋ ɛnʋ ɛtasɩ-m heyuu se: «Ma Ɛsɔ tiyiyu weyi ɛcɔŋnɩ Saardɩ Krɩstʋ ŋgbɛyɛ taa ñɩma yɔɔ yɔ takayaɣ nɛ ŋheyi-i se:
REV.3.1	‹Weyi ma mɛwɛnɩ Ɛsɔ feziŋ ɩnʋ ɩ-lʋbɛ nɛ tɩɩnzɩ ńzɩ́ sɩ-lʋbɛ yɔ, mɔntɔŋna se: mansɩm mbʋ́ ñɛ-ŋgbɛyɛ taa ñɩma lakɩ yɔ: pa-hɩɖɛ sɛwa se pɛwɛ wezuu, ɛlɛ́, pasɩba. 
REV.3.2	Pefe nɛ peyele mbʋ́ pɩkazɩ-wɛ yɔ, pɩkpa ɖoŋ nɛ pɩtaatɛzɩ sɩbʋ: manawa se mbʋ́ palakɩ yɔ, mɛ-Ɛsɔ ɛsɩndaa lɛ, pɩtamʋna. 
REV.3.3	Pʋ-yɔɔ lɛ, pɔtɔzɩ tɔm ndʋ́ peheyi-wɛ yɔ nɛ ɛzɩma mbʋ́ petisi-tʋ yɔ pɔ-yɔɔ. Pɔɖɔkɩ-tʋ nɛ pɛlɛɣzɩ wɛtʋ. Yee patacaɣ pɛ-ɛsɛ yɔɔ yɔ, mɔnkɔŋ ɛzɩ mɩ́lʋ́ yɔ nɛ montudi-wɛ, paasɩŋ alɩwaatʋ ndʋ́ tɩ-yɔɔ mɔnkɔŋ yɔ. 
REV.3.4	Ŋgʋ́, nabɛyɛ wɛ mɩ-tɛ Saardɩ peeɖe nɛ petepisi po-wondu. Pɔkɔŋ suu wondu kʋhʋlʋmʋtʋ nɛ ma nɛ wɛ ɖɩɖɔ, mbʋ́ pʋyɔɔ yɔ, pamʋnɩ ḿbʋ́. 
REV.3.5	‹Weyi ɛwakɩ yɔ, ɛkɔŋ suu wondu kʋhʋlʋmʋtʋ ḿbʋ́. Maahɩzɩɣ ɛ-hɩɖɛ wezuu takayaɣ taa. Mɔnkɔŋ kaɖʋʋ man-Caa nɛ e-tiyiyaa pɛ-ɛsɩndaa se pʋdʋ kɛ ma-ñɩnʋ.
REV.3.6	‹Weyi ɛwɛnɩ nɩŋgbaaŋ lɛ, ɛnɩɩ tɔm ndʋ́ Fezuu Kiɖeɖeu heyiɣ Krɩstʋ aŋgba taa ñɩma yɔ!› »
REV.3.7	Ɛyʋ ɛnʋ ɛtasɩ-m heyuu se: «Ma Ɛsɔ tiyiyu weyi ɛcɔŋnɩ Filaadɛlfii Krɩstʋ ŋgbɛyɛ taa ñɩma yɔɔ yɔ
REV.3.7	takayaɣ nɛ ŋheyi-i se:
REV.3.7	‹Weyi ma mɛnkɛ Ɛsɔ ñɩnʋ nɛ toovenim tʋ nɛ
REV.3.7	mɔnɖɔkɩ wiyaʋ sɔsɔ Daaviidi nɔnɔɔ ñɩmɩyɛ nɛ
REV.3.7	yee mantʋlaa, nɔɔyʋ ɛɛpɩzɩɣ ɛɖɩɣ nɛ
REV.3.7	yee manɖɩɣaa, nɔɔyʋ ɛɛpɩzɩɣ ɛtʋlɩ yɔ, mɔntɔŋna se:
REV.3.8	Mansɩm mbʋ́ ñɛ-ŋgbɛyɛ taa ñɩma lakɩ yɔ. Na: mantʋlɩ nɔnɔɔ ŋgá nɔɔyʋ ɛɛpɩzɩɣ ɛɖɩɣ yɔ ñɛ-ɛsɩndaa. Mbʋ́ pʋyɔɔ yɔ, pɛwɛnɩ ɖoŋ pazɩ, ɛlɛ́, pɔɖɔkɩ mɔn-tɔm nɛ pɛtɛkpɛzɩ se patasɩm-m. 
REV.3.9	Na! Mɔnkɔŋ ɖʋzʋʋ Satanɩ ŋgbɛyɛ taa ñɩma nabɛyɛ pe-nesi taa. Pɔtɔŋ se pɛkɛ Yuda ñɩma, ɛlɛ́, pɛtɛkɛ ḿbʋ́, pɛkɛ cɛtɩyaa. Na! Mɔnkɔŋ yebu nɛ pɔkɔɔ poluŋ ñɛ-tɛɛ nɛ pɔyɔɔdɩnɩ pɔ-nɔsɩ se mɔnsɔɔlɩ-ŋ. 
REV.3.10	Ɛzɩma mbʋ́ meheyi-wɛ se pɔ́ɖɔ́kɩ pa-tɩ nɛ petisi pɔ́ɖɔ́kɩ tɔm ńdʋ́ yɔ, ma ɖɔɖɔ mɔnɖɔkʋʋ-wɛ. Mɔnɖɔkʋʋ-wɛ alɩwaatʋ ndʋ́ pʋkɔŋ takʋʋ kedeŋa kpeekpe yɔɔ ɛyáa se pɩna pa-wayɩ yɔ. 
REV.3.11	Pɩkazɩ pazɩ, mɔnkɔŋ. Pɔɖɔkɩ mbʋ́ pɛwɛna yɔ kpam nɛ nɔɔyʋ ɛtaakɔɔ ɛlɛɣ pa-wabɩyɛ hulaɣ. 
REV.3.12	‹Weyi ɛwakɩ yɔ, meyeki nɛ ɛkɛ mɛ-Ɛsɔ ɖɩɣa taa sisika, ɛɛtasɩɣ lɩʋ. Mamaɣ ɛ-yɔɔ mɛ-Ɛsɔ ɛnʋ ɛ-hɩɖɛ nɛ ɛ-tɛtʋ ñɩnɖɛ: ńdʋ́ʋ́ lɛ Yeruusalɛm kɩfalʋʋ ŋgʋ́ kɩlɩɣnɩ ɛsɔdaa mɛ-Ɛsɔ cɔlɔ nɛ kitiki yɔ. Mamaɣ ɛ-yɔɔ ɖɔɖɔ ma-hɩɖɛ kɩfaɖɛ.
REV.3.13	‹Weyi ɛwɛnɩ nɩŋgbaaŋ lɛ, ɛnɩɩ tɔm ndʋ́ Fezuu Kiɖeɖeu heyiɣ Krɩstʋ aŋgba taa ñɩma yɔ!› »
REV.3.14	Ɛyʋ ɛnʋ ɛtasɩ-m heyuu se: «Ma Ɛsɔ tiyiyu weyi ɛcɔŋnɩ Laodisee Krɩstʋ ŋgbɛyɛ taa ñɩma yɔɔ yɔ takayaɣ nɛ ŋheyi-i se:
REV.3.14	‹Weyi ma payaɣ se Pɩla Ḿbʋ́ nɛ mɛnkɛ aseɣɖe tʋ weyi ɛlakɩ mbʋ́ pʋpɔzʋʋ yɔ nɛ ɛtɛ ɛkɛ toovenim tʋ yɔ, weyi ma mɛnkɛ mbʋ́ pɩtɩŋa payɩ Ɛsɔ laba yɔ pi-kiɖe yɔ, mɔntɔŋna se: 
REV.3.15	mansɩm mbʋ́ ñɛ-ŋgbɛyɛ taa ñɩma lakɩ yɔ: pɛfɛyɩ niŋkaɣ, pɛfɛyɩ ɖɔɖɔ miŋ. Yee paatɩɩwɛ niŋkaɣ yaa miŋ yɔ! 
REV.3.16	Yee ḿbʋ́ ɖenɖe pɛwɛ hɛkʋ nɛ hɛkʋ, pɛfɛyɩ niŋkaɣ yaa pɛfɛyɩ miŋ yɔ, mɔntɔʋ-wɛ nɛ mɔ-nɔɔ. 
REV.3.17	Pɔtɔŋ se pɛkɛ ñɩm tɩnaa, pehiɣ ñɩm nɛ nabʋyʋ ɛɛtɛɖɩɣ-wɛ. Ŋgʋ́, patatɩlɩ se pɛwɛ kɛtɛɖaɣ taa nɛ pɛwɛɛ pʋtɔdɩyɛ nɛ pɛkɛ kʋñɔndɩnaa nɛ payʋlʋmɩ nɛ pɛwɛɛ tombolo. 
REV.3.18	Pʋ-yɔɔ mantasɩɣ-wɛ tɔm se pɔkɔɔ mɔn-cɔlɔ nɛ paya sika ŋgá pɔhɔbɩ-kɛ miŋ nɛ kañɩlɩsɩɣ camɩyɛ yɔ nɛ papɩsɩ ñɩm tɩnaa. Pɔkɔɔ paya wondu kʋhʋlʋmʋtʋ nɛ posuu nɛ pataawɛɛ tombolo nɛ pana pɛ-fɛyɛ. Pɔkɔɔ paya ɖɔɖɔ kɔyɛ nɛ pelizi pɛ-ɛsɛ taa nɛ papɩzɩ pana. 
REV.3.19	Ma lɛ, mɔhɔŋ mbá patɩŋa payɩ mɔnsɔɔlɩ-wɛ yɔ pa-nɩŋgbaaŋ nɛ mansɩɣzɩ-wɛ lɔŋ. Pʋ-yɔɔ lɛ, pakpa pa-tɩ nɛ pɛlɛɣzɩ wɛtʋ. 
REV.3.20	Pewelesi nɛ panɩɩ: mansɩŋ nɔnɔɔ taa nɛ mamakɩ pɔɔyʋʋ. Yee nɔɔyʋ ɛnɩ man-taŋ nɛ ɛtʋlɩ yɔ, mansʋʋ ɛ-tɛ nɛ ma nɛ ɩ ɖɩkpɛndɩ ɖɩtɔɔ. 
REV.3.21	‹Weyi ɛwakɩ yɔ, meyeki nɛ ma nɛ ɩ ɖɩcaɣ men-kewiyaɣ kpelaɣ yɔɔ ɛzɩ ma mawabʋ nɛ ma nɛ man-Caa ɖɩcaɣ ɛ-ñɩŋga yɔɔ yɔ.
REV.3.22	‹Weyi ɛwɛnɩ nɩŋgbaaŋ lɛ, ɛnɩɩ tɔm ndʋ́ Fezuu Kiɖeɖeu heyiɣ Krɩstʋ aŋgba taa ñɩma yɔ!› »
REV.4.1	Pʋwayɩ lɛ, mɔncɔna nɛ manaɣ nɔnɔɔ nakɛyɛ ɛsɔdaa, katʋlaa nɛ manɩɣ pʋyɔɔdʋʋnɩ-m ɛzɩ pɩcalʋʋ-m yɔɔdɩnaʋ ɛzɩ pahʋlʋʋ ɛgandɩyɛ yɔ se: «Kpa cɩnɛ nɛ mawɩlɩ-ŋ mbʋ́ pʋkɔŋ labʋ pʋnɛ pʋ-wayɩ yɔ.» 
REV.4.2	Kpaagbaa ḿbʋ́ lɛ, Fezuu Kiɖeɖeu tii mɔ-yɔɔ nɛ manaɣ kewiyaɣ kpelaɣ nakɛyɛ ɛsɔdaa peeɖe. Nɔɔyʋ caɣ kɔ-yɔɔ. 
REV.4.3	Pʋdʋ ñɩlɩsaɣ pelu pelu ɛzɩ ñɩɣlɩ́m pɩyɛ nɖɩ́ ɖɩwɛ maɖʋ maɖʋ nɛ ɖɩwɛɛ kpʋzʋyɛɛ yɔ. Tɩŋgaɣyʋʋ nakʋyʋ kɔcɔ kewiyaɣ kpelaɣ ŋ́gá nɛ kɩta. Kɩñɩlɩsɩɣ ɛzɩ ñɩɣlɩ́m pɩyɛ nɖɩ́ ɖɩwɛ yuulee ɛzɩ tɩŋ hatʋ yɔ. 
REV.4.4	Kewiyaɣ kpelisi nɩɩlɛ nɛ naanza kɔcɔ kewiyaɣ kpelaɣ ŋ́gá nɛ sɩta nɛ sɔsaa nɩɩlɛ nɛ naanza nabɛyɛ caɣ sɩ-yɔɔ. Posu wondu kʋhʋlʋmʋtʋ nɛ paba sika hulasi. 
REV.4.5	Tɛʋ ñɩlɩsʋʋ nɛ kɔkɔɖɛ nɛ tɛʋ nazʋʋ palɩɣaɣnɩ kewiyaɣ kpelaɣ ŋgá kɛwɛ hɛkʋ taa yɔ kɔ-yɔɔ. Pɔsɔbɩ kanɖʋnaa lʋbɛ mbá panaɣ camɩyɛ yɔ kɛ-ɛsɩndaa: ḿbá lɛ Ɛsɔ feziŋ lʋbɛ. 
REV.4.6	Nabʋyʋ kɛwɛ kewiyaɣ kpelaɣ ŋ́gá kɛ-ɛsɩndaa ɖɔɖɔ. Pʋwɛ ɛzɩ teŋgu yɔ nɛ pɩñɩlɩzɩɣ ɛzɩ ñɩñʋʋ yɔ. Pɩnɩɣzɩnɩ pɩyɛ kʋhʋlʋmɩyɛ nɖɩ́ ɖɩñɩlɩzɩɣ pelu pelu yɔ.
REV.4.6	Kewiyaɣ kpelaɣ ŋ́gá, kɛ-hɛkʋ taa nɛ kɔ-cɔlɔ kpɛɛɛ lɛ, kpɩna naanza naayɛ kɛwɛɛ, awɛnɩ ɛsɛ tɔtɔ, taa nɛ wayɩ. 
REV.4.7	Kajalaɣ ñɩnɖɛ wɛ ɛzɩ tɔɔyʋʋ yɔ, naalɛ ñɩnɖɛ ñɛwɛɛ ɛzɩ neɣye yɔ, tozo ñɩnɖɛ ɛsɩndaa ñɛwɛɛ ɛzɩ ɛyʋ yɔ nɛ naza ñɩnɖɛ ñɛwɛɛ ɛzɩ keziye nɖɩ́ ɖɩɖɔŋ kʋyʋʋ yɔ. 
REV.4.8	Kpɩna ana, a-naanza aawɛnɩ keŋ loɖo loɖo. Aawɛnɩ ɛsɛ yʋʋʋ a-taa nɛ a-yɔɔ nɛ awɛɛ ateɣ hendu wɩsɩ nɛ ɖoó se:
REV.4.8	«Cɩɖɩcɩɖɩ, cɩɖɩcɩɖɩ, Ɛsɔ wɛnɩ cɩɖɩcɩɖɩ.
REV.4.8	Kɩpaɣlʋ Ɛsɔ Đoŋ Tɩŋa Tʋ
REV.4.8	weyi ɛɛwɛɛ yɔ, ɛnʋ wɛna, ɛkaɣ kɔm nee.»
REV.4.9	A-naanza asaŋ weyi ɛcaɣ kewiyaɣ kpelaɣ yɔɔ nɛ ɛwɛɛ wezuu pɩnzɩ ɛgbaŋ ɛgbaŋ yɔ nɛ aɖʋʋ-ɩ hɩɖɛ nɛ asɛɣ-ɩ. Alɩwaatʋ ndʋ́ alakɩ ḿbʋ́ yɔ, 
REV.4.10	sɔsaa ḿbá pa-nɩɩlɛ nɛ naanza paba ñoluŋuu weyi ɛwɛ wezuu pɩnzɩ ɛgbaŋ ɛgbaŋ yɔ ɛ-ɛsɩndaa. Ɛcaɣ kewiyaɣ kpelaɣ yɔɔ nɛ pasaŋ-ɩ nɛ pɔlɔʋ po-hulasi kewiyaɣ kpelaɣ ɛsɩndaa nɛ pɔtɔŋ se:
REV.4.11	«Hayɩ Kɩpaɣlʋ yee, ɖɛ-Ɛsɔ,
REV.4.11	ŋmʋnaa se ña-hɩɖɛ ɛsɛɛ,
REV.4.11	paɖʋ-ŋ pɩ-taa yee
REV.4.11	pɛcɛlɩ-ŋ ɖoŋ nee.
REV.4.11	Ñalabɩna pɩtɩŋa payɩ
REV.4.11	ñe-liu wɛna nɛ pala pɩtɩŋa nɛ pʋwɛɛ.»
REV.5.1	Mana ɖɔɖɔ weyi ɛcaɣ kewiyaɣ kpelaɣ yɔɔ yɔ e-nesi kɩbanzɩ taa takayaɣ nakɛyɛ, pama ka-taa nɛ ka-wayɩ nɛ pataaɖɩ-kɛ nɛ nesi ñɩɣʋ tam lʋbɛ taa. 
REV.5.2	Mana ɖɔɖɔ Ɛsɔ tiyiyu ɖoŋ tʋ nɔɔyʋ, ɛpɔzaɣnɩ hola se: «Amʋnaa se ɛkpɛzɩ ɖenɖe ɖenɖe pañɩɣ nesi yɔ nɛ ekuli takayaɣ ŋ́gá»
REV.5.3	Ɛlɛ́, nɔɔyʋ fɛyɩ: paa ɛsɔdaa yaa tataa yaa tɛtɛɛ se ɛpɩzɩɣ ekuli-kɛ yaa ɛcɔnɩ ka-taa. 
REV.5.4	Peeɖe mewilaa siŋŋ. Mbʋ́ pʋyɔɔ yɔ, nɔɔyʋ tamʋnɩ se ɛpɩzɩɣ ekuli-kɛ yaa ɛcɔnɩ ka-taa. 
REV.5.5	Ɛlɛ́, sɔsaa taa lɛlʋ heyi-m se: «Taawii! Na, Yuda cejewiye taa tɔɔyʋʋ Daaviidi liɖe taa tʋ waba: ɛpɩzɩɣ ɛkpɛzɩ nesi ñɩɣʋ ḿbʋ́ pʋ-lʋbɛ nɛ ekuli takayaɣ ŋ́gá.»
REV.5.6	Peeɖe mana ɖɔɖɔ Heɣa nakɛyɛ sɩŋ kewiyaɣ kpelaɣ nɛ kpɩna ana a-naanza nɛ sɔsaa pɛ-hɛkʋ taa. Kɛwɛ ɛzɩ pala-kɛ yɔ. Kɔñɔ hɩŋ lʋbɛ nɛ kɛwɛnɩ ɛsɛ lʋbɛ. Ana lɛ Ɛsɔ feziŋ lʋbɛ weyi etiyi-i kedeŋa kpeekpe yɔɔ yɔ. 
REV.5.7	Pɩkɛdaa lɛ, Heɣa ŋ́gá kowolo kamʋ takayaɣ weyi ɛcaɣ kewiyaɣ kpelaɣ yɔɔ yɔ e-nesi kɩbanzɩ taa. 
REV.5.8	Kamʋ-kɛ lɛ, kpɩna ana a-naanza nɛ sɔsaa ḿbá pa-nɩɩlɛ nɛ naanza poluŋ kɛ-ɛsɩndaa. Paa weyi ɛɖɔkɩ cɩmʋʋ nɛ sika caɖasɩ, sɩ-taa nɛ tɩlaaɖɩnaa mbá pɔhɔkɩ yɔ ɖo. Ḿbá lɛ Ɛsɔ ñɩma Ɛsɔ sɛtʋ. 
REV.5.9	Peteɣaɣ hendu kɩfatʋ natʋyʋ. Ńdʋ́ lɛ se:
REV.5.9	«Heɣa, ŋmʋnaa se ŋmʋ takayaɣ nee.
REV.5.9	Ŋmʋnaa se ŋkpɛzɩ ɖenɖe pataaɖaa yɔ.
REV.5.9	Mbʋ́ pʋyɔɔ yɔ, ña Ɛsɔ yeba nɛ palaa
REV.5.9	nɛ pɩtɩŋnɩ ña-calɩm yɔɔ nɛ ŋya ɛyáa ñʋʋ
REV.5.9	cejewee tɩŋa taa, kʋnʋmɩŋ tɩŋa taa,
REV.5.9	samaɣ tɩŋa taa, ajɛya tɩŋa taa
REV.5.9	nɛ ŋwoni-wɛ Ɛsɔ cɔlɔ.
REV.5.10	Ŋyeba nɛ pɛkɛ kewiyaɣ taa ñɩma.
REV.5.10	Ŋyeba nɛ pɛkɛ cɔjɔnaa
REV.5.10	ɖɛ-Ɛsɔ tʋmɩyɛ taa.
REV.5.10	Pɔkɔŋ tɔɔʋ kewiyaɣ tataa.»
REV.5.11	Mɔncɔnaa lɛ, mana ɖɔɖɔ Ɛsɔ tiyiyaa sakɩyɛ nɛ manɩɩ pɔ-nɔɔ. Pɔcɔ kewiyaɣ kpelaɣ nɛ kpɩna nɛ sɔsaa pata. Pɔɖɔwa pɩfɛyɩ kalʋʋ, pɛwɛ kutokiŋ ɛgbaŋ ɛgbaŋ. 
REV.5.12	Poholaɣ se:
REV.5.12	«Heɣa ŋgá Ɛsɔ yeba nɛ palaa yɔ,
REV.5.12	kamʋnaa se ɛha-kɛ ɖoŋ
REV.5.12	nɛ ñɩm, nɛ lɔŋsɩnɖɛ, nɛ abalɩtʋ,
REV.5.12	nɛ ɛɖʋ-kɛ hɩɖɛ, nɛ eyele kɛwɛɛ koboyaɣ taa nɛ pasam-kɛ.»
REV.5.13	Manɩ ɖɔɖɔ mbʋ́ pʋwɛ ɛsɔdaa nɛ tataa nɛ tɛtɛɛ nɛ teŋgu taa nɛ mbʋ́ pɩtɩŋa payɩ pʋwɛ kedeŋa yɔɔ yɔ, pɔyɔɔdaɣ se:
REV.5.13	«Pasa
REV.5.13	weyi ɛcaɣ kewiyaɣ kpelaɣ yɔɔ yɔ nɛ Heɣa
REV.5.13	nɛ paɖʋ-wɛ hɩɖɛ, ḿbá tɩnɩ koboyaɣ nɛ ɖoŋ
REV.5.13	pɩnzɩ ɛgbaŋ ɛgbaŋ!»
REV.5.14	Peeɖe kpɩna ana a-naanza acosaa se: «Pɩla ḿbʋ́!» Nɛ sɔsaa ñoluŋ pa-nɩmbɔla yɔɔ nɛ pasaŋ-wɛ.
REV.6.1	Mantasɩ cɔnaʋ lɛ, mana Heɣa kpɛzɩ nesi ñɩɣʋ ḿbʋ́ pʋ-lʋbɛ taa kajalaɣ ñɩmbʋ nɛ manɩɣ kpɩna ana a-naanza a-taa lɛɛɖɛ yɔɔdʋʋ ɛzɩ tɛʋ nazʋʋ yɔ se: «Kɔɔ!» 
REV.6.2	Peeɖe mana kpaŋnɔ kʋhʋlʋm nɔɔyʋ. Weyi ɛcaɣ-ɩ yɔ, ɛɖɔkɩ tɔʋ nɛ mana pɛcɛlɩ-ɩ wabɩyɛ hulaɣ nɛ ɛɖɛɛ ɛzɩ waɖʋ yɔ se ɛwɛɛ wabʋ yɔɔ.
REV.6.3	Pʋwayɩ lɛ, kɛkpɛzɩ nesi ñɩɣʋ naalɛ ñɩmbʋ nɛ manɩɣ kpɩna ana a-taa naalɛ ñɩnɖɛ tɔŋ se: «Kɔɔ!» 
REV.6.4	Peeɖe kpaŋnɔ lɛlʋ lɩwa, ɛsɛ ɛzɩ miŋ yɔ. Weyi ɛcaɣ-ɩ yɔ, pɛcɛlɩ-ɩ sɩɣa sɔsɔɔ nakɛyɛ nɛ paha-ɩ ɖoŋ se ɛla nɛ ɛyáa ɛtaatasɩ wɛʋ laŋhɛzɩyɛ taa kedeŋa yɔɔ nɛ piyele pakʋ ɖama.
REV.6.5	Pʋwayɩ lɛ, kɛkpɛzɩ nesi ñɩɣʋ tozo ñɩmbʋ nɛ manɩɣ tozo ñɩnɖɛ tɔŋ se: «Kɔɔ!» Mɔncɔnaa lɛ, mana kpaŋnɔ kɩkpɛdʋ nɔɔyʋ. Weyi ɛcaɣ-ɩ yɔ, ɛɖɔkɩ ñɩ́ɣ́yʋ́ʋ kɩmaɣzʋʋ e-nesi taa 
REV.6.6	nɛ manɩɣ pʋyɔɔdʋʋnɩ kpɩna ana a-naanza a-hɛkʋ taa se: «Payakɩ mɩla kiiloo kɩyakʋ kʋɖʋmʋʋ tʋmɩyɛ liidiye nɛ saamɩla kiiloonaa naadozo kɩyakʋ kʋɖʋmʋʋ tʋmɩyɛ liidiye ɖɔɖɔ. Piyele num nɛ sʋlʋm lɛ, taawɛɛkɩ-wɛ.»
REV.6.7	Pʋwayɩ lɛ, kɛkpɛzɩ nesi ñɩɣʋ naanza ñɩmbʋ nɛ manɩɣ kpɩnɛ naanza ñɩnɖɛ ñɔtɔŋ se: «Kɔɔ!» 
REV.6.8	Mɔncɔnaa lɛ, mana kpaŋnɔ nɔɔyʋ, epiyaa ɛzɩ tɩŋ hatʋ yɔ. Weyi ɛcaɣ-ɩ yɔ, payaɣ-ɩ se Sɩm nɛ ɖenɖe sɩɖaa wɛɛ yɔ pɩtɩŋɩɣ ɛ-wayɩ. Patayɩ kedeŋa tam naanza yɔ, paha-wɛ hɔɔlʋʋ kʋɖʋmʋʋ se pakʋ kɩ-taa ɛyáa. Pakʋʋ-wɛ nɛ sɩɣa nɛ ñɔɔsɩ nɛ kʋdɔmɩŋ nɛ tɛtɛ kpɩna wena awɛ kedeŋa yɔɔ yɔ.
REV.6.9	Pʋwayɩ lɛ, Heɣa ŋ́gá kɛkpɛzɩ nesi ñɩɣʋ kagbaanzɩ ñɩmbʋ nɛ manaɣ lone nɖɩ́ palaɣ ɖɩ-taa yɔ, ɖɩ-tɛɛ mbá paakʋ-wɛ yɔ pa-ciyamnaa. Ɛsɔtɔm nɛ aseɣɖe nɖɩ́ palɩzaa yɔ, pɔ-yɔɔ paakʋ-wɛ. 
REV.6.10	Pa-ciyamnaa makaɣ kubusi ɖoŋ se: «Hayɩ Caa cɩɖɩcɩɖɩ tʋ nɛ toovenim tʋ! Đooye ŋcaɣ se ŋkʋyɩ kedeŋa yɔɔ ñɩma mbá pakʋ-ɖʋ yɔ pɔ-yɔɔ nɛ ŋhʋʋnɩ-wɛ nɛ ŋhɔ pa-nɩŋgbaaŋ» 
REV.6.11	Peeɖe pɛcɛlɩ paa pa-taa weyi toko kʋhʋlʋmʋʋ kitibuu waaa. Ɛlɛ́, peheyi-wɛ se pɛwɛɛ pe-ɖeɖe nɛ pʋkɔɔ pɩsɩɩnɩ alɩwaatʋ ndʋ́ pɛtɛzɩ kʋʋ pa-taabalaa nɛ mbá pa nɛ wɛ palakɩ tʋmɩyɛ, nɛ pɩɩwɛɛ se pakʋ-wɛ ɛzɩ ḿbá yɔ.
REV.6.12	Mantasɩ cɔnaʋ lɛ, mana kɛkpɛzɩ nesi ñɩɣʋ loɖo ñɩmbʋ, peeɖe tɛtʋ ñamsɩ siŋŋ nɛ wɩsɩ piyi ɛzɩ kʋñɔŋ wondu yɔ nɛ fenaɣ sɛɛ katɩŋa payɩ ɛzɩ calɩm yɔ. 
REV.6.13	Tɩɩnzɩ kpɛzaɣnɩ ɛsɔdaa nɛ sɩtɔlʋʋ tataa ɛzɩ heɣlim sɔsɔm ñamsʋʋ hiyuú ɖoŋ nɛ ki-hiwee kazɩŋ tɔʋ yɔ. 
REV.6.14	Ɛsɔdaa pazɩ mʋʋ́ʋ ɛzɩ pekpiyuu ñalʋʋ yɔ nɛ pʋŋ tɩŋa nɛ tɛtʋ ndʋ́ ndʋ́ lɩm cɔ-tʋ pɩta yɔ, pɛkpɛzɩɣ po-lona taa. 
REV.6.15	Piyele kedeŋa yɔɔ awiya sɔsɔna nɛ ñʋndɩnaa nɛ sɔɔjanaa ñʋndɩnaa nɛ ñɩm tɩnaa nɛ ɖoŋ tɩnaa nɛ yomaa nɛ mbá pɛwɛ pa-tɩ yɔɔ yɔ, patɩŋa payɩ pɛmɛlɩɣ pɔŋ nɛ pʋŋ ɛwasɩ pa-taa. 
REV.6.16	Peheyaɣ pʋŋ nɛ ɛwasɩ se: «Ɩkpɛzɩ ɩɖa ɖɔ-yɔɔ nɛ ihuuzi ɖɔ-yɔɔ nɛ weyi ɛcaɣ kewiyaɣ kpelaɣ yɔɔ yɔ, ɛtaana-ɖʋ. Đɔɖɔ lɛ, Heɣa pana ɛtaakpanɩ-ɖʋ. 
REV.6.17	Mbʋ́ pʋyɔɔ yɔ, kɩyakʋ sɔsɔʋ ŋgʋ́ pa-pana kpaɣ yɔ, kɩtalaa. Apɩzɩɣ ɛlɩɩ pɩ-taa»
REV.7.1	Pʋwayɩ lɛ, mana Ɛsɔ tiyiyaa naanza, pasɩŋ kedeŋa hɔɔlɩŋ naanza kʋlɔmɩŋ taa. Paakpa kedeŋa yɔɔ heɣlim naanza mbʋ́ pʋwɛɛ yɔ se pɩtaama tataa yaa teŋgu yɔɔ yaa tɩʋ nakʋyʋ yɔɔ. 
REV.7.2	Mana ɖɔɖɔ Ɛsɔ tiyiyu lɛlʋ, ɛlɩnɩ wɩsɩ ɖɩlɩyɛ nɛ ɛkpaɣ. Ɛɖɔkɩ Ɛsɔ wezuu tʋ nesi ñɩɣʋ. Peeɖe eholuuni Ɛsɔ tiyiyaa naanza mbá paha-wɛ ɖoŋ se pɛwɛɛkɩ mbʋ́ pʋwɛ tataa nɛ teŋgu taa yɔ se: 
REV.7.3	«Ɩtaawɛɛkɩ tataa yaa teŋgu taa yaa tɩŋ yɔɔ nabʋyʋ nɛ pʋkɔɔ pɩsɩɩnɩ alɩwaatʋ ndʋ́ ɖɩñɩɣ nesi ɖɛ-Ɛsɔ tʋmlaɖaa kila taa yɔ.» 
REV.7.4	Peeɖe manɩ mbá pañɩɣ pe-kila taa nesi yɔ pa-ñʋʋ. Pɛkpɛndɩ kutokiŋ mɩnʋʋ nɛ nɩɩnaza nɛ naanza. Pɛwɛ Izrɛɛlɩ cejewee tɩŋa taa: 
REV.7.5	Yuda liɖe taa lɛ, ɛyáa kutokiŋ hiu nɛ naalɛ kila taa pañɩɣ nesi. Rubɛɛnɩ ñɩnɖɛ taa kutokiŋ hiu nɛ naalɛ, Gaadɩ ñɩnɖɛ taa kutokiŋ hiu nɛ naalɛ. 
REV.7.6	Asɛɛrɩ ñɩnɖɛ taa kutokiŋ hiu nɛ naalɛ, Nɛftalii ñɩnɖɛ taa kutokiŋ hiu nɛ naalɛ, Manaasee ñɩnɖɛ taa kutokiŋ hiu nɛ naalɛ. 
REV.7.7	Siimeyɔɔ ñɩnɖɛ taa kutokiŋ hiu nɛ naalɛ, Leevi ñɩnɖɛ taa kutokiŋ hiu nɛ naalɛ, Isakaarɩ ñɩnɖɛ taa kutokiŋ hiu nɛ naalɛ. 
REV.7.8	Zabulɔɔ ñɩnɖɛ taa kutokiŋ hiu nɛ naalɛ, Yozɛɛfʋ ñɩnɖɛ taa kutokiŋ hiu nɛ naalɛ, Bɛnjamɛɛ ñɩnɖɛ taa ɖɔɖɔ kutokiŋ hiu nɛ naalɛ.
REV.7.9	Pʋwayɩ mantasɩ cɔnaʋ lɛ, manaɣ ɛyáa samaɣ nakɛyɛ, kɔɖɔwa pɩtɩɩfɛyɩ, kɛfɛyɩ kalʋʋ: ajɛya kpeekpe nɛ cejewee tɩŋa taa ɛyáa nɛ samaɣ tɩŋa nɛ kʋnʋmɩŋ tɩŋa. Pasɩŋ kewiyaɣ kpelaɣ nɛ Heɣa pɛ-ɛsɩndaa. Posu tokonaa kʋhʋlʋmaa waa waa nɛ pɔ́ɖɔ́kɩ paatʋ pe-nesi taa 
REV.7.10	nɛ poholuu ɖoŋ se:
REV.7.10	«Đɛ-Ɛsɔ weyi ɛcaɣ kewiyaɣ kpelaɣ yɔɔ yɔ
REV.7.10	nɛ Heɣa
REV.7.10	pɔ-cɔlɔ ñʋʋ yabʋ lɩɣna!»
REV.7.11	Ɛsɔ tiyiyaa tɩŋa kɔcɔ kewiyaɣ kpelaɣ nɛ sɔsaa nɛ kpɩna ana a-naanza nɛ pata. Peeɖe poluŋ Ɛsɔ tɛɛ kɛ-ɛsɩndaa nɛ paka pɛ-ɛsɛ nɛ tɛtʋ nɛ pasaŋ-ɩ 
REV.7.12	se:
REV.7.12	«Pɩla ḿbʋ́! Đɛ-Ɛsɔ ɛtɩɣyɩ samtʋ
REV.7.12	nɛ koboyaɣ nɛ lɔŋsɩnɖɛ nɛ ɛsɩmɩyɛ nɛ hɩɖɛ ɖʋʋ nɛ ɖoŋ nɛ abalɩtʋ
REV.7.12	pɩnzɩ ɛgbaŋ ɛgbaŋ! Pɩla ḿbʋ́!»
REV.7.13	Peeɖe sɔsaa taa lɛlʋ pɔzɩ-m se: «Mbá lɛ mbá posu tokonaa kʋhʋlʋmaa waa waa yɔ. Palɩnɩ le»
REV.7.14	Ɛlɛ́, moncosi-i se: «Đajaa! Ñasɩmna.» Peeɖe eheyi-m se: «Ḿbá tɔɔnɩ kʋñɔŋ sɔsɔʋ. Pɔcɔtɩ po-tokonaa kitibaa waa waa nɛ pahʋlɩsɩ-wɛ Heɣa calɩm taa.
REV.7.15	Pʋ-yɔɔ pasɩŋ Ɛsɔ kewiyaɣ kpelaɣ ɛsɩndaa
REV.7.15	nɛ palakɩ-ɩ tʋmɩyɛ wɩsɩ nɛ ɖoó ɛ-ɖɩɣa taa.
REV.7.15	Weyi ɛcaɣ kɔ-yɔɔ yɔ,
REV.7.15	ɛkɔŋ pɔ-yɔɔ kenduu.
REV.7.16	Ñɔɔsɩ ɛɛtasɩɣ-wɛ wɩʋ nɛ lɔkɔtʋ ɛɛtasɩɣ-wɛ ɖɔkʋʋ kaʋ.
REV.7.16	Wɩsɩ ɛɛtasɩɣ-wɛ ñaɣʋ yaa soŋaɣ nakɛyɛ ɛɛtasɩɣ-wɛ kpaʋ kaʋ.
REV.7.17	Mbʋ́ pʋyɔɔ yɔ, Heɣa ŋgá kɛwɛ kewiyaɣ kpelaɣ hɛkʋ taa yɔ,
REV.7.17	keɖiyiɣ-wɛ
REV.7.17	nɛ kowoni-wɛ
REV.7.17	wezuu lɩm hiɖe cɔlɔ
REV.7.17	nɛ Ɛsɔ hɛzɩ pɛ-ɛsɩtɛɣlɩm tɩŋa.»
REV.8.1	Pʋwayɩ lɛ, Heɣa ŋ́gá kɛkpɛzɩ nesi ñɩɣʋ lʋbɛ ñɩmbʋ nɛ pusu ɛsɔdaa ɖiɣ ɖiɣ nɛ pɩtalɩ ɛzɩ cacasɩ niidozo yɔ. 
REV.8.2	Mɔncɔnaa lɛ, manaɣ Ɛsɔ tiyiyaa mbá pasɩŋɩɣ ɛ-ɛsɩndaa yɔ, pɛwɛ lʋbɛ. Pɛcɛlaɣaɣ-wɛ agandɛɛ lʋbɛ.
REV.8.3	Ɛlɛ́, Ɛsɔ tiyiyu nɔɔyʋ wolo ɛsɩŋ tɩlaaɖɩ ɖɩhɔɖɛ. Ɛɖɔkɩ ñɩɣlɩ́m ñanaɣ ŋgá patɩɩhɔkɩ ka-taa tɩlaaɖɩ yɔ. Pɛcɛlɩ-ɩ tɩlaaɖɩnaa sakɩyɛ nɛ Ɛsɔ ñɩma Ɛsɔ sɛtʋ se ewoni ɛha Ɛsɔ peeɖe. Đɩhɔɖɛ ńɖɩ́, paalabɩ-ɖɩ nɛ sika nɛ ɖɩwɛɛ kewiyaɣ kpelaɣ ɛsɩndaa. 
REV.8.4	Peeɖe ɛhɔbɩ-kʋ nɛ ñɔsɩ ñɛyɩ e-nesi taa nɛ pɩkpɛndɩnɩ Ɛsɔ ñɩma Ɛsɔ sɛtʋ nɛ pɩkpa Ɛsɔ ɛsɩndaa. 
REV.8.5	Ɛlɛ́, tiyiyu ɛnʋ ɛkpaɣ tɩlaaɖɩ ñanaɣ nɛ ekuu tɩlaaɖɩ ɖɩhɔɖɛ miŋ ɖo nɛ ɛlɔ kedeŋa yɔɔ. Peeɖe tɛʋ nazaa nɛ kitili nɛ kɩñɩlɩsɩ nɛ tɛtʋ ñamsɩ.
REV.8.6	Peeɖe Ɛsɔ tiyiyaa lʋbɛ mbá pɔɖɔkɩ agandɛɛ lʋbɛ yɔ, pɔñɔɔzɩ pa-tɩ se pahʋlɩ-yɛ.
REV.8.7	Ɛsɔ tiyiyu kajalaɣ ñɩnʋ hʋlɩ ɛgandɩyɛ lɛ, pɔlɔ ɖɔmbɛɛ nɛ miŋ kedeŋa yɔɔ, pisidini calɩm. Pʋtɔlʋʋ yɔ, yee pɩtayɩ tɛtʋ tam naadozo yɔ, pɩñaɣ hɔɔlʋʋ kʋɖʋmʋʋ. Yee pɩtayɩ ɖɔɖɔ tɩŋ ḿbʋ́ yɔ, pɩñaɣ hɔɔlʋʋ kʋɖʋmʋʋ, pɩñaɣ ɖɔɖɔ ñɩtʋ lɛŋ ñɩndʋ tɩŋa payɩ.
REV.8.8	Naalɛ ñɩnʋ ñahʋlɩ ɛ-ñɩnɖɛ lɛ, pɩsɛlɩ nabʋyʋ, pʋwɛ ɛzɩ pʋʋ sɔsɔʋ nakʋyʋ yɔ nɛ pʋlɔ teŋgu taa, pɩɖaɣnɩ mʋ́ʋ miŋ. Yee pɩtayɩ teŋgu tam naadozo yɔ, hɔɔlʋʋ kʋɖʋmʋʋ taa lɩm pɩsɩ calɩm. 
REV.8.9	Yee pɩtayɩ mbʋ́ pɩtɩŋa payɩ Ɛsɔ laba nɛ pʋwɛɛ wezuu teŋgu taa yɔ tam naadozo yɔ, hɔɔlʋʋ kʋɖʋmʋʋ sɩba. Yee pekpeɣli mɛlɛnaa nɛ pɩtayɩ-wɛ ɖɔɖɔ tam naadozo yɔ, pʋwɛɛkɩ hɔɔlʋʋ kʋɖʋmʋʋ.
REV.8.10	Naadozo ñɩnʋ hʋlɩ ɛ-ñɩnɖɛ lɛ, tɩɩŋa sɔsɔɔ nakɛyɛ kpɛzɩnɩ ɛsɔdaa nɛ miŋ ɛzɩ kooloŋa yɔ nɛ kɔtɔlɩ. Yee pɩtayɩ pɔsɩ nɛ hila tam naadozo yɔ, kɔtɔlɩ hɔɔlʋʋ kʋɖʋmʋʋ yɔɔ. 
REV.8.11	Payaɣ-kɛ se: «Sɔtʋ ndʋ́ tɩwɛ ñaŋ yɔ». Yee pɩtayɩ pɔsɩ tam naadozo yɔ, hɔɔlʋʋ kʋɖʋmʋʋ taa lɩm wɛ ñaŋ nɛ mbá pɔñɔ-pʋ yɔ, pa-taa sakɩyɛ sɩba.
REV.8.12	Tiyiyu naanza ñɩnʋ ñahʋlɩ ɛ-ñɩnɖɛ lɛ, yee pɩtayɩ wɩsɩ tam naadozo yɔ, pʋtʋʋ hɔɔlʋʋ kʋɖʋmʋʋ. Yee pɩtayɩ fenaɣ nɛ tɩɩnzɩ ḿbʋ́ yɔ, pʋtʋʋ ɖɔɖɔ hɔɔlʋʋ kʋɖʋmʋʋ. Pɩlabɩ ḿbʋ́ se ñalɩmɩyɛ nɖɩ́ ɖɩwɛ evemiye taa yɔ, yee pɩtayɩ-ɖɩ tam naadozo yɔ, hɔɔlʋʋ kʋɖʋmʋʋ pɩsɩ cɩkpɛndʋʋ nɛ ɖoó taa ñɩnɖɛ ɖɔɖɔ ḿbʋ́.
REV.8.13	Mantasɩ cɔnaʋ lɛ, manaɣ keziye naɖɩyɛ, ɖɩkʋyaɣ ɖooo ɛsɔdaa nɛ manɩɣ ɖɩyɔɔdʋʋ ɖoŋ se: «Pʋtɔɔ-wɛ! Pʋtɔɔ-wɛ! Pʋtɔɔ kedeŋa yɔɔ ñɩma, agandɛɛ wena Ɛsɔ tiyiyaa naadozo mbá pɩkazaa yɔ, pɔkɔŋ hʋlʋʋ yɔ a-yɔɔ!»
REV.9.1	Kagbaanzɩ ñɩnʋ hʋlɩ ɛgandɩyɛ lɛ, mana tɩɩŋa nakɛyɛ, kɛkpɛzɩnɩ ɛsɔdaa nɛ kɔtɔlɩ kedeŋa yɔɔ. Pɛcɛlɩ-kɛ asayʋʋ pɔʋ nɔnɔɔ ñɩmɩyɛ. 
REV.9.2	Peeɖe katʋlɩ kʋ-nɔɔ nɛ kokuli nɛ ñɔsɩ nasɩyɩ lɩɣnɩ kɩ-taa. Sɩwɛ ɛzɩ momoɖe sɔsɔɖɛ naɖɩyɛ taa ñɩnzɩ yɔ nɛ sɩñɛyɩ nɛ sihuuzi wɩsɩ yɔɔ kpemm. 
REV.9.3	Peeɖe kudoloŋ nakʋyʋ lɩnɩ sɩ-taa nɛ kusu kedeŋa yɔɔ. Paha-kʋ ɖoŋ ɛzɩ pɩcasɩ yɔ. 
REV.9.4	Peheyi-kʋ se kɩtaatukuni kedeŋa yɔɔ ñɩyʋʋ nakʋyʋ yaa tɩʋ nakʋyʋ yaa mbʋ́ pʋñɔwa yɔ, pɩ-taa nabʋyʋ. Ɛlɛ́, kɩ-ɛsɩyɛ ɛsɛɛnɩ mbá pe-kila taa fɛyɩ Ɛsɔ nesi ñɩɣʋ yɔ. 
REV.9.5	Peheyi-kʋ se kɩtaakʋ-wɛ, ɛlɛ́, kɩnazɩ-wɛ fenasɩ kagbaanzɩ. Nazʋʋ mbʋ́ kɩnazɩɣ-wɛ yɔ, pʋwɛ ɛzɩ pɩcaka yakʋʋ ɛyʋ nɛ ɛnɩɣ siziŋ yɔ. 
REV.9.6	Kɩyakɩŋ ɩnʋ ɩ-taa lɛ, ɛyáa kɔŋ ñɩnʋʋ sɩm, ɛlɛ́, paanaɣ-pʋ kpem. Pe-liu wɛɣ se pasɩ, ɛlɛ́, sɩm seɣ-wɛ nɛ puwolo poliŋ.
REV.9.7	Kutoloŋ ŋ́gʋ́, kɩnɩɣzɩnɩ kpaŋnaŋ weyi pɔñɔɔzɩ-ɩ se ɩɖɛɛ you yɔ. Nabʋyʋ kɛwɛ kʋ-ñʋŋ taa ɛzɩ sika hulasi yɔ nɛ kɩ-ɛsɩndaa wɛɛ ɛzɩ ɛyáa yɔ. 
REV.9.8	Kʋ-ñɔsɩ wɛ ɛzɩ halaa ñɔsɩ yɔ nɛ ki-kela ñɛwɛɛ ɛzɩ tɔɔyɩŋ ñɩna yɔ. 
REV.9.9	Nabʋyʋ wɛ kɩ-laŋa taa, pʋwɛ ɛzɩ ñɩ́ɣ́yʋ́ʋ ŋgʋ́ pohuuzuu lotu yɔɔ you taa yɔ. Kʋkʋyaɣ nɛ ki-keŋ taa wiɣ ɛzɩ you lɔɔɖa wena kpaŋnaŋ sakɩyɛ hɔŋ alɩwaatʋ ndʋ́ iseɣ you taa yɔ.
REV.9.10	Kʋñɔ suŋ ɛzɩ pɩcasɩ yɔ nɛ ɩ-nɔsɩ taa wɛɛ ɖɔɖɔ ḿbʋ́. Ɩ-nɔsɩ taa peeɖe ku-ɖoŋ weyi kɩnazɩɣnɩ ɛyáa fenasɩ kagbaanzɩ yɔ, ɛwɛɛ. 
REV.9.11	Kɩwɛnɩ wiyaʋ nɔɔyʋ, ɛnʋ lɛ asayʋʋ tiyiyu. Payaɣ-ɩ nɛ Ebree taa se: Abaadɔɔ nɛ Grɛɛkɩ taa se: Apoliyɔɔ
REV.9.12	Kajalaɣ kʋñɔŋ ɖɛwa. Kʋ-wayɩ lɛ, kʋñɔmɩŋ naalɛ tasɩɣ kɔm.
REV.9.13	Tɩlaaɖɩ ɖɩhɔɖɛ nɖɩ́ palabɩnɩ sika nɛ ɖɩwɛɛ Ɛsɔ ɛsɩndaa yɔ, ɖɩɩwɛnɩ hɩŋ naanza. Tiyiyu loɖo ñɩnʋ hʋlɩ ɛgandɩyɛ lɛ, manɩɣ pʋyɔɔdʋʋnɩ tɩlaaɖɩ ɖɩhɔɖɛ taa. 
REV.9.14	Pʋyɔɔdaɣnɩ tiyiyu ɛnʋ se: «Yɛɖɩ Ɛsɔ tiyiyaa naanza mbá paɖɩ-wɛ yoŋgbasɩ pɔɔ sɔsɔɔ ŋgá payaɣ se Efraatɩ yɔ kɔ-nɔɔ yɔɔ yɔ.» 
REV.9.15	Peeɖe pɛhɛɖɩ pa-naanza. Paañɔɔzɩ pa-tɩ nɛ paɖaŋ ñɩ́ɣ́yʋ́ʋ ŋ́gʋ́, kɩyakʋ ŋ́gʋ́, fenaɣ ŋ́gá, pɩnaɣ ŋ́gá ka-taa se yee patayɩ kedeŋa yɔɔ ɛyáa tam naadozo yɔ, pakʋ hɔɔlʋʋ kʋɖʋmʋʋ. 
REV.9.16	You laɖaa mbá pacakɩ kpaŋnaŋ yɔ, manɩwa se pɛkpɛndɩ ɛgbaŋ nasɩlɛ. 
REV.9.17	Ɩɩnaɣ ɛzɩma mbʋ́ mana kpaŋnaŋ nɛ ɩ-yɔɔ caɣyaa mon-ɖoziye taa yɔ: posu ñɩɣtʋ wondu ndʋ́ tɩsɛ ɛzɩ miŋ nɛ tipiyi ɛzɩ tɛʋ piyuu yɔ nɛ tɩwɛɛ ɖɔɖɔ ɛzɩ kazɩnzɩŋa yɔ. Kpaŋnaŋ ɩnʋ, ɩ-ñʋŋ wɛ ɛzɩ tɔɔyɩŋ ñʋŋ yɔ, miŋ nɛ ñɔsɩ nɛ tɩm palɩɣaɣnɩ ɩ-nɔsɩ taa. 
REV.9.18	Yee patayɩ kedeŋa kpeekpe ɛyáa tam naadozo yɔ, miŋ nɛ ñɔsɩ nɛ tɩm mbʋ́ pɩlɩɣaɣnɩ kpaŋnaŋ ɩnʋ ɩ-nɔsɩ taa yɔ, pʋkʋ hɔɔlʋʋ kʋɖʋmʋʋ. 
REV.9.19	Kpaŋnaŋ ɩnʋ, i-ɖoŋ wɛ ɩ-nɔsɩ nɛ i-suŋ pa-taa. I-suŋ wɛ ɛzɩ ɖʋmaa yɔ: ɩwɛnɩ ñʋŋ nɛ ɩnʋ ɩnazɩɣnɩ ɛyáa.
REV.9.20	Piyele ɛyáa mbá pɩkazɩ kedeŋa yɔɔ se kʋñɔmɩŋ ɩnʋ ɩtakʋ-wɛ yɔ, peteyele mbʋ́ palaɣkaɣ yɔ. Peteyele aleewaa nɛ sɩʋ kpelisi nzɩ́ palabɩnɩ sika nɛ nzɩ́ palabɩnɩ liidiye nɛ nzɩ́ palabɩnɩ ñɩ́ɣ́yʋ́ʋ kazɩnzɩŋa ñɩŋgʋ yɔ nɛ nzɩ́ pasaɣnɩ pɛɛ nɛ nzɩ́ pasaɣnɩ ɖasɩ yɔ, sɩ-tɛɛ luŋuu. Ŋgʋ́, sɩɩpɩzɩɣ sɩna yaa sɩnɩɩ yaa sɩɖɔ. 
REV.9.21	Peteyele ɖɔɖɔ ɛyáa kʋʋ, nɛ pe-efeletu nɛ pa-acɛyɛ nɛ pa-mɩlɩm se pɛlɛɣzɩ wɛtʋ.
REV.10.1	Pʋwayɩ lɛ, mantasɩ Ɛsɔ tiyiyu nɔɔyʋ naʋ, ɛwɛ ɖoŋ. Ɛlɩnɩ ɛsɔdaa nɛ etiki, ehu ɛsɔmɩndʋ. Ɛ-ñʋʋ taa wɛ tɩŋgaɣyʋʋ nɛ ɛ-ɛsɩndaa wɛɛ ɛzɩ wɩsɩ yɔ nɛ ɛ-naŋgbanzɩ ñɛwɛɛ ɛzɩ miŋ sɔsɔŋ nzʋlʋmɛɛ yɔ. 
REV.10.2	Ɛɖɔkɩ takayaɣ cikpelaɣ nakɛyɛ e-nesi taa, kokulaa. Ɛsɩ ɛ-nɩwaŋ naŋgbaŋaɣ teŋgu yɔɔ nɛ nɩmɩyɛ ñɩŋga tɛtʋ yɔɔ 
REV.10.3	nɛ eholi ɖoŋ ɛzɩ tɔɔyʋʋ wiluu yɔ. Eholi ḿbʋ́ lɛ, tɛʋ nazɩ tam lʋbɛ. 
REV.10.4	Kɩnaza ḿbʋ́ lɛ, manɩɩ pɩ-taa nɛ mancaɣ se mama. Ɛlɛ́, manɩɣ pʋyɔɔdʋʋnɩ-m nɛ ɛsɔdaa se: «Mɛsɩ tɛʋ nazʋʋ lʋbɛ tɔm ńdʋ́ ña-taa, taama-tʋ.»
REV.10.5	Peeɖe Ɛsɔ tiyiyu weyi mana ɛsɩŋ teŋgu nɛ tɛtʋ pɔ-yɔɔ yɔ, ɛkpazɩ e-nesi kɩbanzɩ nɛ Ɛsɔ 
REV.10.6	nɛ eɖuuni weyi ɛwɛ wezuu pɩnzɩ ɛgbaŋ ɛgbaŋ yɔ. Ɛnʋ labɩnɩ ɛsɔdaa nɛ mbʋ́ pɩtɩŋa pʋwɛ kɩ-taa yɔ nɛ tɛtʋ nɛ mbʋ́ pɩtɩŋa pʋwɛ tɩ-yɔɔ yɔ nɛ teŋgu nɛ mbʋ́ pɩtɩŋa pʋwɛ kɩ-taa yɔ. Eɖuwaa se: «Paatasɩɣ pʋyʋ ɖaŋʋʋ ɖɔɖɔ. 
REV.10.7	Ɛlɛ́, alɩwaatʋ ndʋ́ Ɛsɔ tiyiyu lʋbɛ ñɩnʋ hʋlʋʋ ɛ-ɛgandɩyɛ yɔ, mbʋ́ Ɛsɔ ɖʋwa nɛ pʋwɛɛ mɛsaɣ tɛɛ yɔ, pɩtɛzɩɣ labʋ. Ḿbʋ́ eeheyi ɛ-tʋmlaɖaa mbá pɛkɛ náyaa yɔ.»
REV.10.8	Pʋwayɩ lɛ, nɔɔ ŋgá kaayɔɔdɩnɩ-m nɛ ɛsɔdaa yɔ, katasɩ-m yɔɔdɩnaʋ se: «Wolo ŋmʋ takayaɣ cikpelaɣ ŋgá kokulaa yɔ, Ɛsɔ tiyiyu weyi ɛsɩŋ teŋgu nɛ tɛtʋ pɔ-yɔɔ yɔ e-nesi taa.»
REV.10.9	Peeɖe mowobi ɛ-cɔlɔ nɛ meheyi-i se ɛcɛlɩ-m takayaɣ cikpelaɣ ŋ́gá. Ɛlɛ́, eheyi-m se: «Mʋ-kɛ nɛ ŋtɔɔ: keyeki nɛ ño-lotu taa wɛɛ ñaŋ. Ɛlɛ́, ñɔ-nɔɔ taa wɛɣ leleŋ ɛzɩ tʋŋ num yɔ.»
REV.10.10	Peeɖe mamʋ-kɛ e-nesi taa mɔntɔɔ nɛ mɔ-nɔɔ taa wɛɛ leleŋ ɛzɩ tʋŋ num yɔ. Melibi-kɛ lɛ, mo-lotu taa kpa ñaŋ. 
REV.10.11	Ɛlɛ́, nɔɔ ŋ́gá keheyi-m se: «Pʋwɛɛ se ŋɖaɣnɩ susuu samaɣ ndɩ ndɩ nɛ ajɛya sakɩyɛ nɛ kʋnʋmɩŋ sakɩyɛ nɛ awiya sakɩyɛ pɔ-tɔm ndʋ́ Ɛsɔ kɔŋ-ŋ heyuu yɔ.»
REV.11.1	Pʋwayɩ lɛ, pɛcɛlɩ-m kañɩŋ́gbayaɣ́ ŋgá kɛwɛ ɛzɩ ɖaʋ kɩmaɣzʋʋ yɔ nɛ peheyi-m se: «Kʋyɩ ŋmaɣzɩ Ɛsɔ ɖɩɣa nɛ tɩlaaɖɩ ɖɩhɔɖɛ nɛ ŋkalɩ mbá poluŋuu Ɛsɔ tɛɛ ka-taa yɔ. 
REV.11.2	Ɛlɛ́, taamaɣzɩ taɣ, yebi-kɛ nɛ hɔɔlʋʋ. Mbʋ́ pʋyɔɔ yɔ, peyebini-kɛ nɛ mbá paañaŋ Ɛsɔ yɔ, ḿbá kɔŋna yaɣʋ Ɛsɔ tɛtʋ naŋgbanzɩ fenasɩ nɩɩnaza nɛ naalɛ. 
REV.11.3	Meyeki nɛ ma-aseɣɖe tɩnaa naalɛ suu kʋñɔŋ wondu nɛ pɛkɛ náyaa kɩyakɩŋ kutoku nɛ nasɩlɛ nɛ nɩɩnʋwa nɛ hiu.»
REV.11.4	Ḿbá lɛ somiŋ naalɛ nɛ kanɖʋnaa naalɛ mbá pasɩŋ kedeŋa yɔɔ Kɩpaɣlʋ ɛsɩndaa yɔ. 
REV.11.5	Yee po-koyindinaa ɛcaɣ se palabɩ-wɛ kɩdɛkɛdɩm nabʋyʋ yɔ, miŋ nɩɩyɩ lɩɣnɩ pɔ-nɔsɩ taa nɛ enezi-wɛ. Toovenim lɛ, yee nɔɔyʋ ɛcaɣ se ɛlabɩ-wɛ kɩdɛkɛdɩm yɔ, pʋwɛɛ se pʋkʋ-ɩ ḿbʋ́. 
REV.11.6	Náyaa ḿbá, pɛwɛnɩ ɖoŋ se paɖɩɣ ɛsɔdaa nɛ tɛʋ ɛtaanɩɩ kɩyakɩŋ weyi ɩ-taa posusuu pɔ-tɔm yɔ. Pɛwɛnɩ ɖoŋ ɖɔɖɔ se papɩsɩ lɩm calɩm nɛ peyele kʋñɔmɩŋ ndɩ ndɩ tɩŋa sʋʋ kedeŋa yɔɔ alɩwaatʋ ndʋ́ pɩmaɣ-wɛ yɔ.
REV.11.7	Pɔkɔŋ pɛtɛ pa-aseɣɖe lɩzʋʋ lɛ, kpɩnɛ nɖɩ́ ɖɩlɩɣnɩ asayʋʋ pɔʋ taa yɔ, ɖiyooni-wɛ nɛ ɖɩwabɩ-wɛ nɛ ɖɩkʋ-wɛ pasɩ. 
REV.11.8	Po-tomnasɩ wɛɣ tɛtʋ sɔsɔtʋ ndʋ́ pamaɣzɩnɩ Sodom nɛ Ejiptɩ nɛ payaa-tʋ ḿbʋ́ yɔ tɩ-habɛɛ yɔɔ. Peeɖe pakam pa-Kɩpaɣlʋ kaamaŋkaɣ yɔɔ. 
REV.11.9	Samaɣ nɛ cejewee nɛ kʋnʋmɩŋ nɛ ajɛya pa-taa ɛyáa nabɛyɛ kɔŋ cɔnaʋ po-tomnasɩ kɩyakɩŋ naadozo nɛ hɔɔlʋʋ. Paakɔŋ haʋ nʋmɔʋ se pepim-wɛ. 
REV.11.10	Kedeŋa yɔɔ ñɩma taa hʋlʋmʋʋnɩ náyaa naalɛ ḿbá pa-sɩm nɛ pɛwɛɛ amaya yɔɔ. Pɔkɔŋ ɖama tiyinaʋ kʋjɔŋ, mbʋ́ pʋyɔɔ yɔ, pa-naalɛ panazaɣnɩ-wɛ. 
REV.11.11	Ɛlɛ́, kɩyakɩŋ naadozo nɛ hɔɔlʋʋ ɩnʋ ɩ-wayɩ lɛ, wezuu fezuu nakʋyʋ lɩɩnɩ Ɛsɔ cɔlɔ nɛ kɩsʋʋ sɩɖaa naalɛ ḿbá pa-taa nɛ pakʋyɩ pasɩŋ pa-naŋgbanzɩ yɔɔ nɛ sɔɔndʋ kpa mbá pɔcɔŋaɣnɩ-wɛ yɔ siŋŋ. 
REV.11.12	Peeɖe náyaa ḿbá, panɩ puholuuni ɛsɔdaa se: «Ɩkpa cɩnɛ!» Ɛlɛ́, pɩkpazɩ-wɛ ɛsɔdaa yem nɛ pasʋʋ mɩndʋ, po-koyindinaa cɔŋaɣnɩ-wɛ. 
REV.11.13	Alɩwaatʋ ńdʋ́ tɩ-yɔɔ tɛtʋ ñamsɩ siŋŋ nɛ yee patayɩ tɛtʋ ndʋ́ tɩ-taa paawɛɛ yɔ tam hiu yɔ, hɔɔlʋʋ kʋɖʋmʋʋ yɔkaa. Ɛyáa kutokiŋ lʋbɛ sɩbɩnɩ asayʋʋ ŋ́gʋ́ kɩ-taa. Piyele sɔɔndʋ kpa mbá palɩ kɩ-taa yɔ nɛ pasa Ɛsɔ weyi ɛwɛ ɛsɔdaa yɔ.
REV.11.14	Kʋñɔŋ naalɛ ñɩŋgʋ ɖɛwa. Pɩkazɩ pazɩ, tozo ñɩŋgʋ kɔŋ.
REV.11.15	Pɩkɛdaa lɛ, Ɛsɔ tiyiyu lʋbɛ ñɩnʋ hʋlɩ ɛgandɩyɛ nɛ puholuuni ɛsɔdaa kpaŋŋ kpaŋŋ se:
REV.11.15	«Pɛcɛlɩ kedeŋa kewiyaɣ
REV.11.15	ɖa-Kɩpaɣlʋ nɛ Weyi Ɛlɩzaa Yɔ.
REV.11.15	Ɛtɔkɩ-kɛ pɩnzɩ ɛgbaŋ ɛgbaŋ!»
REV.11.16	Peeɖe sɔsaa nɩɩlɛ nɛ naanza mbá paacaɣ Ɛsɔ ɛsɩndaa pe-kewiyaɣ kpelisi yɔɔ yɔ, poluŋ ɛ-tɛɛ nɛ paka pɛ-ɛsɛ nɛ tɛtʋ 
REV.11.17	nɛ pasaŋ-ɩ se:
REV.11.17	«Kɩpaɣlʋ Ɛsɔ, Đoŋ Tɩŋa Tʋ!
REV.11.17	Ñɛwɛna, ñaawɛna,
REV.11.17	ɖɩsaŋ-ŋ se
REV.11.17	ŋtɔɔ ñe-kewiyaɣ
REV.11.17	nɛ ño-ɖoŋ sɔsɔŋ.
REV.11.18	Ajɛya taa ñɩma pana kakpawa,
REV.11.18	lɛɛlɛɛyɔ ña-ñɩna ñakpawa!
REV.11.18	Pɩtalaa se ŋhʋʋnɩ sɩɖaa:
REV.11.18	ŋhɛyɩɣ ña-tʋmlaɖaa,
REV.11.18	ḿbá yɔ: náyaa
REV.11.18	nɛ ña-ñɩma
REV.11.18	nɛ mbá pañaŋ-ŋ yɔ,
REV.11.18	paa paakɛ ajamaa yaa ɖoŋ tɩnaa
REV.11.18	nɛ piyele ŋkʋ
REV.11.18	mbá paba wɛɛkɩɣ kedeŋa yɔ.»
REV.11.19	Peeɖe Ɛsɔ ɖɩɣa ŋgá kɛwɛ ɛsɔdaa yɔ, kɔ-nɔnɔɔ tʋlaa nɛ panaɣ ɛ-nɔɔ haʋ aɖakaɣ ka-taa. Tɛʋ ñɩlɩsaa nɛ kɔkɔɖɛ ya nɛ tɛʋ nazɩ nɛ tɛtʋ ñamsɩ nɛ ɖɔmbɛɛ tɔlɩ siŋŋ.
REV.12.1	Pɩwɩlɩ kawɩlɩsɩ sɔsɔsɩ nasɩyɩ ɛsɔdaa: halʋ nɔɔyʋ, wɩsɩ huuzi ɛ-yɔɔ ɛzɩ toko esuwa yɔ nɛ ɛsɩŋ fenaɣ yɔɔ nɛ ɛpa hulaɣ nakɛyɛ. Kɔ-yɔɔ nɛ tɩɩnzɩ hiu nɛ naalɛ. 
REV.12.2	Ɛhaɣ howa nɛ ɛcaɣ lʋlʋʋ nɛ ɛnɩɣ siziŋ nɛ ɛmakɩ kubusi.
REV.12.3	Ɩna! Pɩwɩlɩ ɖɔɖɔ kawɩlɩsɩ lɛɛsɩ ɛsɔdaa: coojo sɔsɔ nɔɔyʋ, ɛsɛ cɩɩɩ ɛzɩ miŋ yɔ. Ɛwɛnɩ ñʋŋ lʋbɛ nɛ hɩŋ hiu nɛ ɛpa hulaɣ paa ɛ-ñʋʋ ŋgʋ́ kɩ-taa. 
REV.12.4	E-suu kahazɩ tɩɩnzɩ nasɩyɩ nɛ kʋlɔ tataa. Yee patayɩ tɩɩnzɩ tɩŋa tam naadozo yɔ, pɩmakɩnɩ hɔɔlʋʋ kʋɖʋmʋʋ. Coojo ɛnʋ, ɛsɩŋ halʋ weyi ɛcaɣ lʋlʋʋ yɔ ɛ-ɛsɩndaa se ɛlʋlɩ ɛ-pɩɣa lɛ, ɛtɩŋ ɛsalɩ-kɛ. 
REV.12.5	Peeɖe halʋ ɛnʋ ɛlʋlɩ abalɩbɩɣa nɛ Ɛsɔ cobi-kɛ nɛ ɛkpazɩ ɛ nɛ e-kewiyaɣ kpelaɣ pɔ-cɔlɔ. Ŋ́gá kɔŋnɩ ɖiyuu ajɛya kpeekpe taa ñɩma nɛ awiya nɛ ɖaʋ ñɩ́ɣ́yʋ́ʋ ñɩŋgʋ. 
REV.12.6	Ɛlɛ́, halʋ ɛnʋ ese nɛ ɛsʋʋ lakʋ taa ɖenɖe Ɛsɔ kɔñɔɔzɩ-ɩ ɖɩjaɣyɛ se pɔcɔnɩ ɛ-yɔɔ kɩyakɩŋ kutoku nɛ nasɩlɛ nɛ nɩɩnʋwa nɛ hiu yɔ.
REV.12.7	Peeɖe you nakʋyʋ pazɩ ɛsɔdaa. Miicɛɛlɩ nɛ e-tiyiyaa poyouni coojo nɛ coojo nɛ ɛ́lɛ́ ñɩma paba ñoyouni-wɛ. 
REV.12.8	Ɛlɛ́, Miicɛɛlɩ nɛ e-tiyiyaa pawabɩ-wɛ. Pʋ-yɔɔ pɔɖɔnɩ-wɛ ɛsɔdaa nɛ patatasɩ wɛnaʋ ɖɩjaɣyɛ peeɖe. 
REV.12.9	Coojo sɔsɔ ɛnʋ lɛ ɖʋm kɩbɩnʋ weyi payaɣ se Eleeu nɛ pɛtɛ patasɩ-ɩ se Satanɩ yɔ. Ɛnʋ cɛzɩɣnɩ ɛyáa kpeekpe kedeŋa yɔɔ. Potuzi ɛ nɛ e-tiyiyaa nɛ ɛsɔdaa nɛ pɛpɛɖɩ-wɛ kedeŋa yɔɔ.
REV.12.10	Peeɖe manɩɣ puholuuni ɛsɔdaa ɖoŋ se:
REV.12.10	«Lɛɛlɛɛyɔ, ñʋʋ yabʋ alɩwaatʋ talaa!
REV.12.10	Pɩtalaa se ɖɛ-Ɛsɔ ɛwɩlɩ e-Kewiyaɣ ɖoŋ!
REV.12.10	Pɩtalaa ɖɔɖɔ se Weyi Ɛlɩzaa Yɔ, ɛwɩlɩ ɛ-abalɩtʋ.
REV.12.10	Mbʋ́ pʋyɔɔ yɔ,
REV.12.10	potuzi weyi ɛkʋyaɣ ɖa-taabalaa yɔɔ
REV.12.10	wɩsɩ nɛ ɖoó ɖɛ-Ɛsɔ ɛsɩndaa yɔ nɛ
REV.12.10	ɛsɔdaa nɛ pɛpɛɖɩ-ɩ kedeŋa yɔɔ.
REV.12.11	Pɩtɩŋnɩ
REV.12.11	Heɣa calɩm nɛ aseɣɖe nɖɩ́ ɖa-taabalaa lɩzaa yɔ
REV.12.11	pɔ-yɔɔ nɛ pawabɩ-ɩ.
REV.12.11	Đɔɖɔ lɛ, patakpaɣ pe-wezuu payaa pʋyʋ nɛ petisi se yee paa sɩm yɔ, pasɩ.
REV.12.12	Pʋ-yɔɔ lɛ,
REV.12.12	ɛsɔdaa nɛ mbá mɩ ɩwɛ peeɖe yɔ, mɩ-taa ɛhʋlʋmɩ!
REV.12.12	Mbá mɩ ɩwɛ tɛtʋ yɔɔ nɛ teŋgu taa yɔ,
REV.12.12	pʋtɔɔ-mɩ!
REV.12.12	Mbʋ́ pʋyɔɔ yɔ, eleeu tibi mɩ-cɔlɔ.
REV.12.12	Ɛnawa se alɩwaatʋ pazɩ yem pɩkazɩ-ɩ,
REV.12.12	pʋ-yɔɔ ɛ-pana kpawa pɩŋŋ.»
REV.12.13	Coojo ɛnʋ, ɛnawa se potuzi-i nɛ pɛpɛɖɩ kedeŋa yɔɔ lɛ, ɛɖɔɔnʋʋ halʋ weyi ɛlʋlɩ abalɩbɩɣa yɔ. 
REV.12.14	Peeɖe pɛcɛlɩ halʋ ɛnʋ keziye naɖɩyɛ keŋ naalɛ se ɛkʋyɩ nɛ ewolo lakʋ taa e-lone taa nɛ pɔcɔnɩ ɛ-yɔɔ pɩnzɩ naadozo nɛ hɔɔlʋʋ nɛ ɖʋm
REV.12.15	Đʋm ɛnʋ, ɛlɩzaɣ lɩm nɛ ɛ-nɔɔ taa ɛzɩ pɔɔ sɔsɔɔ yɔ halʋ ɛnʋ ɛ-wayɩ se pɩkpaɣ-ɩ. 
REV.12.16	Ɛlɛ́, tɛtʋ sɩnɩ halʋ ɛnʋ: tɩha tɩ-nɔɔ nɛ tili lɩm mbʋ́ coojo lɩzaɣnɩ ɛ-nɔɔ taa yɔ, pɩtɩŋa. 
REV.12.17	Peeɖe ɛ-pana kpanɩ halʋ ɛnʋ nɛ ewolo eyouni e-liɖe taa ñɩma mbá pakazaa yɔ. Ḿbá ɖɔmnɩ Ɛsɔ paɣtʋ yɔɔ nɛ palɩzɩ Yesu yɔɔ aseɣɖe. 
REV.12.18	Coojo sɔsɔ ɛnʋ ɛsɩŋ
REV.13.1	Pʋwayɩ lɛ, mana kpɩnɛ naɖɩyɛ, ɖɩlɩɣaɣnɩ teŋgu taa. Đɩñɔ hɩŋ hiu nɛ ɖɩwɛnɩ ñʋŋ lʋbɛ. Paa hɩlʋʋ ŋgʋ́ kʋ-nɔɔ taa nɛ awiya hulaɣ, pama paa ñʋʋ ŋgʋ́ kʋ-yɔɔ hɩla wena atʋʋ Ɛsɔ yɔ. 
REV.13.2	Kpɩnɛ nɖɩ́ manawa yɔ, ɖɩwɛ ɛzɩ kpou yɔ. Đɩ-naŋgbanzɩ wɛ ɛzɩ kpemiɣa ñɩnzɩ yɔ nɛ ɖɩ-nɔɔ ñɛwɛɛ ɛzɩ tɔɔyʋʋ ñɩŋga yɔ. Coojo ha-ɖɩ e-ɖoŋ nɛ ɛ-abalɩtʋ sɔsɔtʋ nɛ ɛcɛlɩ-ɖɩ e-kewiyaɣ kpelaɣ. 
REV.13.3	Ɛlɛ́, mana ɖɩ-ñʋʋ lɛɛkʋ, pʋkʋ-kʋ sɩm yɔɔ sɩm yɔɔ nɛ pʋwaa. Ɛyáa tɩŋa na-ɖɩ lɛ, pɩɖɩɣzɩ-wɛ nɛ patɩŋɩɣ-ɖɩ. 
REV.13.4	Poluŋaɣ coojo tɛɛ, mbʋ́ pʋyɔɔ yɔ, ɛnʋ hanɩ kpɩnɛ ńɖɩ́ ɖoŋ. Poluŋaɣ ɖɔɖɔ kpɩnɛ ńɖɩ́ ɖɩ-tɛɛ nɛ pɔtɔŋ se: «Anɩɣzɩnɩ kpɩnɛ ɖɩnɛ? Apɩzɩɣ eyoni-ɖɩ?»
REV.13.5	Coojo sɔsɔ ɛnʋ, ɛha-ɖɩ nɔɔ nɛ ɖɩyɔɔdʋʋ cɛjɛyɛ tɔm nɛ ɖɩtʋʋ Ɛsɔ. Paha-ɖɩ ɖɔɖɔ ɖoŋ se ɖɩlabɩnɩ tʋmɩyɛ fenasɩ nɩɩnaza nɛ naalɛ. 
REV.13.6	Peeɖe kpɩnɛ ńɖɩ́ ɖikuli ɖɩ-nɔɔ nɛ ɖɩtʋʋ Ɛsɔ. Đɩwɛɛkɩ ɛ-hɩɖɛ nɛ ɖɩkpɛndɩnɩ ɖenɖe ɛwɛɛ yɔ nɛ mbá pɛwɛ ɛsɔdaa yɔ. 
REV.13.7	Đɔɖɔ lɛ, ɛha-ɖɩ waɖɛ se ɖiyooni Ɛsɔ ñɩma nɛ ɖɩwabɩ-wɛ. Ɛha-ɖɩ ɖɔɖɔ ɖoŋ cejewee tɩŋa nɛ samaɣ tɩŋa nɛ kʋnʋmɩŋ tɩŋa nɛ ajɛya tɩŋa pa-taa ñɩma yɔɔ. 
REV.13.8	Pʋ-yɔɔ kedeŋa yɔɔ ɛyáa kpeekpe kɔŋ luŋuu ɖɩ-tɛɛ. Ḿbá lɛ mbá patɩŋa payɩ patama pa-hɩla wezuu takayaɣ taa ɖooo ɛzɩ Ɛsɔ labʋ kedeŋa yɔ. Takayaɣ ŋ́gá lɛ Heɣa ŋgá palawa yɔ ka-ñɩŋga.
REV.13.9	Weyi ɛwɛnɩ nɩŋgbaaŋ lɛ, ɛnɩɩ!
REV.13.10	Yee pʋɖʋwa se nɔɔyʋ ɛsʋʋ salaka yɔ,
REV.13.10	ɛsʋʋ ka-taa ɖɔɖɔ.
REV.13.10	Yee pʋɖʋwa se pakʋ nɔɔyʋ nɛ sɩɣa yɔ,
REV.13.10	pakʋʋ-ɩ nɛ kɛ ɖɔɖɔ.
REV.13.10	Pʋnɛ pɩ-taa panaɣ Ɛsɔ ñɩma tɩ ɖɔkʋʋ nɛ pe-lidaʋ wɛnaʋ.
REV.13.11	Pʋwayɩ lɛ, mana kpɩnɛ lɛɛɖɛ, ɖɩlɩɣaɣnɩ tɛtɛɛ. Đɩñɔ hɩŋ naalɛ ɛzɩ heɣa yɔ nɛ ɖɩyɔɔdʋʋ ɛzɩ coojo yɔ. 
REV.13.12	Đɩɩwɛnɩ kajalaɣ ñɩnɖɛ ɖoŋ tɩŋa nɛ ɖɩlakɩ tʋmɩyɛ nɛ ɖɩ-nɔɔ ɖɩ-ɛsɩndaa. Điyekaɣ nɛ kedeŋa nɛ kɔ-yɔɔ ñɩma poluŋuu kajalaɣ ñɩnɖɛ nɖɩ́ ɖɩ-kɩcɩkpʋʋ kɔŋaɣnɩ-ɖɩ sɩm nɛ kʋwaa yɔ ɖɩ-tɛɛ. 
REV.13.13	Đɩlakaɣ hama lakasɩ sɔsɔsɩ nɛ halɩ ɖɩkɔɔ ɖɩla nɛ miŋ nɩɩyɩ lɩɩnɩ ɛsɔdaa nɛ etii tataa nɛ ɛyáa na. 
REV.13.14	Đɩcɛzaɣ kedeŋa yɔɔ ɛyáa nɛ hama lakasɩ nzɩ́ coojo ha-ɖɩ waɖɛ se ɖɩla kajalaɣ ñɩnɖɛ ɛsɩndaa yɔ. Điheyaɣ-wɛ ɖɔɖɔ se pama sɩʋ kpelaɣ nakɛyɛ nɛ paɖʋnɩ kpɩnɛ nɖɩ́ paalom sɩɣa nɛ ɖɩɖaɣnɩ wɛʋ wezuu yɔ hɩɖɛ. 
REV.13.15	Ɛha-ɖɩ waɖɛ se ɖɩla nɛ sɩʋ kpelaɣ ŋgá pama ɛzɩ kajalaɣ kpɩnɛ ńɖɩ́ yɔ, kɛwɛɛ wezuu nɛ kɔyɔɔdɩ nɛ kala nɛ mbá patɩŋa payɩ paaluŋuu kɛ-tɛɛ yɔ, pasɩ. 
REV.13.16	Điiyeba nɛ payʋsɩ ajamaa nɛ ɖoŋ tɩnaa nɛ ñɩm tɩnaa nɛ kʋñɔndɩnaa nɛ mbá pɛwɛ pa-tɩ yɔɔ yɔ nɛ yomaa patɩŋa payɩ pe-nesi kɩbanzɩ yɔɔ yaa pe-kila taa. 
REV.13.17	Yee yʋsaɣ ŋ́gá yaa kpɩnɛ ńɖɩ́ ɖɩ-hɩɖɛ yaa ɖɩ-hɩɖɛ ñʋʋ ɛfɛyɩ nɔɔyʋ yɔɔ yɔ, ɛɛpɩzɩɣ ɛya pʋyʋ yaa ɛpɛdɩ.
REV.13.18	Cɩnɛ panaɣ lɔŋsɩnɖɛ: weyi ɛwɛnɩ lɛɣtʋ yɔ, ɛla kpɩnɛ ńɖɩ́ ɖɩ-hɩɖɛ ñʋʋ akɔnta. Mbʋ́ pʋyɔɔ yɔ, kɩkɛ ɛyʋ mayaɣ. Ŋ́gʋ́ lɛ taŋga nɛ mɩnʋʋ nɛ nɩɩnʋwa nɛ hiu nɛ loɖo.
REV.14.1	Pʋwayɩ lɛ, mantasɩ cɔnaʋ nɛ manaɣ Heɣa sɩŋ Siiyɔɔ pʋʋ yɔɔ, ka nɛ ɛyáa kutokiŋ mɩnʋʋ nɛ nɩɩnaza nɛ naanza. Pama ka-hɩɖɛ nɛ ka-Caa ñɩnɖɛ pe-kila taa. 
REV.14.2	Đɔɖɔ lɛ, manɩ pʋyɔɔdʋʋnɩ ɛsɔdaa ɛzɩ lɩm sɔsɔm falʋʋ yɔ yaa ɛzɩ tɛʋ nazʋʋ ɖoŋ yɔ. Kɔkɔɖɛ nɖɩ́ manɩɣaɣ yɔ, ɖɩwɛ ɛzɩ cɩmɩŋ maɖaa makʋʋ cɩmɩŋ yɔ. 
REV.14.3	Ɛyáa ḿbá, peteɣ hendu kɩfatʋ kewiyaɣ kpelaɣ nɛ kpɩna ana a-naanza nɛ sɔsaa pɛ-ɛsɩndaa. Nɔɔyʋ tapɩzɩɣ se ɛkpɛlɩkɩ-tʋ nɛ pɩtasɩnɩ-wɛ. Pa-ñʋʋ paayabɩnɩ tataa.
REV.14.4	Pɩtɛ ɛyáa ḿbá lɛ mbá petepisi pa-tɩ nɛ halaa yɔ, pototukuni-wɛ kaʋ. Paa Heɣa ewoki le yɔ, patɩŋɩɣ-kɛ. Payabɩ pa-ñʋʋ nɛ ɛyáa hɛkʋ taa se pɛkɛ ɛzɩ kajalaɣ kʋmtʋ ndʋ́ pahaɣ Ɛsɔ nɛ Heɣa yɔ. 
REV.14.5	Cɛtɩm tɔm talɩɩ pɔ-nɔsɩ taa wiɖiyi kaʋ, natʋyʋ fɛyɩ se paawanɩ-wɛ.
REV.14.6	Pʋwayɩ lɛ, mana Ɛsɔ tiyiyu lɛlʋ, ɛkʋyaɣ ɖooo ɛsɔdaa. Ɛɛwɛnɩ Laŋhɛzɩyɛ Tɔm ndʋ́ tɩwɛ tam yɔ se esusuu kedeŋa yɔɔ ɛyáa nɛ ajɛya tɩŋa nɛ cejewee tɩŋa nɛ kʋnʋmɩŋ tɩŋa nɛ samaɣ tɩŋa. 
REV.14.7	Eholaɣ ɖoŋ se: «Ɩsɔɔndɩ Ɛsɔ nɛ ɩɖʋ-ɩ hɩɖɛ, mbʋ́ pʋyɔɔ yɔ, ɛ-tɔm hʋʋ alɩwaatʋ talaa. Iluŋ ɛ-tɛɛ! Ɛnʋ labɩnɩ ɛsɔdaa nɛ tɛtʋ nɛ teŋgu nɛ hila.»
REV.14.8	Pʋwayɩ lɛ, mantasɩ lɛlʋ naʋ, ɛtɩŋaɣ ɛ-wayɩ nɛ ɛtɔŋ se: «Tɩtɔlaa! Babilooni tɛtʋ sɔsɔtʋ tɔlaa kpem! Ńdʋ́ ñɔzɩnɩ ajɛya kpeekpe taa ɛyáa tɩ-sʋlʋm nɛ pʋkʋʋ-wɛ, ḿbʋ́ lɛ tɩ-acɛyɛ ndʋ́ tɩlakɩ yɔ.»
REV.14.9	Peeɖe mana tozo tʋ, ɛtɩŋaɣ kajalaɣ ñɩma wayɩ nɛ eholuu ɖoŋ se: «Yee nɔɔyʋ eluŋ kpɩnɛ nɛ ɖɩ-sɩʋ kpelaɣ pɛ-tɛɛ nɛ pala e-kiɖe taa yaa e-nesi yɔɔ yʋsaɣ yɔ, 
REV.14.10	pʋdʋ kɔŋ ñɔʋ Ɛsɔ pana sʋlʋm mbʋ́ papɩyɩ ɛ-pana caɖaɣ taa nɛ pataca pɩ-taa pʋyʋ kaʋ se pu-ɖoŋ ɛpasɩ yɔ: pɩtɛ ɛyáa kɔŋ tɔɔʋ kʋñɔŋ siŋŋ miŋ sɔsɔŋ nɛ tɩm pa-taa, Ɛsɔ tiyiyaa cɩɖɩcɩɖɩ ñɩma nɛ Heɣa pɛ-ɛsɩndaa. 
REV.14.11	Miŋ sɔsɔŋ ɛnʋ, ɛ-ñɔsɩ ñɛyɩɣ pɩnzɩ ɛgbaŋ ɛgbaŋ. Mbá poluŋuu kpɩnɛ nɛ ɖɩ-sɩʋ kpelaɣ pɛ-tɛɛ yɔ nɛ mbá palabɩ pɔ-yɔɔ ɖɩ-hɩɖɛ yʋsaɣ yɔ, paahɛzɩɣ wɩsɩ nɛ ɖoó.»
REV.14.12	Cɩnɛ panaɣ ɛzɩma mbʋ́ Ɛsɔ ñɩma mbá pɔɖɔŋ ɛ-paɣtʋ yɔɔ nɛ pɛwɛnɩ lidaʋ Yesu yɔɔ yɔ pɔɖɔkɩ pa-tɩ yɔ. 
REV.14.13	Peeɖe manɩ pʋyɔɔdʋʋnɩ-m nɛ ɛsɔdaa se: «Ma se pɩkpaɣʋnɩ lɛɛlɛɛyɔ yɔ, mbá pasɩkɩ pa nɛ Kɩpaɣlʋ pɛ-kpɛndʋʋ taa yɔ, pehiɣ pa-tɩ!» Ɛlɛ́, Fezuu Kiɖeɖeu tisi se: «Ḿbʋ́ lɛ! Piyeki nɛ pɛhɛzɩnɩ pa-tʋma: pɔkɔŋ-wɛ hɛyʋʋ a-yɔɔ.»
REV.14.14	Mantasɩ cɔnaʋ lɛ, mana ɛsɔmɩnʋʋ kʋhʋlʋmʋʋ nakʋyʋ. Nɔɔyʋ caɣ kʋ-yɔɔ, ɛpam sika hulaɣ nɛ ɛɖɔkɩ loozo ŋgʋ́ kɩpɩɣ camɩyɛ yɔ e-nesi taa. 
REV.14.15	Ɛsɔ tiyiyu lɛlʋ ñalɩnɩ Ɛsɔ ɖɩɣa taa nɛ ɛmakɩ kubusi ɖoŋ nɛ ɛyɔɔdʋʋnɩ weyi ɛcaɣ ɛsɔmɩnʋʋ yɔɔ yɔ se: «Tisi ño-loozo nɛ ŋkʋ. Alɩwaatʋ talaa se pakʋ, mbʋ́ pʋyɔɔ yɔ, tɔɔnaɣ pɩ kedeŋa yɔɔ kpem!» 
REV.14.16	Peeɖe weyi ɛcaɣ mɩnʋʋ yɔɔ yɔ, etisi e-loozo nɛ ɛkʋ kedeŋa yɔɔ tɔɔnaɣ tɩŋa.
REV.14.17	Pʋwayɩ lɛ, lɛlʋ lɩɩnɩ Ɛsɔ ɖɩɣa ŋgá kɛwɛ ɛsɔdaa yɔ ka-taa, ɛɖɔkɩ ɖɔɖɔ loozo ŋgʋ́ kɩpɩɣ yɔ.
REV.14.18	Tiyiyu lɛlʋ weyi ɛwɛnɩ ɖoŋ miŋ yɔɔ yɔ, ɛ́lɛ́ ñalɩnɩ tɩlaaɖɩ ɖɩhɔɖɛ nɛ eholuuni weyi ɛɖɔkɩ loozo ŋgʋ́ kɩpɩɣ yɔ se: «Tisi ño-loozo ŋgʋ́ kɩpɩɣ yɔ nɛ ŋkoyi tɩŋ weyi popuu i-pee sʋlʋm yɔ i-pee kedeŋa yɔɔ, mbʋ́ pʋyɔɔ yɔ, apɩwa.» 
REV.14.19	Peeɖe Ɛsɔ tiyiyu ɛnʋ etisi e-loozo nɛ ekoyi tɩŋ ɩnʋ i-pee kedeŋa yɔɔ nɛ ɛlɔ-yɛ Ɛsɔ pana pulone sɔsɔɖɛ taa ɖenɖe pɔhɔyʋʋ-yɛ yɔ. 
REV.14.20	Ɛlɛ́, palɩzɩ pulone ńɖɩ́ nɛ tɛtʋ wayɩ nɛ pɔhɔyɩ-yɛ nɛ calɩm lɩɩnɩ ɖɩ-taa nɛ pikpe nɛ pɩtalɩ kiloomɛtanaa nasidozo nɛ cukaŋ taa ñɛwɛ ɛzɩ mɛta nɛ hɔɔlʋʋ yɔ.
REV.15.1	Pʋwayɩ lɛ, mana yʋsaɣ sɔsɔɔ lɛɛka nakɛyɛ ɛsɔdaa, kɛfɛyɩ yɔɔdʋʋ: Ɛsɔ tiyiyaa lʋbɛ nabɛyɛ ɖɔkɩ kɛtɛzaɣ kʋñɔmɩŋ lʋbɛ. Ɩnʋ tɛŋna nɛ Ɛsɔ pana hɛɛ.
REV.15.2	Đɔɖɔ lɛ, mana nabʋyʋ, pʋwɛ ɛzɩ teŋgu yɔ, pɩñɩlɩzɩɣ ɛzɩ ñɩnʋʋ yɔ, pisidini miŋ. Mana ɖɔɖɔ mbá pawabɩ kpɩnɛ nɛ ɖɩ-sɩʋ kpelaɣ nɛ ɖɩ-hɩɖɛ ñʋʋ yɔ, pasɩŋ teŋgu ŋ́gʋ́ kʋ-nɔɔ. Pɔɖɔkɩ pe-nesi taa Ɛsɔ cɩmɩŋ. 
REV.15.3	Peteɣaɣ hendu ndʋ́ Ɛsɔ tʋmlaɖʋ Mooyiizi ketewa yɔ. Ńdʋ́ ɖɔɖɔ Heɣa ketewa. Ńdʋ́ lɛ se:
REV.15.3	«Kɩpaɣlʋ Ɛsɔ, Đoŋ Tɩŋa Tʋ!
REV.15.3	Tʋma wena ŋlakɩ yɔ, apaɣlaa kpem, pɩfɛyɩ yɔɔdʋʋ!
REV.15.3	Ajɛya Wiyaʋ!
REV.15.3	Ña-nʋmɔŋ tʋʋzaa, ɩnʋ lɛ nʋmɔŋ siŋŋ.
REV.15.4	Kɩpaɣlʋ! Awɛɛ se ɛɛsɔɔndʋʋ-ŋ
REV.15.4	nɛ eeyeki se ña-hɩɖɛ ɛsɛɛ?
REV.15.4	Ñe-ɖeke koŋ lɛ cɩɖɩcɩɖɩ tʋ.
REV.15.4	Ajɛya kpeekpe taa ɛyáa kaɣ kɔm
REV.15.4	nɛ poluŋ ñɛ-tɛɛ,
REV.15.4	mbʋ́ pʋyɔɔ yɔ, pana ɛzɩma mbʋ́ ŋtʋʋzɩ ña-lakasɩ taa yɔ.»
REV.15.5	Pʋwayɩ lɛ, manaɣ Ɛsɔ ɖɩɣa ŋgá kɛwɛ ɛsɔdaa nɛ ka-taa nɛ kɩɖanɖʋʋ ŋgʋ́ kɩlɩzɩɣ aseɣɖe yɔ, kɔ-nɔnɔɔ tʋlaa 
REV.15.6	nɛ Ɛsɔ tiyiyaa lʋbɛ mbá pɔɖɔkɩ kʋñɔmɩŋ lʋbɛ yɔ, palɩɣnɩ ka-taa. Posu wondu ndʋ́ tɩwɛ cɩɖɩcɩɖɩ nɛ tɩñɩlɩzɩɣ siŋŋ yɔ nɛ pata tambala pa-laŋa taa. 
REV.15.7	Peeɖe kpɩna naanza ana a-taa lɛɛɖɛ cɛlɩ Ɛsɔ tiyiyaa ḿbá pa-lʋbɛ sika caɖasɩ lʋbɛ. Sɩ-taa su Ɛsɔ pana ɖo. Ɛsɔ ɛnʋ ɛwɛnɩ wezuu pɩnzɩ ɛgbaŋ ɛgbaŋ. 
REV.15.8	Ɛlɛ́, Ɛsɔ koboyaɣ nɛ e-ɖoŋ peyele nɛ ñɔsɩ nasɩyɩ ñɛyɩ ɖɩɣa ŋ́gá ka-taa. Nɔɔyʋ tapɩzɩɣ se ɛsʋʋ nɛ pʋkɔɔ pɩsɩɩnɩ alɩwaatʋ ndʋ́ kʋñɔmɩŋ lʋbɛ weyi tiyiyaa ḿbá pɔkɔnɩ pa-lʋbɛ yɔ, ɩtɛma yɔ.
REV.16.1	Pʋwayɩ lɛ, manɩɩ pʋyɔɔdʋʋnɩ tiyiyaa ḿbá pa-lʋbɛ nɛ Ɛsɔ ɖɩɣa taa se: «Iwolo ihuti kedeŋa yɔɔ Ɛsɔ pana ana a-caɖasɩ lʋbɛ!»
REV.16.2	Peeɖe kajalaɣ tʋ woba nɛ ehuti ɛ-caɖaɣ kedeŋa yɔɔ nɛ piyele kɩcɩkpɩŋ kɩdɛkɛdɩŋ weyi ɩnazɩɣ ɛyáa yɔ, ɩkpa mbá palabɩ pɔ-yɔɔ kpɩnɛ yʋsaɣ nɛ poluŋuu ɖɩ-sɩʋ kpelaɣ tɛɛ yɔ.
REV.16.3	Naalɛ tʋ ñohuti ɛ-caɖaɣ teŋgu taa nɛ lɩm pɩsɩ ɛzɩ sɩɖʋ calɩm yɔ nɛ mbʋ́ pɩtɩŋa pʋwɛ wezuu pɩ-taa yɔ, pɩsɩ.
REV.16.4	Tozo tʋ ñohuti ɛ-ñɩŋga pɔsɩ nɛ hila pa-taa nɛ lɩm pɩsɩ calɩm. 
REV.16.5	Peeɖe manɩ Ɛsɔ tiyiyu weyi ɛcɔŋnɩ lɩm yɔɔ yɔ, ɛyɔɔdaɣ se:
REV.16.5	«Weyi ña ŋwɛɛ nɛ ŋŋwɛɛ yɔ, ŋtʋʋzaa. Weyi ña ŋwɛ cɩɖɩcɩɖɩ yɔ,
REV.16.5	mbʋ́ ŋlaba ɛzʋnɔ nɛ ŋhʋʋnɩ ɛyáa yɔ, pʋtʋʋzaa.
REV.16.6	Mbʋ́ pʋyɔɔ yɔ, pakʋ
REV.16.6	Ɛsɔ ñɩma nɛ náyaa nɛ pɛkpɛdɩ pa-calɩm.
REV.16.6	Pʋ-yɔɔ ŋcɛlɩ-wɛ calɩm se pɔñɔɔ,
REV.16.6	pamʋnɩ ḿbʋ́.»
REV.16.7	Ɛlɛ́, manɩɩ tɩlaaɖɩ ɖɩhɔɖɛ yɔɔdʋʋ se:
REV.16.7	«Ɛɛ, Kɩpaɣlʋ Ɛsɔ Đoŋ Tɩŋa Tʋ!
REV.16.7	Ŋhʋʋ tɔm nɛ toovenim, ñɔ-tɔm hʋʋ tʋʋzaa.»
REV.16.8	Naanza tʋ ñohuti ɛ-ñɩŋga wɩsɩ yɔɔ nɛ paha-sɩ waɖɛ se sɩ-miŋ ɛñaɣ ɛyáa. 
REV.16.9	Peeɖe hohou sɔsɔʋ nakʋyʋ kpa-wɛ nɛ pɛwɛɛkɩɣ Ɛsɔ hɩɖɛ. Ŋgʋ́, ɛnʋ wɛnɩnɩ ɖoŋ kʋñɔmɩŋ ɩnʋ ɩ-yɔɔ. Ɛlɛ́, pɛtɛlɛɣzɩ wɛtʋ se peyele nɛ ɛ-hɩɖɛ sɛɛ.
REV.16.10	Kagbaanzɩ tʋ ñohuti ɛ-ñɩŋga kpɩnɛ ńɖɩ́ ɖi-kewiyaɣ kpelaɣ yɔɔ nɛ cɩkpɛndʋʋ yu ɖi-kewiyaɣ yɔɔ. Ɛyáa nɩɣaɣ siziŋ nɛ pasalɩɣ pe-kela 
REV.16.11	nɛ pɛwɛɛkɩɣ Ɛsɔ weyi ɛwɛ ɛsɔdaa yɔ ɛ-hɩɖɛ pe-siziŋ nɩʋ nɛ pa-kɩcɩkpɩŋ pɔ-yɔɔ. Ɛlɛ́, pɛtɛlɛɣzɩ wɛtʋ.
REV.16.12	Loɖo tʋ ñohuti ɛ-ñɩŋga pɔɔ sɔsɔɔ ŋgá payaɣ se Efraatɩ yɔ ka-taa nɛ lɩm sɔɔ se awiya wena alɩɣnɩ wɩsɩ ɖɩlɩyɛ yɔ, apɩzɩ akɔɔ. 
REV.16.13	Peeɖe mana feziŋ kɩdɛkɛdɩŋ nɩɩyɩ naadozo, ɩwɛ ɛzɩ sayɛɛ yɔ. Ɩlɩɣaɣnɩ coojo nɛ kpɩnɛ nɛ weyi ɛcɛtɩɣ se ɛkɛ náyʋ yɔ pɔ-nɔsɩ taa. 
REV.16.14	Ɩkɛ aleewaa feziŋ weyi ɩwɩlɩɣ kawɩlɩsɩ yɔ. Iwoki kedeŋa kpeekpe yɔɔ awiya cɔlɔ se ikpeɣli-wɛ nɛ pala you Ɛsɔ Đoŋ Tɩŋa Tʋ kɩyakʋ sɔsɔʋ wiye.
REV.16.15	Ɛlɛ́, Kɩpaɣlʋ tɔ se: «Ɩna, montuduu-mɩ ɛzɩ mɩ́lʋ́ yɔ. Weyi ɛcakɩnɩ ɛ-ɛsɛ nɛ ɛɖaŋ e-wondu se ɛtaaɖɔ ndaakpeɖe nɛ pana ɛ-fɛyɛ yɔ, ehiɣ ɛ-tɩ!»
REV.16.16	Piyele feziŋ ɩnɩ, ikpeɣli awiya ana lone nɖɩ́ payaɣnɩ Ebree taa se Armaagedɔɔ
REV.16.17	Lʋbɛ tʋ ñohuti ɛ-ñɩŋga ɛsɔdaa nɛ puholuuni Ɛsɔ ɖɩɣa taa kewiyaɣ kpelaɣ cɔlɔ ɖoŋ se: «Pɩlabɩ ḿbʋ́!» 
REV.16.18	Peeɖe tɛʋ ñɩlɩsaa nɛ kɔkɔɖɛ ya nɛ tɛʋ nazɩ nɛ tɛtʋ ñamsɩ ñamsʋʋ nabʋyʋ kpem. Đooo ɛzɩ ɛyáa wɛʋ kedeŋa yɔɔ yɔ, wiɖiyi tɩtañamsɩ ḿbʋ́. 
REV.16.19	Tɛtʋ sɔsɔtʋ tayɩ tam naadozo taa nɛ ajɛya taa ñɩndʋ ñɛkpɛzɩɣ tɩɖakɩ. Ḿbʋ́ Ɛsɔ tɔzɩnɩ Babilooni tɛtʋ sɔsɔtʋ yɔɔ nɛ ɛñɔzɩ tɩ-taa ñɩma ɛ-pana sɔsɔna sʋlʋm caɖaɣ. 
REV.16.20	Đɔɖɔ lɛ, ajɛya wena atɩŋa payɩ lɩm cɔ-yɛ pɩta yɔ, ase nɛ paatasɩɣ pʋŋ naʋ. 
REV.16.21	Đɔmbɛɛ sɔsɔna naayɛ lɩɣaɣnɩ ɛsɔdaa nɛ atɔlʋʋ ɛyáa yɔɔ. Kʋɖʋmɖɩyɛ yuŋ talɩ ɛzɩ kiiloonaa nɩɩnaza yɔ nɛ ɛyáa wɛɛkɩɣ Ɛsɔ hɩɖɛ kʋñɔŋ ŋgʋ́ ɖɔmbɛɛ kɔnɩ-wɛ yɔ kʋ-yɔɔ. Mbʋ́ pʋyɔɔ yɔ, kɩɩɖɛlɛsɩ niye.
REV.17.1	Pʋwayɩ lɛ, Ɛsɔ tiyiyaa lʋbɛ mbá pɔɖɔkɩ sʋlʋm caɖasɩ ńzɩ́ sɩ-lʋbɛ yɔ, pa-taa lɛlʋ kɔɔ ɛyɔɔdʋʋnɩ-m se: «Kɔɔ, mawɩlɩɣ-ŋ ɛzɩma mbʋ́ Ɛsɔ hʋʋnɩ abiɖe nɖɩ́ ɖɩpɛdɩɣ ɖɩ-tɩ yɔ. Ńɖɩ́ lɛ tɛtʋ sɔsɔtʋ ndʋ́ tɩwɛ pɔsɩ nɔsɩ yɔ. 
REV.17.2	Tɩ nɛ kedeŋa yɔɔ awiya palabɩ acɛyɛ nɛ kɔ-yɔɔ ñɩma ñɔɔ ɖɩ-acɛyɛ sʋlʋm nɛ pʋkʋʋ-wɛ.»
REV.17.3	Ɛlɛ́, Fezuu Kiɖeɖeu tii mɔ-yɔɔ nɛ e-tiyiyu ɛnʋ ɛkpaɣ-m nɛ ewoni lakʋ nakʋyʋ taa. Peeɖe mana halʋ nɔɔyʋ, ɛcaɣ kpɩnɛ kɩsɛmɖɩyɛ cɩɩɩ naɖɩyɛ yɔɔ. Đɩwɛnɩ hɩla wena atʋʋ Ɛsɔ yɔ ɖɩ-yɔɔ tɔtɔ nɛ ñʋŋ lʋbɛ nɛ hɩŋ hiu. 
REV.17.4	Halʋ ɛnʋ, esu wondu ndʋ́ tiwobini sɛmɩŋ yɔɔ yɔ nɛ ndʋ́ tɩsɛ cɩɩɩ yɔ nɛ ɛlɛɛ sika nɩŋgbacaɣlɩnaa nɛ ñɩɣlɩ́m pɛɛ nɛ lɩtʋ. Ɛɖɔkɩ sika caɖaɣ nakɛyɛ, ɛ-azuluma nɛ ɛ-acɛyɛ lakasɩ nzɩ́ sipisiɣ-i yɔ posuni ka-taa ɖo. 
REV.17.5	Pama e-kiɖe taa hɩɖɛ naɖɩyɛ. Paanɩɣ ɖɩ-tɔbʋʋ, ńɖɩ́ lɛ se: «Babilooni tɛtʋ sɔsɔtʋ, halaa mbá pɛpɛdɩɣ pa-tɩ yɔ nɛ kedeŋa yɔɔ azuluma po-ɖoo.» 
REV.17.6	Peeɖe manawa se halʋ ɛnʋ ɛñɔ Ɛsɔ ñɩma nɛ Yesu aseɣɖe tɩnaa mbá pakʋ-wɛ yɔ pa-calɩm nɛ pʋkʋʋ-ɩ ɛzɩ sʋlʋm yɔ.
REV.17.6	Mana-ɩ lɛ, pɩɖɩɣzɩ-m yem ɖɩɣ ɖɩɣ. 
REV.17.7	Ɛlɛ́, Ɛsɔ tiyiyu pɔzɩ-m se: «Pɩlabɩ ɛzɩma nɛ pɩɖɩɣzɩɣ-ŋ ḿbʋ́? Malɩzɩɣ-ŋ halʋ nɛ kpɩnɛ nɖɩ́ ɖɩwɛnɩ ñʋŋ lʋbɛ nɛ hɩŋ hiu nɛ ɛcaɣ-ɖɩ yɔ pɛ-mɛsaɣ tɛɛ tɔm tɔbʋʋ. 
REV.17.8	Kpɩnɛ nɖɩ́ ŋna ḿbʋ́ yɔ, ɖɩɩwɛɛ, ɛlɛ́, lɛɛlɛɛyɔ ɖɩfɛyɩ. Đɩkɔŋ lɩnaʋ asayʋʋ pɔʋ taa nɛ ɖiwolo tɛŋɛlʋʋ taa. Ɛlɛ́, kedeŋa yɔɔ ñɩma mbá patama pa-hɩla wezuu takayaɣ taa ɖooo ɛzɩ kedeŋa wɛʋ yɔ, panaɣ-ɖɩ lɛ, pɩɖɩɣzɩɣ-wɛ. Mbʋ́ pʋyɔɔ yɔ, ɖɩɩwɛɛ nɛ lɛɛlɛɛyɔ ɖɩfɛyɩ, ɛlɛ́, ɖɩkɔŋ ɖaɣnʋʋ lɩʋ.
REV.17.9	«Pʋpɔzʋʋ cɩnɛ lɛɣtʋ nɛ lɔŋsɩnɖɛ: ñʋŋ lʋbɛ ɩnʋ lɛ pʋŋ lʋbɛ weyi ɩ-yɔɔ halʋ ɛnʋ ɛcaɣaɣ yɔ. Ɩnʋ ɖɔɖɔ lɛ awiya lʋbɛ: 
REV.17.10	a-taa kagbaanzɩ tɔm tɛm ɖɛʋ, lɛlʋ wɛ lɛɛlɛɛyɔ, lɛlʋ ñɔtɔkɔmda. Ɛkɔŋ lɛ, pʋwɛɛ se ɛcaɣ alɩwaatʋ pazɩ yem. 
REV.17.11	Kpɩnɛ nɖɩ́ ɖɩɩwɛɛ nɛ lɛɛlɛɛyɔ ɖɩfɛyɩ yɔ, ɖɩ-maɣmaɣ ɖɩkɛ wiyaʋ lutozo ñɩnʋ. Đɩkɛ ɖɔɖɔ awiya lʋbɛ ana a-taa lɛlʋ nɛ ɖiwoki tɛŋɛlʋʋ taa.
REV.17.12	«Hɩŋ hiu weyi ŋnawa yɔ, ɩkɛ awiya sɔsɔna hiu wena pɛtɛcɛlɩdɩ-yɛ kewiyisi yɔ. Ɛlɛ́, a nɛ kpɩnɛ pɔkɔŋ tɔɔʋ kewiyaɣ alɩwaatʋ pazɩ yem. 
REV.17.13	Pɛwɛnɩ lɩmaɣzɩyɛ kʋɖʋmɖɩyɛ. Ńɖɩ́ lɛ se: paha kpɩnɛ po-ɖoŋ nɛ pa-abalɩtʋ. 
REV.17.14	Pɔkɔŋ yonaʋ Heɣa, ɛlɛ́, kawakɩ-wɛ. Mbʋ́ pʋyɔɔ yɔ, kɛkɛ kɩpaɣlaa taa Kɩpaɣlʋ nɛ awiya taa Wiyaʋ. Mbá Ɛsɔ ya-wɛ nɛ ɛlɩzɩ-wɛ nɛ pɔɖɔŋ ɛ-nʋmɔʋ taa nɛ pa nɛ kɛ pɛwɛɛ yɔ, pawakɩ-wɛ ɖɔɖɔ.» 
REV.17.15	Ɛlɛ́, Ɛsɔ tiyiyu ɛnʋ eheyi-m se: «Lɩm mbʋ́ ŋnawa nɛ halʋ weyi ɛpɛdɩɣ ɛ-tɩ yɔ ɛcaɣ pʋ-yɔɔ yɔ, ḿbʋ́ lɛ samaɣ nɛ ɛyáa tikasɩ nɛ ajɛya nɛ kʋnʋmɩŋ ndɩ ndɩ pa-taa ñɩma. 
REV.17.16	Piyele hɩŋ hiu weyi ŋnawa yɔ nɛ kpɩnɛ pɔkɔŋ halʋ ɛnʋ paɖʋʋ: pɔkɔŋ mʋ́ʋ mbʋ́ pɩtɩŋa payɩ ɛwɛna yɔ nɛ pɔhɔzɩ e-wondu nɛ piyebi-i ndaakpeɖe. Pɔkɔŋ tɔɔʋ ɛ-nandʋ nɛ pɩkazɩ pɔsɔ miŋ. 
REV.17.17	Mbʋ́ pʋyɔɔ yɔ, Ɛsɔ ɖʋ pa-taa se pala mbʋ́ e-liu wɛɛ yɔ. Ḿbʋ́ lɛ se panɩɩnɩ ɖama nɛ pɛcɛlɩ kpɩnɛ pe-kewiyisi nɛ pʋkɔɔ pɩsɩɩnɩ alɩwaatʋ ndʋ́ Ɛsɔtɔm laba yɔ.
REV.17.18	«Halʋ weyi ŋnawa yɔ, ɛ́lɛ́ lɛ tɛtʋ sɔsɔtʋ ndʋ́ tinuutuu kedeŋa yɔɔ awiya yɔ.»
REV.18.1	Pʋwayɩ lɛ, mana Ɛsɔ tiyiyu lɛlʋ, ɛlɩnɩ ɛsɔdaa nɛ etiki. Ɛwɛnɩ ɖoŋ siŋŋ nɛ e-koboyaɣ ñalɩmɩyɛ ñalɩ kedeŋa yɔɔ. 
REV.18.2	Eholaɣ ɖoŋ se:
REV.18.2	«Tɩtɔlaa! Babilooni tɛtʋ sɔsɔtʋ tɔlaa!
REV.18.2	Tɩpɩsɩ aleewaa ɖɩjaɣyɛ.
REV.18.2	Peeɖe feziŋ kɩdɛkɛdɩŋ tɩŋa nɛ
REV.18.2	sumasɩ kɩdɛkɛdɩsɩ nɛ
REV.18.2	nzɩ́ ɛyáa ɛɛcaɣ kpem yɔ
REV.18.2	patɩŋa pɛwɛɛ.
REV.18.3	Mbʋ́ pʋyɔɔ yɔ,
REV.18.3	ajɛya kpeekpe taa ɛyáa ñɔ tɩ-acɛyɛ sʋlʋm nɛ pʋkʋʋ-wɛ.
REV.18.3	Tɩ nɛ kedeŋa yɔɔ awiya palabɩ acɛyɛ nɛ
REV.18.3	kɔ-yɔɔ tadɩyɛ laɖaa hiɣ ñɩm
REV.18.3	tɩ-ajana kadadaɣyaɣ yɔɔ.»
REV.18.4	Peeɖe mantasɩ nɩʋ nɔɔ lɛɛka nɛ ɛsɔdaa se:
REV.18.4	«Ma-ñɩma! Ɩlɩɩ tɩ-taa nɛ
REV.18.4	ɩtaakɔɔ ɩɖʋ mi-nesi tɩ-kɩwɛɛkɩm taa.
REV.18.4	Kʋñɔmɩŋ weyi ɩkɔŋ-tʋ talʋʋ yɔ,
REV.18.4	ɩ-taa nakʋyʋ ɩtaatalɩ-mɩ.
REV.18.5	Mbʋ́ pʋyɔɔ yɔ, tɩ-kɩwɛɛkɩm ka huuye nɛ pɩkpa ɛsɔdaa nɛ
REV.18.5	Ɛsɔ na mbʋ́ tɩlaba nɛ
REV.18.5	pɩtatʋʋzɩ yɔ.
REV.18.6	Mɩ lɛ, ɩlabɩ-tʋ ɛzɩ tɩlabʋ lɛlaa yɔ,
REV.18.6	ɩkpa-tʋ kɩmɩyɛ pʋ-tam naalɛ.
REV.18.6	Ɩpɩyɩ-tʋ sʋlʋm ɖoŋ ñɩmbʋ mbʋ́ pɩpɩyɩ lɛlaa
REV.18.6	se pʋkʋ-wɛ yɔ pʋ-tam naalɛ.
REV.18.7	Ɩcɔzɩ-tʋ nɛ iyele tɩ-ɛsɛ ñɩŋ tam ɛzɩma mbʋ́ tɩkʋndaa nɛ tɩsʋʋ ajana taa yɔ!
REV.18.7	Mbʋ́ pʋyɔɔ yɔ, tɩmaɣzɩɣ tɩ-taa se:
REV.18.7	‹Weyi ma mɛnkɛ abiɖe yɔ,
REV.18.7	mancaɣnɩ cɩnɛ.
REV.18.7	Mɛntɛkɛ lelu,
REV.18.7	maakaɣ caɣʋ leɣa nakɛyɛ kaʋ.› 
REV.18.8	Pʋ-yɔɔ
REV.18.8	tɩ-kʋñɔmɩŋ kaɣ kɔm kɩyakʋ kʋɖʋmʋʋ.
REV.18.8	Ɩnʋ lɛ: sɩm nɛ leɣa caɣʋ nɛ ñɔɔsɩ.
REV.18.8	Miŋ kɔŋ-tʋ ñaɣʋ,
REV.18.8	mbʋ́ pʋyɔɔ yɔ,
REV.18.8	Kɩpaɣlʋ Ɛsɔ weyi ɛhʋʋnɩ tɛtʋ ńdʋ́ yɔ, ɛwɛ ɖoŋ.
REV.18.9	«Kedeŋa yɔɔ awiya wena a nɛ tʋ palabɩ acɛyɛ nɛ ajana yɔ, akɔŋ wiluu atɩŋa payɩ nɛ atɩmɩɣ tɩ-yɔɔ alɩwaatʋ ndʋ́ anaɣ miŋ weyi ɛñakɩ-tʋ yɔ ɛ-ñɔsɩ yɔ. 
REV.18.10	Kʋñɔŋ ŋgʋ́ kɩtalɩɣ-tʋ yɔ kʋ-sɔɔndʋ yɔɔ lɛ, pasɩŋɩɣ poliŋ nɛ pɔtɔŋ se:
REV.18.10	‹Babilooni tɛtʋ sɔsɔtʋ, tɛtʋ ɖoŋ ñɩndʋ,
REV.18.10	pʋtɔɔ-ŋ! Pʋtɔɔ-ŋ!
REV.18.10	Pahʋʋnɩ-ŋ nɛ pakʋ ñɔ-tɔm yem kɛlɛʋ!›
REV.18.11	«Piyele kedeŋa yɔɔ tadɩyɛ laɖaa lɛ, pewiliɣ nɛ pacaɣ ti-leɣa. Mbʋ́ pʋyɔɔ yɔ, nɔɔyʋ ɛɛtasɩɣ po-wondu yabʋ. 
REV.18.12	Mbʋ́ pɛpɛdaɣ yɔ lɛ: sika wondu nɛ ndʋ́ palabɩnɩ liidiye yɔ nɛ ñɩɣlɩ́m pɛɛ nɛ lɩtʋ nɛ pɩsaŋ fɛlɛ fɛlɛ ñɩŋ nɛ sotu ñɩŋ nɛ weyi iwobini sɛmɩŋ yɔɔ yɔ nɛ kɩsɛmɩŋ cɩɩɩ nɛ mbʋ́ pasaɣnɩ tɩŋ weyi ɩlɩɣ sɔzɩŋ yɔ nɛ weyi ɩwɛ liidiye yɔ nɛ mbʋ́ palabɩnɩ tu kela yɔ nɛ mbʋ́ palabɩnɩ ñɩ́ɣ́yʋ́ʋ kazɩnzɩŋa ñɩŋgʋ yɔ nɛ mbʋ́ palabɩnɩ ñɩɣtʋ yɔ nɛ mbʋ́ palabɩnɩ pɛɛ wena payaɣ se maarbɩɖɩ yɔ.
REV.18.13	Pɛpɛdaɣ ɖɔɖɔ mbʋ́ pacanɩɣnɩ ɖozi yɔ nɛ tɩlaaɖɩnaa ndɩ ndɩ nɛ tɩlaaɖɩ ŋgʋ́ pɔhɔkɩ yɔ nɛ kɔyɛ nɖɩ́ payaɣ se miiri yɔ nɛ sʋlʋm nɛ num nɛ mʋlʋm nɛ mɩla nɛ naŋ nɛ heŋ nɛ kpaŋnaŋ nɛ lɔɔɖa wena kpaŋnaŋ hɔŋ yɔ nɛ yomaa nɛ ɛyáa lɛlaa. 
REV.18.14	Tadɩyɛ laɖaa ḿbá, paba heyiɣ tɛtʋ ńdʋ́ se:
REV.18.14	‹Mbʋ́ pɩtɩŋa payɩ ñe-liu kɛwɛɛ kpem nɛ
REV.18.14	ŋwɛnɩ-pʋ yɔ, pʋmʋʋ ñɛ-tɛ.
REV.18.14	Ña-ñɩm tɩŋa payɩ nɛ ña-ajana
REV.18.14	peleba.
REV.18.14	Ŋŋtasɩɣ-wɛ naʋ kaʋ.› 
REV.18.15	Tadɩyɛ laɖaa mbá pɩtɩŋnɩ tɩ-yɔɔ nɛ pehiɣ ñɩm yɔ, tɩ-kʋñɔŋ sɔɔndʋ kɔŋ-wɛ kpaʋ nɛ pasɩŋ poliŋ nɛ pewili nɛ pacaɣ leɣa. 
REV.18.16	Pɔkɔŋ yɔɔdʋʋ se:
REV.18.16	‹Pʋtɔɔ tɛtʋ sɔsɔtʋ! Pʋtɔɔ-tʋ!
REV.18.16	Tisu wondu fɛlɛ fɛlɛ ñɩndʋ
REV.18.16	nɛ ndʋ́ tiwobini sɛmɩŋ yɔɔ yɔ nɛ kɩsɛmtʋ cɩɩɩ
REV.18.16	nɛ tɩlɛɛ sika nɩŋgbacaɣlɩnaa
REV.18.16	nɛ ñɩɣlɩ́m pɛɛ nɛ lɩtʋ.
REV.18.17	Ɛlɛ́, tɩ-ñɩm sakɩyɛ ḿbʋ́,
REV.18.17	pʋmʋʋ yem alɩwaatʋ pazɩ taa.›
REV.18.17	«Mɛlɛnaa sayaa tɩŋa payɩ nɛ pa-sʋyaa nɛ mbá palakɩ tʋmɩyɛ pa-taa yɔ nɛ mbá patɩŋa payɩ paba ñalakɩ tʋmɩyɛ teŋgu yɔɔ yɔ, pasɩŋ poliŋ 
REV.18.18	nɛ pamakɩ kubusi alɩwaatʋ ndʋ́ panaɣaɣ miŋ weyi ɛñakɩ-tʋ yɔ ɛ-ñɔsɩ yɔ se: ‹Tɛtʋ natʋyʋ taawɛɛ nɛ tɩtalɩ tɛtʋ sɔsɔtʋ tʋnɛ!› 
REV.18.19	Pokuwaɣ mʋzʋʋ nɛ paɖʋʋ pa-ñʋŋ taa nɛ pewiliɣ nɛ pacaɣ leɣa nɛ pamakɩ kubusi se:
REV.18.19	‹Pʋtɔɔ tɛtʋ sɔsɔtʋ! Pʋtɔɔ-tʋ!
REV.18.19	Tɩ-ñɩm yɔɔ pɩtɩŋaɣnaa nɛ
REV.18.19	mbá patɩŋa payɩ pɛwɛnɩ mɛlɛnaa teŋgu taa yɔ, pehikiɣ ñɩm.
REV.18.19	Ɛlɛ́, alɩwaatʋ pazɩ pakpaɣ pɔyɔkɩnɩ-tʋ!› »
REV.18.20	Mbá mɩ ɩwɛ ɛsɔdaa yɔ, mɩ-taa ɛhʋlʋmɩ!
REV.18.20	Pɔyɔkɩ tɛtʋ ńdʋ́!
REV.18.20	Mɩ Ɛsɔ ñɩma nɛ Yesu tiyiyaa nɛ náyaa
REV.18.20	mɩ-taa ɛhʋlʋmɩnɩ tɩ-yɔkʋʋ!
REV.18.20	Mbʋ́ pʋyɔɔ yɔ, Ɛsɔ hʋnɩ-tʋ tɔm kɩdɛkɛdɩm mbʋ́ tɩlabɩ-mɩ yɔ tɩ-yɔɔ.
REV.18.21	Peeɖe Ɛsɔ tiyiyu ɖoŋ tʋ nɔɔyʋ kpaɣ pɩyɛ nɖɩ́ ɖɩwɛ ɛzɩ namɩyɛ sɔsɔɖɛ yɔ nɛ ɛlɔ teŋgu taa nɛ ɛtɔ se:
REV.18.21	«Ḿbʋ́ pɔkɔŋ lɔʋ Babilooni tɛtʋ sɔsɔtʋ,
REV.18.21	nɛ tɩyɔɔkɩ tam kʋɖʋmʋm yem kɛlɛʋ!
REV.18.21	Paatasɩɣ-tʋ naʋ kaʋ.
REV.18.22	Nɔɔyʋ ɛɛtasɩɣ nɩʋ tɩ-taa kogoye naɖɩyɛ kaʋ
REV.18.22	nɔɔyʋ ɛɛtasɩɣ nɩʋ cɩmɩŋ maɖaa taŋ
REV.18.22	nɔɔyʋ ɛɛtasɩɣ nɩʋ hɩsɩ hʋlɩyaa nɛ agandɛɛ hʋlɩyaa pa-taŋ
REV.18.22	Paatasɩɣ naʋ
REV.18.22	mbá palakɩ nesi tʋma yɔ pa-taa nɔɔyʋ kaʋ
REV.18.22	Paatasɩɣ nɩʋ ɖɔɖɔ se
REV.18.22	nɔɔyʋ naŋɩɣ.
REV.18.23	Kanɖʋnaa ñalɩmɩyɛ ɛɛtasɩɣ naʋ.
REV.18.23	Paatasɩɣ nɩʋ
REV.18.23	mbá pakpaɣ ɖama fam nɛ fam yɔ pa-taŋ.
REV.18.23	Mbʋ́ pʋyɔɔ yɔ:
REV.18.23	tɩ-taa tadɩyɛ laɖaa kɛkɛnɩ sɔsaa kedeŋa yɔɔ,
REV.18.23	nɛ tiyili ajɛya tɩŋa payɩ nɛ ti-efeletu.
REV.18.24	Ɖɔɖɔ lɛ, pana tɩ-taa náyaa
REV.18.24	nɛ Ɛsɔ ñɩma
REV.18.24	nɛ mbá patɩŋa payɩ pɛcɛbɩ pe-liŋ tɛɛ kedeŋa yɔɔ cɩnɛ yɔ pa-calɩm.»
REV.19.1	Pʋwayɩ lɛ, manɩɩ puholuuni ɛsɔdaa ɛzɩ samaɣ sɔsɔɔ nakɛyɛ nɔɔ yɔ se:
REV.19.1	«Aleluuya!
REV.19.1	Đɛ-Ɛsɔ tɩnɩ ñʋʋ yabʋ
REV.19.1	nɛ koboyaɣ nɛ ɖoŋ!
REV.19.2	Mbʋ́ pʋyɔɔ yɔ, ɛhʋʋ tɔm nɛ toovenim, ɛ-tɔm hʋʋ tʋʋzaa.
REV.19.2	Ɛhʋnɩ abiɖe nɖɩ́ ɖɩpɛdaɣ ɖɩ-tɩ
REV.19.2	nɛ ɖɩwɛɛkɩ tɛtʋ nɛ ɖi-acɛyɛ lakasɩ yɔ
REV.19.2	nɛ ɛkpa-ɖɩ kɩmɩyɛ ɛ-tʋmlaɖaa mbá ɖɩkʋwa yɔ pɔ-yɔɔ.»
REV.19.3	Mantasɩ nɩʋ se:
REV.19.3	«Aleluuya!
REV.19.3	Miŋ weyi ɛñakɩ tɛtʋ sɔsɔtʋ yɔ,
REV.19.3	ɛ-ñɔsɩ kʋyʋʋ pɩnzɩ ɛgbaŋ ɛgbaŋ.»
REV.19.4	Peeɖe sɔsaa ḿbá pa-nɩɩlɛ nɛ naanza nɛ kpɩna ana a-naanza poluŋ Ɛsɔ weyi ɛcaɣ kewiyaɣ kpelaɣ yɔɔ yɔ ɛ-tɛɛ nɛ pasaŋ-ɩ se: «Aleluuya! Pɩla ḿbʋ́!»
REV.19.5	Pɩkɛdaa lɛ, manɩɣ pʋyɔɔdʋʋnɩ kewiyaɣ kpelaɣ yɔɔ se:
REV.19.5	«Mbá mɩ mɩtɩŋa payɩ ɩkɛ
REV.19.5	ɖɛ-Ɛsɔ tʋmlaɖaa nɛ
REV.19.5	ɩsɔɔndʋʋ-ɩ yɔ,
REV.19.5	ajamaa nɛ ɖoŋ tɩnaa ɩsam-ɩ!»
REV.19.6	Pʋwayɩ lɛ, manɩɩ pʋyɔɔdʋʋ ɛzɩ samaɣ sɔsɔɔ nakɛyɛ nɔɔ yɔ yaa lɩm sɔsɔm falʋʋ yɔ yaa tɛʋ nazʋʋ ɖoŋ yɔ se:
REV.19.6	«Aleluuya!
REV.19.6	Mbʋ́ pʋyɔɔ yɔ,
REV.19.6	Kɩpaɣlʋ ɖɛ-Ɛsɔ Đoŋ Tɩŋa Tʋ
REV.19.6	sɩ e-Kewiyaɣ.
REV.19.7	Đa-laŋa ɛhʋlʋmɩ, ɖɩmayɩ amaya nɛ
REV.19.7	ɖiyele ɛ-hɩɖɛ sɛɛ.
REV.19.7	Mbʋ́ pʋyɔɔ yɔ, Heɣa halɩkpaɣyɛ kazandʋ talaa
REV.19.7	nɛ ka-halʋ
REV.19.7	ñɔɔzɩ ɛ-tɩ.
REV.19.8	Paha-ɩ waɖɛ se esuu wondu ndʋ́ tɩwɛ fɛlɛ fɛlɛ
REV.19.8	nɛ tɩñɩlɩzɩɣ nɛ tɩwɛɛ cɩɖɩcɩɖɩ yɔ.»
REV.19.8	Fɛlɛ fɛlɛ wondu ńdʋ́ lɛ tʋma kɩbana wena
REV.19.8	Ɛsɔ ñɩma laba yɔ.
REV.19.9	Ɛlɛ́, Ɛsɔ tiyiyu heyi-m se: «Ma se: mbá paya-wɛ Heɣa halɩkpaɣyɛ kazandʋ tɔɔnaɣ ɖeɖe yɔ, pehiɣ pa-tɩ!» Ɛtasɩ-m heyuu se: «Tɔm ńdʋ́, tɩkɛ Ɛsɔtɔm maɣmaɣ siŋŋ.»
REV.19.10	Peeɖe mɔntɔlɩ ɛ-naŋgbanzɩ tɛɛ se moluŋ ɛ-tɛɛ. Ɛlɛ́, eheyi-m se: «Taala ḿbʋ́! Mɛnkɛ Ɛsɔ tʋmlaɖʋ ɛzɩ ña nɛ ña-taabalaa mbá pɔɖɔkɩ aseɣɖe nɖɩ́ Yesu lɩzaa yɔ. Ɛsɔ tɛɛ pʋwɛɛ se ŋluŋ!»
REV.19.10	Aseɣɖe nɖɩ́ Yesu lɩzɩɣ yɔ, ńɖɩ́ seɣtiɣni náyaa.
REV.19.11	Pʋwayɩ lɛ, mana ɛsɔdaa tʋlaa nɛ kpaŋnɔ kʋhʋlʋm nɔɔyʋ lɩɩ. Weyi ɛcaɣ-ɩ yɔ, payaɣ-ɩ se Weyi Ɛlakɩ Mbʋ́ Ɛɖʋwa yɔ nɛ Toovenim Tʋ. Ɛhʋʋ tɔm nɛ ɛlakɩ you nɛ toovenim. 
REV.19.12	Ɛ-ɛsɛ ɖeɣ miŋ pelu pelu ɛzɩ miŋ nzʋlʋmɩyɛ yɔ nɛ papam-ɩ awiya hulasi sakɩyɛ. Pama ɛ-yɔɔ hɩɖɛ naɖɩyɛ, nɔɔyʋ tasɩm-ɖɩ nɛ pɩtasɩnɩ-ɩ. 
REV.19.13	Esu toko sɔsɔʋ nakʋyʋ, peli-kʋ calɩm. Payaɣ-ɩ se: Ɛsɔtɔm. 
REV.19.14	Sɔɔjanaa sakɩyɛ mbá pɛwɛ ɛsɔdaa yɔ, posu wondu kʋhʋlʋmʋtʋ ndʋ́ tɩwɛ fɛlɛ fɛlɛ nɛ tɩwɛɛ cɩɖɩcɩɖɩ yɔ nɛ pacaɣ kpaŋnaŋ kʋhʋlʋmɩŋ nɛ patɩŋɩɣ-ɩ. 
REV.19.15	Sɩɣa ŋgá kɛwɛ lɔŋ yɔ, kalɩɣaɣnɩ ɛ-nɔɔ taa se ɛwabɩnɩ ajɛya taa ñɩma. Ɛ-maɣmaɣ ɛkɔŋ-wɛ ɖiyuu nɛ ɖaʋ ñɩ́ɣ́yʋ́ʋ ñɩŋgʋ. Ɛhɔyʋʋ-wɛ Ɛsɔ Đoŋ Tɩŋa Tʋ pana sɔsɔna pulone taa ɛzɩ pɔhɔyʋʋ tɩŋ weyi popuu i-pee sʋlʋm yɔ i-pee yɔ. 
REV.19.16	Pama e-toko sɔsɔʋ nɛ e-yuye pɔ-yɔɔ hɩɖɛ naɖɩyɛ. Ńɖɩ́ lɛ se: awiya taa Wiyaʋ nɛ kɩpaɣlaa taa Kɩpaɣlʋ.
REV.19.17	Mana ɖɔɖɔ Ɛsɔ tiyiyu nɔɔyʋ, ɛsɩŋ wɩsɩ taa nɛ eholuuni sumasɩ nzɩ́ sɩkʋyaɣ ɖooo ɛsɔdaa yɔ sɩtɩŋa payɩ se: «Ɩkɔɔ ikpeɣli Ɛsɔ kazandʋ sɔsɔtʋ tɔɔnaɣ ɖeɖe! 
REV.19.18	Ɩkɔɔ ɩtɔɔ awiya sɔsɔna nɛ sɔɔjanaa sɔsaa nɛ ɖoŋ tɩnaa nɛ kpaŋnaŋ nɛ ɩ-yɔɔ caɣyaa nɛ mbá pɛwɛ pa-tɩ yɔɔ yɔ nɛ yomaa nɛ ajamaa nɛ ɖoŋ tɩnaa patɩŋa payɩ pa-nandʋ.»
REV.19.19	Mana ɖɔɖɔ kpɩnɛ nɛ kedeŋa yɔɔ awiya sɔsɔna nɛ a-sɔɔjanaa pekpeɣlaa se poyouni weyi ɛcaɣ kpaŋnɔ yɔ nɛ ɛ-sɔɔjanaa. 
REV.19.20	Peeɖe paba kpa kpɩnɛ nɛ weyi ɛcɛtɩɣ se ɛkɛ náyʋ nɛ ɛɛlaba hama lakasɩ ɖɩ-ɛsɩndaa yɔ. Sɩ-yɔɔ ɛtɩŋnaa nɛ ɛcɛtɩ mbá paalabɩ pɔ-yɔɔ kpɩnɛ yʋsaɣ nɛ poluŋuu ɖɩ-sɩʋ kpelaɣ tɛɛ yɔ. Pakpa-wɛ lɛ, pɔlɔ pa-naalɛ nɛ pɛ-ɛsɛ miŋ sɔsɔŋ weyi ɛ-taa wɛ tɩm nɛ ɛmʋʋ siŋŋ yɔ ɛ-taa. 
REV.19.21	Ɛlɛ́, weyi ɛcaɣ kpaŋnɔ yɔ, ɛkʋ lɛlaa mbá pɩkazaa yɔ patɩŋa payɩ nɛ sɩɣa ŋgá kalɩɣaɣnɩ ɛ-nɔɔ taa yɔ nɛ sumasɩ tɩŋa tɔɔ pa-nandʋ nɛ sɩhaɣ.
REV.20.1	Pʋwayɩ lɛ, mana Ɛsɔ tiyiyu nɔɔyʋ lɩnɩ ɛsɔdaa nɛ etiki. Ɛɖɔkɩ asayʋʋ pɔʋ nɔɔ ñɩmɩyɛ nɛ yoŋgbasɩ sɔsɔsɩ nasɩyɩ e-nesi taa. 
REV.20.2	Etiba lɛ, ewolo ɛkpa coojo nɛ ɛhɔkɩ-ɩ-sɩ se ɛwɛɛ ḿbʋ́ pɩnzɩ kutoku. Ɛnʋ lɛ ɖʋm kɩbɩnʋ weyi payaɣ se eleeu nɛ pɛtɛ patasɩ-ɩ se Satanɩ yɔ. 
REV.20.3	Ɛhɔkɩ-ɩ lɛ, ɛpɛɖɩ-ɩ asayʋʋ pɔʋ taa nɛ ɛɖɩɣ ɛ-yɔɔ nɛ ɛtaaɖɩ nɛ ɛñɩɣ nesi ɛ-yɔɔ se ɛtaatasɩ lɩʋ nɛ epeɣzi ajɛya taa ñɩma. Ɛwɛɣ peeɖe nɛ pʋkɔɔ pɩsɩɩnɩ alɩwaatʋ ndʋ́ pɩnzɩ kutoku ɖɛwa yɔ. Pʋwayɩ lɛ, pʋwɛɛ se patʋlɩ-ɩ nɛ pɛyɛɖɩ-ɩ alɩwaatʋ pazɩ.
REV.20.4	Mana ɖɔɖɔ kewiyisi kpelisi nasɩyɩ: mbá powokaɣ pacakɩ sɩ-yɔɔ yɔ, paha-wɛ ɖoŋ se pahʋʋnɩ ɛyáa tɔm. Đɔɖɔ lɛ, mana mbá pɛsɛtɩ pa-ñʋŋ yɔ pa-ciyamnaa. Paakʋ-wɛ
REV.20.5	Ḿbʋ́ lɛ kajalaɣ fem. Piyele sɩɖaa lɛlaa yɔ, paafeŋ nɛ pʋkɔɔ pɩsɩɩnɩ alɩwaatʋ ndʋ́ pɩnzɩ kutoku ŋ́gʋ́ kɩtɛma yɔ. 
REV.20.6	Mbá pefeŋ kajalaɣ fem ḿbʋ́ pɩ-taa yɔ, pɛkɛ Ɛsɔ ñɩma, pehiɣ pa-tɩ! Sɩm naalɛ ñɩmbʋ fɛyɩnɩ ɖoŋ pɔ-yɔɔ. Ɛlɛ́, pɛkɛɣ Ɛsɔ nɛ Krɩstʋ pɔ-cɔjɔnaa nɛ pa nɛ Krɩstʋ ɛnʋ, pɔtɔɔ kewiyaɣ pɩnzɩ kutoku.
REV.20.7	Pɩnzɩ kutoku ŋ́gʋ́ kʋkɔŋ kɩɖɛɛ lɛ, palɩzɩ Satanɩ nɛ ɛ-salaka taa. 
REV.20.8	Ɛlɩɣ lɛ, epeɣzi Gɔɔgɩ nɛ Maagɔɔgɩ, pʋ-tɔbʋʋ se kedeŋa kpeekpe yɔɔ ajɛya taa ñɩma. Ekpeɣliɣ-wɛ se pala you. Pɔɖɔ ɛzɩ teŋgu nɔɔ kañɩŋa yɔ. 
REV.20.9	Pɩkɛdaa lɛ, manaɣ palɩ kedeŋa kpeekpe yɔɔ nɛ pɔcɔʋ Ɛsɔ ñɩma pɩlʋʋ nɛ tɛtʋ kʋsɔɔlɩtʋ nɛ pataŋ. Ɛlɛ́, miŋ nɩɩyɩ lɩɩnɩ ɛsɔdaa nɛ etii enezi-wɛ. 
REV.20.10	Eleeu weyi epeɣzaɣ-wɛ yɔ, pɛpɛɖɩ-ɩ miŋ sɔsɔŋ weyi ɛ-taa nɛ tɩm yɔ ɛ-taa. Peeɖe kpɩnɛ nɛ weyi ɛcɛtɩɣ se ɛkɛ náyʋ yɔ, pɛwɛɛ. Ḿbʋ́ panazɩɣ-wɛ wɩsɩ nɛ ɖoó pɩnzɩ ɛgbaŋ ɛgbaŋ.
REV.20.11	Pʋwayɩ lɛ, mana kewiyaɣ kpelaɣ sɔsɔɔ kʋhʋlʋmaɣ nakɛyɛ nɛ weyi ɛcaɣ kɔ-yɔɔ yɔ. Ɛsɔdaa nɛ tɛtʋ pese ɛ-ɛsɩndaa, patatasɩ-wɛ naʋ. 
REV.20.12	Mana ɖɔɖɔ sɩɖaa: ɖoŋ tɩnaa nɛ ajamaa pasɩŋ kewiyaɣ kpelaɣ ŋ́gá kɛ-ɛsɩndaa. Pukuli takayɩsɩ nasɩyɩ. Pukuli lɛɛka ɖɔɖɔ, ŋ́gá lɛ wezuu takayaɣ. Mbʋ́ sɩɖaa laba yɔ, pʋ-tɔm paama takayɩsɩ ńzɩ́ sɩ-taa, pʋ-yɔɔ pahʋʋnɩ-wɛ. 
REV.20.13	Teŋgu lɩzɩ sɩɖaa mbá paawɛ kɩ-taa yɔ nɛ sɩm nɛ ɖenɖe sɩɖaa wɛɛ yɔ, paba ñɛcɛlɩ mbá paawɛ pɔ-cɔlɔ yɔ nɛ pahʋʋnɩ paa weyi mbʋ́ ɛlaba yɔ pʋ-yɔɔ. 
REV.20.14	Pɛpɛɖɩ sɩm nɛ ɖenɖe sɩɖaa wɛɛ yɔ miŋ sɔsɔŋ taa. Miŋ sɔsɔŋ ɛnʋ lɛ: sɩm naalɛ ñɩmbʋ. 
REV.20.15	Weyi patana ɛ-hɩɖɛ wezuu takayaɣ taa yɔ, pɛpɛɖɩ-ɩ miŋ sɔsɔŋ taa.
REV.21.1	Pʋwayɩ lɛ, mana ɛsɔdaa kɩfalʋʋ nakʋyʋ nɛ tɛtʋ kɩfatʋ natʋyʋ. Kajalaɣ ɛsɔdaa nɛ kajalaɣ tɛtʋ pamʋwaa, teŋgu tatasɩ wɛʋ. 
REV.21.2	Mana ɖɔɖɔ Ɛsɔ tɛtʋ: Yeruusalɛm kɩfalʋʋ, kɩlɩnɩ ɛsɔdaa Ɛsɔ cɔlɔ nɛ kitiki, kɩɩcanɩ kɩ-tɩ ɛzɩ pɛlɛ canʋʋ ɛ-tɩ se ewoki walʋʋ yɔ. 
REV.21.3	Pɩkɛdaa lɛ, manɩɩ puholuuni kewiyaɣ kpelaɣ yɔɔ se: «Lɛɛlɛɛyɔ Ɛsɔ ɖɩɣa wɛ ɛyáa cɔlɔ! Ɛcakɩ pɔ-cɔlɔ nɛ pɛkɛ ɛ-ñɩma. Ɛ-maɣmaɣ ɛwɛɣ pɔ-cɔlɔ. 
REV.21.4	Ɛhɛzɩɣ pɛ-ɛsɩtɛɣlɩm tɩŋa. Sɩm yaa leɣa caɣʋ yaa atɩma yaa wɩzasɩ pa-taa nabʋyʋ ɛɛtasɩɣ wɛʋ. Mbʋ́ pʋyɔɔ yɔ, kajalaɣ wondu mʋwaa.»
REV.21.5	Peeɖe weyi ɛɛcaɣ kewiyaɣ kpelaɣ yɔɔ yɔ, ɛtɔm se: «Na! Malakɩ wondu tɩŋa payɩ nɛ tɩpɩsɩ kɩfatʋ. Ma tɔm ńdʋ́, mbʋ́ pʋyɔɔ yɔ, tɩkɛ toovenim, tɩlakɩ ḿbʋ́.» 
REV.21.6	Ɛtasɩ-m heyuu se: «Pɩlabɩ ḿbʋ́! Ma lɛ Nʋmɔɖɛyʋ nɛ Ɛɖɩɣyɛ, manpazɩnɩ pɩtɩŋa payɩ, mɛntɛzɩɣnɩ-pʋ. Weyi lɔkɔtʋ ɖɔkɩ-ɩ yɔ, mahaɣ-ɩ hiɖe nɖɩ́ ɖɩ-taa lɩm haɣ wezuu yɔ ɖɩ-taa lɩm falaa. 
REV.21.7	Weyi ɛwakɩ yɔ, malakɩ-ɩ kʋjɔʋ ŋ́gʋ́. Mɛnkɛɣ ɛ-Ɛsɔ nɛ ɛkɛ man-pɩɣa. 
REV.21.8	Piyele sɔɔndʋ tɩnaa nɛ mbá paañaŋ Ɛsɔ yɔ nɛ kʋsɔɔtʋ tɩnaa nɛ ɛyáa kʋyaa nɛ acɛyɛ laɖaa nɛ fadɩŋ laɖaa nɛ agɔlɩma layaa nɛ cɛtɩyaa tɩŋa payɩ pe-ɖeɖe lɛ miŋ sɔsɔŋ weyi ɛ-taa nɛ tɩm nɛ ɛmʋʋ siŋŋ yɔ ɛ-taa: ḿbʋ́ lɛ sɩm naalɛ ñɩmbʋ.»
REV.21.9	Pʋwayɩ lɛ, Ɛsɔ tiyiyaa lʋbɛ mbá paaɖɔkɩ kɛtɛzaɣ kʋñɔmɩŋ lʋbɛ caɖasɩ lʋbɛ taa ɖo yɔ, pa-taa lɛlʋ kɔɔ ɛya-m se: «Kɔɔ mawɩlɩ-ŋ halɩmvalʋ, ɛnʋ lɛ Heɣa halʋ.»
REV.21.10	Ɛlɛ́, Fezuu Kiɖeɖeu tii mɔ-yɔɔ nɛ e-tiyiyu ɛnʋ ɛkpaɣ-m nɛ ɛkpazɩ-m pʋʋ sɔsɔʋ nakʋyʋ ñʋʋ taa. Peeɖe ɛwɩlɩ-m Ɛsɔ tɛtʋ, Yeruusalɛm ŋgʋ́ kɩlɩnɩ ɛsɔdaa Ɛsɔ cɔlɔ nɛ kitiki yɔ. 
REV.21.11	Ɛsɔ koboyaɣ kɛwɛ kɩ-taa nɛ kɩñɩlɩsɩɣ siŋŋ ɛzɩ ñɩɣlɩ́m pɩyɛ kpem yɔ. Kɩñɩlɩsaɣ ɖɔɖɔ ɛzɩ ñɩɣlɩ́m pɩyɛ nɖɩ́ ɖɩwɛ maɖʋ maɖʋ nɛ ɖɩñɩlɩzɩɣ ɛzɩ ñɩnʋʋ yɔ. 
REV.21.12	Pama koloŋa sɔsɔɔ kʋkʋyaɣ nakɛyɛ nɛ pakʋ nɔnɔsɩ sɔsɔsɩ hiu nɛ naalɛ nɛ Ɛsɔ tiyiyu sɩŋ paa ŋgá ka-taa. Paama paa ŋgá kɔ-yɔɔ hɩɖɛ naɖɩyɛ. Hɩla ana lɛ Izrɛɛlɩ ñɩma cejewee hiu nɛ naalɛ hɩla. 
REV.21.13	Paakʋm nɔnɔsɩ naadozo nɛ wɩsɩ ɖɩlɩyɛ nɛ naadozo nɛ hayo kiŋ nɛ naadozo nɛ hadɛ kiŋ nɛ naadozo nɛ wɩsɩ ɖɩɖʋyɛ. 
REV.21.14	Tɛtʋ ńdʋ́, ti-koloŋa kɛwɛnɩ tigila hiu nɛ naalɛ, pama a-yɔɔ Heɣa tiyiyaa hiu nɛ naalɛ hɩla.
REV.21.15	Ɛsɔ tiyiyu weyi ɛyɔɔdaɣnɩ-m yɔ, ɛɖɔkɩ sika ɖaʋ kɩmaɣzʋʋ se ɛmaɣzɩ tɛtʋ nɛ tɩ-nɔnɔsɩ nɛ ti-koloŋa. 
REV.21.16	Tɛtʋ ńdʋ́, tɩ-ɖaɣlɩkɩŋ nɛ tɩ-walaanzɩ paawɛ kɩmaŋ. Ɛmaɣzɩ-tʋ nɛ ɖaʋ ŋ́gʋ́ lɛ, ɖaɣlɩkɩŋ wɛ kiloomɛtanaa kutokiŋ naalɛ nɛ nasɩlɛ. Walaanzɩ nɛ kʋkʋyɩŋ paawɛ kɩmaŋ ɖɔɖɔ. 
REV.21.17	Ɛmaɣzɩ koloŋa lɛ, pɩlɩɩ mɛtanaa nɩɩnʋwa nɛ hiu nɛ kagbaanzɩ. Mbʋ́ ɛyáa maɣzɩɣna yɔ, ḿbʋ́ ɛmaɣzɩnɩ-tʋ. 
REV.21.18	Pama koloŋa ŋ́gá nɛ pɛɛ wena payaɣ se yaaspɩ yɔ nɛ pama tɛtʋ ńdʋ́ tɩ-taa ɖɩsɩ nɛ sika siŋŋ nɛ pɩñɩlɩzɩɣ ɛzɩ ñɩnʋʋ yɔ. 
REV.21.19	Pacanɩ ti-koloŋa tigila nɛ ñɩɣlɩ́m pɛɛ ndɩ ndɩ: wena pasɩ kiɖe tɛɛ yɔ, payaɣ-yɛ se yaaspɩ, wena patɩnɩ a-yɔɔ yɔ, payaɣ alɛ se saafiirɩ, tozo ɖeɖe lɛ, patɩnɩ wena payaɣ se agaatɩ yɔ nɛ naza ɖeɖe wena payaɣ se emeroodɩ yɔ, 
REV.21.20	kagbaanzɩ ɖeɖe wena payaɣ se oniksɩ yɔ nɛ loɖo ɖeɖe wena payaɣ se saardowanɩ yɔ nɛ lʋbɛ ɖeɖe wena payaɣ se krizooliitɩ yɔ nɛ lutozo ɖeɖe wena payaɣ se beeriilɩ yɔ nɛ nakʋ ɖeɖe wena payaɣ se toopaazɩ yɔ nɛ hiu ɖeɖe wena payaɣ se krizoopraazɩ yɔ nɛ hiu nɛ kʋɖʋm ɖeɖe wena payaɣ se iyaasɛntɩ yɔ nɛ hiu nɛ naalɛ ɖeɖe wena payaɣ alɛ se ameetiistɩ yɔ. 
REV.21.21	Piyele nɔnɔsɩ hiu nɛ naalɛ ńzɩ́ lɛ lɩtʋ hiu nɛ naalɛ. Paa ŋgá lɛ, palabɩ-kɛ nɛ lɩyʋʋ kʋɖʋmʋʋ koŋ. Pɔpɔ tɛtʋ ńdʋ́ tɩ-taa samaɣ ɖikpeɣliye sika siŋŋ nɛ pɩñɩlɩzɩɣ ɛzɩ ñɩnʋʋ yɔ.
REV.21.22	Ɛsɔ ɖɩɣa fɛyɩ tɛtʋ ńdʋ́ tɩ-taa, mbʋ́ pʋyɔɔ yɔ, Kɩpaɣlʋ Ɛsɔ Đoŋ Tɩŋa Tʋ nɛ Heɣa lɛ tɩ-ɖɩɣa. 
REV.21.23	Pɩtatasɩ pɔzʋʋ se wɩsɩ yaa fenaɣ ɛñaɣ tɛtʋ ńdʋ́ tɩ-taa. Mbʋ́ pʋyɔɔ yɔ, Ɛsɔ koboyaɣ ñalɩmɩyɛ ñalɩɣ, tɩ-kanɖʋ lɛ Heɣa. 
REV.21.24	Ajɛya taa ñɩma kɔŋ ɖɔm tɩ-ñalɩmɩyɛ taa nɛ kedeŋa yɔɔ awiya ñowoni pa-ñɩm tɩ-taa. 
REV.21.25	Paakaɣ ɖɩɣʋ tɩ-nɔnɔsɩ, mbʋ́ pʋyɔɔ yɔ, ɖoó ɛɛkaɣ yuu tɩ-taa. 
REV.21.26	Pɔkɔŋ wonaʋ ñɩm nɛ mbʋ́ pʋɖʋʋ ajɛya hɩɖɛ yɔ tɩ-taa. 
REV.21.27	Azuluma pʋyʋ yaa weyi ɛlakɩ kʋsɔɔtʋ yɔ yaa weyi ɛcɛtɩɣ yɔ, ɛɛkaɣ sʋʋ tɛtʋ ńdʋ́ tɩ-taa. Ɛlɛ́, mbá pama pa-hɩla wezuu takayaɣ ŋgá kɛkɛ Heɣa ñɩŋga yɔ ka-taa yɔ, pe-ɖeke koŋ pasʋʋna.
REV.22.1	Ɛsɔ tiyiyu ɛnʋ, ɛwɩlɩ-m ɖɔɖɔ pɔɔ ŋgá ka-taa lɩm haɣ wezuu yɔ. Lɩm ḿbʋ́, pʋwɛ kele kele ɛzɩ ñɩnʋʋ yɔ. Pɩlɩɣaɣnɩ Ɛsɔ nɛ Heɣa pe-kewiyaɣ kpelaɣ tɛɛ. 
REV.22.2	Pɔɔ ŋ́gá, kekpeŋaɣ tɛtʋ taa samaɣ ɖikpeɣliye hɛkʋ taa. Tɩŋ weyi ɩhaɣ wezuu yɔ, ɩɩwɛ ke-kidiilimiŋ yɔɔ nɛ ɩlʋlʋʋ pee tam hiu nɛ naalɛ pɩnaɣ taa. Ɩlʋlʋʋ tam kʋɖʋm fenaɣ taa. Pakpakɩɣ ɩ-hatʋ nɛ pawazɩɣnɩ ajɛya taa ɛyáa pa-kʋdɔmɩŋ. 
REV.22.3	Mbʋ́ Ɛsɔ wɩlɩ kpalʋʋ yɔ, pɩɩtasɩɣ wɛʋ tɩ-taa.
REV.22.3	Ɛsɔ nɛ Heɣa pe-kewiyaɣ kpelaɣ wɛɣ tɩ-taa. Ɛ-tʋmlaɖaa kɔŋ ɛ-tɛɛ luŋuu. 
REV.22.4	Pɔkɔŋ naʋ ɛ-ɛsɩndaa nɛ ɛ-hɩɖɛ wɛɛ pe-kila taa. 
REV.22.5	Đoo ɛɛtasɩɣ yuu. Paatasɩɣ tɛɖʋʋ kanɖʋ ñalɩmɩyɛ yaa wɩsɩ ñɩnɖɛ, mbʋ́ pʋyɔɔ yɔ, Kɩpaɣlʋ Ɛsɔ ñalɩmɩyɛ kɔŋ pɔ-yɔɔ ñalʋʋ. Đɔɖɔ lɛ, pɔkɔŋ tɔɔʋ kewiyaɣ pɩnzɩ ɛgbaŋ ɛgbaŋ.
REV.22.6	Pʋwayɩ lɛ, Ɛsɔ tiyiyu ɛnʋ, eheyi-m se: «Tɔm tʋnɛ, tɩkɛ toovenim, tɩlakɩ ḿbʋ́. Kɩpaɣlʋ Ɛsɔ weyi ɛwɩlɩɣ náyaa ɛ-lɩmaɣza yɔ, etiyi e-tiyiyu se ɛwɩlɩ ɛ-tʋmlaɖaa mbʋ́ pʋwɛɛ se pala alɩwaatʋ pazɩ taa yɔ.»
REV.22.7	Yesu tɔŋ se: «Na, pɩkazɩ pazɩ, mɔnkɔŋ! Weyi ɛɖɔŋ tɔm ndʋ́ tɩlɩnɩ Ɛsɔ cɔlɔ nɛ pama takayaɣ kanɛ ka-taa yɔ tɩ-yɔɔ yɔ, ehiɣ ɛ-tɩ!»
REV.22.8	Ma Yohanɛɛsɩ, manɩnɩ wondu ńdʋ́ tɩ-tɔm. Manɩ tɩ-tɔm nɛ mana-tʋ lɛ, mɔntɔlɩ Ɛsɔ tiyiyu weyi ɛwɩlaɣ-m-tʋ yɔ ɛ-naŋgbanzɩ tɛɛ se moluŋ ɛ-tɛɛ. 
REV.22.9	Ɛlɛ́, eheyi-m se: «Taala ḿbʋ́! Mɛnkɛ Ɛsɔ tʋmlaɖʋ ɛzɩ ña nɛ ña-taabalaa náyaa nɛ mbá pɔɖɔŋ takayaɣ kanɛ ka-taa tɔm yɔɔ yɔ. Ɛsɔ tɛɛ pʋwɛɛ se ŋluŋ!» 
REV.22.10	Ɛlɛ́, ɛtasɩ-m heyuu se: «Taamɛsɩ tɔm ndʋ́ tɩlɩnɩ Ɛsɔ cɔlɔ nɛ pama takayaɣ kanɛ ka-taa yɔ ña-taa. Mbʋ́ pʋyɔɔ yɔ, alɩwaatʋ ndʋ́ tɔm ńdʋ́ tɩlakɩ yɔ, tɩwɩzɩ talʋʋ. 
REV.22.11	Weyi ɛtatʋʋzɩ yɔ, ɛwɛɛ mbʋ́ pɩtatʋʋzɩ yɔ pɩ-labʋ yɔɔ ḿbʋ́ nɛ azuluma tʋ ñɛwɛɛ ɛ-azuluma taa ḿbʋ́. Ɛlɛ́, weyi ɛtʋʋzaa yɔ, ɛ́lɛ́ ɛwɛɛ mbʋ́ pʋtʋʋzaa yɔ pɩ-labʋ yɔɔ nɛ weyi ɛ́lɛ́ wɛ cɩɖɩcɩɖɩ yɔ, ɛ́lɛ́ ñɛwɛɛ ḿbʋ́!»
REV.22.12	Yesu tɔŋ se: «Na! Pɩkazɩ pazɩ, mɔnkɔŋ! Mɛnkpɛndɩɣnɩ kɩhɛyʋʋ nɛ mɛhɛyɩ paa weyi mbʋ́ ɛlaba yɔ pʋ-yɔɔ. 
REV.22.13	Ma lɛ Nʋmɔɖɛyʋ nɛ Ɛɖɩɣyɛ, manpazɩnɩ pɩtɩŋa payɩ, mɛntɛzɩɣnɩ-pʋ. Ma ɖɔɖɔ lɛ Đɩpazɩyɛ nɛ Đɩtɛzɩyɛ.
REV.22.14	Mbá pɔcɔtʋʋ po-tokonaa se pɩha-wɛ waɖɛ nɛ pɔtɔɔ tɩʋ ŋgʋ́ kɩhaɣ wezuu yɔ ki-pee nɛ patɩŋnɩ nɔnɔsɩ nɛ pasʋʋ tɛtʋ taa yɔ, pehiɣ pa-tɩ! 
REV.22.15	Piyele kʋsɔɔtʋ laɖaa nɛ fadɩŋ laɖaa nɛ acɛyɛ laɖaa nɛ ɛyáa kʋyaa nɛ agɔlɩma layaa nɛ mbá pɔsɔɔlɩ cɛtʋʋ nɛ pɛcɛtɩɣ ɛyáa yɔ, paba ñɛwɛɣnɩ tɩ-wayɩ!
REV.22.16	Ma Yesu lɛ, meheyi men-tiyiyu se ewolo ma-aŋgba taa nɛ ɛlɩzɩ-mɩ aseɣɖe ɖɩnɛ. Mɛnkɛ Daaviidi liɖe taa tʋ, ma lɛ tɩmbalʋʋ ŋgʋ́ kɩñɩlɩsɩɣ yɔ.»
REV.22.17	Fezuu Kiɖeɖeu nɛ Halɩmvalʋ pɔtɔŋ se: «Kɔɔ!»
REV.22.17	Weyi ɛnɩɣ yɔ, ɛtɔ ɖɔɖɔ se: «Kɔɔ!»
REV.22.17	Weyi lɔkɔtʋ ɖɔkɩ-ɩ yɔ, ɛkɔɔ: weyi e-liu wɛ wezuu lɩm yɔ, ecozi-pʋ falaa!
REV.22.18	Mankaŋ paa weyi ɛnɩɣ tɔm ndʋ́ tɩlɩnɩ Ɛsɔ cɔlɔ nɛ pama-tʋ takayaɣ kanɛ ka-taa yɔ ɛ-ñʋʋ taa se: yee nɔɔyʋ ɛsɔzɩ tɩ-yɔɔ yɔ, Ɛsɔ sɔzʋʋ mbʋ́ pɩtɛŋnɩ pʋdʋ yɔ pʋ-yɔɔ kʋñɔmɩŋ weyi pama ɩ-tɔm takayaɣ kanɛ ka-taa yɔ. 
REV.22.19	Đɔɖɔ lɛ, yee nɔɔyʋ ɛpasɩ tɔm ndʋ́ tɩlɩnɩ Ɛsɔ cɔlɔ nɛ pama-tʋ takayaɣ kanɛ ka-taa yɔ tɩ-yɔɔ yɔ, Ɛsɔ pasɩɣ tɩʋ ŋgʋ́ kɩhaɣ wezuu yɔ kʋ-hɔɔlʋʋ ŋgʋ́ kɩkɛ pʋdʋ ñɩŋgʋ yɔ nɛ ɛ-tɛtʋ hɔɔlʋʋ ŋgʋ́ kɩkɛ pʋdʋ ñɩŋgʋ yɔ pɔ-yɔɔ. Tɩʋ ŋ́gʋ́ nɛ tɛtʋ ńdʋ́ pɔ-tɔm pama takayaɣ kanɛ ka-taa.
REV.22.20	Yesu weyi ɛtɔm se tɔm tʋnɛ tɩkɛ toovenim yɔ, ɛtɔm se: «Ɛɛ, pɩkazɩ pazɩ, mɔnkɔŋ.» Pɩla ḿbʋ́! Kɩpaɣlʋ Yesu, kɔɔ!
REV.22.21	Kɩpaɣlʋ Yesu ɛla mɩtɩŋa payɩ lootiye!
