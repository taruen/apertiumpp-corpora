MAT.1.1	Endi Yesus Kristus aqa moma naŋgo ñam kalil. Yesus Kristus a Devit aqa leŋ. Devit a Abraham aqa leŋ.
MAT.1.2	Abraham a Aisak aqa abu. Aisak a Jekop aqa abu. Jekop a Juda aqa was naŋgi ti naŋgo abu. 
MAT.1.3	Juda a Peres wo Sera wo naŋgo abu. Naŋgo ai Tamar. Peres a Hesron aqa abu. Hesron a Ram aqa abu. 
MAT.1.4	Ram a Aminadap aqa abu. Aminadap a Nason aqa abu. Nason a Salmon aqa abu. 
MAT.1.5	Salmon a Boas aqa abu. Boas aqa ai Rahap. Boas a Obet aqa abu. Obet aqa ai Rut. Obet a Jesi aqa abu. 
MAT.1.6	Jesi a Mandor Koba Devit aqa abu.
MAT.1.6	Ariya Devit a Solomon aqa abu. Solomon aqa ai agi nami Uria aqa ŋauqali soqnej. 
MAT.1.7	Solomon a Rehoboam aqa abu. Rehoboam a Abiya aqa abu. Abiya a Asa aqa abu. 
MAT.1.8	Asa a Jehosafat aqa abu. Jehosafat a Jehoram aqa abu. Jehoram a Usia aqa abu. 
MAT.1.9	Usia a Jotam aqa abu. Jotam a Ahas aqa abu. Ahas a Hesekia aqa abu. 
MAT.1.10	Hesekia a Manase aqa abu. Manase a Emon aqa abu. Emon a Josaia aqa abu. 
MAT.1.11	Josaia a Jehoiakin aqa was naŋgi ti naŋgo abu. Aqa bati qa Babilon naŋgi na bosib Israel naŋgi tontnjrsib joqsib gilsib Babilon naŋgo mandamq di taqatnjresoqneb.
MAT.1.12	Ariya Babilon naŋgi na Israel naŋgi tontnjrnab sonabqa Jehoiakin aqa aŋgro Sealtiel ŋambabej. Sealtiel a Serubabel aqa abu. 
MAT.1.13	Serubabel a Abiut aqa abu. Abiut a Eliakim aqa abu. Eliakim a Asor aqa abu. 
MAT.1.14	Asor a Sadok aqa abu. Sadok a Akim aqa abu. Akim a Eliut aqa abu. 
MAT.1.15	Eliut a Eleasar aqa abu. Eleasar a Matan aqa abu. Matan a Jekop aqa abu. 
MAT.1.16	Jekop a Josep aqa abu. Josep a Maria aqa gumbuluŋ.
MAT.1.16	Maria aqa miligiq na Yesus ŋambabej. Agi naŋgi a qa mareqnub, a Kristus.
MAT.1.17	Deqa Abraham aqaq dena bosi bosiq Devit ŋambabej di moma 14-pela. Devit aqaq dena bosi bosiq Israel naŋgi Babilon naŋgo mandamq di soqneb di dego moma 14-pela. Babilon di soqneb dena bosi bosiq Kristus ŋambabej di dego moma 14-pela.
MAT.1.18	Yesus Kristus a endegsi ŋambabej. Aqa aniqali Maria Josep na oqajqa saga qameb. Ariya Josep a Maria ombla ŋereŋosaisonabqa Qotei aqa Mondor Maria aqaq ainaqa a gumaŋej. 
MAT.1.19	Ariya Maria aqa gumbuluŋ Josep a endegsi quej, “Maria a gumaŋqo.” A degsi qusiq deqa a Maria uratqa marej. Ariya Josep aqa kumbra tulaŋ boledamu deqa a endegsi are qalej, “E lumu na Maria uratqai. E boleq na uratqasai. Maria a jemaiyo uge.” 
MAT.1.20	Degsi are qaleqnaqa bati bei Tamo Koba Qotei aqa laŋ aŋgro bei aqaq ainaqa ŋeiobilqei na unej. Unnaqa laŋ aŋgro na minjej, “O Josep, Devit aqa moma, ni Maria ame. Ni ulaaim. Ni que. Qotei aqa Mondor aqaq aiqoqa a gumaŋqo. 
MAT.1.21	Deqa aqa aŋgro mel ŋambabqas. A na aqa segi tamo uŋasari naŋgo une kalil kobotetnjrsim naŋgi eleŋqas. Deqa ni aqa ñam Yesus waiyqam.”
MAT.1.22	Kumbra kalil di brantej deqa anjam bei Tamo Koba Qotei aqa medabu o tamo bei nami marej qaji di aqa damu dego brantej. A endegsi marej, 
MAT.1.23	“Niŋgi quiye. Bunuqna duŋgeŋge bei a tamo ombla ŋereŋosaisosimqa a gumaŋosim aŋgro mel oqas. Amqa naŋgi aqa ñam Emanuel waiyqab.” Ñam di aqa damu, “Qotei a iga koba na unum.”
MAT.1.24	Onaqa Josep a qutuosiqa anjam Tamo Koba Qotei aqa laŋ aŋgro na minjej qaji di dauryosiqa Maria ej. 
MAT.1.25	Ariya a Maria ombla ŋereŋosaioqneb. Gilsi gilsiq Maria a aŋgro mel ŋambabtej. Onaqa Josep na aŋgro di aqa ñam Yesus waiyej.
MAT.2.1	Maria na Yesus Betlehem qureq di ŋambabtej. Qure di Judia sawaq di unu. Bati di Mandor Koba Herot na Judia sawa taqatesoqnej. Ariya Maria na Yesus ŋambabtonaqa bongar sisiyo qaji tamo qudei naŋgi seŋ oqo sawaq dena walwelosib gilsib Jerusalem qureq di brantosib tamo qudei naŋgi endegsib nenemnjroqneb, 
MAT.2.2	“Juda naŋgo mandor koba ŋambabqo qaji a qabi unu? Iga seŋ oqo sawaq dia aqa bongar unsimqa dauryosim bonum. Iga a qa louqajqa deqa bonum.” 
MAT.2.3	Onaqa Mandor Koba Herot a naŋgo anjam di qusiqa a are koba qaloqnej. Tamo uŋgasari kalil Jerusalem qureq di soqneb qaji naŋgi dego naŋgo anjam di qusib are koba qaloqneb. 
MAT.2.4	Deqa Herot na Israel naŋgo atra tamo kokba ti naŋgo dal anjam qalie tamo naŋgi ti kalil metnjrnaqa naŋgi bosib koroonabqa a na naŋgi endegsi nenemnjrej, “Kristus a qabia ŋambabqas?” 
MAT.2.5	Onaqa naŋgi na kamba minjeb, “Kristus a Betlehem qureq di ŋambabqas. Qure di agi Judia sawaq di unu. Degsi Qotei aqa medabu o qaji tamo bei nami neŋgreŋyej. A endegsi neŋgreŋyej, 
MAT.2.6	‘O Betlehem tamo uŋgasari, nuŋgo qure Judia sawaq di unu. Qure kokba kalil Judia sawaq di unub qaji naŋgi na nuŋgo qure buŋyqasai. Nuŋgo qure dego ñam ti. Di kiyaqa? Nuŋgo qureq dena mandor koba bei tigelosimqa a na ijo segi Israel tamo uŋgasari kalil naŋgi taqatnjresqas. Deqa nuŋgo qure dego ñam ti.’”
MAT.2.7	Onaqa Herot a anjam di qusiqa bongar sisiyo qaji tamo naŋgi lumu na metnjrnaqa naŋgi aqa areq bonabqa nenemnjrej, “Bati gembu bongar di brantej?” 
MAT.2.8	Onaqa naŋgi na bongar brantej qaji aqa bati di ubtsib minjnabqa a na kamba minjrej, “Niŋgi Betlehem aisib aŋgro deqa geregere ŋamoiye. Ŋamosib a tal qabi unu di unsib bosib e merbiye. Yim e kamba aisiy a qa louqai.”
MAT.2.9	Onaqa naŋgi Mandor Koba Herot aqa anjam di qusibqa naŋgi Betlehem aieb. Aisib ŋam ateb bongar nami seŋ oqo sawaq di uneb qaji di namo aisiq aŋgro soqnej qaji tal di tiŋsi sonaq uneb. 
MAT.2.10	Unsib naŋgi tulaŋ koba areboleboleinjrej.
MAT.2.11	Onaqa naŋgi tal miligiq gilsib aŋgro aqa aniqali Maria wo sonab unjrsibqa aŋgro aqa areq di siŋga pulutosib a qa loueb. Osib naŋgo qasaŋ iŋgi iŋgi qudei ti gol ti goreŋ ti qa ti walaqajqa quleq bole bole di eleŋosib aŋgro atraiyeb. Iŋgi iŋgi di naŋgi nami silali kokba na awaiyeleŋeb qaji. 
MAT.2.12	Osib naŋgi tal uratosib olo puluqa laqnabqa Qotei a ŋeiobilqei na minjrej, “Niŋgi olo Herot aqaq di brantaib.” Degsi minjrnaqa naŋgi gam bei dauryosib naŋgo segi qure utruq gileb.
MAT.2.13	Naŋgi gilnabqa bati di Tamo Koba Qotei aqa laŋ aŋgro bei a Josep aqaq aisiq ŋeiobilqei na minjej, “Herot a na aŋgro Yesus qalsim moiotqajqa bosim ŋamqas. Deqa ni tigelosim aŋgro aqa aniqali wo joqsim Isip sawaq giliye. Gilsib di soqnibqa bunuqna e ni mermitqa sawa endeq olo bqab.” 
MAT.2.14	Onaqa Josep a qolo tigelosiqa aŋgro aqa aniqali wo joqsiq Isip sawaq gileb. 
MAT.2.15	Gilsib di sonabqa bunuqna Herot a moiej. Josep a kumbra di yej deqa anjam bei Tamo Koba Qotei aqa medabu o tamo bei nami marej qaji di aqa damu brantej. A endegsi marej, “Ijo aŋgro mel a Isip sawaq di soqnimqa e dena metit a Isip sawa uratosim ijoq olo bqas.”
MAT.2.16	Ariya Herot a bongar sisiyo qaji tamo naŋgi qa tariŋonaq ugeiyej. Naŋgi a qa bosai. Deqa a qalieej, bongar sisiyo qaji tamo naŋgi a gisaŋyeb. A degsi qalieosiqa minjiŋ ani oqetonaqa aqa qaja tamo qudei naŋgi qariŋnjrnaqa naŋgi aisib Betlehem qureq dia aŋgro mel kiñilala wausau aiyel osaisoqneb qaji di unjrsib kalil ñumeleŋosib moiotnjreb. Qure kiñilala Betlehem jojomq di soqneb qaji dia dego aŋgro mel kiñilala wausau aiyel osaisoqneb qaji naŋgi kalil moiotnjreb. Nami Herot a bongar brantej qaji aqa bati di qalieqa osiqa bongar sisiyo qaji tamo naŋgi nenemnjrej. Di kiyaqa? A are qalej, a na aŋgro mel naŋgi bati deqa ŋambabeb qaji di moiotnjrqajqa deqa. 
MAT.2.17	Herot a kumbra di yej deqa anjam bei Qotei aqa medabu o tamo Jeremaia nami marej qaji di aqa damu brantej. A endegsi marej, 
MAT.2.18	“Rama qureq dia Resel a akamkobaoqnsiq pailoqnej. Aqa aŋgro kalil naŋgi ñumnab moreŋeb deqa akameqnaqa tamo uŋgasari naŋgi aqa are latetqa yeqnab a naŋgo anjam quqwa uratetnjroqnej. Di kiyaqa? Aqa aŋgro kalil naŋgi moreŋekriteb deqa.”
MAT.2.19	Ariya Herot a moinaqa Tamo Koba Qotei aqa laŋ aŋgro bei a Isip sawaq dia Josep aqaq di brantosiqa ŋeiobilqei na minjej, 
MAT.2.20	“Ni tigelosim aŋgro Yesus aqa aniqali Maria wo joqsim olo Israel sawaq aie. Tamo naŋgi aŋgro Yesus qalsib moiotqa maroqneb qaji naŋgi moreŋekritonub deqa ni olo aie.” 
MAT.2.21	Onaqa Josep a tigelosiqa aŋgro Yesus aqa aniqali Maria wo joqsiq olo Israel sawaq aiej. 
MAT.2.22	Bati deqa Arkelaus a na aqa siqali Herot aqa sawa osiq Judia sawa taqatesoqnej. Deqa Josep a anjam di qusiqa Judia sawaq gilqa ulaej. Onaqa Qotei a Josep ŋeiobilqei na minjej, “Ni Judia sawaq gilaim. Ni Galili sawaq gile.” 
MAT.2.23	Onaqa Josep a Qotei aqa anjam di dauryosiqa Galili sawaq gilej. Gilsiq qure bei aqa ñam Nasaret di soqnej. A di soqnej deqa anjam bei Qotei aqa medabu o tamo qudei naŋgi nami maroqneb qaji di aqa damu brantej. Naŋgi endegsib maroqneb, “Naŋgi a qa maroqnqab, ‘A Nasaret tamo.’”
MAT.3.1	Ariya bunuqna Jon yansnjro qaji tamo a Judia naŋgo wadau sawaq di brantej. Brantosiq di sosiqa tamo uŋgasari naŋgi Qotei aqa anjam palontosiq minjroqnej. 
MAT.3.2	A naŋgi endegsi minjroqnej, “Qotei a nuŋgo Mandor Koba sosim niŋgi taqatŋgwajqa bati jojomqo. Deqa niŋgi are bulyiye.” 
MAT.3.3	Jon a qa nami Qotei aqa medabu o qaji tamo Aisaia a endegsi marej, “Tamo bei a wadau sawaq di tigelosimqa a tulaŋ koba leleŋosim tamo uŋgasari naŋgi endegsi minjroqnqas, ‘Tamo Koba a bqajqa gam gereiyetiye. Gam tingitetiye.’”
MAT.3.4	Jon a wadau sawaq di sosiqa a gara jugo kamel aqa juŋgum na gereiyo qaji di jugoqnsiqa alalag na siŋgilatsiq laqnej. A iŋgi uyqa saiqoji deqa a sis ti bisim qaq ti uyoqnej. 
MAT.3.5	Bati deqa tamo uŋgasari Jerusalem qureq di soqneb qaji naŋgi ti Judia sawaq di soqneb qaji naŋgi ti qure kalil Jordan ya qalaq di soqneb qaji naŋgi ti tigelosib Jon aqa areq boqneb. 
MAT.3.6	Boqnsibqa naŋgo une kalil palontekriteqnab Jon na Jordan yaq di yansnjroqnej.
MAT.3.7	Bati deqa Farisi tamo ti Sadyusi tamo ti tulaŋ gargekoba naŋgi Jon na yansnjrqa marsibqa aqa areq beqnabqa unjrsiqa naŋgi endegsi minjroqnej, “Niŋgi amal uge bul. Qotei a niŋgi qa minjiŋ ani oqetqo deqa a na niŋgi ŋolawotŋgwas. Yai na niŋgi merŋgwoqa Qotei aqa minjiŋ nuŋgoq aiaim deqa ulaosib ijoq bonub? 
MAT.3.8	Niŋgi are bulyqa marsibqa kumbra bole bole babtoqniye. Yim tamo naŋgi unsib marqab, ‘Bole, niŋgi are bulyonub.’ 
MAT.3.9	Niŋgi endegsib are qalaib, ‘Abraham a gago moma utru. Deqa iga Qotei aqa ŋamdamuq di tamo bole.’ Niŋgi degsib are qalaib. Niŋgi quiye. Qotei na marimqa meniŋ kalil endi dego tamo bulyosib tigelosib marqab, ‘Abraham a gago moma utru.’ 
MAT.3.10	Tapor qalat agi Qotei na ŋam utruq di qomqajqa ojsiqa tigelejunu. Deqa ŋam kalil gei boletosaieqnub qaji di Qotei na qomeleŋosim ŋamyuoq di breinjrqas.
MAT.3.11	“Niŋgi are bulyqajqa deqa e ya na niŋgi laŋa yansŋgeqnum. Ariya Tamo Koba a bunuqna ijo qoreq na bqas. A tamo siŋgila koba. Ijo siŋgila aqa siŋgila ti keresai. Deqa e a kaŋgalyqajqa e tamo bolesai. A bosimqa Qotei aqa Mondor aqa siŋgila na ti ŋamyuo na ti niŋgi yansŋgwas. 
MAT.3.12	Aqa baŋq di a savol ojejunu. A bosim savol dena wit ñoqoryosim damu eleŋosim aqa talq di atqas. Ariya a suwi olo eleŋosim ŋamyuo gaigai yuejunu qaji dia breinjrimqa yuekritqab.”
MAT.3.13	Bati deqa Yesus a Galili sawaq dena tigelosiqa walwelosiq Jordan yaq gilej. A Jon na yansqa marsiqa aqa areq gilej. 
MAT.3.14	Gilnaqa Jon na saidyosiq minjej, “Ni na e yansbqam di kere. Kiyaqa e na ni yansmqa marsim ijoq bonum?” 
MAT.3.15	Onaqa Yesus na kamba minjej, “Uŋgum. Ni ijo anjam dauryosim yansbe. Yimqa kumbra dena iga Qotei aqa areqalo kalil keretosim dauryqom.” Onaqa Jon a Yesus aqa anjam di dauryosiqa a yansej.
MAT.3.16	Yesus yansonaqa a yaq na gogetosiqa bati di a tarosi laŋ goge koqyonaqa laŋ waqej. Laŋ waqonaqa Qotei aqa Mondor binoŋ bulosiq laŋ goge dena aisiq Yesus aqa jejamuq di awoonaq unej. 
MAT.3.17	Unnaqa laŋ goge dena Qotei a anjam marnaqa tamo uŋgasari naŋgi aqa kakoro queb. A endegsi marnaq queb, “Di ijo aŋgro qujai. E na a tulaŋ qalaqalaiyeqnum. E a qa tulaŋ areboleboleibqo.”
MAT.4.1	Onaqa bati deqa Qotei aqa Mondor na Yesus wadau sawaq osi gilsiqa di uratonaqa Satan bosiqa Yesus a une bei atqajqa deqa marsiqa walawalaiyoqnej. 
MAT.4.2	Qanam 40 qolo dego 40 Yesus a wadau sawaq di soqnej. Sosiqa iŋgi uratsiqa qurieŋ ti soqnej. Bati 40 di koboonaqa a mamyej. 
MAT.4.3	Onaqa walawalaiyo tamo Satan a Yesus aqa areq bosiqa minjej, “Ni Qotei aqa Ŋiriamqa meniŋ kalil endi minjrim bem bulyibqa ni uye.” 
MAT.4.4	Degsi minjnaqa Yesus na kamba minjej, “Qotei aqa anjam bei nami endegsib neŋgreŋyeb unu, ‘Tamo naŋgi iŋgi na segi ŋambile sqasai. Anjam kalil Qotei aqa medabuq na branteqnu qaji dena naŋgi ŋambile sqab.’”
MAT.4.5	Onaqa Satan na Yesus olo osiqa Qotei aqa qure koba Jerusalem aisiq atra tal quraq oqsiq goge dia Yesus atsiqa minjej, 
MAT.4.6	“Ni Qotei aqa Ŋiriamqa endena prugosim mandamq aie. Agi Qotei aqa anjam bei nami endegsib neŋgreŋyeb unu, ‘Qotei na aqa laŋ aŋgro naŋgi minjrimqa bosib ni taqatmqab.’ Anjam bei dego nami endegsib neŋgreŋyeb unu, ‘Laŋ aŋgro naŋgi bosib baŋ na ni soqtmibqa ino siŋga meniŋ na qalqasai.’” 
MAT.4.7	Onaqa Yesus na kamba Satan minjej, “Qotei aqa anjam bei dego endegsib neŋgreŋyeb unu, ‘Ni ino Tamo Koba Qotei aqa siŋgila unqa osimqa ni na kumbra bei laŋa yaim. A ni aqaryaimqas kio sai kio di unqa osimqa kumbra bei laŋa yaim.’”
MAT.4.8	Degsi minjnaqa Satan na Yesus olo osiqa mana goge kobaq oqsiqa goge dia Yesus tigeltosiqa sawa sawa kalil mandor kokba naŋgi na taqatejunub qaji naŋgo siŋgila ti ñoro ti kalil di Yesus osoryosiqa minjej, 
MAT.4.9	“Ni ijo ulatamuq endia siŋga pulutosim e qa louimqa sawa sawa kalil di naŋgo ñoro ti ni emqai.” 
MAT.4.10	Onaqa Yesus na minjej, “Satan, ni ulaŋ. Qotei aqa anjam bei nami endegsib neŋgreŋyeb unu, ‘Ino Tamo Koba Qotei a segi qa louoqnsimqa aqa sorgomq di soqne.’”
MAT.4.11	Degsi minjnaqa Satan a Yesus uratosiq ulaŋej. Onaqa Qotei aqa laŋ aŋgro naŋgi bosib Yesus siŋgilatsib soqneb.
MAT.4.12	Bati bei Jon a tonto talq waiyonab sonaqa Yesus a di qusiqa olo tigelosiq Galili sawaq aiej. 
MAT.4.13	Aisiq Nasaret qureq di brantej. Dena walwelosiqa Kaperneam qureq gilsiq di soqnej. Kaperneam qure agi Galili ya agu qalaqsi unu. Ya agu jojomq dia sawa aiyel unub. Sawa aiyel di naŋgo ñam Sebulun ti Naptali ti. Kaperneam qure a sawa aiyel di naŋgo ambleqsi unu. 
MAT.4.14	Yesus a Kaperneam qureq gilej deqa anjam bei Qotei aqa medabu o tamo Aisaia nami marej qaji di aqa damu brantej. A endegsi marej, 
MAT.4.15	“Gam kobaquja Jordan ya qalaq dena aiejunu qaji di Galili sawa ambleq na aiejunu. Aisiqa yuwalq di diŋejunu. Gam qalaq dia Sebulun sawa ti Naptali sawa ti unub. Tamo uŋgasari gargekoba naŋgi sawa bei beiq dena beleŋosib Galili sawaq di unub. 
MAT.4.16	Deqa tamo uŋgasari ambruqsi unub qaji naŋgi puloŋ kobaquja unqab. Tamo uŋgasari padalo gam dauryosib ambruqsi unub qaji naŋgi puloŋ dena suwantnjrqas.”
MAT.4.17	Bati deqa Yesus na aqa wau utru atej. Wau utru atsiqa Qotei aqa anjam palontoqnsiqa tamo uŋgasari naŋgi endegsi minjroqnej, “Qotei a nuŋgo Mandor Koba sosim niŋgi taqatŋgwajqa bati jojomqo. Deqa niŋgi are bulyiye.”
MAT.4.18	Yesus a naŋgi anjam degsi minjrsiq koboonaqa a naŋgi uratnjrsiqa Galili ya agu qalaq aisiq alile dia walweloqnsiqa ŋam atej Saimon aqa ñam bei Pita naŋgi aqa was Andru wo sonab unjrej. Naŋgi aiyel qe o qaji tamo deqa kakaŋ waiyeqnab unjrsiqa minjrej, 
MAT.4.19	“Niŋgi aiyel e daurbiye. Niŋgi qe o qaji tamo deqa niŋgi qe eqnub. Dego kere e wau eŋgitqa niŋgi degsib olo tamo oqnqab.” 
MAT.4.20	Yesus a na naŋgi degsi minjrnaqa naŋgi na naŋgo kakaŋ uratosib Yesus dauryeb.
MAT.4.21	Yesus a olo walwelosi gilsiqa Sebedi aqa ŋiri Jems wo aqa was Jon wo naŋgi aiyel qobuŋ miligiq dia naŋgo siqali koba na kakaŋ braŋo qandimeqnabqa unjrsiqa metnjrej. 
MAT.4.22	Metnjrnaqa naŋgo abu Sebedi a qobuŋ miligiq di sonaqa uratosib Yesus dauryeb.
MAT.4.23	Yesus a dena walwelosiqa Galili sawa keretoqnsiqa Juda naŋgo Qotei tal miligiq giloqnsiqa Qotei aqa anjam palontosiq minjroqnej. Qotei a tamo uŋgasari naŋgo Mandor Koba sosiq naŋgi taqatnjreqnu. Anjam bole di Yesus na palontosiq minjroqnej. Osiqa tamo ma utru segi segi so qaji naŋgi boletnjroqnej. 
MAT.4.24	Onaqa tamo uŋgasari kalil Siria sawaq di soqneb qaji naŋgi anjam endegsib queb, “Yesus a maŋwa tulaŋ gargekoba yeleŋeqnu.” Degsib qusib deqa naŋgo ma tamo kalil joqsib Yesus aqa areq osi beleŋeb. Tamo ma utru segi segi osi beleŋeb. Tamo jejamu jaqatiŋnjro qaji naŋgi ti tamo mondor uge uge na ojeleŋo qaji naŋgi ti tamo gate na nanarioqnsib maŋgaloqneb qaji naŋgi ti tamo jejamu lainjro qaji naŋgi ti kalil joqsib beqnab Yesus na boletnjroqnej. 
MAT.4.25	Bati deqa tamo uŋgasari tulaŋ gargekoba naŋgi Yesus dauryosib laqneb. Galili sawa naŋgi ti Dekapolis sawa naŋgi ti Jerusalem qure naŋgi ti Judia sawa naŋgi ti qure kalil Jordan ya taqal beiq di soqneb qaji naŋgi ti kalil Yesus aqa maŋwa yeqnaq unoqnsib deqa dauryosib laqneb.
MAT.5.1	Onaqa Yesus a tamo uŋgasari kalil di unjrsiqa a naŋgi uratnjrsiqa manaq oqsiq di awesonaqa aqa segi aŋgro naŋgi bosib aqa areq di koroesoqneb.
MAT.5.2	Onaqa Yesus a na naŋgi Qotei aqa anjam palontosiq endegsi minjrej, 
MAT.5.3	“Tamo uŋgasari qudei naŋgi endegsi poinjrqo, naŋgi Qotei aqa ŋamgalaq di tulaŋ keresai. Naŋgi degsi poinjrqo deqa naŋgi tulaŋ areboleboleinjreme. Di kiyaqa? Qotei laŋ qureq di unu qaji a naŋgo Mandor Koba sosim naŋgi taqatnjrqas.
MAT.5.4	“Tamo uŋgasari akamoqnsib unub qaji naŋgi dego tulaŋ areboleboleinjreme. Di kiyaqa? Qotei na naŋgo are olo boletetnjrqas.
MAT.5.5	“Tamo uŋgasari naŋgo segi ñam aguq ateqnub qaji naŋgi dego tulaŋ areboleboleinjreme. Di kiyaqa? Mondoŋ Qotei na mandam kalil osim naŋgi enjrqas.
MAT.5.6	“Tamo naŋgi mamnjreqnaqa iŋgi uyqajqa tulaŋ arearetnjreqnu. Naŋgi ya qarnjreqnaqa ya uyqajqa tulaŋ arearetnjreqnu. Dego kere tamo uŋgasari kumbra bole bole yqajqa tulaŋ arearetnjreqnu qaji naŋgi tulaŋ areboleboleinjreme. Di kiyaqa? Qotei na aqa segi kumbra bole naŋgi enjroqnimqa naŋgi tulaŋ kere na sqab.
MAT.5.7	“Tamo uŋgasari qudei naŋgi tamo uŋgasari naŋgi qa duleqnub. Tamo uŋgasari naŋgi di tulaŋ areboleboleinjreme. Di kiyaqa? Qotei a kamba naŋgi qa olo duloqnqas.
MAT.5.8	“Tamo uŋgasari naŋgo are miligiq di jiga bei saiqoji unub qaji naŋgi dego tulaŋ areboleboleinjreme. Di kiyaqa? Mondoŋ naŋgi Qotei aqa ulatamu unqab.
MAT.5.9	“Tamo uŋgasari jeu turyoqnsibqa lawo kumbra boleq ateqnub qaji naŋgi dego tulaŋ areboleboleinjreme. Di kiyaqa? Qotei a naŋgi qa olo marqas, ‘Naŋgi ijo segi aŋgro bole.’
MAT.5.10	“Tamo uŋgasari qudei naŋgi kumbra bole bole yeqnub deqa jeu tamo naŋgi na olo naŋgi gulube enjreqnub. Tamo uŋgasari naŋgi di tulaŋ areboleboleinjreme. Di kiyaqa? Bunuqna Qotei na naŋgi taqatnjrsim naŋgo Mandor Koba sqas.
MAT.5.11	“Niŋgi na ijo ñam oqnsib e daurbeqnub deqa bunuqna tamo qudei naŋgi na niŋgi misiliŋgoqnsib niŋgi ugeugeiŋgoqnsib nuŋgo jejamu laŋa gisaŋyoqnqab. Di uŋgum. Niŋgi tulaŋ areboleboleiŋgeme. 
MAT.5.12	Od, nuŋgo are tulaŋ boleboleiŋgim soqniye. Di kiyaqa? Nuŋgo awai bole laŋ goge di unu deqa. Nami jeu tamo naŋgi na Qotei aqa medabu o qaji tamo naŋgi dego degsib ugeugeinjroqneb.”
MAT.5.13	Osiqa Yesus a olo anjam endegsi minjrej, “Niŋgi mandamq endia bar bul unub. Ariya bar aqa qajarara koboqas di iŋgi kie na olo qajararatqas? Di keresai. Bar aqa qajarara koboqas di a ugeqas. Deqa bar di mandamq di waiyibqa tamo qudei naŋgi bosib siŋga na sosqab.
MAT.5.14	“Niŋgi mandamq endia puloŋ bul unub. Niŋgi are qaliye. Qure kobaquja a mana gogeqsi sqas di a boleq di sqas. A uliesqa keresai. 
MAT.5.15	Tamo bei a lam qatrentosim guwe na kabutqasai. Boleq di gaintim sqas di warum suwaŋamqa tamo kalil tal miligiq di unub qaji naŋgi sawa geregere unqab. 
MAT.5.16	Dego kere niŋgi puloŋ bul sosibqa boleq di kumbra bole bole yoqnibqa tamo uŋgasari naŋgi na nuŋgo kumbra di unoqnsib nuŋgo Abu laŋ qureq di unu qaji aqa ñam soqtoqnqab.”
MAT.5.17	Osiqa Yesus a olo anjam endegsi minjrej, “Niŋgi e qa endegsib are qalaib, ‘Yesus a Moses aqa dal anjam ti Qotei aqa medabu o qaji tamo naŋgo anjam ti taqal waiyqajqa bej.’ Niŋgi e qa degsib are qalaib. E deqa bosai. E anjam di kalil daurysiy keretqa bem. 
MAT.5.18	Deqa niŋgi quiye. E bole merŋgwai. Laŋ ti mandam ti koboosaisoqnimqa Qotei aqa dal anjam mutu kiñala bei koboqasai bolesai. Qotei aqa dal anjam aqa mutu kalil degsib soqnib iŋgi iŋgi kalil brantqab. 
MAT.5.19	Deqa niŋgi quiye. Tamo bei a Qotei aqa dal anjam mutu kiñala bei uge qa marsimqa tamo uŋgasari naŋgi dego titnjroqnim naŋgi uge qa marqab tamo di aqa ñam tulaŋ kiñala sqas. Deqa Qotei na a taqatosim aqa Mandor Koba sqasai. Ariya tamo bei a Qotei aqa dal anjam kalil dauryoqnsimqa tamo uŋgasari naŋgi dego dauryqa minjroqnqas tamo di aqa ñam kobaquja sqas. Deqa Qotei na a taqatosim aqa Mandor Koba sqas. 
MAT.5.20	E niŋgi endegsi merŋgwai. Niŋgi Qotei aqa areqalo dauryqa uratosib nuŋgo kumbra bole a dal anjam qalie tamo naŋgi ti Farisi ti naŋgo kumbra bole buŋyqasai di Qotei a niŋgi taqatŋgosim nuŋgo Mandor Koba sqasai. Deqa niŋgi laŋ qureq oqwa keresai.”
MAT.5.21	Osiqa Yesus a olo anjam endegsi minjrej, “Niŋgi queb, nami Moses na nuŋgo moma naŋgi dal anjam endegsi minjroqnej, ‘Niŋgi tamo bei qalsib moiotaib. Niŋgi tamo bei qalsib moiotqab di niŋgi une ti sqab.’ Nami Moses na nuŋgo moma naŋgi dal anjam degsi minjroqnej. 
MAT.5.22	Ariya e na dal anjam di buŋyosiy niŋgi endegsi merŋgwai. Tamo bei na aqa was laŋa ŋiriŋtqas di a une ti sqas. Tamo bei na aqa was laŋa misiliŋyqas di a une kobaquja yqas. Deqa a ojsib Juda gate kokba naŋgo ulatamuq di tigeltosib aqa une ubtetqab di kere. Ariya tamo bei na aqa was laŋa minjqas, ‘Ni tulaŋ nanari, areqalo saiqoji,’ degyqas aqa une deqa Qotei na a osim ŋamyuoq waiyqas.
MAT.5.23+MAT.5.24	“Deqa ni Qotei atraiyqa marsimqa ino was bei a ni qa ŋiriŋ ti soqnimqa ni deqa are qalsim atraiyo iŋgi iŋgi mati atra bijal qalaq di uratosim ino was aqaq gilsim ombla anjam gereiyekritosim ariya ni dena bosim Qotei atraiyqam.
MAT.5.25	“Deqa tamo bei a ni qa anjam bei soqnimqa niŋgi ombla walwelosib anjam pegiyo talq giloqnsibqa gamq dia niŋgi segi aiyel na anjam urur gereiyoqujatiye. Ysib anjam moiotsib a ni osim anjam pegiyo talq gilqasai. Ariya niŋgi gamq di anjam gereiyqasai di a na ni osi gilsimqa anjam pegiyo tamo aqa ulatamuq dia tigeltmimqa anjam pegiyo tamo a na ni osim qaja tamo naŋgo baŋq di atqas. Yimqa naŋgi na ni osib tonto talq waimqab. 
MAT.5.26	Deqa ni que. E bole mermqai. Ni tonto talq dena olo oqedqasai. Ni mati ino une aqa awai kalil keretimqa di ni uratmib oqedqam.”
MAT.5.27	Osiqa Yesus a olo anjam endegsi minjrej, “Niŋgi queb, nami Moses na nuŋgo moma naŋgi Qotei aqa dal anjam endegsi minjroqnej, ‘Niŋgi tamo bei aqa uŋa jejamu ojetaib. Niŋgi uŋa bei aqa tamo dego jejamu ojetaib.’ Nami Moses na nuŋgo moma naŋgi dal anjam degsi minjroqnej. 
MAT.5.28	Ariya e na dal anjam di buŋyosiy niŋgi endegsi merŋgwai. Tamo bei a uŋa bei laŋa kokoqyosiqa are prugyqo di aqa are miligiq na a uŋa di aqa jejamu ojetqo.
MAT.5.29	“Ino ŋamdamu wo na ni titmosim uneq waimqa laqnimqa ŋamdamu di otorosim waiy. Ino jejamu taqal qujai loumimqa ni une atqasai di kere. Ariya Qotei na ino jejamu taqal kalil ŋamyuoq waiyetmqas di keresai. 
MAT.5.30	Ino baŋ wo na ni titmosim uneq waimqa laqnimqa baŋ di gentosim waiy. Ino jejamu taqal qujai loumimqa ni une atqasai di kere. Ariya Qotei na ino jejamu taqal kalil ŋamyuoq waiyetmqas di keresai.”
MAT.5.31	Osiqa Yesus a olo anjam endegsi minjrej, “Nami Moses na nuŋgo moma naŋgi dal anjam endegsi minjroqnej, ‘Tamo bei na aqa uŋa uratqa osimqa pepa bei neŋgreŋyosim yosim di a uratqas.’ 
MAT.5.32	Ariya e na dal anjam di buŋyosiy niŋgi endegsi merŋgwai. Tamo bei aqa uŋa tamo bei ombla une atosai. A na aqa uŋa laŋa uratim gilsim olo tamo bei oqas. Deqa aqa gumbuluŋ na a kumbra uge yqo. Tamo bunuj a dego une atqo. Di kiyaqa? Uŋa di a nami tamo bei ombla sonaqa a na uratqo deqa.”
MAT.5.33	Osiqa Yesus a olo anjam endegsi minjrej, “Niŋgi queb, nami Moses na nuŋgo moma naŋgi dal anjam endegsi minjroqnej, ‘Ni anjam bei siŋgilatsim Tamo Koba Qotei minjqam di ni na olo urataim. Ni anjam di dauryosim ye.’ 
MAT.5.34	Ariya e na dal anjam di buŋyosiy niŋgi endegsi merŋgwai. Niŋgi anjam bei siŋgilataib. Niŋgi anjam bei marqa osibqa iŋgi bei na siŋgilataib. Laŋ qure a Qotei aqa awo jaram koba. Deqa niŋgi laŋ qure aqa ñam na anjam bei siŋgilataib. 
MAT.5.35	Mandam a Qotei aqa siŋga atqajqa sawa. Deqa niŋgi mandam aqa ñam na anjam bei siŋgilataib. Jerusalem a Mandor Koba Qotei aqa segi qure koba. Deqa niŋgi Jerusalem aqa ñam na anjam bei siŋgilataib. 
MAT.5.36	Ni anjam bei marqa osimqa ino gate baŋga na anjam siŋgilataim. Di kiyaqa? Ni segi na marimqa ino gate baŋga sara qat bei oqwa keresai. Tulu bei dego oqwa keresai. 
MAT.5.37	Niŋgi anjam bei marqa osibqa iŋgi bei na siŋgilataib. Od qa segi marsib said qa dego segi mariye. Niŋgi anjam bei totorysib marqab di niŋgi Satan aqa areqalo dauryqab.”
MAT.5.38	Osiqa Yesus a olo anjam endegsi minjrej, “Niŋgi queb, nami Moses na nuŋgo moma naŋgi dal anjam endegsi minjroqnej, ‘Tamo bei na tamo bei aqa ŋamdamu ugetetqas di niŋgi na kamba aqa ŋamdamu ugetetiye. Tamo bei na tamo bei aqa qalagei ugetetqas di niŋgi na kamba aqa qalagei ugetetiye.’ 
MAT.5.39	Ariya e na dal anjam di buŋyosiy niŋgi endegsi merŋgwai. Tamo bei na ni kumbra uge emimqa ni kamba kumbra uge yaim. Tamo bei na ula poŋmimqa belosim waliŋe bei osoryimqa poŋyem. 
MAT.5.40	Tamo bei a ni qa anjam bei soqnimqa a na ino gara bei yaimqajqa mermqas di ni saidyaim. Gara di ysim olo ino gara bei dego ye. 
MAT.5.41	Qaja tamo bei na ni ojsim siŋgila na mermqas, ‘Ni ijo iŋgi iŋgi qoboiyetbosim e daurbosim gam truquyala endeq gile.’ A degsi mermimqa ni na aqa anjam di buŋyosim aqa iŋgi iŋgi qoboiyetosim dauryosim gam olekobaq osi gilete. 
MAT.5.42	Tamo bei na ino iŋgi bei yaimqajqa mermimqa ye. Tamo bei na ino iŋgi bei yaimosim bunuqna a kamba olo ni emqajqa mermimqa a qoreiyaim. Laŋa ye.”
MAT.5.43	Osiqa Yesus a olo anjam endegsi minjrej, “Niŋgi queb, nami Moses na nuŋgo moma naŋgi Qotei aqa dal anjam endegsi minjroqnej, ‘Ni ino was naŋgi qalaqalainjroqne. Osim ino jeu tamo naŋgi qa ugeoqne.’ 
MAT.5.44	Ariya e na dal anjam di buŋyosiy niŋgi endegsi merŋgwai. Niŋgi nuŋgo jeu tamo naŋgi dego qalaqalainjroqniye. Tamo qudei naŋgi na niŋgi ugeugeiŋgibqa niŋgi na olo naŋgi qa Qotei pailyoqniye. 
MAT.5.45	Niŋgi kumbra degyqab di niŋgi nuŋgo Abu laŋ qureq di unu qaji aqa aŋgro bole sqab. Niŋgi qalie, Qotei a dego tamo bole ti tamo uge ti naŋgi turtnjroqnsiq kumbra bole bole enjreqnu. Agi a na aqa seŋ qariŋyeqnaqa tamo bole ti tamo uge ti naŋgoq aieqnu. Awa dego qariŋyeqnaqa tamo bole ti tamo uge ti naŋgoq aieqnu. 
MAT.5.46	Ariya tamo uŋgasari niŋgi qa boleeqnub qaji naŋgi qa segi niŋgi kamba boleoqnqab di kumbra tulaŋ bolesai. Nuŋgo kumbra deqa Qotei a niŋgi awai bole eŋgwasai. Takis o qaji tamo naŋgi dego kumbra degyeqnub. 
MAT.5.47	Niŋgi nuŋgo was naŋgi segi gereinjroqnqab di kumbra tulaŋ bolesai. Nuŋgo kumbra dena niŋgi tamo qudei naŋgi buŋnjrqasai. Tamo naŋgi Qotei qaliesai qaji naŋgi dego naŋgo segi was naŋgi gereinjreqnub. 
MAT.5.48	Nuŋgo Abu laŋ qureq di unu qaji a gaigai kumbra bole tiŋtiŋ keretsiq yeqnu dego kere niŋgi nuŋgo Abu aqa kumbra di dauryosib kumbra bole tiŋtiŋ keretsib yoqniye.”
MAT.6.1	Osiqa Yesus a olo anjam endegsi minjrej, “Tamo bei a marqas, ‘E tamo uŋgasari naŋgi gisaŋnjrsiy naŋgo ŋamgalaq dia kumbra bole bole laŋa yoqnit naŋgi e nubsib ijo ñam soqtetboqnqab.’ Ariya niŋgi degyaib. Niŋgi degyqab di nuŋgo Abu laŋ qureq di unu qaji a niŋgi awai bole eŋgwasai.
MAT.6.2	“Tamo uŋgasari iŋgi iŋgi saiqoji unub qaji di ni na aqaryainjrqa osimqa gisaŋ tamo naŋgi kumbra yeqnub di ni degyaim. Gisaŋ tamo naŋgi dena tamo uŋgasari iŋgi iŋgi saiqoji unub qaji naŋgi aqaryainjrqa oqnsib tamo qudei naŋgi qariŋnjreqnab gul anjamosib namoeqnab tamo kalil naŋgi na naŋgi unjroqnsib naŋgo ñam soqteqnub. Tamo naŋgi di Qotei tal miligiq dia, gam kokbaq dia kumbra degyeqnub. Deqa niŋgi quiye. E bole merŋgwai. Qotei a tamo naŋgi di awai bole enjrqasai. Naŋgo awai agi tamo uŋgasari naŋgi na naŋgo ñam soqtetnjreqnub di kere. 
MAT.6.3	Deqa ni degyaim. Ni tamo uŋgasari iŋgi iŋgi saiqoji unub qaji naŋgi aqaryainjrqa osimqa baŋ qonaŋ na ulitsim aqaryainjrimqa baŋ wo a qalieqasai. 
MAT.6.4	Di yawo anjam. Aqa damu endegsi unu. Ni uli na tamo uŋgasari iŋgi iŋgi saiqoji unub qaji naŋgi aqaryainjrimqa tamo kalil naŋgi qalieqasai. Ni kumbra bole di uli na yeqnam ino Abu a segi na uneqnu. Deqa a segi na ni awai bole emqas.”
MAT.6.5	Osiqa Yesus a olo anjam endegsi minjrej, “Niŋgi Qotei pailyqa osibqa gisaŋ tamo naŋgi pailyeqnub degsib pailyaib. Gisaŋ tamo naŋgi Qotei pailyqa oqnsib tamo uŋgasari naŋgo ŋamgalaq dia tigeleqnab unjroqnsib naŋgo ñam soqteqnub. Tamo naŋgi di Qotei tal miligiq dia, qure ambleq dia, gam kokba qalaq dia kumbra degyeqnub. Deqa niŋgi quiye. E bole merŋgwai. Qotei a naŋgi awai bole enjrqasai. Naŋgo awai agi tamo uŋgasari naŋgi na naŋgo ñam soqtetnjreqnub di kere. 
MAT.6.6	Deqa ni degsim pailyaim. Ni Qotei pailyqa osimqa ino segi warum miligiq gilsim siraŋ qandimosim ino Abu uliejunu qaji a pailyimqa tamo kalil naŋgi ni numqasai. Ni kumbra bole di uli na yeqnam ino Abu a segi na uneqnu. Deqa a segi na ni awai bole emqas.
MAT.6.7	“Tamo naŋgi Qotei qaliesai qaji naŋgi laŋa laŋa pailyo olekoba yoqnsibqa endegsib are qaleqnub, ‘Iga pailyo olekoba yoqnimqa Qotei a gago pail quqwas.’ Di gisaŋ. Deqa niŋgi Qotei pailyqa osibqa degsib pailyaib. 
MAT.6.8	Niŋgi naŋgo kumbra di dauryaib. Niŋgi qalie, niŋgi iŋgi bei qa truquosib nuŋgo Abu pailyosaisoqnibqa a nami qalieqo.
MAT.6.9	“Deqa niŋgi endegsib Qotei pailyoqniye,
MAT.6.9	‘O gago Abu, ni laŋ goge di unum.
MAT.6.9	Ino ñam tulaŋ boledamu. Deqa iga na ino ñam getentoqnqom.
MAT.6.10	Ni bosim gago Mandor Koba sosim iga taqatgoqnime.
MAT.6.10	Laŋ qureq dia naŋgi ino areqalo dauryeqnub.
MAT.6.10	Deqa mandamq endia dego iga ino areqalo dauryoqnqom.
MAT.6.11	O Abu, bini bati endeqa ni na gago iŋgi uyo keretgime.
MAT.6.12	Tamo naŋgi iga qa une ateqnub qaji naŋgo une kalil iga na kobotetnjreqnum.
MAT.6.12	Deqa ni na gago une kalil dego olo kobotetgime.
MAT.6.13	Satan na iga walawalaigosim uneq waigwa laqnimqa ni na Satan getentime.
MAT.6.13	Yim kumbra uge bei na iga ugetetgwasai.’
MAT.6.14	“O ijo aŋgro, niŋgi degsib Qotei pailyoqniye. Niŋgi quiye. Niŋgi tamo bei qa ŋiriŋ ti soqnimqa aqa une di niŋgi na kobotibqa nuŋgo Abu laŋ qureq di unu qaji a na kamba nuŋgo une kalil kobotetŋgwas. 
MAT.6.15	Ariya niŋgi aqa une kobotetqasai di nuŋgo Abu a dego nuŋgo une kobotetŋgwasai.”
MAT.6.16	Osiqa Yesus a olo anjam endegsi minjrej, “Niŋgi ya uratosib qurieŋqa marsibqa gisaŋ tamo naŋgi qurieŋeqnub niŋgi degyaib. Gisaŋ tamo naŋgi qurieŋoqnsibqa ulatamu ugeinjreqnaqa tamo uŋgasari naŋgo ŋamdamuq di laqnabqa unjroqnsib naŋgo ñam soqteqnub. Deqa niŋgi quiye. E bole merŋgwai. Tamo naŋgi kumbra degyeqnub qaji Qotei na awai bole enjrqasai. Naŋgo awai agi tamo uŋgasari naŋgi na naŋgo ñam soqtetnjreqnub di kere. 
MAT.6.17	Ariya ni kumbra degyaim. Ni qurieŋqa osimqa ino ulatamu geregere yansoqnsim ino gate baŋga praŋyoqnsim ino jejamu gereiyoqnsim laqne. 
MAT.6.18	Yimqa tamo uŋgasari naŋgi ni numoqnsib ni qurieŋeqnum di naŋgi qalieqasai. Ni kumbra bole di uli na yeqnam ino Abu a segi na uneqnu. Deqa a segi na ino ñam soqtetmosim awai bole emqas.”
MAT.6.19	Osiqa Yesus a olo anjam endegsi minjrej, “Niŋgi mandam qa iŋgi iŋgi koroiyaib. Di sisimbiŋ na ugetqab. Baisuwi ojqas. Bajiŋ tamo naŋgi tal paratosib oqab. 
MAT.6.20	Deqa niŋgi laŋ qure qa iŋgi iŋgi koroiyiye. Di sisimbiŋ na ugetqasai. Baisuwi ojqasai. Bajiŋ tamo naŋgi tal paratosib oqasai dego. 
MAT.6.21	Sawa qabia ino iŋgi iŋgi kalil unu qaji dia ino areqalo kalil dego siŋgilatim sqas.”
MAT.6.22	Osiqa Yesus a olo anjam endegsi minjrej, “Ino ŋamdamu di ino jejamu qa puloŋ bul. Deqa ino ŋamdamu boleqas ino jejamu kalil suwaŋesqas. 
MAT.6.23	Ariya ino ŋamdamu ugeqas di ino jejamu kalil ambruqas. Deqa puloŋ ino are miligiq di unu qaji di olo ambruqas di ino are miligi kalil ambruekritqas.”
MAT.6.24	Osiqa Yesus a olo anjam endegsi minjrej, “Tamo qujai a tamo kokba aiyel naŋgo sorgomq di sqa keresai. A na tamo kobaquja bei qalaqalaiyosim olo tamo kobaquja bei jeutqas. Bei aqa anjam dauryoqnsim olo bei qoreiyoqnqas. Dego kere niŋgi mandam qa iŋgi iŋgi ti Qotei ti turtnjrsib naŋgo sorgomq di sqa keresai.”
MAT.6.25	Osiqa Yesus a olo anjam endegsi minjrej, “Deqa e niŋgi endegsi merŋgwai. Niŋgi mandamq endia nuŋgo segi jejamu bole sqajqa deqa areqalo kobaiyaib. Osib endegsib maraib, ‘Iga iŋgi ti ya ti qabe na osim uyqom? Gara qabe na osim gago jejamu kabutqom?’ Niŋgi iŋgi uyo na segi ŋambile sqasai. Niŋgi gara jugoqnqab dena segi nuŋgo jejamu bole sqasai. 
MAT.6.26	Niŋgi qebari naŋgi unjriye. Naŋgi iŋgi yagosaieqnub. Iŋgi otorosib talq di atosaieqnub. Ariya nuŋgo Abu laŋ qureq di unu qaji a na qebari naŋgi iŋgi anainjreqnu. Niŋgi qalie, qebari naŋgi qunuŋ saiqoji. Ariya niŋgi tamo qunuŋ ti. Niŋgi na qebari naŋgi tulaŋ buŋnjrejunub. 
MAT.6.27	Niŋgi mandamq endia sokobaiyqajqa are koba qaloqnaib. Niŋgi are koba qalqab areqalo dena niŋgi nuŋgo segi soboleiyqajqa bati olo totoryqa keresai.
MAT.6.28	“Deqa niŋgi kiyaqa gara qabe na osib jejamu kabutqajqa are koba qaleqnub? Niŋgi ŋam so unjriye. Naŋgo wala kiersib branteqnub di niŋgi qaliesai. Naŋgi segi wauosaieqnub. Naŋgo segi wala gereiyosaieqnub. Qotei a segi na naŋgo wala gereiyeqnu. 
MAT.6.29	Ariya e niŋgi endegsi merŋgwai. Nami Solomon a gara wala ti boledamu jugoqnej. Ariya ŋam so aqa wala di tulaŋ boledamu. Wala dena Solomon aqa wala tulaŋ buŋyejunu. 
MAT.6.30	Maŋ laŋaj bini oqwas nebe tamo naŋgi na giŋgeŋyosib olo ŋamyuoq waiyqab. Maŋ laŋaj di Qotei na wala enjreqnu. Deqa niŋgi kiyaqa Qotei qa nuŋgo areqalo siŋgilatqa yonub keresaiiŋgwo? Niŋgi maŋ laŋaj sai. Niŋgi tamo qunuŋ ti. Deqa niŋgi endegsi poiŋgem. Qotei a niŋgi dego gara eŋgoqnqas. 
MAT.6.31	Niŋgi areqalo kobaiyosib endegsib maraib, ‘Iga iŋgi ti ya ti qabe na osim uyqom? Gara qabe na osim gago jejamu kabutqom?’ Niŋgi degsib maraib. 
MAT.6.32	Tamo uŋgasari Qotei qaliesai qaji naŋgi iŋgi iŋgi deqa are koba qaleqnub. Ariya niŋgi deqa are koba qalaib. Nuŋgo Abu laŋ qureq di unu qaji a qalie, niŋgi laŋa sqa keresai. Niŋgi iŋgi iŋgi deqaji oqnsib sqab. 
MAT.6.33	Ariya niŋgi kumbra endi qujai yoqniye. Niŋgi Qotei aqa sorgomq di geregere soqnibqa a nuŋgo Mandor Koba sosim niŋgi taqatŋgoqnqas. Osib niŋgi aqa kumbra tiŋtiŋ dauryoqniye. Niŋgi degyqab di Qotei na kamba iŋgi bole bole dego niŋgi eŋgoqnqas. 
MAT.6.34	Deqa nebe kumbra kie nuŋgoq di brantqas niŋgi deqa are koba qalaib. Nebe a bati bei. Nebe qa gulube di aqa segi gulube. Bati segi segi aqa gulube di naŋgo segi segi. Deqa niŋgi are koba qalaib.”
MAT.7.1	Osiqa Yesus a olo anjam endegsi minjrej, “Niŋgi tamo qudei naŋgo kumbra qa naŋgi peginjrsib naŋgi tamo uge qa minjraib. Yimqa Qotei a kamba dego nuŋgo kumbra qa niŋgi pegiŋgwasai. 
MAT.7.2	Niŋgi tamo naŋgi kumbra enjroqnqab dego kere Qotei a kamba niŋgi kumbra eŋgoqnqas. Niŋgi tamo naŋgo kumbra qa naŋgi peginjrqab dego kere Qotei a kamba nuŋgo kumbra di keretosim niŋgi pegiŋgwas. 
MAT.7.3	Kiyaqa ni ino was aqa ŋamgalaq dia ŋam ñeŋgi kiñala unu di unsimqa ino segi ŋamgalaq dia ŋampaŋ kobaquja unu di ni unosai? 
MAT.7.4	Kiyaqa ino segi ŋamgalaq dia ŋampaŋ kobaquja soqnimqa tentosim ino was minjqam, ‘Was, e ino ŋamgalaq dia ŋam ñeŋgi kiñala unonum di osiy taqal waiyetmqai’? 
MAT.7.5	Ni gisaŋ tamo. Ni mati ŋampaŋ kobaquja ino segi ŋamgalaq di unu qaji di taqal waiysim ŋamdamu suwaŋmimqa ariya degam ŋam ñeŋgi kiñala ino was aqa ŋamgalaq di unu qaji di geregere unsim taqal waiyete.
MAT.7.6	“Niŋgi iŋgi boledamu osib bauŋ naŋgi enjraib. Enjrqab di naŋgi iŋgi di uratsib bosib niŋgi uñiŋgwab. Niŋgi kolilei bole bole osib bel naŋgi enjraib. Enjrqab di naŋgi kolilei di mandamq di waiysib naŋgo siŋga na soseleŋqab.”
MAT.7.7	Osiqa Yesus a olo anjam endegsi minjrej, “Niŋgi iŋgi bei qa osib Qotei pailyqab di a na iŋgi di eŋgwas. Niŋgi iŋgi bei oqa marsibqa ŋamqab di itqab. Niŋgi siraŋme kindokindoŋabqa Qotei na siraŋ waqtetŋgwas. 
MAT.7.8	Tamo kalil Qotei pailyeqnub qaji naŋgi iŋgi eqnub. Tamo naŋgi iŋgi qa ŋameqnub qaji naŋgi olo iteqnub. Tamo naŋgi siraŋme kindokindoŋqab di Qotei na naŋgi siraŋ waqtetnjrqas.
MAT.7.9	“Nuŋgo ambleq di tamo bei aqa aŋgro a mamyim iŋgi qa minjimqa a meniŋ yqasai. A iŋgi yqas. 
MAT.7.10	A na qe qa minjimqa a amal yqasai. A qe yqas. 
MAT.7.11	Niŋgi kumbra uge gargekoba yeqnub. Ariya niŋgi na nuŋgo aŋgro naŋgi iŋgi bole bole yeqnub. Dena niŋgi qalieonub, nuŋgo Abu laŋ qureq di unu qaji a na tamo naŋgi a pailyeqnub qaji naŋgi iŋgi bole bole enjreqnu.
MAT.7.12	“Kumbra kalil tamo uŋgasari naŋgi na niŋgi eŋgwajqa arearetŋgwo qaji kumbra di niŋgi na olo naŋgi enjroqniye. Niŋgi kumbra di dauryqab di niŋgi Moses aqa dal anjam ti Qotei aqa medabu o qaji tamo naŋgo anjam ti kalil keretsib dauryqab.”
MAT.7.13	Osiqa Yesus a olo anjam endegsi minjrej, “Niŋgi siraŋme kiñalaq dena miligiq giliye. Niŋgi siraŋme kobaqujaq dena miligiq gilqab di niŋgi padalo sawaq aiqab. Gam di kobaquja. Tamo gargekoba naŋgi gam di dauryeqnub. 
MAT.7.14	Niŋgi siraŋme kiñalaq dena miligiq gilqab di niŋgi gam kiñala dauryosib ŋambile gaigai sqajqa sawaq di brantqab. Tamo quja quja segi gam di itosib dauryeqnub.”
MAT.7.15	Osiqa Yesus a olo anjam endegsi minjrej, “Niŋgi geregere ŋam atsib soqniye. Tamo qudei naŋgi na bosib gisaŋosib merŋgwab, ‘Iga Qotei aqa medabu o qaji tamo bole.’ Di gisaŋ koba. Tamo naŋgi di kaja bul lawo na nuŋgoq boqnsib walawalaiŋgoqnsib anjam merŋgeqnub. Ariya naŋgo are miligiq di naŋgi tamo uge bauŋ juwaŋ bul. Deqa naŋgi na niŋgi ugeugeiŋgwajqa laqnub. Bauŋ juwaŋ naŋgi na kaja naŋgi ñumoqnsib uyeqnub dego kere. 
MAT.7.16	Niŋgi naŋgo kumbra di tenemtosib poiŋgwas, naŋgi Qotei aqa medabu o qaji tamo bole kio sai kio. Niŋgi are qaliye. Tamo naŋgi sil luwit mariŋq dena wain gei osib uyeqnub e? Sai. Maŋ luwit mariŋq dena qura gei osib uyeqnub e? Sai. 
MAT.7.17	Dego kere ŋamtaŋ bole kalil naŋgi gei bole ateqnub. Ŋamtaŋ uge naŋgi gei uge ateqnub. 
MAT.7.18	Ŋamtaŋ bole naŋgi gei uge atosaieqnub. Ŋamtaŋ uge naŋgi gei bole atosaieqnub. 
MAT.7.19	Ŋam kalil gei boletosaieqnub qaji di tamo naŋgi na qomeleŋoqnsib ŋamyuoq di breinjreqnub. 
MAT.7.20	Dego kere niŋgi gisaŋ tamo naŋgo kumbra tenemtosib poiŋgwas, naŋgi Qotei aqa medabu o qaji tamo bole sai.
MAT.7.21	“Niŋgi endegsib are qalaib, tamo kalil e Tamo Koba qa merbeqnub qaji naŋgi Qotei na taqatnjrsim naŋgo Mandor Koba sqas. Di sai. Tamo qudei naŋgi ijo Abu laŋ qureq di unu qaji aqa areqalo dauryeqnub. Tamo naŋgi di segi Qotei na taqatnjrsim naŋgo Mandor Koba sqas. 
MAT.7.22	Mondoŋ Qotei na tamo naŋgo une qa peginjrqajqa bati bamqa tamo uŋgasari gargekoba naŋgi ijo ulatamuq di tigelosib endegsib merbqab, ‘O Tamo Koba, iga ino ñam na anjam mare mare laqnem. Iga ino ñam na mondor uge uge winjroqnsimqa maŋwa gargekoba yoqnem.’ Naŋgi ijo ulatamuq di tigelosib degsib merbqab. 
MAT.7.23	Yimqa bati deqa e boleq na minjrqai, ‘Niŋgi tal qabe? E niŋgi qaliesai. Deqa niŋgi jaraiiye. Niŋgi kumbra uge yo qaji tamo.’ E naŋgi degsi minjrqai.”
MAT.7.24	Osiqa Yesus a olo anjam endegsi minjrej, “Tamo a ijo anjam endi qusim dauryqas di a tal gereiyo qaji tamo bul sqas. Tal gereiyo qaji tamo a areqalo powo ti deqa a na tal utru atqa osimqa tal ai sub bogeleŋosim guma koba aieleŋosim meniŋ qura iteleŋqas. 
MAT.7.25	Bunuqna awa ti jagwa ti bosimqa ya meli dosim tal di qamsim putqasai. Siŋgila na tigelesqas. Di kiyaqa? A meniŋ quraq di tal atqo deqa. 
MAT.7.26	Ariya tamo a ijo anjam endi qusim dauryqa uratqas di a nanari tamo bei laŋa sub gogeq di tal atej a bul sqas. 
MAT.7.27	Tal atnaq sonaqa awa ti jagwa ti bosiqa ya meli dosiqa tal di qamsiq reŋgiŋtosiqa putonaq aisiq tulaŋ niñaqej. Od, a torei padalej.”
MAT.7.28	Yesus a anjam di kalil marsiq koboonaqa tamo uŋgasari tulaŋ gargekoba naŋgi di aqa anjam qusib naŋgi tulaŋ prugeleŋeb. 
MAT.7.29	Di kiyaqa? Yesus aqa anjam maroqnej di siŋgila ti. Dal anjam qalie tamo naŋgo anjam maroqneb de ti keresai. Yesus a segi anjam aqa abu.
MAT.8.1	Ariya Yesus a manaq dena aieqnaqa tamo uŋgasari tulaŋ gargekoba naŋgi a dauryosib aieb. 
MAT.8.2	Onaqa tamo bei yu na aqa jejamu ugeeleŋej qaji a Yesus aqa areq bosiqa aqa siŋgaq dia siŋga pulutosiqa minjej, “O Tamo Koba, ni e boletbqa are soqnimqa e boletbe. E qalie, ni na e boletbqa kere.” 
MAT.8.3	Degsi minjnaqa Yesus a baŋ waiysiq tamo di ojsiqa minjej, “E ni boletmqa are unu. Deqa ino jejamu olo boleeme.” Degsi minjnaqa aqa yu kalil koboonaqa aqa jejamu olo boleej. 
MAT.8.4	Onaqa Yesus na olo minjej, “Ni une. Ino jejamu boleqo deqa ni tamo qudei naŋgi minjraim. Ni gilsim ino jejamu atra tamo osoryosim atraiyo qaji iŋgi iŋgi Moses a nami marej qaji di osim Qotei atraiyime. Yimqa tamo naŋgi ni numsib qalieqab, ino jejamu boleqo.”
MAT.8.5	Onaqa Yesus a walwelosiq Kaperneam qureq di brantej. Dia qaja tamo naŋgo gate bei soqnej. A Rom qaji tamo. A Yesus aqa areq bosiqa pailyosiq minjej, 
MAT.8.6	“O Tamo Koba, ijo kaŋgal tamo a makobaiyqo. Aqa tanu kalil laiyosiq jejamu tulaŋ jaqatiŋugetqoqa talq di ŋeiejunu.” 
MAT.8.7	Onaqa Yesus na minjej, “E gilsiy boletqai.” 
MAT.8.8	Degsi minjnaqa qaja tamo naŋgo gate na olo minjej, “O Tamo Koba, e tamo bolesai. Deqa ni ijo talq baim. Ni endia sosim anjam segi marimqa ijo kaŋgal tamo a boleqas. 
MAT.8.9	E degsi ni mermonum. Di kiyaqa? E dego tamo kokba qudei naŋgo sorgomq di unum. Ijo qaja tamo naŋgi ijo sorgomq di unub. E bei minjqai, ‘Ni gile.’ Yimqa a gilqas. Bei minjqai, ‘Ni au.’ Yimqa a bqas. Ijo kaŋgal tamo bei minjqai, ‘Wau di ye.’ Degsi minjitqa a ijo anjam dauryqas. Dego kere ni endia sosim anjam segi marimqa ijo kaŋgal tamo a boleqas.” 
MAT.8.10	Onaqa Yesus a qaja tamo naŋgo gate aqa anjam di qusiqa a tulaŋ prugugetej. Osiqa bulosiq tamo uŋgasari gargekoba a dauryoqneb qaji naŋgi minjrej, “Niŋgi quiye. E bole merŋgwai. Qaja tamo naŋgo gate endi a e qa aqa areqalo tulaŋ siŋgilatqo. Israel tamo bei nami e qa degsi aqa areqalo siŋgilato qaji bei unosai. Qaja tamo naŋgo gate endi a sawa bei qaji. A Israel tamo sai. Di uŋgum. A e qa aqa areqalo tulaŋ siŋgilatqo.
MAT.8.11	“Deqa e niŋgi endegsi merŋgwai. Sawa bei bei qaji tamo uŋgasari tulaŋ gargekoba naŋgi sawa guta na guma na ti bosib koroeleŋosib Abraham, Aisak, Jekop naŋgi koba na awoosib iŋgi uyqab. Yimqa Qotei laŋ qureq di unu qaji a naŋgo Mandor Koba sosim naŋgi taqatnjrqas. 
MAT.8.12	Ariya tamo qudei Qotei na nami taqatnjrqa osiq metnjrej qaji naŋgi aqaq bqa asginjrej deqa Qotei a naŋgo Mandor Koba sosim taqatnjrqasai. A na naŋgi osim qalaq di breinjrimqa naŋgi sawa ambruq di sqab. Sawa dia naŋgi akamkobayoqnsib pailoqnsib naŋgo jaqatiŋ qa qalagei anjam atoqnqas.”
MAT.8.13	Osiqa Yesus a qaja tamo naŋgo gate di minjej, “Ni gile. Ni endegsi are qalonum, ‘Yesus a na ijo kaŋgal tamo boletqa kere.’ Ni degsi are qalonum deqa ino kaŋgal tamo a boleqo unu. Ni gilsim une.” Degsi minjnaqa bati qujai deqa aqa kaŋgal tamo aqa ma koboonaqa a boleej.
MAT.8.14	Onaqa Yesus a Pita aqa tal gogetosiqa Pita aqa mimibe makobaiyonaqa jejamu kaŋkaŋyonaq bijalq di ŋeiesonaq unej. 
MAT.8.15	Unsiqa aqa baŋ ojsiqa tigeltonaqa aqa jejamu kaŋkaŋ di koboonaqa a tigelosiqa iŋgi goietej.
MAT.8.16	Seŋ aiqa laqnaqa tamo uŋgasari mondor uge uge na ojeleŋo qaji naŋgo was naŋgi na joqsib Yesus aqa areq osi beleŋoqneb. Osi beleŋeqnabqa Yesus a anjam segi minjreqnaqa mondor uge uge naŋgi aqa anjam qusib jaraioqneb. Tamo ma utru segi segi so qaji naŋgi dego osi beleŋeqnab Yesus na boletnjroqnej. 
MAT.8.17	A kumbra di yej deqa anjam bei Qotei aqa medabu o tamo Aisaia nami marej qaji di aqa damu brantej. A endegsi marej, “Kristus a na gago ma utru segi segi kalil yaiyetgoqnsiq taqal waiyeqnu.”
MAT.8.18	Bati deqa Yesus a ŋam atej tamo uŋgasari tulaŋ gargekoba naŋgi aqa areq di koroesoqneb. Deqa a na aqa aŋgro naŋgi minjrej, “Iga qobuŋ gogetosim jaraiosim ya agu taqal beiq gilqom.” 
MAT.8.19	Degsi minjrsiqa naŋgi joqsiq koba na gilqa laqnabqa dal anjam qalie tamo bei a Yesus aqa areq bosiqa minjej, “O Tamo Koba, ni sawa sawaq giloqnimqa e ni daurmoqnqai.” 
MAT.8.20	Onaqa Yesus na minjej, “Bauŋ juwaŋ naŋgi tal ti. Agi sub miligiq di ŋereŋeqnub. Qebari naŋgi simi ti. Deqa naŋgi simiq di ŋereŋeqnub. Ariya e Tamo Aŋgro ŋeiqajqa tal saiqoji. Deqa ni e daurbqajqa gulube koba.” 
MAT.8.21	Onaqa Yesus aqa aŋgro bei na minjej, “O Tamo Koba, ni na e odbimqa e mati aisiy ijo abu qa tariŋoqnqai. A moiimqa subq atsiy di e ni daurmoqnqai.” 
MAT.8.22	Onaqa Yesus na minjej, “Uŋgum. Tamo moio qaji naŋgi segi na tamo moio qaji naŋgi subq ateleŋoqnqab. Ariya ni bosim e daurbe.”
MAT.8.23	Degsi minjsiqa qobuŋ gogetonaqa aqa aŋgro naŋgi a dauryosib koba na qobuŋ gogetosib gileb. 
MAT.8.24	Naŋgi gileqnabqa Yesus a qobuŋ miligiq di ŋeisiq qambumtej. Onaqa jagwa tulaŋ koba tigelosiq ya korkortosiqa qobuŋ qaloqnsiqa mormaŋ miligiq ainaqa ya maqej. 
MAT.8.25	Deqa Yesus aqa aŋgro naŋgi tulaŋ ulaugetosib aqa areq bosib dudumyosib minjeb, “O Tamo Koba, ni iga aqaryaige. Iga padalqa laqnum.” 
MAT.8.26	Onaqa Yesus a tigelosiqa minjrej, “Niŋgi e qa nuŋgo areqalo siŋgilatqa yonub tulaŋ keresaiiŋgwo. Niŋgi kiyaqa ulaonub?” Degsi minjrsiqa jagwa ti ya ti ŋiriŋtnjrnaqa jagwa ti ya ti laeb. 
MAT.8.27	Onaqa Yesus aqa aŋgro naŋgi aqa siŋgila di unsibqa naŋgi are koba qalsib segi segi maroqneb, “Yesus a tamo kiero deqa jagwa ti ya ti minjrqoqa aqa anjam qusib laonub?”
MAT.8.28	Onaqa Yesus aqa aŋgro naŋgi ti qobuŋ na gilsib ya agu taqal beiq di brantosib Gadara naŋgo sawaq di tiryeb. Tiryonabqa tamo aiyel naŋgi tamo sub ato sawaq dena brantosib walwelosib Yesus aqa areq beb. Tamo naŋgi di mondor uge uge na ojeleŋo qaji. Naŋgi aiyel qaja ani. Deqa tamo kalil naŋgi gam dena walwelqa keresai. 
MAT.8.29	Naŋgi aiyel Yesus aqa areq bosib leleŋkobayosib minjeb, “O Qotei aqa Ŋiri, ni iga kiergwajqa bonum? Iga padalqajqa bati bosaisonaqa ni laŋa ambleq di iga jaqatiŋ egwa bonum e?” 
MAT.8.30	Bati deqa isaq yala dia bel tulaŋ gargekoba naŋgi suwaroqneb. 
MAT.8.31	Deqa mondor uge naŋgi na Yesus siŋgila na waiŋyosib minjeb, “Ni iga qariŋgimqa iga bel naŋgo jejamuq gileleŋqom.”
MAT.8.32	Onaqa Yesus na minjrej, “Di kere. Niŋgi jaraiosibqa bel naŋgo jejamuq gileleŋoiye.” Degsi minjrnaqa mondor uge naŋgi na tamo aiyel di uratnjrsib segi segi bel naŋgo jejamuq gileleŋeb. Gilnabqa bel kalil naŋgi gurgurosib botau dena prugeleŋosib yaq aisib ya uysib moreŋeb.
MAT.8.33	Onaqa bel taqatoqneb qaji tamo naŋgi kumbra di unsibqa deqa jaraiosib qure miligiq aisib tamo uŋgasari naŋgi sainjreb. Osib naŋgi walwelosib tamo uŋgasari kalil naŋgi bel qa ti tamo aiyel mondor uge uge na ojeleŋo qaji naŋgi qa ti sainjroqnsib laqneb. 
MAT.8.34	Onaqa naŋgi qusibqa naŋgi Yesus unqajqa aqa areq beb. Bosib Yesus unsib minjeb, “Ni gago sawa endi uratosim sawa beiq gile.”
MAT.9.1	Onaqa Yesus aqa aŋgro ti naŋgi olo qobuŋ gogetosibqa ya agu taqal beiq olo aieb. Aisib Yesus aqa segi qureq di branteb. 
MAT.9.2	Brantosib sonabqa tamo qudei naŋgi na tamo bei jejamu laiyej qaji a saperaq di atsib Yesus aqa areq osi beb. Onaqa Yesus a tamo naŋgi di naŋgo areqalo unej naŋgo areqalo qujai Yesus na tamo di boletqa kere. Degsi unsiq deqa tamo jejamu laiyej qaji di minjej, “O ijo aŋgro, ni areboleimeme. Ino une kalil e na kobotetmonum.”
MAT.9.3	Onaqa dal anjam qalie tamo qudei warum dia awesoqneb qaji naŋgi Yesus aqa anjam di qusibqa naŋgi segi segi maroqneb, “Yesus a Qotei misiliŋyqo.”
MAT.9.4	Naŋgi degsib mareqnabqa Yesus a naŋgo areqalo di qalieosiqa minjrej, “Niŋgi kiyaqa areqalo uge di onub? 
MAT.9.5	Anjam kie e na tamo jejamu laiyqo qaji di minjqajqa wau koba sai? ‘Ino une kalil e na kobotetmonum,’ anjam de kio, ‘Ni tigelosim walwel,’ anjam de kio? 
MAT.9.6	Ariya e Tamo Aŋgro e mandamq endia siŋgila ti unum deqa e na tamo naŋgo une kobotetnjrqa kere. Niŋgi degsib qalieqajqa deqa e na tamo di boletqai.” Yesus a na naŋgi degsi minjrsiqa tamo jejamu laiyej qaji di koqyosiqa minjej, “Ni tigelosim ino sapera osim ino talq gile.” 
MAT.9.7	Degsi minjnaqa aqa jejamu boleonaqa a tigelosiqa aqa talq gilej. 
MAT.9.8	Onaqa tamo uŋgasari kalil naŋgi Yesus aqa siŋgila di unsibqa naŋgi tulaŋ ulaosib Qotei aqa ñam soqteb. Di kiyaqa? Qotei na siŋgila kobaquja Yesus yej deqa.
MAT.9.9	Onaqa Yesus a dena walwelosiqa takis o qaji tamo bei aqa ñam Matyu a takis o qaji talq di awesonaq gilsiq itej. Osiqa minjej, “Ni e daurbe.” Degsi minjnaqa a tigelosiqa Yesus dauryej.
MAT.9.10	Onaqa Yesus aqa aŋgro naŋgi ti Matyu aqa talq gilsib awoosib iŋgi uyoqneb. Naŋgi segi sai. Takis o qaji tamo ti une tamo ti tulaŋ gargekoba naŋgi dego bosib awoosib Yesus aqa aŋgro naŋgi ti iŋgi uyoqneb. 
MAT.9.11	Onaqa Farisi tamo qudei naŋgi bosib Yesus a takis o qaji tamo ti une tamo ti naŋgi koba na iŋgi uyeqnab unjrsibqa Yesus aqa aŋgro naŋgi nenemnjreb, “Nuŋgo Tamo Koba a kiyaqa takis o qaji tamo ti une tamo ti naŋgi koba na awoosib iŋgi uyeqnub?”
MAT.9.12	Onaqa Yesus a Farisi naŋgo anjam di qusiqa minjrej, “Tamo ma saiqoji naŋgi ma gereiyo tamo aqaq gilosaieqnub. Tamo ma ti naŋgi segi ma gereiyo tamo aqaq gileqnub. 
MAT.9.13	Qotei aqa anjam bei nami neŋgreŋyeb qaji di niŋgi sisiyoiye. Agi nami endegsib neŋgreŋyeb, ‘Niŋgi e laŋa atraibeqnub. E nuŋgo kumbra deqa arearetbosai. Ariya niŋgi na tamo naŋgi kumbra bole bole enjroqniye. Yimqa e nuŋgo kumbra deqa tulaŋ arearetbqas.’ Niŋgi anjam di sisiyosib geregere poiŋgem.” Osiqa Yesus a olo anjam endegsi minjrej, “Tamo bei a marqas, ‘E tamo bole. E une saiqoji.’ E tamo deqaji naŋgi metnjrit ijoq bqajqa e deqa bosai. Tamo a marqas, ‘E une ti.’ E tamo deqaji naŋgi metnjrit ijoq bqajqa e deqa bem.”
MAT.9.14	Bati bei Jon aqa aŋgro naŋgi Yesus aqa areq bosib minjeb, “Iga ti Farisi naŋgi ti iŋgi uratoqnsim qurieŋeqnum. Kiyaqa ino aŋgro naŋgi qurieŋosaieqnub?”
MAT.9.15	Onaqa Yesus na kamba minjrej, “Tamo bei a uŋa baŋ ojqa bati qa a aqa was naŋgi ti soqnimqa naŋgi are gulubeinjrqas e? Sai. Ariya bunuqna naŋgo was yainjribqa bati deqa naŋgi are gulubeinjrimqa qurieŋosib sqab.
MAT.9.16	“Tamo bei a gara jugo bunuj osim dena mutu gentosim gara jugo sari braŋoq di qandimqa keresai. Degsi qandimqas di bunuqna a na gara jugo sari di yansimqa gara mutu bunuj a kiñalaosim gara jugo sari di uratim braŋ qelikobaqas. 
MAT.9.17	Tamo bei a wain bunuj osim ya nobu kaja aqa jegara na gereiyo qaji sariq di qamqa keresai. Ya nobu sari di nami kaŋgraŋosiq siŋgilaej. Deqa a wain bunuj qamimqa wain a didiqosim ya nobu sari paratosimqa wain bileŋosim mandamq aiqas. Ya nobu a dego ugeqas. A wain bunuj osim ya nobu bunujq di qamqas di naŋgi ombla bole sqab.”
MAT.9.18	Yesus a na Jon aqa aŋgro naŋgi yawo anjam degsi minjrsiq koboonaqa a ŋam atej Qotei tal taqato tamo bei a walwelosiq Yesus aqa areq bosiqa siŋga pulutosiqa minjej, “O Tamo Koba, ijo aŋgro sebiŋ a endego moiqo. Deqa ni bosim ino baŋ aqa jejamuq di atimqa a olo tigelosim ŋambile sqas.” 
MAT.9.19	Onaqa Yesus na tamo di odyosiqa tigelosiq a dauryosiq gileqnaqa aqa aŋgro naŋgi dego tigelosib naŋgi aiyel daurnjrsib gileb.
MAT.9.20	Naŋgi gileqnabqa uŋa bei ma ti soqnej qaji a Yesus aqa qoreq na dadauryosiqa baŋ waiysiq Yesus aqa gara mutu ojej. Uŋa di a nami bai na unej leŋ aioqnsiq degsi soqnej wausau 12-pela uratej. 
MAT.9.21	A endegsi are qalej, “E Yesus aqa gara mutu segi baŋ na ojitqa ijo ma koboqas.” Degsi are qalsiqa baŋ waiysiq Yesus aqa gara mutu ojej. 
MAT.9.22	Ojnaqa Yesus a bulosiqa uŋa di unsiqa minjej, “O ijo aŋgro, ni are lawo soqnime. Ni ino areqalo e qa siŋgilatosim ijoq bonum deqa ino ma agi koboqo.” Onaqa bati qujai deqa aqa leŋ aioqnej qaji di koboej.
MAT.9.23	A uŋa degsi minjsiq walwelosiq Qotei tal taqato tamo aqa talq di brantosiqa ŋam atej tamo uŋgasari naŋgi yumba anjamoqnsib akam murqumyeqnab unjrej. 
MAT.9.24	Unjrsiqa minjrej, “Niŋgi sasaloiye. Aŋgro sebiŋ di a moiosai. A laŋa ŋeisiq qambumtejunu.” Degsi minjrnaqa naŋgi Yesus kikiyeb. 
MAT.9.25	Ariya tamo uŋgasari naŋgi di sasalosib tal uratonabqa Yesus a aŋgro moiej qaji aqa warum miligiq gilsiqa aŋgro aqa baŋ ojsiq soqtonaqa a olo ŋambile osiq tigelosiq awoej. 
MAT.9.26	Onaqa naŋgi jaraiosib sawa sawa kalilq dia Yesus aqa kumbra deqa saoqnsib laqneb.
MAT.9.27	Onaqa Yesus a qure di uratosiq a olo walwelosiq gileqnaqa tamo aiyel ŋamdamu geteŋnjro qaji naŋgi gam na Yesus dauryosib giloqneb. Naŋgi giloqnsib leleŋoqnsib Yesus minjoqneb, “O Devit aqa Ŋiri, ni iga qa are ugeimeme.” 
MAT.9.28	Degsib Yesus minjeqnabqa a tal bei gogetej. Tal gogetosiq sonaqa naŋgi aiyel Yesus aqa areq bonabqa minjrej, “E na niŋgi boletŋgwa kere niŋgi degsib are qalonub e?” Onaqa naŋgi na minjeb, “Od, Tamo Koba. Iga are qalonum, ni na aqo aiyel boletgwa kere.” 
MAT.9.29	Onaqa Yesus na minjrej, “Niŋgi e qa nuŋgo areqalo siŋgilatosib ijoq bonub deqa e niŋgi boletŋgwai.” Degsi minjrsiqa aqa baŋ waiysiq naŋgo ŋamdamu ojej. 
MAT.9.30	Ojnaqa naŋgo ŋamdamu poinjrnaqa naŋgi sawa uneb. Onaqa Yesus a siŋgila na minjrej, “Nuŋgo ŋamdamu boleqo deqa niŋgi tamo qudei naŋgi minjraib.” 
MAT.9.31	Ariya naŋgi Yesus aqa anjam di dauryosai. Yesus a naŋgi aiyel boletnjrej deqa naŋgi gilsib mare mare laqnab sawa deqaji tamo uŋgasari kalil naŋgi quekriteb.
MAT.9.32	Naŋgi aiyel gileqnabqa tamo bei mondor uge na ojnaq medabu geteŋyej qaji a tamo qudei naŋgi na osib Yesus aqa areq osi beb. 
MAT.9.33	Osi bonabqa Yesus na mondor uge di wiyetonaqa aqa meŋ otyonaqa medabu waqtosiqa anjam maroqnej. Onaqa tamo uŋgasari kalil naŋgi Yesus aqa maŋwa di unsibqa naŋgi are koba qaloqnsib maroqneb, “Israel sawaq endia tamo bei na kumbra deqaji bei yeqnaq iga nami unosaioqnem.” 
MAT.9.34	Onaqa Farisi naŋgi Yesus aqa maŋwa di unsib maroqneb, “Mondor uge naŋgo gate koba Satan a Yesus aqa jejamuq di unu. Deqa siŋgila dena Yesus na mondor uge naŋgi winjreqnu.”
MAT.9.35	Ariya Yesus a dena walwelosiqa qure kokba ti qure kiñilala ti dia brantoqnsiqa Juda naŋgo Qotei tal miligiq giloqnsiqa Qotei aqa anjam palontosiq minjroqnej. Qotei a tamo uŋgasari naŋgo Mandor Koba sosiq naŋgi taqatnjreqnu. Anjam bole di Yesus na palontosiq minjroqnej. Osiqa tamo ma utru segi segi naŋgi boletnjroqnej. 
MAT.9.36	Tamo uŋgasari tulaŋ gargekoba naŋgi Yesus aqa areq beleŋeqnabqa a naŋgi unjrsiqa a naŋgi qa are ugeiyej. Di kiyaqa? Naŋgi tulaŋ so ugetesoqneb. Naŋgi kaja bul mandor saiqoji. 
MAT.9.37	Deqa a na aqa aŋgro naŋgi yawo anjam bei endegsi minjrej, “Wauq dia iŋgi gargekoba melionub. Ariya iŋgi meli bunuj otorqajqa wau tamo koba sai. 
MAT.9.38	Deqa niŋgi wau lanja minjibqa a na wau tamo qudei naŋgi eleŋosim qariŋnjrimqa naŋgi aqa wauq gilsib iŋgi meli bunuj otoreleŋqab.”
MAT.10.1	Onaqa Yesus na aqa aŋgro 12-pela naŋgi metnjrnaqa aqa areq bonabqa a na naŋgi siŋgila enjrej. Naŋgi na tamo uŋgasari naŋgo jejamuq dena mondor uge uge winjroqnqajqa deqa ti tamo uŋgasari naŋgo ma kalil kobotetnjroqnqajqa deqa ti marsiq naŋgi siŋgila enjrej.
MAT.10.2	Aqa aŋgro 12-pela siŋgila enjrej qaji naŋgo ñam agiende. Bei Saimon. Aqa ñam bei Yesus na Pita waiyej. Naŋgi aqa was Andru wo. Bei Sebedi aqa ŋiri Jems wo aqa was Jon wo. 
MAT.10.3	Ariya Filip wo Bartolomyu wo. Bei Tomas naŋgi takis o qaji tamo Matyu wo. Bei Alfias aqa ŋiri Jems naŋgi Tadius wo. 
MAT.10.4	Bei Saimon agi Rom naŋgi winjrqajqa maroqnej qaji. Ariya bei Judas Iskariot agi Yesus osiqa jeu tamo naŋgo baŋq di atej qaji a di. Yesus aqa aŋgro 12-pela naŋgo ñam agide.
MAT.10.5	Osiqa aŋgro 12-pela naŋgi di qariŋnjrsiqa minjrej, “Niŋgi qure qureq giloqniye. Ariya niŋgi tamo sawa bei bei qaji naŋgoq giloqnaib. Samaria naŋgo qureq dego giloqnaib. 
MAT.10.6	Niŋgi Israel tamo uŋgasari naŋgo segiq giloqniye. Israel naŋgi tulaŋ sougetejunub. Naŋgi kaja bul mandor saiqoji. 
MAT.10.7	Deqa niŋgi Israel naŋgo segiq giloqnsibqa anjam endegsib minjroqniye, ‘Qotei a bosim nuŋgo Mandor Koba sosim niŋgi taqatŋgwajqa bati jojomqo.’ 
MAT.10.8	Niŋgi Israel naŋgi degsib minjroqnsibqa naŋgo ma tamo naŋgi boletnjroqniye. Tamo moreŋoqnibqa olo tigeltnjroqniye. Tamo naŋgo jejamu yu na ugeeleŋo qaji naŋgi olo gereiyetnjroqniye. Mondor uge uge naŋgi dego tamo uŋgasari naŋgo jejamuq dena winjroqniye. E na siŋgila eŋgonum qaji di niŋgi ijoq dena awaiyosai. E na laŋa eŋgonum. Deqa niŋgi dego tamo naŋgi laŋa gereinjroqniye. Naŋgi awai bei yainjraib.
MAT.10.9	“Niŋgi gol ti silva ti meniŋ silali kapa ti osi gilaib. 
MAT.10.10	Niŋgi walwelosib nuŋgo qaquŋ aib. Gara jugo aiye aiyel aib. Siŋga tatal aiye aiyel aib. Walwelqajqa toqoŋ ojaib. Niŋgi Qotei aqa wau tamo deqa niŋgi qure qureq giloqnibqa naŋgi na iŋgi iŋgi deqaji niŋgi eŋgeleŋoqnqab.
MAT.10.11	“Niŋgi qure bei beiq di brantoqnsibqa tamo bole bei itoqnsib aqa talq di soqniye. Dia sosib dena tigelosib olo qure beiq giloqniye. 
MAT.10.12	Niŋgi tal bei gogetoqnsibqa tamo uŋgasari tal miligiq di unub qaji naŋgi endegsib minjroqniye, ‘Qotei na niŋgi kumbra bole eŋgeme.’ 
MAT.10.13	Degsib minjroqnibqa naŋgi niŋgi joqsib gereiŋgibqa nuŋgo lawo anjam di naŋgoq di uratib soqnem. Ariya naŋgi niŋgi gereiŋgosaiabqa nuŋgo lawo anjam di olo puluosim nuŋgoq bem. 
MAT.10.14	Tamo bei na niŋgi gereiŋgwa uratimqa kio nuŋgo anjam quqwa asgiyimqa kio niŋgi qure di uratqa oqnsib nuŋgo siŋga tumbrum butuyoqniye. Yimqa naŋgi nuŋgo kumbra di unsib poinjrqas, ‘Bole, iga kumbra ugetonum.’ 
MAT.10.15	Niŋgi quiye. E bole merŋgwai. Mondoŋ Qotei na tamo uŋgasari naŋgo une qa peginjrqa batiamqa qure deqaji tamo uŋgasari naŋgi ijo anjam uratonub deqa Qotei na naŋgi tulaŋ padaltnjrougetqas. Ariya Sodom qure ti Gomora qure ti naŋgi Qotei na mondoŋ degsim padaltnjrqasai. A na naŋgi gulube kiñala enjrqas. Di kiyaqa? Naŋgi ijo ñam qaliesai deqa.”
MAT.10.16	Osiqa Yesus a olo anjam endegsi minjrej, “Niŋgi quiye. Niŋgi kaja du du bul deqa e na niŋgi qariŋgitqa gilsib bauŋ juwaŋ naŋgo ambleq dia walweloqnqab. Deqa niŋgi amal naŋgo kumbra dauryoqniye. Amal naŋgi geregere ŋam atoqnsib laqnub. Dego kere niŋgi geregere are qaloqnsib walweloqniye. Niŋgi binoŋ naŋgo kumbra dego dauryoqniye. Binoŋ naŋgi kumbra uge yosaieqnub. Dego kere niŋgi kumbra uge yqajqa are qaloqnaib. 
MAT.10.17	Niŋgi tamo naŋgi qa geregere ŋam atsib soqniye. Tamo qudei naŋgi na bosib niŋgi ojeleŋosib tamo kokba naŋgo ulatamuq dia niŋgi tigeltŋgoqnqab. Osib nuŋgo jejamuq di anjam gargekoba laŋa laŋa qametŋgoqnsib naŋgo Qotei tal miligiq dia niŋgi kumbaiŋgoqnqab. 
MAT.10.18	Naŋgi ijo ñam ugetqa maroqnsib deqa niŋgi joqoqnsib Rom naŋgo gate kokba ti naŋgo mandor kokba ti naŋgo ulatamuq dia niŋgi tigeltŋgoqnqab. Bati deqa niŋgi ijo anjam bole naŋgi minjroqnqab. Osib sawa bei bei qaji tamo naŋgi dego ijo anjam bole minjroqnqab. 
MAT.10.19	Naŋgi na niŋgi ojsib gate kokba naŋgo ulatamuq dia tigeltŋgoqnibqa niŋgi ulaosib endegsib are qalaib, ‘Iga na kamba anjam kie minjrqom?’ Niŋgi degaib. Bati deqa Qotei na nuŋgo medabu siŋgilatetŋgimqa niŋgi kamba anjam minjrqab. 
MAT.10.20	Di kiyaqa? Niŋgi segi na anjam minjrqasai. Nuŋgo Abu aqa Mondor na nuŋgo medabu siŋgilatetŋgim niŋgi anjam marqab.
MAT.10.21	“Bati deqa kumbra uge endeqaji branteleŋqas. Tamo qudei naŋgi na naŋgo segi was naŋgi ojeleŋoqnsib jeu tamo naŋgo baŋq di ateleŋoqnibqa naŋgi na naŋgi ñumoqnib moreŋoqnqab. Tamo qudei naŋgi na naŋgo segi aŋgro naŋgi dego degsib ojeleŋoqnqab. Aŋgro qudei naŋgi na naŋgo segi ai wo abu wo naŋgi jeutnjroqnsib ojeleŋoqnsib jeu tamo naŋgo baŋq di ateleŋoqnibqa naŋgi na naŋgi ñumoqnib moreŋoqnqab. 
MAT.10.22	Niŋgi ijo ñam ejunub deqa tamo uŋgasari kalil naŋgi niŋgi qa are tulaŋ ugeinjroqnqas. Ariya tamo uŋgasari naŋgi ijo ñam siŋgila na ojsib gilsi gilsib diŋo bati itqab di Qotei na naŋgi oqas. 
MAT.10.23	Qure bei beiq dia tamo uŋgasari naŋgi na niŋgi ugeugeiŋgoqnibqa niŋgi naŋgo qure di uratoqnsib olo qure beiq giloqniye. Niŋgi quiye. E bole merŋgwai. Niŋgi Israel naŋgo qure qure kalil keretosaisoqnibqa e Tamo Aŋgro olo bqai.
MAT.10.24	“Aŋgro kiñala bei na aqa abu buŋyqa keresai. Kaŋgal tamo na aqa tamo koba buŋyqa keresai. 
MAT.10.25	Aŋgro a kobaqujaosimqa di aqa abu ombla kerekereqab. Kaŋgal tamo a powo koba osimqa di aqa tamo koba ombla kerekereqab. Jeu tamo naŋgi na tal aqa abu a ñam Belsebul waiyeqnub. Deqa iga qalieonum, naŋgi na aqa aŋgro naŋgi ñam tulaŋ ugedamu wainjrqab.”
MAT.10.26	Osiqa Yesus a olo anjam endegsi minjrej, “Niŋgi jeu tamo naŋgi di ulainjraib. Kumbra kalil uliejunu qaji di boleq dqas. Uli anjam kalil dego tamo naŋgi qusib poinjrqas. 
MAT.10.27	Anjam e ambruq dia merŋgeqnum qaji di niŋgi olo suwaŋoq dia maroqniye. Anjam e lumu na merŋgeqnum qaji di niŋgi olo bijal goge dia tigeloqnsibqa tamo uŋgasari naŋgi minjroqniye. 
MAT.10.28	Niŋgi jeu tamo naŋgi ulainjraib. Naŋgi nuŋgo jejamu segi qalsib moiotqa kere. Naŋgi nuŋgo qunuŋ moiotqa keresai. Deqa niŋgi naŋgi ulainjraib. Qotei a segi ulaiyiye. A na tamo naŋgo qunuŋ ti jejamu ti padaltnjrsim naŋgi ŋamyuoq breinjrqa kere.
MAT.10.29	“Niŋgi qalie. Tamo naŋgi qebari sinjir silali kobaquja na awaiyosaieqnub. Silali kiñala na awaiyeqnub. 10 toea dego. Ariya nuŋgo Abu a na qebari sinjir naŋgi geregere taqatnjreqnu. Deqa a na qebari sinjir bei taqatim a uloŋosim mandamq aiqa keresai. 
MAT.10.30	Dego kere Qotei a nuŋgo gate baŋga segi segi sisiyeqnu. A niŋgi segi segi qa qalie bole. 
MAT.10.31	Deqa niŋgi ulaaib. Niŋgi na qebari kalil naŋgi tulaŋ buŋnjrejunub.”
MAT.10.32	Osiqa Yesus a olo anjam endegsi minjrej, “Tamo naŋgi ijo ñam tamo uŋgasari naŋgo ulatamuq dia mareqnub qaji mondoŋ e kamba ijo Abu laŋ qureq di unu qaji aqa ulatamuq dia naŋgo ñam dego marqai. 
MAT.10.33	Ariya tamo naŋgi ijo ñam tamo uŋgasari naŋgo ulatamuq dia marqajqa jemainjreqnu qaji mondoŋ e kamba ijo Abu laŋ qureq di unu qaji aqa ulatamuq dia naŋgo ñam dego marqajqa jemaibqas.”
MAT.10.34	Osiqa Yesus a olo anjam endegsi minjrej, “Niŋgi kiersib are qalonub? E na qaja kobotitqa tamo uŋgasari naŋgi geregere lawo na sqajqa deqa e mandamq aiem kio? Sai. E na qaja kobotqajqa bosai. E na tamo uŋgasari naŋgi pupoinjritqa naŋgi jeu jeu sqajqa deqa e bem. 
MAT.10.35	Od, e jeu kumbra tigeltqa bem. Deqa aŋgro mel naŋgi na naŋgo segi abu naŋgi jeutnjroqnqab. Aŋgro sebiŋ naŋgi na naŋgo segi ai naŋgi jeutnjroqnqab. Aiŋ yala naŋgi na naŋgo segi aiŋ qeli naŋgi jeutnjroqnqab. 
MAT.10.36	Tamo uŋgasari tal qujaiq di unub qaji naŋgi segi jeu jeu sqab.
MAT.10.37	“Deqa tamo bei na aqa ai wo abu wo naŋgi tulaŋ qalaqalainjrsimqa ariya di buŋyosim e tulaŋ qalaqalaibqasai di a ijo aŋgro sqa keresai. Tamo bei na aqa aŋgro mel naŋgi ti aqa aŋgro sebiŋ naŋgi ti tulaŋ qalaqalainjrsimqa ariya di buŋyosim e tulaŋ qalaqalaibqasai di a ijo aŋgro sqa keresai. 
MAT.10.38	Tamo bei na aqa segi ŋamburbas qoboiyosim e daurbqasai di a ijo aŋgro sqa keresai. 
MAT.10.39	Tamo bei a aqa segi ŋambile qa areqalo kobaiyqas di a padalqas. Ariya tamo bei a e qa are qalsimqa aqa segi ŋambile uratqas di a olo ŋambile bole oqas.”
MAT.10.40	Osiqa Yesus a olo anjam endegsi minjrej, “Tamo bei na niŋgi osim geregereiŋgwas di a na e dego osim geregereibqas. Tamo a e oqas di a na ijo Abu e qariŋbej qaji di dego oqas. 
MAT.10.41	Tamo bei a endegsi are qalqas, ‘Tamo di a Qotei aqa medabu o qaji tamo bei. Deqa e na a aqaryaiyqai.’ A degsi are qalsimqa tamo di osim aqa talq di gereiyqas di Qotei na kamba awai bole a yqas. Di kiyaqa? A Qotei aqa medabu o qaji tamo gereiyqo deqa. Tamo bei a endegsi are qalqas, ‘Tamo di a Qotei aqa anjam dauryeqnu qaji tamo bole. Deqa e na a aqaryaiyqai.’ A degsi are qalsimqa tamo di osim aqa talq di gereiyqas di Qotei na kamba awai bole yqas. Di kiyaqa? A na Qotei aqa anjam dauryeqnu qaji tamo bole gereiyqo deqa. 
MAT.10.42	Tamo bei a endegsi are qalqas, ‘Tamo di a Yesus aqa aŋgro. Deqa e na a aqaryaiyqai.’ A degsi are qalsimqa ijo aŋgro di osim ya ulili tigsim anaiyqas di Qotei na kamba awai bole yqas. Niŋgi quiye. E bole merŋgwai. A na ijo segi aŋgro gereiyqo deqa aqa awai bole Qotei na yqo qaji di tamo bei na olo yaiyqa keresai.”
MAT.11.1	Yesus a na aqa aŋgro 12-pela naŋgi anjam degsi minjrsiq koboonaqa a sawa di uratosiqa qure qureq giloqnsiqa tamo uŋgasari naŋgi Qotei aqa anjam plaltosiq minjroqnej.
MAT.11.2	Bati deqa Jon yansnjro qaji a tonto talq di soqnej. Sonaqa wau kalil Kristus na yoqnej qaji di tamo qudei naŋgi na unsib deqa mare mare laqnab Jon a qusiqa aqa aŋgro qudei naŋgi qariŋnjrnaq Yesus aqa areq gilsib nenemyeb, 
MAT.11.3	“Kristus agi Qotei na nami qariŋyim bqajqa marej qaji di ni kio? Ni saiamqa iga tamo bei qa tariŋqom kio?”
MAT.11.4	Onaqa Yesus na kamba minjrej, “Anjam nuŋgo dabkala na queqnub qaji ti kumbra nuŋgo ŋamdamu na uneqnub qaji ti deqa aisib Jon geregere saiyosib minjiye. 
MAT.11.5	Endegsib minjiye, ‘Tamo ŋam qandimnjro qaji naŋgi olo ŋam poinjreqnaq sawa uneqnub. Tamo jejamu lainjro qaji naŋgi olo walweleqnub. Tamo naŋgo jejamu yu na ugeeleŋo qaji naŋgo yu kalil koboeqnu. Tamo dabkala geteŋnjro qaji naŋgi olo poinjreqnaqa anjam queqnub. Tamo moreŋo qaji naŋgi olo tigeleqnub. Tamo iŋgi iŋgi saiqoji unub qaji naŋgi Qotei aqa anjam bole queqnub.’ Niŋgi aisib Jon degsib saiyosib minjiye. 
MAT.11.6	Ariya niŋgi quiye. Tamo naŋgi e nubsib e qa naŋgo areqalo siŋgilatosib olo ijo ñam ulontosaieqnub qaji naŋgi tulaŋ areboleboleinjrim sqab.”
MAT.11.7	Onaqa Jon aqa aŋgro naŋgi Yesus aqa anjam di qusibqa naŋgi olo puluosib Jon minjqajqa aieqnabqa Yesus a na tamo uŋgasari gargekoba naŋgi di Jon qa endegsi minjrej, “Niŋgi nami wadau sawaq gilsibqa niŋgi tamo kiero unqajqa gileb? Niŋgi tamo silai aqa baŋga bul jagwa na pileteqnaqa di unqajqa gileb kio? Sai. Jon a tamo deqaji sai. 
MAT.11.8	Deqa niŋgi tamo kiero unqajqa wadau sawaq gileb? Niŋgi tamo gara bole walaosi laqnu qaji di unqajqa gileb kio? Di dego sai. Tamo gara bole walaeqnub qaji naŋgi mandor kokba naŋgo talq di unub. 
MAT.11.9	Deqa niŋgi kiyaqa wadau sawaq gileb? Niŋgi Qotei aqa medabu o qaji tamo bei unqajqa gileb kio? Od. Agide. Niŋgi deqa unqa gileb. Deqa e niŋgi endegsi merŋgwai. Jon a Qotei aqa medabu o qaji tamo kobaquja. A na Qotei aqa medabu o qaji tamo kalil naŋgi tulaŋ buŋnjrejunu. 
MAT.11.10	Agi nami e mandamq aiosaisonamqa Qotei a Jon qa endegsi merbej, ‘Ni que. E na tamo bei ijo anjam marqajqa qariŋyitqa a ni qa namoosim ino gam gereiyetmqas.’ Tamo di agi Jon. Anjam di agi Qotei aqa neŋgreŋq di unu. 
MAT.11.11	Deqa niŋgi quiye. E bole merŋgwai. Jon yansnjro qaji a na tamo kalil mandamq endi unub qaji naŋgi tulaŋ buŋnjrejunu. Ariya tamo qudei ñam saiqoji unub qaji naŋgi Qotei na taqatnjroqnsiqa a naŋgo Mandor Koba unu. Deqa tamo naŋgi di Jon tulaŋ buŋyejunub.
MAT.11.12	“Jon yansnjro qaji a anjam marqajqa bati brantej dena bosi bosiq agi bini tamo naŋgi waukobaoqnsib tulaŋ siŋgilaeqnub. Agi naŋgi Qotei na taqatnjrsim naŋgo Mandor Koba sqa maroqnsib deqa naŋgi siŋgila na qotoqnsib waukobaoqnsib siŋgilaeqnub. 
MAT.11.13	Agi nami Qotei aqa dal anjam ti Qotei aqa medabu o qaji tamo naŋgo anjam ti maroqneb dena bosi bosiq Jon aqa bati brantej. 
MAT.11.14	Ariya niŋgi ijo anjam endi quqwa are soqnimqa quiye. Qotei a nami marej, ‘E na Elaija qariŋyit bosim ijo medabu osim anjam maroqnqas.’ Anjam di agi Qotei aqa neŋgreŋq di unu. Ariya niŋgi quiye. Elaija agi bej. E Jon qa marqa osimqa Elaija aqa ñam na yawo anjam mareqnum. 
MAT.11.15	Tamo a dabkala ti sqas di a ijo anjam endi geregere quem.
MAT.11.16	“Tamo uŋgasari bini bati endeqa unub qaji naŋgo kumbra qa e yawo anjam kiersiy marqai? Naŋgi tamo kiero? E naŋgi qa endegsi marqai. Naŋgi aŋgro du du bul qure ambleq dia alaŋoqnsib aŋgro qudei na qudei minjreqnub, 
MAT.11.17	‘Iga yumba anjamonumqa niŋgi lou tuosai. Iga are uge qa louonumqa niŋgi akamosai.’” 
MAT.11.18	Osiqa Yesus a olo anjam endegsi minjrej, “Jon a bosiqa iŋgi ti wain ti uratosiq sonaqa tamo naŋgi a qa maroqneb, ‘A mondor uge ti.’ 
MAT.11.19	Ariya e Tamo Aŋgro bosimqa iŋgi ti wain ti uyeqnamqa tamo naŋgi e nuboqnsib mareqnub, ‘Niŋgi uniye. Yesus a qunjaŋ ani. A wain uyo ani. A takis o qaji tamo ti une tamo ti naŋgi koba na walweleqnub.’ Tamo naŋgi e qa misiliŋ anjam degsib mareqnub. Ariya niŋgi Qotei aqa wau unqab di niŋgi poiŋgwas, Qotei a qalie bole.”
MAT.11.20	Yesus a qure qudeiq di maŋwa gargekoba yeleŋoqnej. Ariya naŋgi are bulyosai. Deqa a qure deqaji tamo uŋgasari naŋgi qa ŋiriŋej. 
MAT.11.21	Osiqa minjrej, “O tamo uŋgasari Korasin qure ti Betsaida qure ti di unub qaji, niŋgi tulaŋ padalougetqab. Tamo bei a Tair qure ti Saidon qure ti deq gilsiq maŋwa e nuŋgoq di yoqnem qaji di naŋgoq di yo qamu naŋgi nami are bulyosib naŋgo une qa are ugeinjrnaq are uge qa gara jigsib ŋam sumq di awoeb qamu. 
MAT.11.22	Deqa e niŋgi endegsi merŋgwai. Mondoŋ Qotei na tamo uŋgasari naŋgo une qa peginjrqa batiamqa a na niŋgi tulaŋ padaltŋgougetqas. Ariya Qotei na Tair qure ti Saidon qure ti naŋgi degsim padaltnjrqasai. A na naŋgi gulube kiñala enjrqas. Di kiyaqa? Naŋgi ijo ñam qaliesai deqa. 
MAT.11.23	O Kaperneam tamo uŋgasari, niŋgi laŋ qureq oqwa kere e? Keresai. Niŋgi moio qureq aiqab. Tamo bei a Sodom qureq gilsiq maŋwa e nuŋgoq di yoqnem qaji di Sodom qure naŋgoq di yo qamu naŋgi nami are bulyosib bini unub qamu. Naŋgi padalosai qamu. 
MAT.11.24	Deqa e niŋgi endegsi merŋgwai. Mondoŋ Qotei na tamo uŋgasari naŋgo une qa peginjrqa batiamqa a na niŋgi tulaŋ padaltŋgougetqas. Ariya Qotei na Sodom qure naŋgi degsim padaltnjrqasai. A na naŋgi gulube kiñala enjrqas. Di kiyaqa? Naŋgi ijo ñam qaliesai deqa.”
MAT.11.25	Bati deqa Yesus a endegsi Qotei pailyej, “O Abu, ni segi laŋ qa ti mandam qa ti Koba. Deqa e ni biŋimosim ino ñam soqtonum. Di kiyaqa? Ijo anjam e na tamo uŋgasari naŋgi minjreqnum qaji di ni na tamo powo ti unub qaji naŋgi qa ulitoqnsimqa tamo aŋgro du du bul naŋgi segi qa babteqnam naŋgi poinjreqnu. 
MAT.11.26	Od, Abu, ni ino segi areqalo dauryosim agi degyeqnum.” 
MAT.11.27	Yesus a degsi Qotei pailyej. Osiqa marej, “Ijo Abu na iŋgi iŋgi kalil ijo baŋq di ateleŋej unu. E Qotei aqa Ŋiri. Tamo bei a e qa qaliesai. Ijo Abu a segi e qa qalie. Tamo bei a ijo Abu qa qaliesai dego. E segi ijo Abu qa qalie. Ariya e na tamo qudei naŋgi ijo Abu osornjreqnum. Naŋgi dego ijo Abu qa qalie.
MAT.11.28	“Niŋgi gulube qoboiyoqnsib waukobaeqnub qaji niŋgi kalil ijoq babqa e na aqaryaiŋgitqa niŋgi aqaratqab. 
MAT.11.29	Niŋgi e qa geregere qalieosib ijo anjam aqa sorgomq di soqniye. Di kiyaqa? E na tamo naŋgi lawo kumbra enjroqnsim ijo segi ñam aguq ateqnum. Deqa niŋgi e qa qalieabqa iŋgi bei na niŋgi gulube eŋgwasai. Niŋgi aqaratqab. 
MAT.11.30	E na niŋgi are otetŋgeqnum deqa niŋgi are gulube saiqoji unub. Wau e na niŋgi eŋgeqnum qaji di gulube sai. Di oto.”
MAT.12.1	Ariya bunuqna Juda naŋgo yori bati bei qa Yesus aqa aŋgro naŋgi ti wau ambleq na giloqnsibqa aqa aŋgro naŋgi mamnjrnaq deqa wit gei eleŋoqnsib uye uye giloqneb. 
MAT.12.2	Naŋgi degsib gileqnabqa Farisi tamo qudei naŋgi bosib naŋgi unjrsib Yesus minjeb, “Ni une. Ino aŋgro naŋgi gago dal anjam grotonub. Yori bati qa kumbra degyo di getento koba.” 
MAT.12.3	Onaqa Yesus na kamba Farisi naŋgi minjrej, “Nami Devit aqa wau tamo ti naŋgi mamnjrnaqa kumbra yeb qaji di niŋgi buk miligiq di sisiyosai kio? 
MAT.12.4	Devit a atra tal miligiq gilsiqa Qotei atraiyqajqa bem nami atnab soqnej qaji di osiqa giŋgeŋyosiqa aqa wau tamo naŋgi koba na uyeb. Bem di getento. Di atra tamo naŋgo segi uyqajqa bem. Niŋgi quiye. Devit a degsi yej di a dal anjam grotej. Ariya a Qotei aqa ŋamdamuq di une saiqoji. 
MAT.12.5	Dal anjam bei dego nami neŋgreŋyeb. Anjam agiende. Atra tamo naŋgi yori bati gaigai atra tal miligiq di waueqnub. Naŋgo kumbra dena naŋgi dal anjam groteqnub. Ariya naŋgi Qotei aqa ŋamdamuq di une saiqoji. Niŋgi anjam di nami buk miligiq di sisiyosai kio? 
MAT.12.6	Ariya e niŋgi endegsi merŋgwai. Bini tamo bei unu. Tamo dena atra tal tulaŋ buŋyejunu.” Yesus a a segi qa naŋgi anjam degsi minjrej. 
MAT.12.7	Osiqa olo minjrej, “Qotei aqa anjam bei dego nami neŋgreŋyeb unu. Agi endegsib neŋgreŋyeb, ‘Niŋgi e laŋa atraiboqnsib ijo ñam soqteqnub. E nuŋgo kumbra deqa arearetbosai. Ariya niŋgi tamo naŋgi qa duloqnsibqa naŋgi geregereinjroqniye. Yimqa e nuŋgo kumbra deqa tulaŋ arearetbqas.’ Niŋgi Qotei aqa anjam di sisiyosib poiŋgwo qamu niŋgi tamo une saiqoji unub qaji naŋgi gulube enjrosai qamu. 
MAT.12.8	E Tamo Aŋgro. Deqa e segi na yori bati taqatejunum. E segi yori bati aqa Tamo Koba.”
MAT.12.9	Onaqa Yesus a dena walwelosiqa qure beiq di brantosiqa Juda naŋgo Qotei tal miligiq gilej. 
MAT.12.10	Qotei tal miligiq dia tamo bei baŋ qandamyej qaji a soqnej. Deqa tamo qudei naŋgi Yesus aqa jejamuq di anjam laŋa qametqa marsibqa endegsib nenemyeb, “Yori bati qa tamo boletqajqa di kere kio?” 
MAT.12.11	Onaqa Yesus a na kamba minjrej, “Nuŋgo ambleq di tamo bei aqa kaja du a yori bati qa uloŋosim subq aiimqa a uratqasai. A na aqaryaiyosim olo subq dena osim goge atqas. Di niŋgi qalie. 
MAT.12.12	Ariya tamo naŋgi kaja du sai. Naŋgi tamo qunuŋ ti. Deqa iga yori bati qa tamo aqaryaiyim a bole sqas di kumbra bole.” 
MAT.12.13	Yesus a naŋgi degsi minjrsiqa tamo baŋ qandamyej qaji di minjej, “Ni ino baŋ waiy.” Degsi minjnaqa aqa baŋ waiyonaq boleej. Aqa baŋ bei ombla na kerekereeb. 
MAT.12.14	Onaqa Farisi naŋgi Yesus aqa kumbra di unsibqa naŋgi Qotei tal uratosib oqedosib naŋgi gam kiersib Yesus qalib moiqajqa deqa qairoqneb.
MAT.12.15	Onaqa Yesus a naŋgo anjam di qalieosiqa qure di uratosiq walwelosiq gilej. A gileqnaqa tamo uŋgasari gargekoba naŋgi a dauryosib giloqneb. Deqa a na tamo uŋgasari kalil ma ti soqneb qaji naŋgi boletnjroqnej. 
MAT.12.16	Osiqa a na naŋgi saidnjroqnej, “Niŋgi ijo ñam ubtsib maraib.” 
MAT.12.17	Yesus a kumbra di yej deqa anjam bei Qotei aqa medabu o tamo Aisaia nami marej qaji di aqa damu brantej. A endegsi marej, 
MAT.12.18	“Endi ijo wau tamo qujai e segi na giltem qaji. E a tulaŋ qalaqalaiyeqnum. E a qa tulaŋ areboleboleibqo. E na ijo Mondor aqaq di atitqa a na tamo uŋgasari kalil mandamq endi unub qaji naŋgi kumbra tiŋtiŋ qa minjroqnqas. 
MAT.12.19	A ŋiriŋ anjam maroqnqasai. A leleŋkobaoqnqasai. Gamq dia tamo uŋgasari naŋgi aqa kakoro quoqnqasai. 
MAT.12.20	Silai aqa baŋga a geŋqa laqnimqa a na torei gentqasai. Lam aqa puloŋ kiñalaamqa a na torei mosotqasai. A degsim wauosim gilsim gilsim a na kumbra tiŋtiŋ torei siŋgilatqas. 
MAT.12.21	Yimqa tamo uŋgasari sawa bei beiq di unub qaji naŋgi Kristus qa naŋgo areqalo siŋgilatsibqa a na naŋgi aqaryainjrqajqa deqa tariŋoqnsib sqab.” Qotei aqa medabu o qaji tamo Aisaia a nami anjam degsi neŋgreŋyonaq soqnej.
MAT.12.22	Onaqa bati di tamo bei mondor uge na medabu getentsiq ŋamdamu qandimyej qaji a tamo qudei naŋgi na Yesus aqa areq osi bonabqa Yesus na mondor uge di wiyetonaqa aqa meŋ otyonaqa aqa ŋamdamu boleosiq a sawa unsiqa anjam bole maroqnej. 
MAT.12.23	Deqa tamo uŋgasari kalil naŋgi Yesus aqa siŋgila di unsibqa naŋgi tulaŋ prugeleŋosib maroqneb, “Tamo di Devit aqa Ŋiri kio?” 
MAT.12.24	Naŋgi degsib mareqnabqa Farisi naŋgi qusibqa saidnjrsib minjreb, “Sai. Mondor uge naŋgo gate koba Belsebul a Yesus aqa jejamuq di unu. Deqa siŋgila dena Yesus na mondor uge naŋgi winjreqnu.”
MAT.12.25	Onaqa Yesus a naŋgo areqalo di qalieosiqa yawo anjam endegsi minjrej, “Tamo naŋgi sawa qujaiq di unub qaji naŋgi segi poaiyelosib qotqab di naŋgi koba na geregere sqa keresai. Naŋgi niñaqosib koboqab. Tamo naŋgi qure qujaiq di unub qaji naŋgi segi poaiyelosib qotqab di naŋgi dego koba na geregere sqa keresai. Tamo naŋgi tal qujaiq di unub qaji naŋgi segi poaiyelosib qotqab di naŋgi dego koba na geregere sqa keresai. 
MAT.12.26	Dego kere Satan na aqa segi mondor uge naŋgi winjrqas di naŋgi poaiyelqab. Deqa a kiersim aqa mondor uge naŋgi olo taqatnjrqas? Di keresai. 
MAT.12.27	E Belsebul aqa siŋgila na mondor uge naŋgi winjreqnum qamu nuŋgo aŋgro naŋgi yai aqa siŋgila na mondor uge naŋgi winjreqnub? Niŋgi tulaŋ grotonub deqa nuŋgo aŋgro naŋgi na endegsib merŋgwab, ‘Niŋgi tamo uge.’ 
MAT.12.28	Ariya e Qotei aqa Mondor aqa siŋgila na mondor uge naŋgi winjrqai di niŋgi unsib poiŋgwas, ‘Bole, Qotei na iga taqatgosiq gago Mandor Koba unu.’ Niŋgi degsi poiŋgwas.
MAT.12.29	“Tamo bei a kiersim tamo siŋgila koba bei aqa tal gogetosim aqa iŋgi iŋgi kalil bajiŋqas? A mati tamo siŋgila di sil na tontim soqnimqa di aqa iŋgi iŋgi kalil bajiŋqas. Tontqasai di aqa iŋgi iŋgi bajiŋqa keresai.
MAT.12.30	“Tamo bei na e kadoibqasai di a na e jeutbqas. A na e tamo uŋgasari naŋgi koroinjrqajqa aqaryaibqasai di a na tamo uŋgasari naŋgi olo winjrim jaraiqab.
MAT.12.31	“Deqa e niŋgi endegsi merŋgwai. Tamo uŋgasari naŋgo une kalil Qotei na kobotetnjrqas. Tamo uŋgasari naŋgo misiliŋ anjam kalil dego Qotei na kobotetnjrqas. Ariya tamo a Qotei aqa Mondor misiliŋyqas une di Qotei na kobotqasai. 
MAT.12.32	Tamo bei na e Tamo Aŋgro misiliŋbqas une di Qotei na kobotqa kere. Ariya tamo bei na Qotei aqa Mondor Bole misiliŋyqas une di Qotei na kobotqa keresai. Bini bati endeqa Qotei na kobotqasai. Mondoŋ dego Qotei na kobotqasai.”
MAT.12.33	Osiqa Yesus a olo anjam endegsi minjrej, “Ŋamtaŋ bole naŋgi gei bole ateqnub. Ŋamtaŋ uge naŋgi gei uge ateqnub. Deqa tamo naŋgi ŋam aqa gei unsibqa dena naŋgi poinjrqas, ŋamtaŋ di bole kio uge kio. 
MAT.12.34	Niŋgi tamo uge. Niŋgi amal uge bul. Niŋgi kiersib anjam bole maroqnqab? Tamo naŋgo areqalo naŋgo are miligiq di unu qaji di naŋgo medabuq na branteqnu. 
MAT.12.35	Tamo bole naŋgo are miligiq di areqalo bole bole gargekoba unu. Deqa naŋgi kumbra bole bole yeqnub. Ariya tamo uge naŋgo are miligiq di areqalo uge uge gargekoba unu. Deqa naŋgi kumbra uge uge yeqnub.
MAT.12.36	“Ariya e niŋgi endegsi merŋgwai. Mondoŋ Qotei na tamo naŋgo une qa peginjrqa batiamqa tamo uŋgasari naŋgo anjam kalil naŋgi laŋa laŋa mareqnub qaji di Qotei na naŋgo jejamuq di atsim naŋgi peginjrqas. 
MAT.12.37	Ino anjam boleamqa Qotei na mermqas, ‘Ni tamo bole.’ Ino anjam ugeamqa Qotei na mermqas, ‘Ni tamo uge.’”
MAT.12.38	Onaqa dal anjam qalie tamo qudei ti Farisi qudei ti naŋgi na kamba Yesus minjeb, “O Qalie Tamo Koba, ni endego Qotei aqa maŋwa bei babtimqa iga unsim dena poigwas, bole, ni Qotei aqa wau ojeqnum.”
MAT.12.39	Onaqa Yesus na kamba minjrej, “Tamo uŋgasari bini bati endeqa unub qaji naŋgo kumbra tulaŋ ugedamu. Naŋgi Qotei areiyosaieqnub. Naŋgi gaigai ijo maŋwa laŋa unqajqa metbeqnub. Deqa e na ijo maŋwa bei naŋgi osornjrqasai. Qotei aqa medabu o tamo Jona nami soqnej qaji aqa maŋwa segi osornjritqa naŋgi di unqab. 
MAT.12.40	Agi Jona a bati qalub qe ani aqa miligiq di soqnej. Dego kere e Tamo Aŋgro bati qalub sub miligiq di sqai. 
MAT.12.41	Mondoŋ Qotei na tamo uŋgasari naŋgo une qa peginjrqa batiamqa Ninive tamo naŋgi tigelosibqa tamo uŋgasari bini bati endeqa unub qaji naŋgo kumbra uge boleq atetnjrqab. Di kiyaqa? Ninive tamo naŋgi nami Jona aqa anjam qusib are bulyeb deqa. Ariya bini tamo bei Jona tulaŋ buŋyejunu qaji a nuŋgo ambleqsi unu. Agi e segi qujai. 
MAT.12.42	Mondoŋ Qotei na tamo uŋgasari naŋgo une qa peginjrqa batiamqa uŋa kobaquja nami guta di sawa taqatoqnej qaji a tigelosimqa tamo uŋgasari bini bati endeqa unub qaji naŋgo kumbra uge boleq atetnjrqas. Di kiyaqa? Uŋa di a nami Solomon aqa powo kobaquja unqa marsiqa sawa isaq na walwelosi bej deqa. Ariya bini tamo bei Solomon tulaŋ buŋyejunu qaji a nuŋgo ambleqsi unu.” Yesus a a segi qa naŋgi anjam degsi minjrej.
MAT.12.43	Osiqa Yesus a olo anjam endegsi minjrej, “Mondor uge a tamo bei aqa jejamuq di sosimqa a na tamo di uratosim ulaŋosim sawa kaŋgraŋoq gilqas. Gilsim dia laqnsimqa aqaratqajqa sawa ŋamam ugeiyim marqas, 
MAT.12.44+MAT.12.45	‘E olo puluosiya ijo tal uratem qaji deq olo gilqai.’ A degsi marsimqa gilsim tal dia tamo bei sosai degsim unqas. Tal di nami maŋ solsib iŋgi iŋgi kalil gereiyeb milalejunu di unsimqa olo puluosim aisim mondor uge 7-pela tulaŋ ugedamu naŋgi joqsim bosim koba na tal dia sqab. Soqnibqa tamo di aqa so tulaŋ ugeqas. Aqa so uge namij dego sai. Aqa so tulaŋ ugedamuqas. Dego kere tamo uŋgasari bini bati endeqa kumbra uge uge yoqnsib laqnub qaji naŋgi degsib sougetesqab.”
MAT.12.46	Yesus a na tamo uŋgasari naŋgi anjam degsi minjreqnaqa aqa was naŋgi aqa aniqali ombla na Yesus qa bosib talq di iteb. Yesus a warum miligiq di sonaqa naŋgi anjam bei minjqajqa deqa oqeq di tigelesoqneb. 
MAT.12.47	Onaqa tamo bei na Yesus minjej, “Ni que. Ino was naŋgi ino ai ombla na ni anjam bei mermqa bonub agi oqeq di tigelejunub.” 
MAT.12.48	Onaqa Yesus na kamba minjej, “Ijo ai ijo was naŋgi tal qabe?” 
MAT.12.49	Degsi minjsiqa aqa baŋ na aqa segi aŋgro naŋgi osoryosiqa minjej, “Ni une. Ijo ai ijo was naŋgi agide. 
MAT.12.50	Tamo a ijo Abu laŋ qureq di unu qaji aqa areqalo dauryosim sqas di ijo was bole. Di ijo jaja. Di ijo ai.”
MAT.13.1	Bati deqa Yesus a tal uratosiqa alile aisiq ya agu qalaq di awoej. 
MAT.13.2	Onaqa tamo uŋgasari tulaŋ gargekoba naŋgi bosib aqa areq di koroonabqa a sasalosiqa qobuŋ goge di awoej. Awesonaqa tamo uŋgasari kalil naŋgi alile di tigelesoqneb. 
MAT.13.3	Tigelesonabqa a na yawo anjam gargekoba minjroqnej. Ariya yawo anjam bei endegsi minjrej, “Niŋgi quiye. Tamo bei a gilsiqa aqa iŋgi wauq di saga yago breiyeleŋej. 
MAT.13.4	Breiynaqa saga yago qudei gam qalaq aieleŋeb. Onaqa qebari naŋgi bosib uyekriteb. 
MAT.13.5	Ariya saga yago qudei mandam lanjaq di aieleŋeb. Mandam di guma meniŋ ti. Gogeq di mandam kiñala. Deqa saga yago aieleŋosib urur oqoqujateb. 
MAT.13.6	Naŋgo jirim tulaŋ guma aiosai deqa seŋ oqsiq kaŋkaŋonaqa naŋgi laosib moreŋeb. 
MAT.13.7	Ariya saga yago qudei sil luwit ambleq di aieleŋeb. Dena oqeb qaji sil luwit na dego dauryosiq oqsiq kabutnjrnaq geitosai. 
MAT.13.8	Ariya saga yago qudei mol mandam boledamuq di aieb. Di aisib oqoboledamuysib gei tulaŋ gargekoba ateleŋeb. Qudei 100. Qudei 60. Qudei 30. 
MAT.13.9	Tamo a dabkala ti sqas di a ijo anjam endi geregere quem.”
MAT.13.10	Onaqa Yesus aqa aŋgro naŋgi aqa yawo anjam di qusibqa naŋgi aqa areq bosib nenemyeb, “Ni kiyaqa tamo uŋgasari naŋgi yawo anjam segi minjreqnum? Ni utru babtosaieqnum.” 
MAT.13.11	Onaqa Yesus na kamba minjrej, “Qotei a tamo uŋgasari naŋgo Mandor Koba sosiq naŋgi taqatnjreqnu. Anjam di aqa utru uliejunu. Di e na babtitqa ijo aŋgro niŋgi segi utru qalieqab. Ariya Qotei na tamo uŋgasari naŋgi di yawo anjam aqa utru osornjrqasai. 
MAT.13.12	Tamo a powo ti sqas di Qotei na powo olo yimqa a powo koba oqas. Ariya tamo a powo ti sqasai di powo kiñala aqaq di unu qaji di Qotei na olo yaiyimqa a laŋa sqas. 
MAT.13.13	Utru deqa e na tamo uŋgasari naŋgi yawo anjam segi minjroqnqai. Yimqa naŋgi ŋam atoqnsib ijo kumbra laŋa unoqnsib utru poinjrqasai. Naŋgo dabkala na ijo anjam laŋa quoqnsib di dego utru poinjrqasai. 
MAT.13.14	Naŋgi degsib sqab deqa anjam bei Qotei aqa medabu o tamo Aisaia nami marej qaji di aqa damu brantqas. A endegsi marej, ‘Niŋgi bati gargekoba ijo anjam quoqnsib utru poiŋgwasai. Nuŋgo ŋamdamu na bati gargekoba ijo kumbra unoqnsib di dego utru poiŋgwasai. 
MAT.13.15	Tamo uŋgasari di naŋgo areqalo geteŋnjrejunu. Naŋgo dabkala na ijo anjam quqwajqa asginjreqnu. Naŋgi ŋam bruŋejunub. Deqa naŋgo ŋamdamu na ijo kumbra unqasai. Naŋgo dabkala na ijo anjam qusib aqa utru poinjrqasai. Naŋgi are bulyosib ijoq babqa e na naŋgi boletnjrqasai dego.’ Qotei a nami degsi marej.
MAT.13.16	“Ariya niŋgi ijo segi aŋgro unub deqa niŋgi tulaŋ areboleboleiŋgem. Di kiyaqa? Nuŋgo ŋamdamu na ijo kumbra uneqnub. Nuŋgo dabkala na ijo anjam queqnub. 
MAT.13.17	Niŋgi quiye. E bole merŋgwai. Nami Qotei aqa medabu o qaji tamo naŋgi ti tamo naŋgi kumbra bole bole yoqneb qaji naŋgi ti tulaŋ gargekoba kumbra niŋgi bini uneqnub qaji di unqajqa are koba soqnej. Ariya naŋgi unosaioqneb. Anjam niŋgi bini queqnub qaji di dego naŋgi quqwajqa are koba soqnej. Ariya naŋgi quosaioqneb.”
MAT.13.18	Osiqa Yesus a olo anjam endegsi minjrej, “Saga yago qa yawo anjam maronum di aqa utru e na babtitqa niŋgi quiye. 
MAT.13.19	Saga yago qudei gam qalaq ainabqa qebari naŋgi bosib uyekriteb qaji di aqa utru endegsi unu. Qotei laŋ qureq di unu qaji a tamo uŋgasari naŋgo Mandor Koba sosiq naŋgi taqatnjreqnu. Anjam di tamo qudei naŋgi qusib naŋgo are miligiq di esoqnibqa ariya naŋgi anjam di aqa utru poinjrosaiamqa Satan a bosim anjam Qotei na naŋgo are miligiq di atej qaji di olo yainjrqas. 
MAT.13.20	Saga yago qudei mandam lanjaq di aieb qaji di aqa utru endegsi unu. Tamo qudei naŋgi Qotei aqa anjam qusib tulaŋ areboleboleinjrimqa anjam di oqujatosib naŋgo areq atqab. 
MAT.13.21	Ariya anjam di naŋgo are miligiq tulaŋ guma aiosai. Deqa naŋgi sokiñalayibqa bunuqna Qotei aqa anjam gotraŋyo qaji tamo qudei naŋgi bosib naŋgi gulube enjrsib ugeugeinjrqab. Yimqa naŋgo areqalo Yesus qa siŋgilateqnub qaji di naŋgi olo ulontqab. 
MAT.13.22	Saga yago qudei sil luwit ambleq aieb qaji di aqa utru endegsi unu. Tamo qudei naŋgi Qotei aqa anjam qusibqa naŋgo areqalo miligiq di esoqnibqa ariya bunuqna naŋgi olo mandam qa iŋgi iŋgi qa are koba qaloqnsibqa silali koba oqnqajqa are prugnjroqnqas. Yimqa naŋgo areqalo dena naŋgi wala walainjrsim Qotei aqa anjam naŋgo are miligiq di tentimqa di loumqas. Deqa a gei boletosai. 
MAT.13.23	Ariya saga yago qudei mol mandam boledamuq di aieb qaji di aqa utru endegsi unu. Tamo qudei naŋgi Qotei aqa anjam qusib geregere poinjrimqa naŋgo are miligiq di siŋgilatesqab. Deqa Qotei aqa anjam di naŋgo are miligiq di saga bul utru segi segi boleosim tulaŋ kobaqas. Qudei 100. Qudei 60. Qudei 30.”
MAT.13.24	Yesus a na naŋgi yawo anjam degsi minjrsiqa olo yawo anjam bei endegsi minjrej, “Qotei laŋ qureq di unu qaji a tamo uŋgasari naŋgo Mandor Koba sosiq naŋgi taqatnjreqnu. Kumbra di tamo bei a gilsiqa aqa iŋgi wauq di wit yago yageleŋej dego kere. 
MAT.13.25	Wit yago yageleŋonaqa qolo tamo kalil ŋereŋesonabqa jeu tamo bei na bosiqa wit yago ambleq dia pilagiŋ yago dego breiyej. Breiysiq ulaŋej. 
MAT.13.26	Ariya bunuqna wit oqsib geiteleŋonabqa pilagiŋ na dego dauryosiq oqej. 
MAT.13.27	Deqa wau tamo naŋgi na bosib unsibqa wau lanja minjeb, ‘O Tamo Koba, ni wit yago pilagiŋ ti turtsi yagem e? Ni une. Wit oqsib geitonubqa pilagiŋ dego daurysi oqonub.’
MAT.13.28	“Onaqa wau lanja na kamba minjrej, ‘Jeu tamo bei na bosiq pilagiŋ yago breiyej.’ Degsi minjrnaqa wau tamo naŋgi na minjeb, ‘O Tamo Koba, ni na marimqa iga pilagiŋ di otoreleŋqom.’ 
MAT.13.29	Onaqa minjrej, ‘Niŋgi pilagiŋ otoraib. Niŋgi otorqab di wit ti turtosib otoro uge. 
MAT.13.30	Deqa niŋgi uratib soqneb. Wit ti pilagiŋ ti koba na oqsib geiteleŋabqa e na ijo wau tamo naŋgi minjrqai, “Niŋgi pilagiŋ otorosib ruwoeleŋosib ŋamyuoq di koitiye. Ariya niŋgi wit osib ijo talq di ateleŋiye.” ’”
MAT.13.31	Yesus a na naŋgi yawo anjam degsi minjrsiq koboonaqa olo yawo anjam bei endegsi minjrej, “Qotei laŋ qureq di unu qaji a tamo uŋgasari naŋgo Mandor Koba sosiq naŋgi taqatnjreqnu. Kumbra di tamo bei na sis yago osiq aqa wauq di yagej dego kere. 
MAT.13.32	Sis yago naŋgi tulaŋ kiñilala qas yago bul. Iŋgi iŋgi qudei naŋgo yago kokba yala. Sis yago naŋgi tulaŋ kiñilala. Ariya tamo bei na sis yago osiq aqa wauq di yagonaqa bunuqna a oqsiq tulaŋ kobaqujaej. Osiqa ŋam qudei tulaŋ buŋnjrsiq dani kokba ateleŋej. Onaqa qebari naŋgi bosib aqa daniq dia simi ateleŋeb.”
MAT.13.33	Osiqa olo yawo anjam bei endegsi minjrej, “Qotei laŋ qureq di unu qaji a tamo uŋgasari naŋgo Mandor Koba sosiq naŋgi taqatnjreqnu. Kumbra di bem tiyeqnu qaji sum bul. Uŋa bei a bem tiyeqnu qaji sum kiñala osiqa bem sum laŋaj ti turtsiq web kobaqujaq dia bulyonaqa bem kalil tiyekritej.”
MAT.13.34	Yesus a na tamo uŋgasari naŋgi yawo anjam gargekoba deqaji minjroqnej. A anjam bei minjrosaioqnej. Yawo anjam segi minjroqnej. 
MAT.13.35	A kumbra di yej deqa anjam bei Qotei aqa medabu o tamo bei nami marej qaji di aqa damu brantej. A endegsi marej,
MAT.13.35	“E na niŋgi yawo anjam merŋgoqnqai.
MAT.13.35	Tulaŋ nami yawo anjam di aqa damu uliesoqnej.
MAT.13.35	Sosi sosiq agi bini uliejunu.
MAT.13.35	Deqa yawo anjam aqa damu di e na boleq atsiy niŋgi saiŋgwai.”
MAT.13.36	Ariya Yesus a na tamo uŋgasari naŋgi uratnjrsiqa tal gogetsi sonaqa aqa aŋgro naŋgi aqa areq bosib minjeb, “O Tamo Koba, ni na pilagiŋ qa yawo anjam di utru geregere plaltsim merge.”
MAT.13.37	Onaqa Yesus na minjrej, “Tamo wit yagej qaji di agi e segi. E Tamo Aŋgro. 
MAT.13.38	Wit wau di agi mandam endi. Wit yago di agi tamo uŋgasari naŋgi Qotei na taqatnjreqnu qaji. Ariya pilagiŋ yago di Satan aqa segi tamo uŋgasari naŋgi. 
MAT.13.39	Jeu tamo pilagiŋ yago breiyej qaji di Satan. Wit geiteleŋo bati di agi diŋo bati. Ariya wau tamo naŋgi wit otoreleŋeb qaji di agi laŋ aŋgro naŋgi. 
MAT.13.40	Deqa niŋgi quiye. Wau tamo naŋgi bosib pilagiŋ otorosib ŋamyuoq di koiteleŋeb qaji naŋgo utru endegsi merŋgwai. Diŋo batiamqa laŋ aŋgro naŋgi degyqab. 
MAT.13.41	Bati di e Tamo Aŋgro na ijo laŋ aŋgro naŋgi qariŋnjritqa aisib iŋgi uge uge kalil tamo naŋgo areqalo ugetetnjreqnub qaji naŋgi ti tamo kalil kumbra uge uge yeqnub qaji naŋgi ti pilagiŋ bul breinjrqab. Deqa Qotei na naŋgi olo taqatnjrqasai. 
MAT.13.42	Naŋgi breinjrib ŋamyuo kobaq aisib dia akamkobayoqnsib pailoqnsib naŋgo jaqatiŋ qa qalagei anjam atoqnqas. 
MAT.13.43	Ariya bati deqa tamo uŋgasari kumbra bole bole yeqnub qaji naŋgo Abu Qotei na naŋgi taqatnjrsim naŋgo Mandor Koba sqas. Deqa naŋgi seŋ bul tulaŋ suwaŋesqab. Tamo a dabkala ti sqas di a ijo anjam endi geregere quem.”
MAT.13.44	Osiqa Yesus a olo yawo anjam bei endegsi minjrej, “Qotei laŋ qureq di unu qaji a tamo uŋgasari naŋgo Mandor Koba sosiq naŋgi taqatnjreqnu. Kumbra di tamo qudei naŋgi na silali kobaquja osib ŋam moŋgum miligiq di atsib nañu agu beiq di sub bogsib sub miligiq di uliteb dego kere. Onaqa tamo bei na bosiq ŋam moŋgum di itosiq tulaŋ areboleboleiyej. Deqa a ŋam moŋgum di olo subq di mororyosiq gilsiq aqa iŋgi iŋgi kalil qariŋyosiq dena silali osiq nañu agu di awaiyej.”
MAT.13.45	Osiqa Yesus a olo anjam endegsi minjrej, “E olo yawo anjam bei endegsi merŋgwai. Qotei laŋ qureq di unu qaji a tamo uŋgasari naŋgo Mandor Koba sosiq naŋgi taqatnjreqnu. Kumbra di silali wauo qaji tamo bei a kolilei qa ŋamoqnej dego kere. 
MAT.13.46	A gilsiq ŋamosiq kolilei tulaŋ boledamu itosiq olo puluosi bosiq aqa iŋgi iŋgi kalil qariŋyosiq dena silali osiq kolilei di awaiyej.”
MAT.13.47	Osiqa Yesus a olo anjam endegsi minjrej, “E olo yawo anjam bei merŋgwai. Qotei laŋ qureq di unu qaji a tamo uŋgasari naŋgo Mandor Koba sosiq naŋgi taqatnjreqnu. Kumbra di tamo naŋgi yuwalq di kakaŋ waiyosib qe gargekoba utru segi segi eleŋqab dego kere. 
MAT.13.48	Kakaŋ maqamqa tamo naŋgi na titosib bosib ululq di goge atsib awoosib qe kalil peginjrqab. Qe bole bole gumbaq di jigeleŋqab. Ariya qe uge uge uratosib qalaq di breinjrqab. 
MAT.13.49+MAT.13.50	Kumbra deqaji diŋo bati qa brantqas. Laŋ aŋgro naŋgi bosib tamo bole bole naŋgo ambleq dena tamo uge uge naŋgi eleŋosib breinjribqa ŋamyuoq aiqab. Ŋamyuo koba dia naŋgi akamkobayoqnsib pailoqnsib naŋgo jaqatiŋ qa qalagei anjam atoqnqas.”
MAT.13.51	Yesus a na aqa aŋgro naŋgi anjam degsi minjrej. Osiqa nenemnjrej, “Yawo anjam kalil merŋgonum qaji endi niŋgi utru poiŋgwo e?” Onaqa naŋgi na minjeb, “Od.” 
MAT.13.52	Onaqa Yesus na olo minjrej, “Qotei laŋ qureq di unu qaji a tamo uŋgasari naŋgo Mandor Koba sosiq naŋgi taqatnjreqnu. Anjam di dal anjam qalie tamo qudei naŋgi poinjreqnu. Poinjreqnu qaji naŋgi tal aqa abu bul unub. Deqa naŋgi naŋgo talq dena ñoro bunuj ti ñoro namij ti eleŋoqnsib oqeq ateqnub.”
MAT.13.53	Yesus a yawo anjam di kalil marsiq koboonaqa a sawa di uratej. 
MAT.13.54	Osiqa aqa segi qure utruq gilej. Gilsiq di sonaqa yori batiej. Deqa a Juda naŋgo Qotei tal miligiq gilsiqa tamo uŋgasari gargekoba sonabqa tigelosiqa Qotei aqa anjam palontosiq minjroqnej. Minjreqnaqa tamo uŋgasari naŋgi aqa anjam qusibqa naŋgi tulaŋ prugeleŋosib maroqneb, “Yesus a powo qabe na osiqa anjam siŋgila endeqaji palontosiq mergeqnu? A kiersim maŋwa endeqaji babteleŋeqnu? 
MAT.13.55	Iga qalie, aqa siqali a laŋa tal gereiyo qaji tamo. Aqa aniqali Maria. A Jems na Josep na Saimon na Judas na naŋgo was. 
MAT.13.56	Aqa nawi kalil naŋgi agi iga koba na endi unum. Deqa a kiersim maŋwa endeqaji babteleŋeqnu?” 
MAT.13.57	Naŋgi degsib yomu anjam marsib Yesus qa ugeeb. Onaqa a na minjrej, “Qotei aqa medabu o qaji tamo bei aqa segi qure utruq gilsim anjam minjroqnqas di naŋgi aqa anjam quetqa asginjrqas. Deqa a ñam saiqoji sqas. Aqa segi talq dia dego a ñam saiqoji sqas. Ariya a qure bei beiq giloqnsim anjam minjroqnqas di naŋgi aqa anjam quetoqnsib aqa ñam soqtoqnqab.” 
MAT.13.58	Yesus a na naŋgi degsi minjrej. Osiqa aqa segi qure utruq dia a maŋwa gargekoba yosai. Di kiyaqa? Naŋgi a qa naŋgo areqalo siŋgilatosai deqa.
MAT.14.1	Bati deqa tamo uŋgasari naŋgi Yesus aqa kumbra qa saosib laqnabqa Mandor Koba Herot a quej. 
MAT.14.2	Qusiqa aqa wau tamo naŋgi minjrej, “Tamo di Jon yansnjro qaji tamo de kio? A moisiq olo subq na tigelqo. Dena a siŋgila osiqa maŋwa endeqaji babteleŋeqnu.”
MAT.14.3+MAT.14.4	Herot a na nami aqa aube Filip aqa ŋauqali Herodias yaiysiq ej. Deqa Jon na Herot minjoqnej, “Ni ino segi was aqa uŋa em di kumbra bolesai. Ni kumbra ugetonum.” Jon a na Herot degsi minjoqnej. Deqa Herot a Jon qa minjiŋ oqetonaqa aqa qaja tamo qudei naŋgi qariŋnjrnaqa gilsib Jon ojsib sil na qosisib tonto talq waiyeb. 
MAT.14.5	Jon a tonto talq di sonaqa Herot a endegsi are qaloqnej, “E na Jon qalit moiqas.” Ariya tamo uŋgasari kalil naŋgi maroqneb, “Jon a tamo bole. A Qotei aqa medabu o qaji tamo.” Naŋgi degsib maroqneb deqa Herot a naŋgi ulainjrsiq Jon qalqa uratej.
MAT.14.6	Ariya bati bei Herot aqa ŋambabo bationaqa Herot na maruro atsiqa tamo qudei naŋgi metnjrnaqa bosib aqa talq di koroeb. Koroosib iŋgi uyeqnabqa Herot aqa ŋauqali aqa asi a warum miligiq bosiqa naŋgi lou tuetnjroqnej. Onaqa Herot a di unsiqa tulaŋ areboleboleiyej. 
MAT.14.7	Deqa a na aŋgro sebiŋ di minjej, “Ni ijo iŋgi kie oqajqa merbqam emqai.” Osiqa aqa anjam di siŋgilatosiqa olo minjej, “Ijo anjam di e bole dauryqai. E uratqasai bolesai.” 
MAT.14.8	Onaqa aŋgro sebiŋ aqa aniqali na minjej, “Ni Jon aqa gate qa Herot minje.” Onaqa aqa asi na Herot minjej, “Ni Jon yansnjro qaji aqa gate tabirq di atsim ebe.”
MAT.14.9	Onaqa Herot a aŋgro sebiŋ aqa anjam di qusiqa a Jon qalim moiqajqa are sosai deqa a are tulaŋ gulubekobaiyej. Aqa segi anjam tamo kalil naŋgo ulatamuq dia marsiq siŋgilatej qaji deqa ti are qalsiq are gulubekobaiyej. Aqa anjam di olo beltosim anjam bei marqas di a jemaiyqas. 
MAT.14.10	Deqa a na aqa qaja tamo naŋgi qariŋnjrnaqa gilsib tonto talq dia Jon aqa kakoro genteteb. 
MAT.14.11	Osib aqa gate tabirq di atsibqa osi bosib aŋgro sebiŋ di yonabqa a na osi gilsiqa aqa aniqali yej. 
MAT.14.12	Onaqa Jon aqa aŋgro naŋgi di qusibqa bosib Jon aqa qusa osi gilsib subq ateb. Osib Yesus aqa areq gilsib minjeb, “Herot na Jon qalqo moiqo.”
MAT.14.13	Onaqa Yesus a anjam di qusiqa a sawa di uratosiq qobuŋ bei gogetosiqa wadau sawaq gilej. Aqa aŋgro naŋgi ti gileb. A gileqnaqa tamo uŋgasari kalil naŋgi di qusibqa naŋgo segi qure qureq dena tigelosibqa siŋga na gurgurosib Yesus ŋamqajqa gileb. 
MAT.14.14	Deqa Yesus a qobuŋ na gilsiq tiryosiqa ŋam atej tamo uŋgasari tulaŋ gargekoba nami tiryqa sawaq dia tariŋesonab unjrej. Unjrsiqa naŋgi qa are ugeiyej. Deqa a naŋgo areq aisiqa naŋgo ma tamo kalil boletnjroqnej.
MAT.14.15	Ariya bilaq Yesus aqa aŋgro naŋgi aqa areq bosib minjeb, “O Tamo Koba, endi wadau sawa. Seŋ aieqnu. Qoloqas. Deqa ni na tamo uŋgasari naŋgi minjrimqa mati qure qureq gilsib di iŋgi awaiysib uyqab.” 
MAT.14.16	Onaqa Yesus na minjrej, “Naŋgi kiyaqa qure qureq gilqab? Niŋgi segi na iŋgi anainjriye.” 
MAT.14.17	Degsi minjrnaqa naŋgi na kamba minjeb, “Iga iŋgi sai. Iga bem 5-pela qe aiyela segi unu.” 
MAT.14.18	Onaqa Yesus na minjrej, “Bem ti qe ti di ijoq osi boiye.”
MAT.14.19	Onaqa naŋgi na bem ti qe ti di osi bosib Yesus yonabqa a na tamo uŋgasari kalil naŋgi minjrej, “Niŋgi kalil ñiŋq di awoeleŋoiye.” Onaqa naŋgi kalil awoonabqa Yesus na bem 5-pela ti qe aiyel ti di osiqa laŋ goge tarosiq Qotei pailyej. Pailyo koboonaqa bem ti qe ti giŋgeŋyosiqa aqa aŋgro naŋgi enjrnaqa naŋgi na osi giloqnsibqa tamo uŋgasari naŋgi jeisib enjreqnab uyoqneb. 
MAT.14.20	Uynab kalil menetnjrej. Onaqa iŋgi oto urateleŋeb qaji di Yesus aqa aŋgro naŋgi na koroiyosib gumba kokba 12-pelaq di jignab maqeleŋej. 
MAT.14.21	Tamo kalil bem ti qe ti uyeb qaji naŋgi sisiyeb 5,000. Ariya uŋgasari ti aŋgro du du ti naŋgi sisiyosai.
MAT.14.22	Onaqa Yesus na aqa aŋgro naŋgi endegsi minjrej, “Niŋgi qobuŋ gogetosib namoosib gilsib ya agu taqal beiq di tiryosib soqniye. E na tamo uŋgasari naŋgi minjritqa naŋgo qure qureq jaraioqnib bqai.” 
MAT.14.23	Onaqa Yesus aqa aŋgro naŋgi namoosib gileqnabqa Yesus na tamo uŋgasari naŋgi minjrnaq jaraieqnabqa a segi Qotei pailyqa marsiq manaq oqej. Oqsiq a segi mana goge di sonaqa bilaqtej. 
MAT.14.24	Onaqa aqa aŋgro naŋgi qobuŋ suweiyosib isaq gilsib ya agu ambleq di gileqnabqa jagwa koba tigelosiqa ya korkortosiqa naŋgi pulutnjrej. 
MAT.14.25	Nobqolo ambru Yesus a aqa aŋgro naŋgi qa bosiqa ya baŋgaq na walwelosiqa naŋgi daurnjrsiq gilej. 
MAT.14.26	Onaqa naŋgi ŋam ateb Yesus a ya baŋgaq na walwelosiq naŋgo areq beqnaqa unsib mareb, “Di buga beqnu.” Osib naŋgi tulaŋ ulaugetosib leleŋkobayeb. 
MAT.14.27	Onaqa Yesus na minjrej, “Nuŋgo are siŋgilatiye. Endi e beqnum. Ulaaib.”
MAT.14.28	Onaqa Pita na minjej, “O Tamo Koba, ni kio beqnum? Ni amqa e odbimqa e kamba ya baŋgaq na walwelosiy ino areq bqai.” 
MAT.14.29	Onaqa Yesus na Pita minjej, “Od. Endi e. Ni au.” Degsi minjnaqa Pita a qobuŋ uratosiqa ya baŋgaq na walwelosi gilsiq Yesus jojomyej. 
MAT.14.30	Yesus jojomyosiqa ŋam atej jagwa unej. Unsiq ulaej. Ulaosiq deqa tuqoqnsiq maosiq Yesus minjej, “O Tamo Koba, e tuqeqnum. Deqa ni na aqaryaibe.”
MAT.14.31	Onaqa Yesus na aqa baŋ waiysiq Pita ojsiq soqtej. Osiqa minjej, “Kiyaqa ni areqalo aiyeltonum? Ni e qa ino areqalo siŋgilatqa yonum keresaiimqo deqa ni tuqonum.” 
MAT.14.32	Degsi minjsiqa naŋgi aiyel qobuŋ gogetonabqa jagwa laej. 
MAT.14.33	Onaqa tamo qobuŋq di soqneb qaji naŋgi Yesus aqa siŋgila di unsibqa naŋgi aqa ŋam soqtosib minjeb, “Bole, ni Qotei aqa Ŋiri.”
MAT.14.34	Ariya Yesus aqa aŋgro naŋgi koba na qobuŋ na gilsib ya agu taqal beiq di brantosib Genesaret sawaq di tiryeb. 
MAT.14.35	Tiryonabqa qure deqaji tamo uŋgasari naŋgi Yesus unsibqa aqa ulatamu poinjrnaqa anjam qariŋyonab qure qure kalil jojomq di soqneb qaji dia tamo uŋgasari naŋgi quoqnsib naŋgo ma tamo naŋgi joqsib Yesus aqa areq osi beleŋoqneb. 
MAT.14.36	Beleŋoqnsib Yesus minjoqneb, “O Tamo Koba, naŋgi ino gara mutu segi ojibqa naŋgo ma saioqnqas.” Onaqa Yesus na odnjrnaqa ma tamo kalil naŋgi aqa areq boqnsib aqa gara mutu ojoqneb. Ojeqnab naŋgo ma kalil saieleŋoqnej.
MAT.15.1	Onaqa bati deqa Farisi naŋgi ti dal anjam qalie tamo qudei ti naŋgi Jerusalem dena bosibqa Yesus aqa areq di koroeb. Koroosib minjeb, 
MAT.15.2	“Ino aŋgro naŋgi kiyaqa gago moma naŋgo dal anjam gotraŋyeqnub? Agi naŋgi iŋgi uyqa oqnsib mati baŋ yansosaisosib laŋa uyeqnub.”
MAT.15.3	Onaqa Yesus na kamba minjrej, “Niŋgi kiyaqa Qotei aqa dal anjam gotraŋyoqnsibqa olo nuŋgo segi kumbra dauryeqnub? 
MAT.15.4	Qotei a nami marej, ‘Ni ino ai wo abu wo naŋgo sorgomq di geregere sosimqa naŋgo anjam dauryoqne. Tamo bei na aqa ai wo abu wo naŋgi misiliŋnjrimqa a qalib moiem.’ Qotei a nami degsi marej. 
MAT.15.5	Ariya niŋgi mareqnub, ‘Tamo bei aqa ai kio aqa abu kio iŋgi qa truquamqa a na minjqas, “Ijo iŋgi iŋgi ejunum endi e ni emqa kere. Eo. E ni emqasai. E nami Qotei atraiyqa giltem deqa e ni aqaryaimqasai.” ’ 
MAT.15.6	A degsi minjqas di niŋgi marqab, ‘A keretqo. A na aqa ai wo abu wo naŋgi aqaryainjraiq.’ Niŋgi degsib marqab. Nuŋgo kumbra dena niŋgi Qotei aqa anjam gotraŋyoqnsibqa olo nuŋgo segi moma naŋgo kumbra soqteqnub.
MAT.15.7	“Niŋgi gisaŋ tamo. Agi Qotei aqa medabu o qaji tamo Aisaia a nami niŋgi qa keretsiqa anjam endegsi marej, 
MAT.15.8	‘Tamo naŋgi di naŋgo medabu na ijo ñam soqteqnub. Ariya naŋgo are miligi e qa sosai. Naŋgo areqalo isaq di unu. 
MAT.15.9	Naŋgi mandam tamo naŋgo dal anjam palontoqnsib olo beltoqnsib mareqnub, “Gago anjam endi Qotei aqa anjam.” Deqa naŋgi laŋa babaŋ na e qa loueqnub.’”
MAT.15.10	Yesus a Farisi naŋgi anjam degsi minjrsiqa olo tamo uŋgasari kalil naŋgi metnjrnaqa aqa areq bonabqa minjrej, “Niŋgi ijo anjam endi qusib geregere are qaliye. 
MAT.15.11	Tamo bei a iŋgi uyimqa aqa miligiq aiqas dena tamo jiga yqasai. Anjam kalil tamo aqa miligiq na oqsiq medabuq na branteqnu qaji dena tamo jiga yeqnu.”
MAT.15.12	Yesus a na tamo uŋgasari naŋgi anjam degsi minjrsiq koboonaqa aqa aŋgro naŋgi aqa areq bosib minjeb, “Farisi naŋgi ino anjam di qusib ni qa are ugeinjrqo. Di ni qalie e?”
MAT.15.13	Onaqa Yesus na minjrej, “Ijo Abu laŋ qureq di unu qaji a iŋgi wau ejunu. Ŋam kalil a yagosai qaji di a na jirim qoji otorosim taqal breinjrqas. 
MAT.15.14	Deqa niŋgi Farisi naŋgi qa are koba qalaib. Naŋgi tamo ŋam qandimo bul. Deqa naŋgi na tamo naŋgi gam osornjrqa keresai. Tamo ŋam qandimo bei na tamo ŋam qandimo bei aqa baŋ ojsim ombla walwelqab ombla maŋgalsib subq aiqab.”
MAT.15.15	Onaqa Pita na Yesus minjej, “O Tamo Koba, iŋgi jiga qa yawo anjam maronum di aqa utru geregere plaltosim mergim iga quqwom.” 
MAT.15.16	Onaqa Yesus na kamba aqa aŋgro naŋgi endegsi minjrej, “Niŋgi dego ijo yawo anjam di aqa utru poiŋgosai unu e? 
MAT.15.17	Tamo naŋgi iŋgi uyeqnabqa aisiq meneq di unu. Meneq dena bi talq di waiyeqnub. Niŋgi di poiŋgosai kio? 
MAT.15.18	Ariya iŋgi iŋgi kalil tamo naŋgo are miligiq na oqoqnsiq medabuq na branteqnu qaji dena tamo jiga yeqnu. 
MAT.15.19	Iŋgi iŋgi tamo naŋgo are miligiq na branteqnu qaji agi ubtsiy merŋgwai. Areqalo uge uge, tamo qaloqa, uŋa qa laoqa, was aqa ŋauŋ anjamyoqa, bajiŋoqa, was aqa jejamu laŋa gisaŋyoqa, was yomuiyoqa. 
MAT.15.20	Kumbra uge uge deqaji tamo naŋgo are miligiq na brantoqnsiq dena tamo jiga yeqnu. Ariya tamo naŋgi baŋ yansosaisosib laŋa iŋgi uyqab dena naŋgi jiga yqasai.”
MAT.15.21	Onaqa Yesus a sawa di uratosiqa walwelosiq Tair qure ti Saidon qure ti naŋgo sawaq gilej. 
MAT.15.22	Gilsiq di sonaqa Kenan qaji uŋa bei a sawa dia soqnej. Sosiqa a Yesus aqa areq bosiqa siŋgila na pailyosiq minjej, “O Tamo Koba, Devit aqa Ŋiri, ni e qa are ugeimeme. Mondor uge na ijo aŋgro sebiŋ a tulaŋ ugeugeiyoqnsiq jaqatiŋ koba yeqnu.” 
MAT.15.23	Onaqa Yesus a uŋa di aqa anjam qusiq quosaibulosiq anjam bei kamba minjosai. A mequmej. Deqa aqa aŋgro naŋgi aqa areq bosib minjeb, “O Tamo Koba, uŋa di a siŋgila na iga pailgoqnsiqa daurgeqnu. Deqa ni na saidyimqa a puluosim ulaŋqas.”
MAT.15.24	Onaqa Yesus na kamba minjrej, “Israel naŋgi kaja bul mandor saiqoji. Deqa e naŋgi segi aqaryainjrqajqa Qotei na qariŋbonaq bem.” 
MAT.15.25	Onaqa uŋa di a Yesus aqa areq di siŋga pulutosiqa pailyosiq minjej, “O Tamo Koba, ni na e aqaryaibe.” 
MAT.15.26	Onaqa Yesus na kamba minjej, “Iga aŋgro du du naŋgo iŋgi yainjrsim olo bauŋ naŋgi anainjrqom di kumbra bolesai.” 
MAT.15.27	Onaqa uŋa dena olo Yesus minjej, “O Tamo Koba, ni kere maronum. Ariya e kamba anjam bei mermit ni que. Aŋgro du du naŋgi iŋgi uyeqnabqa iŋgi ñeŋgi ululoŋeqnaqa bauŋ naŋgi dego uyeqnub.” 
MAT.15.28	Onaqa Yesus a anjam di qusiqa minjej, “O uŋa, ni e qa ino areqalo tulaŋ siŋgilatonum deqa ni anjam degsi merbonum. Deqa ni gilime. Ino anjam di e na dauryosiy ino aŋgro boletqai.” Degsi minjnaqa bati qujai deqa mondor uge na aqa aŋgro di uratonaqa a boleej.
MAT.15.29	Onaqa Yesus a sawa di uratosiqa walwelosiq Galili ya aguq di brantej. Brantosiq dena manaq oqsiq dia awesoqnej. 
MAT.15.30	Awesonaqa tamo uŋgasari tulaŋ gargekoba naŋgi na tamo siŋga qandamnjro qaji ti tamo ŋam qandimnjro qaji ti tamo jejamu lainjro qaji ti tamo meŋ siŋgilainjro qaji ti tamo ma utru segi segi so qaji naŋgi ti joqsibqa Yesus aqa areq di ateleŋeqnabqa a na naŋgi kalil boletnjroqnej. 
MAT.15.31	Deqa tamo meŋ siŋgilainjro qaji naŋgi olo anjam bole maroqneb. Tamo jejamu lainjro qaji naŋgo jejamu olo siŋgilaoqnej. Tamo siŋga qandamnjro qaji naŋgi olo tigelosib walweloqneb. Tamo ŋam qandimnjro qaji naŋgi olo ŋam poinjreqnaqa sawa unoqneb. Onaqa tamo uŋgasari kalil naŋgi di unsibqa naŋgi are koba qaloqnsib Israel naŋgo Qotei aqa ñam soqtoqneb.
MAT.15.32	Onaqa Yesus na aqa aŋgro naŋgi olo metnjrnaqa aqa areq bonabqa minjrej, “Tamo uŋgasari naŋgi bati qalub e koba na soqneb naŋgi iŋgi saiqoji. Deqa e naŋgi qa are ugeibqo. E naŋgi mam ti suweinjritqa gamq dia naŋgi mam na lao uge.” 
MAT.15.33	Degsi minjrnaqa naŋgi na kamba minjeb, “Sawa endi wadau. Deqa iga iŋgi qabe na osimqa tamo uŋgasari gargekoba endego anainjronam kereqas?” 
MAT.15.34	Onaqa Yesus na minjrej, “Niŋgi bem gembub unu?” Onaqa minjeb, “Bem 7-pela unu. Qe kiñilala quja quja dego unu.”
MAT.15.35	Onaqa Yesus na tamo uŋgasari naŋgi minjrej, “Niŋgi kalil mandamq di awoeleŋoiye.” 
MAT.15.36	Degsi minjrnaqa naŋgi kalil mandamq di awoonabqa Yesus na bem 7-pela ti qe ti di osiqa Qotei pailyosiqa bem ti qe ti giŋgeŋyosiqa aqa aŋgro naŋgi enjreqnaqa naŋgi na osi giloqnsibqa tamo uŋgasari naŋgi enjreqnab uyoqneb. 
MAT.15.37	Uynab kalil menetnjrej. Onaqa iŋgi oto urateleŋeb qaji di Yesus aqa aŋgro naŋgi na koroiyosib gumba kokba 7-pelaq di jignab maqeleŋej. 
MAT.15.38	Tamo kalil iŋgi uyeb qaji naŋgi sisiyeb 4,000. Ariya uŋgasari ti aŋgro du du ti naŋgi sisiyosai. 
MAT.15.39	Onaqa Yesus na tamo uŋgasari kalil naŋgi suweinjrnaqa naŋgo qure qureq gileqnabqa a qobuŋ gogetosiqa Magadan sawaq gilej.
MAT.16.1	Onaqa Farisi naŋgi ti Sadyusi naŋgi ti Yesus aqa areq bosibqa a anjam bei grotimqa qusib naŋgi a ojqajqa deqa gisaŋyosib minjeb, “Ni endego Qotei aqa maŋwa bei babtimqa iga unsim dena poigwas, ni Qotei aqa wau ojeqnum.” 
MAT.16.2	Onaqa Yesus na kamba minjrej, “Bilaqteqnaqa seŋ aieqnaqa niŋgi laŋ unoqnsib mareqnub, ‘Seŋ lentqo. Laŋbi usriŋqo. Deqa sawa boleqas.’ 
MAT.16.3	Nobqolo laŋbi na seŋ getenteqnaqa ambrueqnaqa niŋgi mareqnub, ‘Laŋbi tuluqo. Seŋ lentqo. Deqa jagwa awa ti bqas.’ Od, niŋgi laŋ unoqnsib dena endegsi poiŋgeqnu, ‘Sawa boleqas. Sawa ugeqas.’ Ariya Qotei aqa maŋwa bini branteqnaqa niŋgi di unoqnsib utru poiŋgosaieqnu. 
MAT.16.4	Tamo uŋgasari bini bati endeqa unub qaji naŋgo kumbra tulaŋ ugedamu. Naŋgi Qotei areiyosaieqnub. Naŋgi gaigai ijo maŋwa laŋa unqajqa metbeqnub. Deqa e na ijo maŋwa bei naŋgi osornjrqasai. Qotei aqa medabu o tamo Jona nami soqnej qaji aqa maŋwa segi osornjritqa naŋgi unqab.” Yesus a naŋgi degsi minjrsiqa uratnjrsiq gilej.
MAT.16.5	Gilsiqa aqa aŋgro naŋgi ti olo qobuŋ gogetosibqa ya agu taqal beiq gileb. Aqa aŋgro naŋgi bem oqajqa are walnjrej. 
MAT.16.6	Deqa Yesus a na naŋgi endegsi minjrej, “Niŋgi geregere ŋam atsib soqniye. Farisi ti Sadyusi ti naŋgo bem tiyeqnu qaji sum dena bem tiyekritosim tulaŋ kobaqujaqas. Deqa niŋgi geregere ŋam atsib soqniye.” 
MAT.16.7	Onaqa Yesus aqa aŋgro naŋgi aqa anjam di qusibqa segi segi maroqneb, “Iga bem osai deqa kio mergwo?” 
MAT.16.8	Onaqa Yesus a naŋgo anjam di qalieosiqa minjrej, “Nuŋgo areqalo e qa siŋgilatqa yonub tulaŋ keresaiiŋgwo. Niŋgi kiyaqa bem osai deqa mareqnub? 
MAT.16.9	Niŋgi e qa poiŋgosaiunu kio? E nami bem 5-pela giŋgeŋyosimqa tamo 5,000 anainjronam uynab menetnjrnaqa niŋgi iŋgi oto koroiyosib gumba kokba 12-pelaq di jignab maqeleŋej. Niŋgi deqa are walŋgwo kio? 
MAT.16.10	E bati bei bem 7-pela dego giŋgeŋyosimqa tamo 4,000 anainjronam uynab menetnjrnaqa niŋgi iŋgi oto koroiyosib gumba kokba 7-pelaq di jignab maqeleŋej. Niŋgi deqa are walŋgwo kio? 
MAT.16.11	E niŋgi yawo anjam merŋgonum di e bem bole qa merŋgosai. Niŋgi kiyaqa deqa poiŋgosai? Niŋgi quiye. E olo merŋgwai. Farisi ti Sadyusi ti naŋgo bem tiyeqnu qaji sum dena bem tiyekritosim tulaŋ kobaqujaqas. Deqa niŋgi geregere ŋam atsib soqniye.”
MAT.16.12	Yesus a na naŋgi degsi minjrnaqa naŋgi qusib poinjrej, “Bole, Yesus a bem bole tiyosim kobaqujaqas deqa iga ŋam atsim sqajqa mergosai. Farisi ti Sadyusi ti naŋgo gisaŋ anjam kobaqas deqa iga ŋam atsim sqajqa mergwo.”
MAT.16.13	Onaqa bati bei Yesus a na aqa aŋgro naŋgi olo joqsiqa koba na walwelosib Sisaria Filipai qure naŋgo sawaq di brantosib bati deqa Yesus na aqa aŋgro naŋgi endegsi nenemnjrej, “Tamo uŋgasari naŋgi e Tamo Aŋgro nuboqnsib naŋgi e yai qa mareqnub?” 
MAT.16.14	Onaqa naŋgi na minjeb, “Tamo qudei naŋgi mareqnub, ni Jon yansnjro qaji tamo. Tamo qudei naŋgi mareqnub, ni Elaija. Ariya qudei naŋgi mareqnub, ni Jeremaia kio Qotei aqa medabu o tamo naŋgi nami soqneb deqaji bei kio?” 
MAT.16.15	Onaqa Yesus a naŋgi olo nenemnjrej, “Niŋgi segi e nuboqnsib niŋgi e qa kiersib mareqnub?”
MAT.16.16	Onaqa Saimon Pita na minjej, “Ni Kristus. Ni Qotei ŋambile gaigai unu qaji aqa segi Ŋiri qujai.”
MAT.16.17	Pita na kamba Yesus degsi minjnaqa a na minjej, “O Saimon, Jona aqa ŋiri, ni tulaŋ areboleboleimeme. Di kiyaqa? Ino anjam merbonum di mandam tamo bei na babtosiq mermosai. Ijo Abu laŋ qureq di unu qaji a segi na anjam di babtosiq mermqo. 
MAT.16.18	Deqa e ni endegsi mermqai. Ni Pita. Ino ñam di aqa damu, ‘Meniŋ’. Ni e Qotei aqa Ŋiri qa merbonum. Ino anjam di meniŋ bul tulaŋ siŋgila koba. Deqa e na ijo segi tamo uŋgasari kalil naŋgi koroinjritqa naŋgi meniŋ quraq dia tigelesqab. Yimqa Moio aqa siŋgila na naŋgi ugetnjrqa keresai. 
MAT.16.19	O Pita, e ni siŋgila emqai. Deqa ni mandamq endia tamo uŋgasari naŋgi getentnjrqam di Qotei a dego laŋ qureq dia naŋgi getentnjrqas. Osim deqa a naŋgo Mandor Koba sosim naŋgi taqatnjrqasai. Ariya ni mandamq endia tamo uŋgasari naŋgi gam waqtetnjrqas di Qotei a dego laŋ qureq dia naŋgi gam waqtetnjrqas. Yim deqa naŋgi laŋ qureq oqwab. Oqibqa a naŋgo Mandor Koba sosim naŋgi taqatnjrqas.” 
MAT.16.20	Osiqa aqa aŋgro naŋgi endegsi minjrej, “E Kristus. Niŋgi ijo ñam di ubtsib tamo qudei minjraib.”
MAT.16.21	Bati deqa Yesus na aqa aŋgro naŋgi endegsi minjrej, “E Jerusalem aieqnum. Dia Juda tamo kokba ti atra tamo kokba ti dal anjam qalie tamo naŋgi ti e jaqatiŋ koba ebsib lubsib moiotbqab. Bati qalub koboamqa e olo subq na tigelqai.” Yesus a anjam di ubtsiq minjrej.
MAT.16.22	Onaqa Pita a anjam di qusiqa Yesus osiqa qalaq gilsiqa ŋiriŋtosiq minjej, “O Tamo Koba, kumbra di inoq di degsi brantqa maraim.” 
MAT.16.23	Onaqa Yesus a bulosiqa Pita koqyosiqa ŋiriŋtosiq minjej, “Ni Satan bul. Deqa ni ijo qoreq gile. Ni ijo gam getentetbaim. Ni Qotei aqa areqalo dauryosai. Ni mandam tamo naŋgo areqalo dauryonum. Dauryosim agi ni na anjam di merbonum.”
MAT.16.24	Osiqa aqa aŋgro kalil naŋgi endegsi minjrej, “Tamo bei na e daurbqa osimqa aqa segi areqalo kalil uratekritosim di aqa segi ŋamburbas qoboiyosim e daurbem. 
MAT.16.25	Di kiyaqa? Tamo bei a aqa segi ŋambile qa areqalo kobaiyqas di a padalqas. Ariya tamo bei a e qa are qalsimqa aqa segi ŋambile uratqas di a olo ŋambile bole oqas. 
MAT.16.26	Tamo bei a mandam qa ñoro kalil koroiyqas di mondoŋ aqa segi qunuŋ padalqas. Yimqa ñoro dena a kiersim aqaryaiyqas? Di keresai. Aqa qunuŋ padalqas di a awai kie atsim dena aqa qunuŋ olo ŋambile sqas? Di keresai. 
MAT.16.27	E Tamo Aŋgro. Mondoŋ e ijo Abu aqa riaŋ ti sosiy aqa laŋ aŋgro naŋgi joqsiy bosiy tamo uŋgasari kalil naŋgo kumbra segi segi qa peginjrsiy naŋgo segi segi awai keretsiy enjrqai. 
MAT.16.28	Niŋgi quiye. E bole merŋgwai. Tamo qudei ijo areq endia tigelejunub qaji naŋgi moreŋosaisoqnibqa e Tamo Aŋgro bosiy naŋgo Mandor Koba sosiy naŋgi taqatnjresoqnit naŋgi e nubqab.”
MAT.17.1	Yesus a na naŋgi anjam degsi minjrsiq koboonaqa bati 6-pela onaqa a tigelosiqa Pita na Jems na aqa aube Jon na naŋgi qalub joqsiqa koba na mana goge kobaq oqeb. Naŋgi segi qalub oqsib di soqneb. 
MAT.17.2	Sosib Yesus aqa jejamu bulyonaq naŋgi unobeiteb. Aqa ulatamu seŋ bul tulaŋ suwaŋoqnej. Aqa gara dego tulaŋ puloŋosiq qatekritej. 
MAT.17.3	Onaqa Moses wo Elaija wo brantosib Yesus ombla anjam maroqneb. 
MAT.17.4	Onaqa Pita a naŋgi aiyel unjrsiqa Yesus minjej, “O Tamo Koba, Moses wo Elaija wo bosib iga koba na endi unum di bolequja. Deqa ni na e odbimqa e tal kiñilala qalub gereiyqai. Bei ino. Bei Moses aqa. Bei Elaija aqa.”
MAT.17.5	Pita a degsi mareqnaqa laŋbi tulaŋ suwaŋo aisiqa naŋgi kabutnjrej. Onaqa laŋbi miligiq dena anjam bei endegsi brantonaq naŋgi queb, “Endi ijo Aŋgro qujai e na tulaŋ qalaqalaiyeqnum qaji. E a qa tulaŋ areboleboleibeqnu. Deqa niŋgi aqa anjam quetoqniye.”
MAT.17.6	Onaqa Yesus aqa aŋgro naŋgi anjam di qusibqa naŋgi tulaŋ ulaugeteb. Osib siŋga pulutosib mandamq di ŋam quosib ŋereŋeb. 
MAT.17.7	Onaqa Yesus a naŋgo areq gilsiqa naŋgo gateq di aqa baŋ atsiqa minjrej, “Niŋgi tigeliye. Niŋgi ulaaib.” 
MAT.17.8	Onaqa naŋgi tigelosib ŋam ateb Yesus a segi naŋgi koba na sonab uneb. Naŋgi tamo bei unosai.
MAT.17.9	Ariya naŋgi Yesus ombla manaq dena olo aioqnsibqa Yesus a siŋgila na minjrej, “Kumbra niŋgi mana goge di unonub qaji di ubtsib tamo qudei minjraib. Bunuqna e Tamo Aŋgro moisiy olo subq na tigelotqa bati deqa niŋgi na ubtsib minjroqnqab.”
MAT.17.10	Onaqa naŋgi Yesus aqa anjam di qusib kamba minjeb, “Dal anjam qalie tamo naŋgi mareqnub, ‘Elaija a namo bamqa Kristus a bunuqna bqas.’ Anjam di kiyaqa degsib mareqnub?”
MAT.17.11	Onaqa Yesus na minjrej, “Naŋgo anjam di bole. Elaija a namo bosim tamo uŋgasari kalil naŋgo areqalo gereiyetnjrsim soqnimqa bunuqna Kristus bqas. 
MAT.17.12	Ariya e niŋgi endegsi merŋgwai. Elaija agi bej. Bonaqa tamo naŋgi a qa poinjrosai. Deqa kumbra kalil naŋgi a qa yqajqa are soqnej qaji agi yeb. Ysibqa agi qaleb. E Tamo Aŋgro dego degsib kumbra uge ebqab.” 
MAT.17.13	Yesus a naŋgi degsi minjrnaqa naŋgi qusib poinjrej, “Bole, Yesus a Elaija qa bole marosai. A Jon yansnjro qaji tamo qa marqa osiqa Elaija aqa ñam na yawo anjam marqo.”
MAT.17.14	Ariya Yesus na aqa aŋgro qalub naŋgi di joqsiqa koba na manaq dena olo aisib tamo uŋgasari tulaŋ gargekoba mana utruq dia tariŋeqnab itnjreb. Onaqa tamo bei a bosiqa Yesus aqa areq di siŋga pulutosiqa minjej, 
MAT.17.15	“O Tamo Koba, ni ijo aŋgro mel qa are ugeimimqa aqaryaiye. A bati gaigai nanarioqnsiqa dena aqa jejamu ugeteqnu. Bati gargekoba a uloŋoqnsiqa ŋamyuoq o yaq aieqnu. 
MAT.17.16	Deqa e na a osim ino aŋgro naŋgi qa osi bonumqa naŋgi na boletqa yonub keresaiinjrqo.”
MAT.17.17	Onaqa Yesus a anjam di qusiqa endegsi marej, “Niŋgi tamo uŋgasari bini bati endeqa unub qaji nuŋgo areqalo e qa siŋgilatosai bolesai. Nuŋgo kumbra ti nuŋgo areqalo ti tulaŋ uge. Bati gembub e niŋgi koba na sosiyqa nuŋgo gulube di qoboiyoqnqai? Aŋgro mel di ijo areq osi boiye.” 
MAT.17.18	Onaqa osi bonabqa Yesus na mondor uge di ŋiriŋtosiq minjej, “Ni aŋgro di uratosim ulaŋ.” Degsi minjnaqa mondor uge na aŋgro di uratosiq ulaŋej. Onaqa bati qujai deqa aŋgro a boleej.
MAT.17.19	Onaqa Yesus aqa aŋgro naŋgi aqa areq lumu bosib nenemyeb, “Iga kiyaqa mondor uge di wiyqa yonumqa keresaiigwo?”
MAT.17.20	Onaqa Yesus na minjrej, “Niŋgi e qa nuŋgo areqalo siŋgilatqa yonub niŋgi tulaŋ truquonub. Deqa niŋgi mondor uge di wiyqa yonub keresaiiŋgwo. Niŋgi quiye. E bole merŋgwai. Nuŋgo areqalo e qa siŋgilatonub qaji di sis yago bul kiñala sqas di kereqas. Degesqas di niŋgi mana kobaquja endi minjibqa a nuŋgo anjam dauryosim tigelosim sawa beiq gilqas. Nuŋgo areqalo e qa siŋgilatonub qaji degesqas di niŋgi kumbra kalil yqa kereiŋgwas. 
MAT.17.21	Deqa niŋgi mondor uge deqaji winjrqa osibqa Qotei pailyqa osib ya uratosib qurieŋosib sosib pailyqab dena qujai niŋgi na mondor uge winjrib jaraiqab. Gam bei na sai.”
MAT.17.22	Onaqa Yesus na aqa aŋgro naŋgi olo joqsiqa koba na sawa di uratosib Galili sawaq gilsib dia sosibqa Yesus na minjrej, “E Tamo Aŋgro. Deqa jeu tamo naŋgi na e ojsib qaja tamo naŋgo baŋq di e atqab 
MAT.17.23	Atib lubib moiqai. Bati qalub koboamqa e olo subq na tigelqai.” Ariya Yesus aqa aŋgro naŋgi aqa anjam di qusib utru poinjrosai. Deqa naŋgi are tulaŋ gulubekobainjrej.
MAT.17.24	Onaqa bati bei Yesus aqa aŋgro naŋgi koba na walwelosib Kaperneam qureq gileb. Gilsib di sonabqa atra tal qaji takis o tamo naŋgi Pita aqa areq bosib nenemyeb, “Nuŋgo Tamo Koba a atra tal qaji takis oqnsiq ateqnu e?” 
MAT.17.25	Onaqa Pita na minjrej, “Od, a ateqnu.”
MAT.17.25	Osiqa tal gogetosiqa anjam di Yesus minjqa laqnaqa Yesus a nami qalieosiq deqa minjoqujatej, “O Saimon, ni kiersi are qalonum? Mandam endeqaji mandor kokba naŋgi yai naŋgoq dena takis eleŋeqnub? Naŋgo segi aŋgro naŋgoq dena eqnub kio tamo laŋaj naŋgoq dena eqnub kio?” 
MAT.17.26	Onaqa Pita na kamba minjej, “Tamo laŋaj naŋgoq dena eqnub. Naŋgo segi aŋgro naŋgoq dena osaieqnub.” Onaqa Yesus na minjej, “Ni kere maronum. Mandor kokba naŋgo segi aŋgro naŋgi na takis atosaieqnub. Tamo laŋaj naŋgi na takis ateleŋeqnub. 
MAT.17.27	Deqa e atra tal qaji takis atqa uratqai di kere. Di kiyaqa? E segi Qotei aqa Aŋgro deqa. Uŋgum. Iga takis o qaji tamo naŋgo are ugetetnjrqasai. Deqa ni alile aisim yima waiysim qe namoqna oqam qaji di aqa medabu waqtosimqa aqa medabu miligiq di silali bei soqnim unqam. Unsim silali di osi gilsim gago aiyel qa takis atqa osimqa takis o qaji tamo naŋgi enjre.” Onaqa Pita a Yesus aqa anjam di dauryosiqa aisiq qe aqa medabu miligiq di silali itsiqa osi gilsiq takis o qaji tamo naŋgi enjrej.
MAT.18.1	Bati deqa Yesus aqa aŋgro naŋgi aqa areq bosib nenemyeb, “O Tamo Koba, mondoŋ Qotei na aqa segi tamo uŋgasari naŋgi taqatnjrsim naŋgo Mandor Koba soqnimqa bati deqa tamo yai a segi qujai tamo kalil buŋnjrsimqa tamo ñam ti tigelqas?”
MAT.18.2	Onaqa Yesus a aŋgro kiñala bei metonaq aqa areq bonaqa naŋgo ambleq di tigeltosiqa osornjrej. 
MAT.18.3	Osornjrsiqa minjrej, “Niŋgi quiye. E bole merŋgwai. Niŋgi are bulyosib aŋgro kiñala endego bulqasai di Qotei a niŋgi osim taqatŋgwasai. Deqa a nuŋgo Mandor Koba sqasai dego. 
MAT.18.4	Tamo bei na aqa segi ñam aguq atsim aŋgro kiñala endego bulqas di mondoŋ Qotei laŋ qureq di unu qaji a na tamo di aqa ñam olo soqtetimqa a na tamo kalil naŋgi buŋnjrsim tamo ñam ti tigelqas.
MAT.18.5	“Tamo bei a e qa are qalsimqa aŋgro kiñala endego bei osim geregereiyqas di a e dego osim geregereibqas.”
MAT.18.6	Osiqa Yesus a olo anjam endegsi minjrej, “Tamo bei na ijo aŋgro kiñala endego bei e qa aqa areqalo siŋgilatqo qaji di osim uneq waiyqas di uge. Tamo qudei naŋgi na tamo di ojsib meniŋ kobaquja osib sil na aqa kakoroq di tontosib waiyib ya robuq aisim moiqas di kere.
MAT.18.7	“Mandamq endia tamo qudei naŋgi na tamo qudei naŋgi kumbra ugeq breinjreqnub. Bole, kumbra di gaigai brantoqnqas. Ariya tamo naŋgi kumbra di yeqnub qaji naŋgi tulaŋ padalougetqab. 
MAT.18.8	Ino baŋ na kio ino siŋga na kio ni titmosim uneq waimqa laqnimqa di gentosim waiy. Ni baŋ geŋo sosimqa ino baŋ na une bei yqasai di kere. Ni siŋga geŋo sosimqa ino siŋga na une bei yqasai di kere. Di ni ŋambile gaigai sqam. Ariya ni baŋ aiyel ti sosimqa ino baŋ na une yqam di keresai. Di Qotei na ni ŋamyuoq waimqas. Ni siŋga aiyel ti sosimqa ino siŋga na une yqam di dego keresai. Di Qotei na ni ŋamyuoq waimqas. Ŋamyuo di gaigai yuoqnsim sqas. 
MAT.18.9	Ino ŋamdamu na ni titmosim uneq waimqa laqnimqa ŋamdamu di otorosim waiy. Ni ŋamdamu qujai ti sosimqa ino ŋamdamu na une bei yqasai di kere. Di ni ŋambile gaigai sqam. Ariya ni ŋamdamu aiyel ti sosimqa ino ŋamdamu na une yqam di keresai. Di Qotei na ni ŋamyuoq waimqas.
MAT.18.10	“Deqa niŋgi aŋgro kiñilala e qa naŋgo areqalo siŋgilateqnub qaji naŋgi qa ugeaib. E niŋgi endegsi merŋgwai. Naŋgo laŋ aŋgro naŋgi na naŋgi taqatnjroqnsibqa ijo Abu laŋ qureq di unu qaji aqa ulatamu bati gaigai unoqnsib naŋgi qa pailyeqnub. 
MAT.18.11	E segi Tamo Aŋgro. E na tamo uŋgasari padalejunub qaji naŋgi oqajqa deqa marsim mandamq aiem.
MAT.18.12	“Niŋgi kiersib are qalonub? Tamo bei aqa kaja du du 100 unub. Ariya qujai bei alelamqa a kierqas? E merŋgwai. A na kaja du du 99 naŋgi manaq dia uratnjrsimqa qujai alelqo qaji di ŋamosim gilsim itqas. 
MAT.18.13	Niŋgi quiye. E bole merŋgwai. A na kaja du qujai di itosim tulaŋ areboleboleiyqas. Kaja du du 99 alelosai qaji naŋgi qa tulaŋ areboleboleiyqasai. Ariya qujai alelqo qaji a qa tulaŋ areboleboleiyqas. 
MAT.18.14	Dego kere aŋgro kiñala endego bei a padalqas di nuŋgo Abu laŋ qureq di unu qaji a deqa areboleboleiyqasai. A are ugeiyqas.”
MAT.18.15	Osiqa Yesus a olo anjam endegsi minjrej, “Ino was bei na ni une bei emimqa niŋgi segi aiyel ombla awoosib aqa une ni emqo qaji di minje. Minjimqa a ino anjam qusim are bulyqas di ni na ino was olo onum. 
MAT.18.16	Ariya a ino anjam quetmosaiamqa ni tamo qujai kio tamo aiyel kio joqsim gilimqa naŋgi na ni taqmosib ino was aqa une di olo minjqab. 
MAT.18.17	Ariya a naŋgo anjam dego quetnjrosaiamqa ni na Yesus aqa tamo uŋgasari kalil naŋgi metnjrim koroosib ni taqmosib ino was aqa une di olo minjqab. Ariya a naŋgo anjam dego quetnjrosaiamqa ni na a qoreiye. Une tamo ti takis o qaji tamo ti naŋgi qoreinjreqnub dego kere ni na ino was di qoreiye.
MAT.18.18	“Niŋgi quiye. E bole merŋgwai. Niŋgi mandamq endia tamo uŋgasari naŋgi getentnjrqab di Qotei a dego laŋ qureq dia naŋgi getentnjrqas. Ariya niŋgi mandamq endia tamo uŋgasari naŋgi gam waqtetnjrqab di Qotei a dego laŋ qureq dia naŋgi gam waqtetnjrqas.
MAT.18.19	“Niŋgi quiye. E bole merŋgwai. Mandamq endia nuŋgo ambleq di tamo aiyel naŋgi iŋgi bei oqa marsibqa naŋgi ombla na areqalo qujaitosib ijo Abu laŋ qureq di unu qaji a pailyqab di a na naŋgi iŋgi di enjrqas. 
MAT.18.20	Tamo aiyel kio tamo qalub kio ijo ñam qa are qalsib koroqab di e naŋgo ambleq di sqai.”
MAT.18.21	Onaqa bati deqa Pita a Yesus aqa areq bosiq nenemyej, “O Tamo Koba, ijo was bei na e une gombub ebimqa e aqa une di moiotqai? A na une 7-pela ebimqa aqa une di moiotqai. Ariya olo une bei ebimqa e aqa une di moiotqasai. Degyqai kio?”
MAT.18.22	Onaqa Yesus na kamba minjej, “Ino was bei na ni une 7-pela emimqa aqa une di segi moiotqam di keresai. A na une gargekoba emoqnsim soqnimqa ni aqa une kalil di moiotoqne. A ni une 7-pela emoqnim une di moiotoqne. Olo une 7-pela emoqnim moiotoqne. Degsim giloqnem.
MAT.18.23	“Niŋgi quiye. Qotei a tamo uŋgasari naŋgo Mandor Koba sosiq naŋgi taqatnjreqnu. Qotei aqa kumbra di mandor koba bei aqa kaŋgal tamo qudei naŋgi na silali nami yaiyeb qaji di kamba olo yqajqa minjrej dego kere. 
MAT.18.24	Aqa kaŋgal tamo bei nami 10 milion kina yaiyej qaji di naŋgi na osib aqa ulatamuq dia tigelteb. 
MAT.18.25	Tigeltonabqa a na silali di kamba olo yqajqa keresaiiyej. Deqa mandor koba a na minjej, ‘Ni silali di kamba olo ebqa keresaiimqo deqa e ni ti ino ŋauŋ ti ino aŋgro naŋgi ti osiy tamo bei aqa baŋq di uratŋgitqa tamo dena silali ebimqa niŋgi a laŋa wauetoqnqab. Ino iŋgi iŋgi kalil dego e ni yaimosiy tamo qudei naŋgi enjritqa naŋgi na kamba silali ebqab. Gam dena ni silali nami yaibem qaji di kobotqam.’ 
MAT.18.26	Degsi minjnaq qusiqa aqa areq di siŋga pulutosiqa pailyosiq minjej, ‘O Tamo Koba, ni e kumbra degbaim. Ni e qa are ugeimimqa mati e qa tariŋoqnime. E silali nami yaimem qaji di kalil itosiy e kamba emekritqai.’ 
MAT.18.27	Onaqa a aqa kaŋgal tamo aqa anjam di qusiqa a qa are ugeiyej. Deqa silali kalil nami yaiyej qaji di laŋa kobotetej. Osiqa aqa kaŋgal tamo di uratonaq gilej.
MAT.18.28	“Ariya kaŋgal tamo di a gilsiqa kaŋgal tamo bei ombla wauo qaji a itosiqa ojsiq kakoro apiyetosiq minjej, ‘Ni nami 10 kina yaibem qaji di kamba olo ebe.’
MAT.18.29	“Degsi minjnaq qusiqa aqa areq di siŋga pulutosiqa pailyosiq minjej, ‘Ni e qa are ugeimimqa mati e qa tariŋoqnime. E silali 10 kina nami yaimem qaji di itosiy e kamba emekritqai.’ 
MAT.18.30	Degsi minjnaqa a aqa anjam di quetqa uratosiqa a osi gilsiqa tonto talq waiyosiq minjej, ‘Ni tonto talq di soqne. Bunuqna ni silali 10 kina nami yaibem qaji di kamba ebekritimqa di e ni olo uratmit oqedqam.’
MAT.18.31	“A kumbra degyonaqa aqa wau qujai naŋgi unsibqa are ugeinjrnaqa gilsib naŋgo tamo kobaquja deqa saiyosib minjeb. 
MAT.18.32	Minjnab qusiqa kaŋgal tamo di metonaq bonaqa minjej, ‘Ni kaŋgal tamo uge. Ni e pailbonumqa silali ni nami yaibem qaji di e na kobotonum. 
MAT.18.33	E ni qa are ugeibqoqa silali di kobotonum. Ariya kiyaqa ni olo gilsim ino wau qujai a qa are ugeimosaiqoqa silali a na nami yaimej qaji di ni kobotosai?’ 
MAT.18.34	Degsi minjsiqa a qa tulaŋ minjiŋ oqetonaqa osiq qaja tamo naŋgo baŋq di atsiqa minjrej, ‘Niŋgi a wau koba yibqa a jaqatiŋ ti wauosim gilsim gilsim silali kalil nami yaibej qaji di kamba ebekritimqa niŋgi a olo uratib gilqas.’
MAT.18.35	“Dego kere niŋgi nuŋgo was naŋgo une kobotetnjrqasai di ijo Abu laŋ qureq di unu qaji a dego nuŋgo une kobotetŋgwasai.”
MAT.19.1	Yesus a anjam degsi marsiq koboonaqa a Galili sawa uratosiqa Judia sawaq gilsiq Jordan ya taqal beiq di soqnej. 
MAT.19.2	A di sonaqa tamo uŋgasari tulaŋ gargekoba naŋgi a dauryosib aqa areq di koroonabqa a na naŋgo ma tamo kalil naŋgi boletnjroqnej.
MAT.19.3	Onaqa Farisi naŋgi olo Yesus aqa areq bosibqa a anjam bei grotimqa qusib naŋgi a ojqajqa deqa laŋa gisaŋyosib endegsib nenemyeb, “Tamo bei aqa ŋauŋ aqa jejamuq di une kiñala bei soqnimqa a na uratqa kere e? Gago dal anjamq di degsi unu e?”
MAT.19.4	Onaqa Yesus na kamba minjrej, “Qotei aqa anjam bei nami neŋgreŋyeb qaji di niŋgi sisiyosai kio? Anjam endegsi unu, ‘Tulaŋ nami Qotei a mandam ti iŋgi iŋgi kalil ti gereiyosiqa bati deqa a tamo wo uŋa wo dego gereinjrej. 
MAT.19.5	Osiqa marej, “Tamo bei na aqa ai wo abu wo naŋgi uratnjrsimqa aqa ŋauqali wo beterosib jejamu qujaitosib sqab.” ’ 
MAT.19.6	Qotei a nami degsi marej. Deqa naŋgi olo jejamu aiyel sqasai. Naŋgi jejamu qujai sqab. Qotei na naŋgi aiyel turtnjrqo deqa tamo bei na olo potnjraiq.”
MAT.19.7	Onaqa Farisi naŋgi na kamba Yesus minjeb, “Ni anjam degsi mergonum deqa Moses a kiyaqa nami dal anjam endegsi marej, ‘Tamo bei na aqa uŋa uratqa osimqa pepa bei neŋgreŋyosim yosim di aqa uŋa uratqas’?”
MAT.19.8	Onaqa Yesus na kamba minjrej, “Niŋgi Qotei aqa anjam gotraŋyo qaji tamo deqa Moses a niŋgi uŋa uratqa merŋgej. Ariya tulaŋ nami kumbra degsi sosai. 
MAT.19.9	E niŋgi endegsi merŋgwai. Tamo bei aqa uŋa tamo bei ombla une atosai. Aqa gumbuluŋ na laŋa uratosiqa a gilsiq olo uŋa bei oqo. Deqa a kumbra uge yqo.”
MAT.19.10	Yesus a Farisi naŋgi anjam degsi minjrnaqa Yesus aqa aŋgro naŋgi anjam di qusib minjeb, “Tamo naŋgi kumbra degsib dauryosib uŋa ti sqab deqa uŋgum. Naŋgi uŋa aib. Naŋgi laŋa soqneb.”
MAT.19.11	Onaqa Yesus na kamba minjrej, “Nuŋgo anjam di tamo kalil naŋgi dauryqa keresai. Tamo qudei Qotei na siŋgila enjrqo qaji naŋgi segi anjam di dauryqa kere. 
MAT.19.12	Ariya niŋgi quiye. Tamo qudei naŋgo jejamu bolesai. Naŋgi degsib ai miligiq na ŋambabeb. Deqa naŋgi uŋa oqa keresai. Tamo qudei naŋgi tamo qudei na welum etnjreb deqa naŋgi aŋgrotqa keresai. Deqa naŋgi dego uŋa oqa keresai. Naŋgi laŋa unub. Ariya tamo qudei naŋgi segi Qotei aqa wau ojqa marsibqa uŋa oqa urateqnub. Tamo qudei naŋgi kumbra di dauryqa kere deqa naŋgi kumbra degyeqnub.”
MAT.19.13	Onaqa tamo uŋgasari qudei naŋgo aŋgro du du naŋgi Yesus na aqa baŋ naŋgo gateq di atetnjrsim naŋgi qa Qotei pailyqajqa marsibqa joqsib Yesus aqa areq beb. Beqnabqa Yesus aqa aŋgro naŋgi na saidnjrsib minjreb, “Nuŋgo aŋgro du du joqsib endeq baib.” 
MAT.19.14	Degsib saidnjreb deqa Yesus na aqa aŋgro naŋgi minjrej, “Aŋgro du du naŋgi metnjribqa ijo areq bebe. Naŋgi saidnjraib. Di kiyaqa? Tamo uŋgasari naŋgi aŋgro du du dego bul sqab di Qotei a naŋgo Mandor Koba sosim naŋgi taqatnjrqas.” 
MAT.19.15	Yesus a na aqa aŋgro naŋgi anjam degsi minjrsiqa aŋgro du du naŋgo gateq di aqa baŋ atetnjrej. Osiqa sawa di uratosiq gilej.
MAT.19.16	Onaqa tamo bei a Yesus aqa areq bosiqa nenemyej, “O Qalie Tamo Koba, e kumbra bole kie dauryosiy dena e ŋambile gaigai sqai?”
MAT.19.17	Onaqa Yesus na kamba minjej, “Ni kiyaqa e kumbra bole qa nenembonum? Qotei a segi qujai tamo bole. Ariya ni que. Ni ŋambile gaigai sqa osimqa ni Qotei aqa dal anjam daurye.”
MAT.19.18	Onaqa tamo dena olo Yesus nenemyej, “E dal anjam kie dauryqai?” Onaqa Yesus na minjej, “Ni dal anjam endeqaji daurye. ‘Ni tamo bei qalsim moiotaim. Ni tamo bei aqa uŋa jejamu ojetaim. Ni bajiŋaim. Ni tamo bei aqa jejamu laŋa gisaŋyaim. 
MAT.19.19	Ni ino ai wo abu wo naŋgo sorgomq di geregere sosimqa naŋgo anjam dauryoqne. Ni ino segi jejamu gereiyeqnum dego kere ni ino was naŋgi dego degsim geregereinjroqne.’”
MAT.19.20	Onaqa aŋgro wala dena olo minjej, “E dal anjam di kalil nami dauryosim boqnem agi bini degsi unum. E Qotei aqa kumbra kie keretosaiunum?”
MAT.19.21	Onaqa Yesus na kamba minjej, “Ni Qotei aqa kumbra keretqa osimqa endegye. Ni gilsim ino iŋgi iŋgi kalil qariŋyosim silali osim tamo iŋgi iŋgi saiqoji unub qaji naŋgi jeisi enjre. Degsim enjrsim bosim e daurbe. Osim bunuqna ni laŋ qureq dia awai bole itqam.” 
MAT.19.22	Yesus a na tamo di degsi minjnaq qusiqa aqa iŋgi iŋgi kalil qa are tulaŋ gulubeiyej. A iŋgi iŋgi koba ti soqnej deqa ulatamu ugeiyonaqa ulaŋej.
MAT.19.23	Onaqa Yesus na aqa aŋgro naŋgi minjrej, “Niŋgi quiye. E bole merŋgwai. Tamo uŋgasari iŋgi iŋgi koba ti unub qaji naŋgi Qotei na taqatnjrsim naŋgo Mandor Koba sqa marsibqa laŋ qureq oqwajqa baŋgi koba. 
MAT.19.24	E niŋgi olo merŋgwai. Kamel a yumba miligiq gilqajqa tulaŋ baŋgi koba. Dego kere tamo uŋgasari iŋgi iŋgi koba ti unub qaji naŋgi Qotei na taqatnjrsim naŋgo Mandor Koba sqa marsibqa laŋ qureq oqwajqa tulaŋ baŋgi koba.”
MAT.19.25	Onaqa Yesus aqa aŋgro naŋgi aqa anjam di qusibqa naŋgi tulaŋ prugeleŋosib minjeb, “Ni anjam degsi mergonum deqa tamo yai naŋgi ŋambile gaigai sqa kere?”
MAT.19.26	Onaqa Yesus a naŋgi koqnjrsiqa minjrej, “Tamo naŋgi segi ŋambile sqa keresai. Ariya Qotei a kumbra kalil yqa kere.”
MAT.19.27	Onaqa Pita na Yesus minjej, “O Tamo Koba, ni une. Iga gago iŋgi iŋgi kalil uratosimqa ni daurmonum. Deqa iga awai kie oqom?”
MAT.19.28	Onaqa Yesus na minjrej, “Niŋgi quiye. E bole merŋgwai. Mondoŋ Qotei a laŋ bunuj ti mandam bunuj ti atimqa bati deqa e Tamo Aŋgro ñam kobaquja osiy ijo segi awo jaram kobaq di awesqai. Sosiyqa niŋgi tamo uŋgasari e daurbeqnub qaji metŋgitqa niŋgi dego awo jaram kokba 12-pelaq di awoeleŋqab. Awoeleŋosib Israel naŋgo moma 12-pela naŋgo leŋ kalil naŋgi taqatnjroqnqab. 
MAT.19.29	Deqa tamo uŋgasari naŋgi ijo ñam qa are qaloqnsib naŋgo segi tal uratosib naŋgo was naŋgi, naŋgo jaja naŋgi, naŋgo ai wo abu wo naŋgi, naŋgo aŋgro naŋgi ti naŋgo wau kalil dego uratnjrsib e daurbqab tamo uŋgasari naŋgi di Qotei na iŋgi bole bole tulaŋ gargekoba olo enjrqas. Yimqa mondoŋ naŋgi ŋambile gaigai sqab. 
MAT.19.30	Ariya tamo gargekoba bini ñam koba ti unub qaji naŋgi mondoŋ ñam saiqoji sqab. Ariya tamo gargekoba bini ñam saiqoji unub qaji naŋgi mondoŋ ñam koba ti tigelqab.”
MAT.20.1	Osiqa Yesus a olo anjam endegsi minjrej, “Qotei laŋ qureq di unu qaji a tamo uŋgasari naŋgo Mandor Koba sosiq naŋgi taqatnjreqnu. Kumbra di wau lanja a nobqolo tigelosiqa gilsiq tamo qudei naŋgi aqa iŋgi wauq di wauetqajqa minjrej dego kere. 
MAT.20.2	A na naŋgi endegsi minjrej, ‘Niŋgi ijo iŋgi wauq di wauoqnib wau qa bati koboamqa e na silali quruŋo quja quja eŋgwai.’ Degsi minjrsiq qariŋnjrnaqa naŋgi gilsib aqa iŋgi wauq di wauoqneb. 
MAT.20.3	Seŋ kiñala goge oqnaqa wau lanja a koro sawaq gilsiqa dia tamo qudei naŋgi laŋa tigelesonab unjrsiqa minjrej, 
MAT.20.4	‘Niŋgi dego gilsib ijo wauq di wauoiye. Wauab kere dego awai eŋgwai.’ 
MAT.20.5	Degsi minjrnaqa naŋgi gilsib aqa iŋgi wauq di wauoqneb. Qanam jige tamo qudei naŋgi dego laŋa tigelesonab unjrsiqa minjrej, ‘Niŋgi dego gilsib ijo wauq di wauoiye. Wauab kere dego awai eŋgwai.’ Degsi minjrnaqa naŋgi gilsib aqa wauq di wauoqneb. Seŋ keliŋtonaqa olo tamo qudei dego degsi minjrnaqa naŋgi gilsib wauoqneb.
MAT.20.6	“Seŋ bilaqtonaqa wau lanja a gilsiqa gamq dia tamo qudei naŋgi laŋa tigelesonab unjrsiqa nenemnjrej, ‘Niŋgi kiyaqa laŋa tigelesonab seŋ bilaqtqo?’ 
MAT.20.7	Onaqa naŋgi na minjeb, ‘Tamo bei na iga wau egosai deqa iga laŋa tigelejunum.’ Onaqa wau lanja na minjrej, ‘Niŋgi dego gilsib ijo iŋgi wauq di wauoiye.’
MAT.20.8	“Ariya wau qa bati koboonaqa wau lanja na aqa wau taqato tamo bei qariŋyosiq minjej, ‘Ni gilsim ijo wau tamo naŋgi metnjrim ino areq di koroabqa naŋgo awai enjre. Enjrqa osimqa tamo naŋgi bilaq bosib wauonub qaji naŋgo awai namo enjrsimqa ariya tamo naŋgi nobqolo bosib wauosib bilaqtonub qaji naŋgo awai bunuqna enjre.’ 
MAT.20.9	Degsi minjnaq qusiqa tamo naŋgi bilaq bosib waueb qaji naŋgi namo metnjrnaq aqa areq bonabqa silali quruŋo quja quja enjrej. 
MAT.20.10	Onaqa tamo naŋgi nobqolo bosib wauosib bilaqteb qaji naŋgi degsi unsibqa are qaleb, ‘Iga nobqolo bosim wauosim bilaqtonum. Deqa iga silali kobaquja oqom.’ Degsi are qalnabqa wau taqato tamo na naŋgi metnjrnaq aqa areq bonabqa naŋgi dego silali quruŋo quja quja enjrej. 
MAT.20.11	Onaqa naŋgi degsi unsibqa naŋgi wau lanja ŋiriŋtosib minjeb, 
MAT.20.12	‘Tamo naŋgi di bilaq bosib waukiñalayonubqa silali iga egonum qaji dego kere naŋgi enjronum. Iga nobqolo waueqnam seŋ oqsiq gago jejamu tulaŋ kaŋkaŋeqnaqa bilaqtqo. Iga silali koba osai.’
MAT.20.13	“Onaqa wau lanja a naŋgo anjam di qusiqa bei endegsi minjej, ‘O was, e ni kumbra uge emosai. Aqo ombla bini nobqolo anjam keretosimqa e ni silali quruŋo qujai emqa mermonum. 
MAT.20.14	Deqa ni ino silali quruŋo qujai osim gile. E ni silali quruŋo qujai emonum dego kere tamo naŋgi bunuqna bosib wauonub qaji naŋgi dego silali quruŋo quja quja enjronum di ijo segi areqalo na degyonum. 
MAT.20.15	Silali di ijo segi silali. Deqa e ijo segi areqalo dauryosiy ijo silali jeiqa kere. E na tamo naŋgi bunu bonub qaji naŋgi kumbra bole enjrqa areibqas enjrqai. Deqa ni kiyaqa e qa are ugeimqo?’”
MAT.20.16	Yesus a yawo anjam degsi marsiqa olo marej, “Dego kere tamo bini ñam koba ti unub qaji naŋgi mondoŋ ñam saiqoji sqab. Ariya tamo bini ñam saiqoji unub qaji naŋgi mondoŋ ñam koba ti tigelqab.”
MAT.20.17	Osiqa Yesus a na aqa aŋgro 12-pela naŋgi joqsiqa koba na walwelosib Jerusalem qureq aioqneb. Aioqnsibqa Yesus a na aqa aŋgro 12-pela naŋgi segitnjrsiqa endegsi minjrej, 
MAT.20.18	“Niŋgi quiye. Iga Jerusalem aieqnum. E Tamo Aŋgro deqa Jerusalem dia jeu tamo naŋgi na e osib atra tamo kokba ti dal anjam qalie tamo ti naŋgo baŋq di e atqab. Yimqa naŋgi na e ojsib ijo jejamu laŋa gisaŋyosib merbqab, ‘Ni une ti. Deqa ni moiqam.’ 
MAT.20.19	Naŋgi na e degsib gisaŋbosib e ojsib tamo naŋgi Qotei aqa ñam qaliesai qaji naŋgo baŋq di e atqab. Yimqa naŋgi na e ojsib misiliŋboqnsib bu toqoŋ na kumbaiŋboqnsib ŋamburbasq di lubsib moiotbqab. Ariya bati qalub koboamqa e olo subq na tigelqai.”
MAT.20.20	Onaqa Sebedi aqa ŋiri aiyel naŋgo aniqali ombla na Yesus aqa areq bosibqa naŋgo aniqali a siŋga pulutosiqa Yesus minjej, “O Tamo Koba, e ni anjam bei mermitqa ni ijo anjam dauryqa kere kio?” 
MAT.20.21	Onaqa Yesus na kamba minjej, “Ni iŋgi kie qa merbqam?” Onaqa a na Yesus minjej, “Mondoŋ ni gago Mandor Koba sosimqa bati deqa ni marimqa ijo aŋgro aiyel endi naŋgi ino baŋ woq di ino baŋ qonaŋq di awoqab.”
MAT.20.22	Onaqa Yesus na kamba naŋgi aiyel minjrej, “Anjam niŋgi merbonub di aqa utru niŋgi geregere poiŋgosai. E jaqatiŋ koba oqai. Jaqatiŋ di ya uge uyo bul. Jaqatiŋ e oqai di niŋgi aiyel dego oqa kere e?” Onaqa naŋgi na minjeb, “Od, aqo aiyel oqa kere.” 
MAT.20.23	Onaqa Yesus na olo naŋgi aiyel minjrej, “Bole, jaqatiŋ e oqai di niŋgi dego oqab. Ariya tamo yai naŋgi ijo baŋ woq di ijo baŋ qonaŋq di awoqab di e na marqa keresai. Di ijo wau sai. Tamo naŋgi ijo Abu na giltnjrej qaji naŋgi segi ijo baŋ woq di ijo baŋ qonaŋq di awoqab.”
MAT.20.24	Yesus aqa aŋgro 10-pela naŋgo ŋamgalaq dia naŋgi aiyel aube wo na anjam di Yesus minjeb deqa naŋgi qusib naŋgi aiyel qa ŋiriŋeb. 
MAT.20.25	Onaqa Yesus na aqa aŋgro 10-pela naŋgi metnjrnaqa aqa areq bonabqa minjrej, “Niŋgi qalie, mandor kokba sawa sawa kalil taqatejunub qaji naŋgi minjiŋ na tamo uŋgasari naŋgi taqatnjroqnsibqa siŋgila na anjam minjreqnub. 
MAT.20.26	Ariya kumbra di nuŋgoq di saiq. Nuŋgo ambleq di aŋgro bei a ñam ti tigelqa marsimqa a mati nuŋgo wau tamo soqnem. Osim a ñam ti tigelqas. 
MAT.20.27	Nuŋgo ambleq di aŋgro bei a tamo kobaquja sqa marsimqa a mati nuŋgo wau tamo sosimqa niŋgi kaŋgalŋgoqnem. Osimqa a tamo kobaqujaqas. 
MAT.20.28	E Tamo Aŋgro. Niŋgi ijo kumbra qalieosib degsib dauryoqniye. Tamo naŋgi na e aqaryaibosib wauetbqajqa e deqa bosai. E na tamo naŋgi wauetnjrqa bem. E na tamo uŋgasari gargekoba naŋgi aqaryainjrsiy ijo segi ŋambile uratosiy naŋgi eleŋqai. E deqa bem.”
MAT.20.29	Yesus a na aqa aŋgro naŋgi anjam degsi minjrsiq koboonaqa naŋgi joqsiqa koba na walwelosib aisib Jeriko qureq di branteb. Brantosib Jeriko qure ambleq na walwelosib olo Jeriko qure uratosib aieqnabqa tamo uŋgasari tulaŋ gargekoba naŋgi koba na Yesus dauryosib aioqneb. 
MAT.20.30	Aieqnabqa tamo aiyel ŋamdamu geteŋnjro qaji naŋgi gam qalaq di awesosibqa anjam endegsib queb, “Yesus a beqnu.” Naŋgi degsib qusibqa tulaŋ koba leleŋosib mareb, “O Tamo Koba, Devit aqa Ŋiri, ni aqo aiyel qa are ugeimeme.” 
MAT.20.31	Onaqa tamo uŋgasari gargekoba Yesus dauryosib aioqneb qaji naŋgi na naŋgi aiyel ŋiriŋtnjrsib minjreb, “Niŋgi leleŋkobaaib. Kirioiye.” Degsib minjrnabqa naŋgi aiyel kiriosai. Naŋgi olo tulaŋ koba leleŋosib Yesus minjoqneb, “O Tamo Koba, Devit aqa Ŋiri, ni aqo aiyel qa are ugeimeme.”
MAT.20.32	Onaqa Yesus a tigelosiqa naŋgi aiyel metnjrnaqa aqa areq bonabqa minjrej, “E niŋgi aiyel kierŋgwajqa deqa niŋgi e qa leleŋoqnab?” 
MAT.20.33	Onaqa naŋgi aiyel na minjeb, “O Tamo Koba, aqo aiyel olo ŋam poigim sawa unqajqa deqa iga ni qa leleŋoqnam.” 
MAT.20.34	Onaqa Yesus a naŋgi aiyel qa are ugeiyonaqa aqa baŋ waiysiq naŋgo ŋamdamu ojej. Ojnaqa naŋgi aiyel ŋam poinjrnaqa sawa unsibqa tigelosib Yesus dauryosib aieb.
MAT.21.1	Ariya Yesus aqa aŋgro naŋgi koba na walwelosib aisib Jerusalem qure jojomyosib Betfage qureq di branteb. Betfage qure agi Oliv mana utruq di unu. Di brantosib Yesus na aqa aŋgro aiyel qariŋnjrsiqa minjrej, 
MAT.21.2	“Niŋgi aisib qure bei agi jojomq di unu di brantosib donki bei aqa du wo tontnjronub unub di unjrqab. Unjrsib sil palontosib titnjrsib joqsib boiye. 
MAT.21.3	Niŋgi sil palontoqnibqa tamo bei na nenemŋgwas, ‘Niŋgi kiyaqa donki aiyel naŋgo sil palonteqnub?’ Degsi nenemŋgimqa niŋgi na endegsib minjiye, ‘Tamo Koba a wau ti deqa iga donki aiyel naŋgo sil palontsim joqsim gilqom. Yaintim aqa wau koboamqa a na olo qariŋnjrim bqab.’”
MAT.21.4	Yesus a kumbra di yej deqa anjam bei Qotei aqa medabu o tamo bei nami marej qaji di aqa damu brantej. A endegsi marej, 
MAT.21.5	“Niŋgi na nuŋgo medabu waqtosib Saion qure qaji naŋgi endegsib minjriye, ‘Niŋgi uniye. Nuŋgo Mandor Koba a nuŋgoq beqnu. A are lawo na beqnu. A areqalo minjiŋ saiqoji. Deqa a donki du quraq di awoosiq beqnu.’”
MAT.21.6	Onaqa Yesus aqa aŋgro aiyel naŋgi di aisib anjam Yesus na minjrej qaji di dauryeb. 
MAT.21.7	Osib naŋgi donki aqa du wo unjrsib palontosib Yesus aqa areq joqsib beb. Bosib naŋgo segi gara jugo piqtosib donki aiyel naŋgo quraq di tunabqa Yesus a segi donki gogetosiqa quraq di awoej. 
MAT.21.8	Awoonaqa donki aiyel naŋgi walwelosib aieqnabqa tamo uŋgasari tulaŋ gargekoba naŋgi beleŋosib naŋgo segi gara jugo piqteleŋosib gamq dia tueleŋoqneb. Tamo qudei naŋgi nañuq dena tuwom baŋga giŋgeŋyosibqa osi bosib di dego gamq dia tueleŋoqneb. 
MAT.21.9	Onaqa Yesus a donki quraq di awoosiq walweleqnaqa tamo uŋgasari namooqneb qaji naŋgi ti bunuoqneb qaji naŋgi ti tulaŋ koba leleŋoqnsibqa maroqneb, “O Devit aqa Ŋiri, iga ni qa tulaŋ areboleboleigwo. Ni Tamo Koba Qotei aqa ñam na bonum deqa a na ni tulaŋ geregereimoqnqas. Deqa iga Qotei laŋ goge di unu qaji aqa ñam soqtoqnqom.” Tamo uŋgasari naŋgi degoqnsib leleŋ ti Yesus dauryoqneb.
MAT.21.10	Onaqa Yesus a walwelosi aisiq Jerusalem qureq di brantonaqa tamo uŋgasari kalil naŋgi a unsibqa naŋgi tulaŋ prugeleŋosib segi segi maroqneb, “Tamo endi yaiyo?” 
MAT.21.11	Degsib mareqnabqa tamo uŋgasari qudei Yesus dauryosib aioqneb qaji naŋgi na kamba minjreb, “Tamo endi Yesus. A Qotei aqa medabu o qaji tamo bole. Aqa qure utru Nasaret. Nasaret qure agi Galili sawaq di unu.”
MAT.21.12	Onaqa Yesus a walwelosi aisiqa atra tal koba miligiq gilsiqa ŋam atej tamo uŋgasari gargekoba naŋgi iŋgi iŋgi qariŋyeleŋoqnsibqa dena silali eqnab unjrsiqa naŋgi winjrnaq jaraieb. Tamo uŋgasari silali piloqneb qaji naŋgi ti tamo uŋgasari binoŋ qariŋysib dena silali oqneb qaji naŋgi ti naŋgo jar ti jaram ti bilbelyosiqa naŋgi dego winjrnaq jaraieb. 
MAT.21.13	Ariya naŋgi kalil jaraieqnabqa Yesus na minjrej, “Qotei aqa anjam bei nami endegsib neŋgreŋyeb unu, ‘Ijo tal endi pailyqajqa tal.’ Qotei aqa anjam degsi unu. Ariya niŋgi olo tal endi ugetonubqa a bajiŋ tamo naŋgo tal bulqo.”
MAT.21.14	Yesus a atra tal miligiq di sonaqa tamo ŋam qandimnjro qaji ti tamo siŋga qandamnjro qaji ti naŋgi aqa areq beqnabqa a na naŋgi kalil boletnjroqnej. 
MAT.21.15	Onaqa aŋgro du du atra tal miligiq di soqneb qaji naŋgi Yesus aqa maŋwa di unsibqa naŋgi tulaŋ koba leleŋoqnsib minjoqneb, “O Devit aqa Ŋiri, iga ni qa tulaŋ areboleboleigwo.” Onaqa dal anjam qalie tamo naŋgi ti atra tamo kokba ti naŋgi aŋgro du du naŋgo anjam di qusibqa naŋgi Yesus qa are ugeinjrej. 
MAT.21.16	Osib Yesus minjeb, “Aŋgro du du naŋgi leleŋoqnsib anjam mareqnub di ni queqnum e?” Onaqa Yesus na kamba minjrej, “Od, e naŋgo anjam queqnum. Deqa e niŋgi merŋgwai. Qotei aqa anjam bei nami endegsib neŋgreŋyeb unu, ‘O Abu, aŋgro du du naŋgi na ino ñam soqteqnub.’ Anjam di niŋgi nami sisiyosai kio?” 
MAT.21.17	Yesus a naŋgi degsi minjrsiq koboonaqa a tigelosiq Jerusalem qure uratosiq Betani qureq aiej. Ainaq dia qoloonaq ŋeiej.
MAT.21.18	Nebeonaqa Yesus a olo tigelosiqa Jerusalem qureq giloqnsiqa gamq dia a mamyej. 
MAT.21.19	Mamyonaqa ŋam atsiqa qura baŋga ti gam qalaq di tigelesonaq unsiqa aqa gei unqajqa utruq gilej. Gilsiq unej qura gei bei saiqoji. Baŋga segi sonab unej. Unsiqa qura di minjej, “Ni olo bunu geitqasai.” Degsi minjnaqa bati qujai deqa qura di utru ti kalil laosiq moiej.
MAT.21.20	Onaqa Yesus aqa aŋgro naŋgi aqa kumbra di unsibqa naŋgi tulaŋ prugeleŋosib Yesus nenemyeb, “Qura di kiersi urur laosiq moiqo?”
MAT.21.21	Onaqa Yesus na kamba minjrej, “Niŋgi quiye. E bole merŋgwai. Niŋgi Qotei qa nuŋgo areqalo siŋgilatosib nuŋgo areqalo aiyeltqasai di niŋgi dego qura minjibqa a laosim moiqas. Qura segi sai. Niŋgi mana kobaquja endi dego minjqab, ‘Ni tigelosim yuwalq aie.’ Minjibqa a nuŋgo anjam di dauryosim tigelosim yuwalq aiqas. 
MAT.21.22	Deqa niŋgi Qotei qa nuŋgo areqalo siŋgilatosib iŋgi bei qa pailyqab niŋgi iŋgi di oqab.”
MAT.21.23	Yesus a na aqa aŋgro naŋgi anjam degsi minjrsiq koboonaqa a olo atra tal miligiq gilsiq dia Qotei aqa anjam palontosiq tamo uŋgasari naŋgi minjroqnej. Onaqa atra tamo kokba ti Israel naŋgo tamo bole bole ti naŋgi na aqa areq bosib nenemyeb, “Ni iga merge. Ni siŋgila qabe na osimqa kumbra endi yeqnum? Yai na ni qariŋmej deqa ni bosim wau endi yeqnum?” 
MAT.21.24	Onaqa Yesus na kamba minjrej, “E kamba anjam bei niŋgi nenemŋgwai. Nenemŋgitqa niŋgi e merbibqa e yai na qariŋbonaq bosim wau endi yeqnum di ubtsiy merŋgwai. 
MAT.21.25	Niŋgi na merbiye. Yai na Jon qariŋyonaqa bosiqa tamo uŋgasari naŋgi yansnjroqnej? Qotei na kio? Tamo bei na kio?”
MAT.21.25	Onaqa naŋgi Yesus aqa anjam di qusibqa naŋgi segi segi qairosib maroqneb, “Iga Yesus minjqom, ‘Qotei na Jon qariŋyej,’ degsi minjqom di a iga mergwas, ‘Kiyaqa niŋgi Jon aqa anjam quetosai?’ 
MAT.21.26	Ariya iga minjqom, ‘Tamo bei na Jon qariŋyej,’ degsi minjqom di tamo uŋgasari naŋgi ŋiriŋosib bosib iga lugwab. Di kiyaqa? Naŋgi mareqnub, ‘Jon a Qotei aqa medabu o qaji tamo bole.’” 
MAT.21.27	Naŋgi degsib marsib deqa olo Yesus minjeb, “Yai na kio Jon qariŋyej di iga qaliesai.” Onaqa Yesus na kamba minjrej, “Niŋgi degsi merbonub deqa e dego yai na qariŋbonaq bosim wau endi yeqnum di niŋgi merŋgwasai.”
MAT.21.28	Yesus a na atra tamo kokba ti Israel naŋgo tamo bole bole ti naŋgi degsi minjrsiq koboonaqa olo yawo anjam bei endegsi minjrej, “Niŋgi kiersib are qalonub? Tamo bei aqa ŋiri aiyel soqneb. Bati bei a gilsiqa aqa ŋiri matu minjej, ‘O ijo aŋgro, ni gilsim ijo iŋgi wauq di wauame.’ 
MAT.21.29	Onaqa aqa ŋiri matu na minjej, ‘Sai. E wauqa uratonum.’ Degsi aqa abu saidyosiqa olo areqalo bei osiqa gilsiq wauetej. 
MAT.21.30	Onaqa siqali a olo gilsiqa aqa ŋiri yala minjej, ‘O ijo aŋgro, ni gilsim ijo iŋgi wauq di wauame.’ Onaqa aqa ŋiri yala na minjej, ‘Od, Abu, e wauqai.’ Degsi aqa abu odyosiqa a wauosai. A laŋa talq di soqnej. 
MAT.21.31	Deqa niŋgi na merbiye. Aŋgro yai na aqa siqali aqa anjam dauryej?” Onaqa naŋgi na kamba Yesus minjeb, “Ŋiri matu a na aqa siqali aqa anjam dauryej.”
MAT.21.31	Naŋgi degsib Yesus minjnabqa a na olo minjrej, “Niŋgi quiye. E bole merŋgwai. Takis o qaji tamo ti gam qaji uŋa ti naŋgi na niŋgi buŋgosib namoosib Qotei aqa baŋq oqibqa a naŋgo Mandor Koba sosim naŋgi taqatnjrqas. 
MAT.21.32	Di kiyaqa? Jon yansnjro qaji tamo a nuŋgoq bosiqa Qotei aqa kumbra bole niŋgi osorŋgonaqa niŋgi Jon aqa anjam quetosai. Ariya takis o qaji tamo ti gam qaji uŋa ti naŋgi Jon aqa anjam geregere queteb. Naŋgi quetonabqa niŋgi unsibqa ariya niŋgi olo are bulyosai. Osib niŋgi Jon aqa anjam quetosai dego.”
MAT.21.33	Yesus a na naŋgi degsi minjrsiqa olo endegsi minjrej, “E niŋgi yawo anjam bei merŋgitqa niŋgi quiye. Tamo bei a tigelosiqa aqa wauq gilej. Gilsiqa wain sil yageleŋosiqa jeŋ qosej. Qoso koboonaqa meniŋ qura gogeq di tabir kuru bul gereiyej. Wain sil geitimqa wain gei koroiyosib paraparayosib aqa ya di bilentqajqa deqa gereiyej. Osiqa wauq di tal atsiqa wau taqato tamo qudei naŋgo baŋq di aqa wau uratetnjrsiqa sawa isaq gilsiq di soqnej. 
MAT.21.34	Sonaqa wain gei melionaqa wau lanja na aqa kaŋgal tamo qudei naŋgi qariŋnjrnaqa wau taqato tamo naŋgoq aisib minjreb, ‘Wau lanja a na iga qariŋgwo bonum. Deqa niŋgi wain gei egibqa iga na osi gilqom.’ 
MAT.21.35	Degsi minjrnabqa naŋgi na naŋgi ojeleŋosib bei qalougeteb. Bei qalnab moiej. Bei meniŋ na qalnab moiej. 
MAT.21.36	Onaqa wau lanja a di qusiqa olo aqa kaŋgal tamo gargekoba naŋgi qariŋnjroqnej. Qariŋnjreqnaqa gileqnab naŋgi dego ñumoqneb.
MAT.21.37	Onaqa wau lanja a endegsi are qalej, ‘Ijo segi aŋgro qujai qariŋyit aiqas di naŋgi a qalqasai. Naŋgi aqa anjam quetqab.’ Degsi are qalsiqa aqa segi ŋiri qariŋyonaq aiej. 
MAT.21.38	Aieqnaqa wau taqato tamo naŋgi a unsibqa naŋgi segi segi qairosib mareb, ‘Tamo a bqo endi wau lanja aqa segi ŋiri. A na aqa abu aqa iŋgi iŋgi kalil oqas. Deqa iga a qalsim moiotosimqa wau endi iga na oqom.’ 
MAT.21.39	Degsib marsibqa wau lanja aqa ŋiri ojsib wau qalaq di qalnab moiej. 
MAT.21.40	Deqa niŋgi kiersib are qalonub? Wau lanja a bosimqa wau taqato tamo uge naŋgi di kiernjrqas? Niŋgi na merbiye.”
MAT.21.41	Onaqa naŋgi na minjeb, “Wau lanja a bosimqa tamo uge naŋgi di tulaŋ ugeugeinjrsim padaltnjrougetqas. Osim aqa wau di olo yainjrsim tamo qudei naŋgo baŋq di uratetnjrimqa naŋgi na wau taqatosib wain gei melioqnimqa koroiyoqnsibqa wau lanja yoqnqab.”
MAT.21.42	Naŋgi degsib Yesus minjnabqa a na olo minjrej, “Qotei aqa anjam bei unu. Niŋgi anjam di nami sisiyosai kio? Agi anjam nami endegsib neŋgreŋyeb unu,
MAT.21.42	‘Tal gereiyo qaji tamo naŋgi na tal aqa ai arqsibqa uge qa marsib taqal waiyeb.
MAT.21.42	Onaqa tal aqa ai di Qotei na olo osiq tumaq di tigeltej unu.
MAT.21.42	Tal aqa ai di tal siŋgilatqajqa deqa tigeltej unu.
MAT.21.42	Tamo Koba Qotei a segi na tal aqa ai di tigeltej deqa iga unsim mareqnum,
MAT.21.42	“Tal aqa ai di tulaŋ bolequja.” ’
MAT.21.43	Deqa e niŋgi endegsi merŋgwai. Qotei a nuŋgo Mandor Koba sosim niŋgi taqatŋgwajqa uratosim niŋgi taqalq breiŋgwas. Osimqa olo tamo uŋgasari qudei gei bole ateqnub qaji naŋgi eleŋosim naŋgo Mandor Koba sosim naŋgi taqatnjrqas. 
MAT.21.44	Tamo bei a uloŋosim tal aqa ai di aqa quraq aiimqa tal aqa ai dena aqa tanu giŋgeŋyqas. Ariya tal aqa ai di uloŋosimqa tamo bei aqaq aisim aqa jejamu ti tanu ti torei paraparayqas.”
MAT.21.45	Yesus a na atra tamo kokba ti Farisi naŋgi ti yawo anjam degsi minjrnaqa naŋgi qusib endegsib qalieeb, “Yesus a yawo anjam dena gago jejamu qametgwo.” 
MAT.21.46	Naŋgi degsib qalieosib deqa naŋgi Yesus ojqa mareb. Ariya tamo uŋgasari kalil naŋgi maroqneb, “Yesus a Qotei aqa medabu o qaji tamo bole.” Deqa naŋgi tamo uŋgasari naŋgi ulainjrsib Yesus ojqa urateb.
MAT.22.1	Onaqa Yesus a olo yawo anjam bei endegsi minjrej, 
MAT.22.2	“Qotei laŋ qureq di unu qaji a tamo uŋgasari naŋgo Mandor Koba sosiq naŋgi taqatnjrejunu. Kumbra di mandor koba bei aqa ŋiri uŋa baŋ ojqa bationaqa maruro atej dego kere. 
MAT.22.3	A maruro atsiqa aqa kaŋgal tamo qudei qariŋnjrnaqa naŋgi tigelosib tamo naŋgi nami aqa maruro unqajqa minjrej qaji naŋgi qa gilsib metnjreb, ‘Niŋgi boiye.’ Onaqa naŋgi bqa asginjrej. 
MAT.22.4	Onaqa a di qusiqa aqa kaŋgal tamo qudei naŋgi olo qariŋnjrsiqa minjrej, ‘Niŋgi gilsib tamo naŋgi di endegsib minjriye, “Niŋgi quiye. Iŋgi iŋgi kalil gereiysim atonum unu. Bulmakau ti wagme namur bole bole ñumsimqa goinum. Deqa niŋgi asgiŋgaiq. Niŋgi bosib ijo maruro uniye.” Niŋgi gilsib naŋgi degsib minjriye.’
MAT.22.5	“Onaqa naŋgi gilsib tamo naŋgi di minjreb, ‘Niŋgi boiye.’ Minjrnabqa naŋgi kalil bqa asginjrej. Asginjrej deqa bei a ulaŋosiqa aqa iŋgi wauq gilej. Bei a ulaŋosiq aqa silali wauq gilej. 
MAT.22.6	Onaqa naŋgi qudei na kaŋgal tamo naŋgi di ojeleŋosib ugeugeinjreb. Osib kaŋgal tamo qudei naŋgi ñumnab moreŋeb. 
MAT.22.7	Onaqa mandor koba a di qusiqa minjiŋ oqetonaqa aqa qaja tamo qudei naŋgi qariŋnjrnaqa gilsib tamo naŋgi kaŋgal tamo ñumeb qaji naŋgi kamba ñumekriteb. Osib naŋgo tal iŋgi iŋgi kalil qatrentonab yuekriteb.
MAT.22.8	“Onaqa mandor koba a na olo aqa kaŋgal tamo qudei naŋgi qariŋnjrsiqa minjrej, ‘Ijo aŋgro aqa uŋa baŋ ojqa bati kereqo deqa e na maruro atonum unu. Ariya tamo naŋgi ijo maruro unqajqa nami minjrem qaji naŋgi bqa asginjrqo. Naŋgi tamo bolesai deqa naŋgi ijo maruro unqa keresai. 
MAT.22.9	Deqa niŋgi olo gilsib gamq dia tamo laŋa laŋaj naŋgi turosib metnjrib ijo maruro unqa beb.’ 
MAT.22.10	Onaqa naŋgi gilsib gamq dia tamo bole ti tamo uge ti naŋgi turosib metnjrnabqa naŋgi kalil maruro unqajqa bosib koroonabqa tal tamo na maqej.
MAT.22.11	“Onaqa mandor koba a na tamo uŋgasari naŋgi unjrqa marsiqa tal miligiq gilej. Gilsiq ŋam atej tamo bei a maruro qa gara wala jugosai di unsiqa minjej, 
MAT.22.12	‘O was, ni kiyaqa maruro qa gara wala jugosai? Ni degsim maruro unqa baim.’ Degsi minjnaqa tamo di a na kamba olo anjam bei minjqa keresaiiyonaqa laŋa kiriesoqnej. 
MAT.22.13	Onaqa mandor koba a na aqa kaŋgal tamo naŋgi minjrej, ‘Tamo di siŋga ti baŋ ti tontetosib oqeq waiyibqa sawa ambruq di soqnem. Sawa dia tamo naŋgi akamkobayoqnsib pailoqnsib naŋgo jaqatiŋ qa qalagei anjam ateqnu.’
MAT.22.14	“Niŋgi quiye. Qotei a na tamo tulaŋ gargekoba naŋgi metnjroqnsiqa ariya a na tamo quja quja segi giltnjroqnsiqa eleŋeqnu.”
MAT.22.15	Onaqa Farisi naŋgi jaraiosib naŋgi anjam kie Yesus nenemyibqa a anjam grotimqa qusib naŋgi a ojqajqa deqa qairoqneb. 
MAT.22.16	Qairosib anjam kereonaq naŋgo aŋgro qudei Herot aqa wau tamo qudei ti qariŋnjrnab Yesus aqa areq bosib gisaŋyosib minjeb, “O Qalie Tamo Koba, iga qalie, ni anjam bole maro qaji tamo. Ni anjam bole segi tamo uŋgasari naŋgi minjroqnsim Qotei aqa kumbra osornjreqnum. Ni tamo bei ulaiyosaieqnum. Ni tamo ñam ti naŋgi anjam bei minjroqnsim olo tamo ñam saiqoji naŋgi anjam bei minjrosaieqnum. Ni anjam qujai tamo kalil naŋgi minjreqnum. 
MAT.22.17	Deqa ni iga merge. Iga Sisar takis yqom e? Yqasai e? Ni kiersi are qalonum?”
MAT.22.18	Onaqa Yesus a naŋgo areqalo uge di poiyonaqa minjrej, “Niŋgi gisaŋ tamo. Kiyaqa niŋgi e anjam bei grotitqa qusib niŋgi e ojqajqa deqa gisaŋbeqnub? 
MAT.22.19	Meniŋ silali bei osi boiye. Osbab e unqai.” Degsi minjrnaqa naŋgi meniŋ silali bei osi bosib osoryonab unsiqa minjrej, 
MAT.22.20	“Meniŋ silali quraq di tamo yai aqa ulatamu ti ñam ti unu? Niŋgi merbiye.” 
MAT.22.21	Onaqa naŋgi na minjeb, “Di Sisar aqa ulatamu.” Onaqa a na minjrej, “Deqa Sisar aqa iŋgi iŋgi a qa olo yiye. Ariya Qotei aqa iŋgi iŋgi a qa olo yiye.”
MAT.22.22	Onaqa naŋgi Yesus aqa anjam di qusibqa naŋgi tulaŋ prugeleŋeb. Osib naŋgi Yesus uratosib jaraieb.
MAT.22.23	Onaqa bati qujai deqa Sadyusi tamo qudei naŋgi Yesus a nenemyqa beb. Sadyusi naŋgi mareqnub, “Tamo moreŋo qaji naŋgi olo subq na tigelqasai.” Deqa naŋgi bosib Yesus endegsib nenemyeb, 
MAT.22.24	“O Qalie Tamo Koba, ni que. Moses a nami endegsi marej, ‘Tamo bei a moiimqa aqa ŋauqali aŋgro saiqoji soqnimqa aqa was bei na olo uŋa qobul di osimqa aqa was moiej qaji aqa aŋgro ŋambabtetqas.’ Moses a nami degsi marej. 
MAT.22.25	Deqa ni que. Was 7-pela naŋgi soqneb. Naŋgo was matu a uŋa osiqa moiej. A aŋgro saiqoji. Onaqa aqa aube yala na olo uŋa qujai di ej. 
MAT.22.26	Osiqa a dego moiej. A aŋgro saiqoji. Onaqa aqa aube yala na olo uŋa di ej. Osiqa a dego moiej. A aŋgro saiqoji. Degsib gilsib was 7-pela kalil naŋgi uŋa qujai di osib moreŋeb. Naŋgi aŋgro saiqoji. 
MAT.22.27	Naŋgi kalil moreŋonabqa ariya bunuqna uŋa di a dego moiej. 
MAT.22.28	Ni iga merge. Mondoŋ subq na tigelo batiamqa tamo kalil naŋgi subq na tigelabqa uŋa di a yai aqa ŋauŋ tiŋtiŋ sqas? Ni qalie, naŋgi kalil uŋa qujai di eb.”
MAT.22.29	Onaqa Yesus na minjrej, “Qotei aqa anjam nami neŋgreŋyeb qaji di aqa damu niŋgi poiŋgosai. Qotei aqa siŋgila dego niŋgi poiŋgosai. Deqa niŋgi anjam grotonub. Grotosib agi nenembonub. 
MAT.22.30	Mondoŋ tamo naŋgi subq na tigelosibqa naŋgi uŋatqasai. Naŋgi tamotqasai. Naŋgi laŋ aŋgro bul laŋa sqab.
MAT.22.31	“Ariya tamo naŋgi moisib olo subq na tigelqab deqa e niŋgi endegsi nenemŋgwai. Qotei a nami niŋgi anjam bei merŋgej di niŋgi sisiyosai kio? Agi Qotei a endegsi marej, 
MAT.22.32	‘E Abraham aqa Qotei. E Aisak aqa Qotei. E Jekop aqa Qotei.’ Qotei a degsi marej. Qotei a tamo moreŋo qaji naŋgo Qotei sai. A tamo ŋambile so qaji naŋgo Qotei.” 
MAT.22.33	Onaqa tamo uŋgasari kalil naŋgi Yesus aqa anjam di qusibqa naŋgi tulaŋ prugeleŋeb.
MAT.22.34	Yesus a Sadyusi naŋgi anjam degsi minjrnaqa naŋgi na kamba olo anjam bei minjqa keresaiinjrnaqa Farisi naŋgi di qusib olo Yesus aqa areq beb. 
MAT.22.35	Bosib naŋgo ambleq dena dal anjam qalie tamo bei a tigelosiq Yesus gisaŋyosiq nenemyej, 
MAT.22.36	“O Qalie Tamo Koba, ni mare. Qotei aqa dal anjam kie a segi qujai tulaŋ bolequja? Dal anjam kie na dal anjam kalil buŋnjrejunu?”
MAT.22.37	Onaqa Yesus na minjej, “Dal anjam tulaŋ bolequja agi merŋgwai. ‘Niŋgi gago Tamo Koba Qotei tulaŋ qalaqalaiyiye. Qalaqalaiyosib nuŋgo are miligi ti nuŋgo qunuŋ ti nuŋgo areqalo ti kalil Qotei yekritiye.’ 
MAT.22.38	Dal anjam di a segi qujai tulaŋ bolequja. A na dal anjam kalil buŋnjrejunu. 
MAT.22.39	Ariya dal anjam deqaji bei dego mermqai. ‘Ni ino segi jejamu gereiyeqnum dego kere ino was naŋgi dego degsim geregereinjroqnime.’ Dal anjam boledamu aiyel agi mermonum. 
MAT.22.40	Ni dal anjam aiyel di dauryqam di ni Moses aqa dal anjam ti Qotei aqa medabu o qaji tamo naŋgo anjam ti kalil keretsim dauryqam.”
MAT.22.41	Ariya Farisi naŋgi olo Yesus aqa areq di koroesonabqa a na nenemnjrej, 
MAT.22.42	“Niŋgi Kristus qa kiersib are qalonub? A yai aqa ŋiri?” Onaqa naŋgi na kamba minjeb, “Kristus a Devit aqa ŋiri.”
MAT.22.43	Onaqa Yesus na olo minjrej, “Devit a segi nami marej, ‘Kristus a ijo Tamo Koba.’ Agi Qotei aqa Mondor na Devit areqalo yonaqa endegsi marej,
MAT.22.44	‘Tamo Koba Qotei a na ijo Tamo Koba minjej,
MAT.22.44	“Ni ijo baŋ woq endi awo.
MAT.22.44	Awesoqnimqa e na ino jeu tamo kalil naŋgi eleŋosiy ino sorgomq di atitqa ni na naŋgi taqatnjroqnqam.” ’
MAT.22.45	Niŋgi uniye. Devit a segi marej, ‘Kristus a ijo Tamo Koba.’ Deqa Kristus a kiersi Devit aqa ŋiri dego sqas?”
MAT.22.46	Yesus a naŋgi anjam degsi minjrnaqa naŋgi na kamba olo anjam bei minjqa keresaiinjrej. Deqa naŋgi olo bunuqna anjam bei Yesus nenemyqajqa ulaeb.
MAT.23.1	Onaqa Yesus a na olo tamo uŋgasari naŋgi ti aqa segi aŋgro ti naŋgi koroinjrsiqa Qotei aqa anjam palontosiq endegsi minjrej, 
MAT.23.2	“Farisi naŋgi ti dal anjam qalie tamo naŋgi ti dal anjam plaltoqnsib niŋgi merŋgeqnub. Agi Moses a nami dal anjam plaltoqnej dego kere. 
MAT.23.3	Deqa dal anjam kalil naŋgi na niŋgi merŋgeqnub qaji di niŋgi qusib dauryoqniye. Ariya kumbra naŋgi yeqnub qaji di niŋgi unsib dauryaib. Di kiyaqa? Naŋgi anjam koba mareqnub ariya naŋgi segi dauryosaieqnub. 
MAT.23.4	Naŋgi na tamo naŋgi gulube kokba enjreqnab qoboiysi unub. Ariya naŋgi segi olo tamo naŋgi gulube kokba di yala qoboiyetnjrosaieqnub. 
MAT.23.5	Kumbra kalil Farisi naŋgi yeqnub qaji di tamo naŋgi unoqnsib naŋgo ñam soqtoqnqajqa deqa yeqnub. Deqa naŋgi Qotei aqa dal anjam mutu qudei pepa kiñilalaq dia neŋgreŋyoqnsibqa lopo miligiq di jigeleŋoqnsib naŋgo lanjaq dia gara ñeŋgi na qosisib laqnub. Naŋgo gara jugo mutuq dia dego naŋgi gara burbur neŋgreŋ ti wala bole bole tontoqnsib walweleqnub. 
MAT.23.6	Naŋgi goio kokba bati qa giloqnsibqa tamo ñam ti naŋgo awo jaramq dia awooqnibqa tamo uŋgasari naŋgi na naŋgi unjrsib naŋgo ñam soqtetnjrqajqa deqa naŋgi areboleboleinjreqnu. Qotei tal miligiq dia dego naŋgi tamo ñam ti naŋgo awo jaramq dia awooqnibqa tamo uŋgasari naŋgi na naŋgi unjrsib biŋinjrqajqa deqa naŋgi areboleboleinjreqnu. 
MAT.23.7	Naŋgi koro sawaq dia dego tamo uŋgasari naŋgi na unjroqnsib naŋgo ñam soqtoqnsib ‘O Qalie Tamo’ degsib minjroqnsib baŋ ojetnjroqnqajqa deqa naŋgi areboleboleinjreqnu.
MAT.23.8	Ariya tamo qudei naŋgi na niŋgi endegsib merŋgaib, ‘O Qalie Tamo.’ Tamo qujai a segi nuŋgo qalie tamo. Niŋgi kalil was qu. 
MAT.23.9	Deqa niŋgi mandam endia tamo bei ‘O gago Abu’ degsib minjaib. Tamo qujai a segi nuŋgo Abu. Agi a laŋ qureq di unu. 
MAT.23.10	Tamo qudei naŋgi na nuŋgo ñam soqtetŋgwa osib ‘O Qalie Tamo Kokba’ degsib merŋgibqa niŋgi na saidnjrsib minjriye, ‘E Qalie Tamo Koba qa merbaib.’ Niŋgi degsib saidnjriye. Di kiyaqa? Tamo qujai a segi nuŋgo Qalie Tamo Koba. Agi e Kristus. 
MAT.23.11	Nuŋgo ambleq di aŋgro bei a ñam ti tigelqa marsimqa a mati nuŋgo wau tamo soqnem. Osimqa a ñam ti tigelqas. 
MAT.23.12	Tamo naŋgi naŋgo segi ñam soqteqnub qaji naŋgo ñam Qotei na aguq atetnjrqas. Ariya tamo naŋgi naŋgo segi ñam soqtosaieqnub qaji Qotei na olo ñam kobaquja enjrqas.”
MAT.23.13	Osiqa Yesus a olo anjam endegsi minjrej, “O dal anjam qalie tamo ti Farisi ti niŋgi ŋam atiye. Niŋgi anjam maro aiyelteqnub qaji tamo. Deqa tamo uŋgasari naŋgi laŋ qureq oqwajqa gam itqa mareqnabqa niŋgi na gam getentetnjreqnub. Niŋgi segi na laŋ qureq oqwajqa gam itqa keresai. Deqa tamo uŋgasari naŋgi dego laŋ qureq oqwajqa gam itqa yeqnab niŋgi na gam getentetnjreqnub. Nuŋgo une deqa niŋgi tulaŋ padalougetqab. 
MAT.23.14	O dal anjam qalie tamo ti Farisi ti niŋgi ŋam atiye. Niŋgi anjam maro aiyelteqnub qaji tamo. Deqa niŋgi uŋa qobul naŋgi gisaŋnjroqnsibqa naŋgo tal ti iŋgi iŋgi ti laŋa yainjreqnub. Niŋgi qure ambleq dia tigeloqnsibqa pail olekokba yeqnub. Di gisaŋ koba. Deqa mondoŋ une pegiyo bati qa Qotei a na niŋgi gulube tulaŋ kobaquja eŋgwas.
MAT.23.15	“O dal anjam qalie tamo ti Farisi ti niŋgi ŋam atiye. Niŋgi anjam maro aiyelteqnub qaji tamo. Deqa niŋgi sawa sawa kalil keretoqnsibqa tamo qujai segi nuŋgo anjam dauryqa osib anjam mare mare laqnub. Yuwal dego niŋgi qobuŋ na keretoqnsibqa anjam mare mare laqnub. Ariya tamo qujai a nuŋgo anjam qusim nuŋgo kumbra dauryqas di a na niŋgi buŋgosim tamo tulaŋ ugedamu sqas. Deqa a niŋgi qa namoosim ŋamyuoq aiqas. Nuŋgo kumbra deqa niŋgi tulaŋ padalougetqab.
MAT.23.16	“Niŋgi tamo ŋam qandimo bul. Deqa niŋgi na tamo naŋgi gam osornjrqa keresai. Agi niŋgi endegsib mareqnub, ‘Tamo bei a anjam bei siŋgilatqa osimqa atra tal aqa ñam na siŋgilatqas di aqa anjam siŋgilaqasai. Deqa a na aqa anjam di dauryqa uratqas di kere. Uratem. Ariya a gol atra tal miligiq di unu qaji di aqa ñam na anjam siŋgilatqas di aqa anjam bole siŋgilaqas. Deqa a na anjam di dauryosim yem. A urataiq.’ Niŋgi degsib mareqnub di gisaŋ koba. Nuŋgo kumbra deqa niŋgi tulaŋ padalougetqab. 
MAT.23.17	Niŋgi tamo ŋam qandimo bul. Niŋgi tulaŋ nanari. Niŋgi na merbiye. Iŋgi kie a Qotei aqa ŋamgalaq di tulaŋ bole? Atra tal a segi bole kio atra tal aqa gol a segi bole kio? Niŋgi qalie, gol a atra tal miligiq di unu deqa a dego boleqas. 
MAT.23.18	Niŋgi endegsib mareqnub, ‘Tamo bei a anjam bei siŋgilatqa osimqa atra bijal aqa ñam na siŋgilatqas di aqa anjam siŋgilaqasai. Deqa a na aqa anjam di dauryqa uratqas di kere. Uratem. Ariya a atraiyo iŋgi iŋgi atra bijal gogeq di unub qaji naŋgo ñam na anjam siŋgilatqas di aqa anjam bole siŋgilaqas. Deqa a na anjam di dauryosim yem. A urataiq.’ Niŋgi degsib mareqnub di gisaŋ koba. 
MAT.23.19	Niŋgi tamo ŋam qandimo bul. Niŋgi na merbiye. Iŋgi kie a Qotei aqa ŋamgalaq di tulaŋ bole? Atra bijal a segi bole kio atraiyo iŋgi iŋgi atra bijal gogeq di unub qaji naŋgi segi bole kio? Niŋgi qalie, atraiyo iŋgi iŋgi naŋgi atra bijal gogeq di unub deqa naŋgi dego boleqab. 
MAT.23.20	Deqa tamo bei a atra bijal aqa ñam na anjam siŋgilatqas di atra bijal ti iŋgi iŋgi kalil atra bijal gogeq di unub qaji naŋgi ti naŋgo ñam na dego anjam siŋgilatqas. 
MAT.23.21	Tamo bei a atra tal aqa ñam na anjam siŋgilatqas di Qotei agi atra tal miligiq di unu qaji aqa ñam na dego anjam siŋgilatqas. 
MAT.23.22	Tamo bei a laŋ qure aqa ñam na anjam siŋgilatqas di Qotei ti aqa awo jaram ti naŋgo ñam na dego anjam siŋgilatqas.
MAT.23.23	“O dal anjam qalie tamo ti Farisi ti niŋgi ŋam atiye. Niŋgi anjam maro aiyelteqnub qaji tamo. Deqa niŋgi dal anjam kiñilala segi dauryeqnub. Agi niŋgi lei ti lombo ti saga ti oqnsib poto 10-pelatoqnsib oto qujai Qotei atraiyeqnub. Ariya niŋgi Qotei aqa dal anjam kokba dauryqajqa urateqnub. Agi niŋgi tamo uŋgasari naŋgi gereinjrosaieqnub. Niŋgi tamo naŋgi qa dulosaieqnub. Niŋgi Qotei qa nuŋgo areqalo siŋgilatosaieqnub. Niŋgi dal anjam kiñilala segi dauryeqnub. Deqa e niŋgi endegsi merŋgwai. Niŋgi are bulyiye. Osib dal anjam kokba dego dauryosib laqniye. Ariya dal anjam kiñilala dauryqajqa urataib. 
MAT.23.24	Niŋgi tamo ŋam qandimo bul. Deqa niŋgi na tamo naŋgi gam osornjrqa keresai. Agi niŋgi qui uyqa oqnsib añiñig kiñala quiq di sonaqa unoqnsib taqal ateqnub. Ariya kamel a quiq di sonaqa niŋgi unosaieqnub. Qoji uyeqnub.
MAT.23.25	“O dal anjam qalie tamo ti Farisi ti niŋgi ŋam atiye. Niŋgi anjam maro aiyelteqnub qaji tamo. Deqa niŋgi kap ti tabir ti qore segi yanseqnub. Niŋgi miligi yansosaieqnub. Dego kere niŋgi babaŋ na tamo bole. Ariya nuŋgo are miligi bajiŋ kumbra ti nuŋgo segi jejamu qa are qalqajqa kumbra ti dena maqejunu. Nuŋgo kumbra uge dena niŋgi tulaŋ padalougetqab. 
MAT.23.26	O Farisi niŋgi tamo ŋam qandimo bul. Deqa niŋgi mati kap ti tabir ti miligi yansib milalamqa qore dego milalqas.
MAT.23.27	“O dal anjam qalie tamo ti Farisi ti niŋgi ŋam atiye. Niŋgi anjam maro aiyelteqnub qaji tamo. Deqa niŋgi tamo moio qaji sub bul. Sub gogeq di wala boledamu. Ŋam qaq qat na liyeb. Ariya sub miligiq dia tamo aqa qusa ti tanu ti dena maqejunu. 
MAT.23.28	Niŋgi sub di bul. Deqa tamo uŋgasari naŋgi na niŋgi nuŋgoqnsib mareqnub, ‘Naŋgi tamo bole.’ Ariya nuŋgo are miligi gisaŋ kumbra ti dal anjam gotraŋyqajqa kumbra ti dena maqejunu. Deqa niŋgi tulaŋ padalougetqab.”
MAT.23.29	Osiqa Yesus a olo anjam endegsi minjrej, “O dal anjam qalie tamo ti Farisi ti niŋgi ŋam atiye. Niŋgi anjam maro aiyelteqnub qaji tamo. Deqa niŋgi Qotei aqa medabu o qaji tamo naŋgo sub gereiyeqnub. Osib niŋgi na tamo uŋgasari nami Qotei aqa kumbra bole bole yoqneb qaji naŋgo sub walateqnub. 
MAT.23.30	Osib niŋgi endegsib mareqnub, ‘Iga nami so qamu iga gago moma naŋgi ti beterosim Qotei aqa medabu o qaji tamo naŋgi ñumosai qamu.’ Di gisaŋ koba. Niŋgi nuŋgo moma naŋgi ti areqalo qujai. 
MAT.23.31	Nuŋgo gisaŋ anjam dena niŋgi segi qa ubtosib endegsib marobuleqnub, ‘Gago moma naŋgi nami Qotei aqa medabu o tamo naŋgi ñumoqneb qaji naŋgo leŋ deqaji agi iga.’ 
MAT.23.32	Niŋgi degsib marobuleqnub. Deqa uŋgum. Nuŋgo moma naŋgo kumbra uge di niŋgi na olo keretosib yoqniye. 
MAT.23.33	Niŋgi amal uge bul. Deqa mondoŋ Qotei a nuŋgo une qa merŋgsim niŋgi ŋamyuoq breiŋgwas. Yimqa niŋgi kiersib olo bole sqab? Keresai.
MAT.23.34	“Deqa niŋgi quiye. E na Qotei aqa medabu o qaji tamo naŋgi ti Qotei aqa powo tamo ti Qotei aqa dal anjam qalie tamo naŋgi ti qariŋnjroqnit nuŋgoq boqnqab. Nuŋgoq boqnibqa niŋgi na naŋgi qudei ñumoqnsib moiotnjroqnqab. Osib naŋgi qudei ŋamburbasq di gaintnjrqab. Osib naŋgi qudei ojeleŋosib nuŋgo Qotei tal miligiq dia kumbaiŋnjroqnqab. Osib naŋgi qudei teteinjribqa naŋgi jaraiosib qure bei beiq giloqnqab. 
MAT.23.35	Niŋgi na naŋgi kumbra degnjroqnqab. Deqa tamo kalil nami Qotei aqa tamo bole bole naŋgi ñumoqneb qaji naŋgo une di Qotei na osim nuŋgo jejamuq di ateleŋqas. Naŋgo une di agi naŋgi nami utru atsib Kein na Abel qalnaq moiej. Dena bosi bosib Berekia aqa ŋiri Sekaraia atra bijal ti atra tal ti ambleq di qalnab moiej. Une kalil di Qotei na osim nuŋgo jejamuq di ateleŋqas. 
MAT.23.36	Niŋgi quiye. E bole merŋgwai. Une kalil di aqa awai uge Qotei na osim tamo uŋgasari bini bati endeqa unub qaji naŋgi enjrqas.”
MAT.23.37	Osiqa Yesus a olo anjam endegsi minjrej, “O Jerusalem qure, O Jerusalem qure, ni na Qotei aqa medabu o qaji tamo naŋgi ñumsim moiotnjreqnum. Osim tamo naŋgi Qotei na ni qa qariŋnjreqnu qaji naŋgi meniŋ na ñumeqnaq moreŋeqnub. Bati gargekoba e na ino aŋgro naŋgi tuwe du du bul koroinjrqajqa yeqnam niŋgi urateqnub. 
MAT.23.38	Deqa niŋgi quiye. Qotei a nuŋgo atra tal kobaquja uratetŋgimqa a laŋa sqas. 
MAT.23.39	Deqa e niŋgi endegsi merŋgwai. Niŋgi e olo nubqasai. Degsim gilsim gilsim mondoŋ e olo laŋ qureq na boqnitqa niŋgi e nubsibqa marqab, ‘Tamo a bqo di Tamo Koba Qotei aqa ñam na bqo. Deqa Qotei na a tulaŋ qalaqalaiyqas.’”
MAT.24.1	Yesus a na naŋgi anjam degsi minjrsiq koboonaqa atra tal koba uratosiq gileqnaqa aqa aŋgro naŋgi na aqa areq bosib osoryeb. 
MAT.24.2	Onaqa Yesus na minjrej, “Niŋgi quiye. E bole merŋgwai. Atra tal niŋgi unonub endi bunuqna jeu tamo naŋgi na bosib tulaŋ niñaqyosib aqa meniŋ kalil paraparainjrsibqa taqal breinjrqab. Yimqa meniŋ bei meniŋ bei aqa quraq di sqasai. Meniŋ kalil segi segiqab.”
MAT.24.3	Yesus a na naŋgi degsi minjrsiqa Oliv manaq oqsiq goge di awesonaqa aqa aŋgro naŋgi aqa areq bosibqa lumu nenemyeb, “Ni iga merge. Bati gembu jeu tamo naŋgi bosib atra tal niñaqyqab? Mandam endi koboqa laqnim ni olo mandamq aioqnim kumbra kie namoqna bamqa iga unsim poigwas?”
MAT.24.4	Onaqa Yesus na kamba minjrej, “Niŋgi geregere ŋam atsib soqniye. Tamo qudei naŋgi na niŋgi gisaŋgo uge. 
MAT.24.5	Bunuqna gisa gisaŋ tamo gargekoba naŋgi ijo ñam na boqnsib tamo uŋgasari naŋgi minjroqnqab, ‘E Kristus.’ Degsib tamo uŋgasari tulaŋ gargekoba naŋgi gisaŋnjroqnqab. 
MAT.24.6	Ariya diŋo bati jojomoqnimqa niŋgi anjam endegsib quoqnqab, ‘Sawa bei beiq dia naŋgi aŋ na qotokobaiyeqnub.’ Ariya niŋgi anjam di qusibqa niŋgi deqa tulaŋ prugaib. Qotei a nami marej, ‘Kumbra di brantqas.’ Deqa branteme. Ariya kumbra di brantimqa diŋo bati urur brantqasai. Soboleiyosim brantqas. 
MAT.24.7	Bati deqa sawa bei ti sawa bei ti qoto tigeloqnsibqa segi segi qoto itnjroqnqab. Mandor kokba qudei naŋgi dego qoto tigeloqnsibqa mandor kokba qudei naŋgi qoto itnjroqnqab. Sawa bei beiq dia mimiŋ kokba ti mam ti iŋgi saio bati dego branteleŋqas. 
MAT.24.8	Kumbra kalil di uŋa aŋgrotqa osiqa mati jaqatiŋ kiñala eqnu dego kere.
MAT.24.9	“Bati deqa naŋgi na niŋgi ojsib jaqatiŋ ti gulube ti eŋgwab. Osib niŋgi luŋgsib moiotŋgwab. Niŋgi ijo ñam ejunub deqa tamo uŋgasari kalil naŋgi niŋgi qa are tulaŋ ugeinjroqnqas. 
MAT.24.10	Bati deqa tamo uŋgasari gargekoba e qa naŋgo areqalo siŋgilato qaji naŋgi ijo ñam ulontosib naŋgi segi segi jeu sosibqa naŋgo segi was naŋgi ojeleŋoqnsib tamo uge naŋgo baŋq di atoqnqab. 
MAT.24.11	Gisaŋ tamo tulaŋ gargekoba naŋgi dego boqnsib tamo uŋgasari naŋgi endegsib minjroqnqab, ‘E Qotei aqa medabu o qaji tamo bole.’ Degsib naŋgi gisaŋnjroqnqab. 
MAT.24.12	Kumbra uge deqaji tulaŋ kobaoqnimqa tamo gargekoba naŋgi qalaqalaiyo kumbra uratqab. 
MAT.24.13	Ariya tamo uŋgasari naŋgi ijo ñam siŋgila na ojsib gilsi gilsib diŋo bati itqab di Qotei a naŋgi oqas. 
MAT.24.14	Yim naŋgi sawa sawa kalil keretoqnsib Qotei a tamo uŋgasari naŋgo Mandor Koba sosiq naŋgi taqatnjreqnu anjam bole di mare mare laqnib tamo uŋgasari kalil naŋgi quoqnqab. Ariya bunuqna diŋo bati brantqas.”
MAT.24.15	Osiqa Yesus a olo anjam endegsi minjrej, “Iŋgi tulaŋ ugedamu Qotei aqa medabu o qaji tamo Daniel a nami deqa marej qaji di niŋgi unqab. Iŋgi ugedamu di a Qotei aqa getento tal miligiq di tigelqas.” E Matyu. Tamo a ijo anjam endi sisiyeqnu qaji a geregere sisiyosim poiyem. 
MAT.24.16	“Niŋgi iŋgi ugedamu di unsibqa bati deqa tamo uŋgasari Judia sawaq di unub qaji naŋgi jaraiosib manaq oqoqujatebe. 
MAT.24.17	Tamo naŋgi tal meq di unub qaji naŋgi jaraiqa oqnsib iŋgi iŋgi oqa osibqa olo warum miligiq gilaib. Naŋgi jaraioqujatebe. 
MAT.24.18	Tamo naŋgi wauq di unub qaji naŋgi jaraiqa oqnsib naŋgo gara jugo oqa osibqa olo puluosib qureq baib. Naŋgi dena torei jaraioqujatebe. 
MAT.24.19	Bati deqa uŋa gumaŋ ti unub qaji naŋgi jaraio baŋgioqnsib gulube koba oqab. Uŋa aŋgro mom ti naŋgi dego jaraio baŋgioqnsib gulube koba oqab. 
MAT.24.20	Deqa niŋgi endegsib Qotei pailyoqniye, ‘Gulube di awa bati qa brantaiq. Yori bati qa dego brantaiq.’ 
MAT.24.21	Bati deqa tamo uŋgasari naŋgi gulube tulaŋ kobaquja oqab. Gulube deqaji nami brantosaioqnej. Qotei na mandam atej bati deqa gulube deqaji brantosai dena bosi bosiq agi bini unum. Bunuqna laŋa ambleq di dego brantqasai. Agi bati qujai deqa brantqas. 
MAT.24.22	Gulube di aqa bati Qotei a na truqutqas. A na truqutqasai di tamo uŋgasari kalil naŋgi padalekritqab. Aqa segi tamo uŋgasari nami giltnjrej qaji naŋgi padalaib deqa a na gulube di aqa bati truqutqas.
MAT.24.23	“Bati deqa tamo bei na niŋgi gisaŋgosim merŋgwas, ‘Niŋgi uniye. Kristus bqo agiende,’ o ‘Kristus bqo agide.’ Degsim merŋgimqa niŋgi aqa anjam quetaib. 
MAT.24.24	Di kiyaqa? Tamo qudei naŋgi bosib gisaŋosib marqab, ‘E Kristus.’ Qudei naŋgi marqab, ‘E Qotei aqa medabu o qaji tamo bole.’ Degsib maroqnsib maŋwa kokba gargekoba babtoqnqab. Naŋgo maŋwa dena naŋgi na tamo uŋgasari kalil naŋgi ugeugeinjrqajqa deqa wauoqnqab. Osib Qotei aqa segi tamo uŋgasari nami giltnjrej qaji naŋgi dego ugeugeinjrqajqa wauoqnqab.
MAT.24.25	“Niŋgi quiye. Kumbra kalil di brantosaisonaqa agi e namoqna merŋgonum. 
MAT.24.26	Deqa tamo qudei naŋgi na niŋgi endegsib merŋgwab, ‘Niŋgi uniye. Kristus bqo agi wadau sawaq di unu.’ Degsib merŋgibqa niŋgi naŋgo anjam di dauryosib wadau sawaq gilaib. Ariya tamo qudei naŋgi na niŋgi merŋgwab, ‘Kristus bqo agi talq di unu.’ Degsib merŋgibqa niŋgi naŋgo anjam quetnjraib. 
MAT.24.27	Niŋgi qalie, kola minjaleqnaqa laŋ kalil suwaŋeqnu. Dego kere e Tamo Aŋgro laŋ qureq dena boqnitqa tamo uŋgasari kalil naŋgi e nubqab.
MAT.24.28	“Tamo naŋgi qusaonub qaji sawa dia qal naŋgi koroqab.”
MAT.24.29	Osiqa Yesus a olo anjam endegsi minjrej, “Gulube kalil di naŋgo bati koboamqa seŋ ambruqas. Bai dego suwaŋqasai. Bongar naŋgi laŋ goge dena ululoŋosib mandamq aiqab. Laŋ goge dia iŋgi iŋgi kalil reŋgiŋyeleŋqab. 
MAT.24.30	Bati deqa e Tamo Aŋgro bqai. Ijo toqor a laŋ goge dia brantimqa tamo uŋgasari sawa sawa kalilq di unub qaji naŋgi e qa akamugetqab. E Tamo Aŋgro siŋgila ti riaŋ ti laŋbiq na boqnit tamo uŋgasari kalil naŋgi e nubqab. 
MAT.24.31	Yimqa e siŋgila na gul anjamosiy ijo laŋ aŋgro naŋgi qariŋnjritqa naŋgi sawa sawa kalil keretosib Qotei aqa segi tamo uŋgasari nami giltnjrej qaji naŋgi laŋ utru utruq dena koroinjrqab.”
MAT.24.32	Osiqa Yesus a olo anjam endegsi minjrej, “E na qayu qa yawo anjam niŋgi merŋgitqa dena poiŋgwas. Qayu baŋga qalsim olo ñalguyoqnimqa niŋgi unsib qalieqab, seŋ aqa bati jojomqo. 
MAT.24.33	Dego kere kumbra kalil e na merŋgonum qaji endi brantimqa niŋgi unsibqa endegsib qalieoiye, ‘Bole, Kristus bqajqa bati jojomqo. A siraŋmeq di tigelejunu.’ 
MAT.24.34	Niŋgi quiye. E bole merŋgwai. Tamo uŋgasari bini bati endeqa unub qaji naŋgi kalil moreŋosaisoqnibqa kumbra kalil e na merŋgonum qaji endi branteleŋqas. 
MAT.24.35	Laŋ ti mandam ti koboqab. Ariya ijo anjam koboqa keresai.”
MAT.24.36	Osiqa Yesus a olo anjam endegsi minjrej, “Ijo bqajqa bati tamo qujai bei qaliesai. Laŋ aŋgro naŋgi qaliesai. E Qotei aqa Ŋiri e segi dego qaliesai. Ijo Abu a segi qalie. 
MAT.24.37	Noa aqa bati qa tamo uŋgasari naŋgi kumbra yoqneb dego kere e Tamo Aŋgro bqajqa bati qa naŋgi kumbra degyoqnqab. 
MAT.24.38	Agi Noa aqa bati qa mandam ya maqosaisonaqa tamo naŋgi iŋgi uyoqnsib ya uyoqnsib uŋa baŋ ojeleŋoqnsib sonabqa Noa a qobuŋ miligiq gilej. 
MAT.24.39	Mandam ya maqosim naŋgi padaltnjrqajqa di naŋgi qaliesai. Naŋgi laŋa nanari sonabqa mandam ya maqosiq naŋgi kalil padaltnjrej. Dego kere e Tamo Aŋgro bqajqa bati qa tamo uŋgasari naŋgi nanari degsib sqab. 
MAT.24.40	Tamo aiyel wau qujaiq dia iŋgi yagoqnibqa Qotei na bei laŋ qureq osi oqsimqa bei uratim sqas. 
MAT.24.41	Uŋa aiyel tal qujaiq dia saplaŋ gereiyoqnibqa Qotei na bei laŋ qureq osi oqsimqa bei uratim sqas. Deqa niŋgi geregere ŋam atiye. 
MAT.24.42	E nuŋgo Tamo Koba. E bati gembu bqajqa di niŋgi qaliesai. 
MAT.24.43	Niŋgi are qaliye. Bati gembu bajiŋ tamo bosim tal paratqas di tal lanja a qalieqasai. A nami qalieosiq qamu a ŋam atsiq sonaq qamu bajiŋ tamo bosiq tal paratqa yonaq unsiq wiyej qamu. 
MAT.24.44	Dego kere e Tamo Aŋgro ijo bqajqa bati niŋgi qaliesai. E bosiy niŋgi pruqtŋgaim deqa niŋgi geregere ŋam atsib e qa tariŋosib soqniye.”
MAT.24.45	Osiqa Yesus a olo anjam endegsi minjrej, “Wau tamo yai a areqalo bole ti sosiqa gaigai wau bole yeqnu? Wau tamo di tal lanja a na endegsi minjqas, ‘Ni na ijo wau tamo kalil naŋgi geregere taqatnjroqnsimqa naŋgo iŋgi uyqajqa batioqnimqa iŋgi anainjroqnsim soqne.’ 
MAT.24.46	Tamo di a wau tamo bole. Deqa tal lanja na a degsi minjsimqa sawa beiq gilsim di sqas. Olo puluosim bosim wau kalil a na aqa wau tamo nami yej qaji di kalil keretsi soqnimqa a bosi unimqa wau tamo di a tulaŋ areboleboleiyqas. 
MAT.24.47	Deqa niŋgi quiye. E bole merŋgwai. Wau tamo di a wau bole yej deqa tal lanja na aqa iŋgi iŋgi kalil osim aqa baŋq di atim a na taqatoqnqas. 
MAT.24.48	Ariya wau tamo di a tamo uge qamu a endegsi are qalqas, ‘Ijo tamo koba a urur bqasai.’ 
MAT.24.49	Degsi are qalsimqa tamo naŋgi koba na wauo qaji naŋgi laŋa laŋa kumbaiŋnjroqnqas. Osim wain uyo tamo qudei naŋgi joqsim koba na iŋgi ti wain ti uyoqnsibqa nanarioqnqab. 
MAT.24.50	Aqa tamo koba bqajqa bati a qaliesai. Deqa a kumbra degsim soqnimqa aqa tamo koba brantoqujatosim unimqa a tulaŋ prugugetqas. 
MAT.24.51	Deqa aqa tamo koba a na wau tamo di ugeugeiyosim qalsim gisaŋ tamo naŋgo so sawaq waiyim aiqas. Sawa dia tamo naŋgi tulaŋ akamkobayoqnsib pailoqnsib naŋgo jaqatiŋ qa qalagei anjam atoqnqas.”
MAT.25.1	Osiqa Yesus a olo anjam endegsi minjrej, “Qotei a tamo uŋgasari naŋgo Mandor Koba sosiq naŋgi taqatnjreqnu kumbra di duŋgeŋge 10-pela naŋgo anjam sa dego bul. E deqa niŋgi saiŋgwai. Tamo bei a uŋa baŋ ojej. A uŋa baŋ ojqa sawaq gilqa laqnaqa duŋgeŋge 10-pela naŋgi di a ombla gilqa marsib naŋgo segi segi lam osib walwelosi aisib gamq dia a qa tariŋoqneb. 
MAT.25.2	Duŋgeŋge 5-pela naŋgi nanari. Duŋgeŋge 5-pela naŋgi powo ti. 
MAT.25.3	Duŋgeŋge nanari naŋgo lam miligiq dia ya kiñala segi soqnej. Deqa lam puloŋeqnaqa osi aieb. Naŋgi lam ya bei o ti aiosai. 
MAT.25.4	Ariya duŋgeŋge 5-pela naŋgi powo ti deqa naŋgi naŋgo lam osibqa lam ya dego jaliŋaq di qamsib osi aieb. 
MAT.25.5	Ariya tamo a uŋa baŋ ojqa sawaq urur gilosai. Deqa duŋgeŋge 10-pela naŋgi a qa gamq dia tariŋosib sonabqa urŋamnjrnaqa ŋereŋeb.
MAT.25.6	“Ŋereŋesonabqa qolo jige tamo qudei naŋgi maosib mareb, ‘Tamo uŋa baŋ ojqas qaji agi gileqnu. Deqa niŋgi tigelosib walwelosib gamq dia a turoiye.’ 
MAT.25.7	Onaqa duŋgeŋge 10-pela naŋgi tigelosib naŋgo lam gereiyeb. 
MAT.25.8	Gereiyoqnsibqa duŋgeŋge nanari naŋgo lam unnabqa puloŋkiñalaej. Deqa naŋgi na duŋgeŋge powo ti naŋgi minjreb, ‘Niŋgi lam ya kiñala egiye. Gago lam ya saiqo deqa mosoqa laqnu.’ 
MAT.25.9	Onaqa duŋgeŋge powo ti naŋgi na kamba minjreb, ‘Lam ya endi gago segi qa kere. Iga ti niŋgi qa ti keresai. Deqa niŋgi olo sumsib nuŋgo segi lam ya awaiyiye.’ 
MAT.25.10	Onaqa duŋgeŋge nanari 5-pela naŋgi tigelosib lam ya awaiyqajqa sumeqnabqa tamo di a uŋa baŋ ojqa sawaq giloqnej. Gileqnaqa duŋgeŋge powo ti naŋgi nami naŋgo lam gereiysib soqneb deqa naŋgi na tamo di dauryosib uŋa baŋ ojqa sawaq gileb. Gilsib tal miligiq gilekritsib siraŋ kabuteb.
MAT.25.11	“Sokiñalaynaq duŋgeŋge nanari 5-pela naŋgi tal meq di brantosib maosib tamo di minjeb, ‘O Tamo Koba, iga bonum. Ni na siraŋme waqtetgime.’ 
MAT.25.12	Onaqa a na kamba minjrej, ‘Niŋgi quiye. E bole merŋgwai. E niŋgi qaliesai.’”
MAT.25.13	Yesus a na aqa aŋgro naŋgi yawo anjam degsi minjrsiqa olo minjrej, “Dego kere niŋgi geregere ŋam atsib soqniye. Di kiyaqa? Ijo bqajqa bati niŋgi qaliesai deqa.”
MAT.25.14	Osiqa Yesus a olo anjam endegsi minjrej “Qotei a tamo uŋgasari naŋgo Mandor Koba sosiq naŋgi taqatnjreqnu. Kumbra di tamo kobaquja bei a sawa isaq gilsiq di soqnej dego kere. A gilqa osiqa aqa kaŋgal tamo naŋgi koroinjrsiqa aqa silali naŋgi na taqatqajqa deqa naŋgo baŋq di uratetnjrej. 
MAT.25.15	Aqa kaŋgal tamo naŋgi wau yqa kere dego silali pupoiyosiqa segi segi enjrej. Bei 5,000 kina yej. Bei 2,000 kina yej. Bei 1,000 kina yej. Osiqa a sawa isaq gilsiq di soqnej. 
MAT.25.16	Sonaqa kaŋgal tamo 5,000 kina ej qaji a silali dena wauosiqa olo 5,000 kina bei ej. 
MAT.25.17	Kaŋgal tamo 2,000 kina ej qaji a dego silali dena wauosiqa olo 2,000 kina bei ej. 
MAT.25.18	Ariya kaŋgal tamo 1,000 kina ej qaji a silali dena wauosai. A silali di osi gilsiqa mandamq di sub bogsiqa sub miligiq di ulitonaq soqnej.
MAT.25.19	“Bati olekoba yala koboonaqa tamo koba di a olo puluosi bosiqa aqa kaŋgal tamo naŋgi wauqa silali enjrej qaji naŋgi metnjrej. Metnjrnaqa naŋgi aqa areq bonabqa a na minjrej, ‘E nami silali eŋgem qaji dena waueb olo silali di osorbiye.’ 
MAT.25.20	Onaqa kaŋgal tamo 5,000 kina ej qaji a na 5,000 kina bei olo osi bosiqa aqa tamo koba minjej, ‘O Tamo Koba, ni unime. Ino 5,000 kina nami ebem qaji dena wauonamqa olo 5,000 kina bei brantej agiende.’ 
MAT.25.21	Onaqa aqa tamo koba na minjej, ‘Ni kaŋgal tamo bolequja. Ni wau kiñala geregere taqatonum deqa e na wau gargekoba olo ino baŋq di uratitqa ni na taqatoqnqam. Deqa ni bosim e ombla areboleboleigim sqom.’
MAT.25.22	“Onaqa kaŋgal tamo 2,000 kina ej qaji a bosiqa aqa tamo koba minjej, ‘O Tamo Koba, ni unime. Ino 2,000 kina ebem qaji dena wauonamqa olo 2,000 kina bei brantej agiende.’ 
MAT.25.23	Onaqa aqa tamo koba na minjej, ‘Ni dego kaŋgal tamo bolequja. Ni wau kiñala geregere taqatonum deqa e na wau gargekoba olo ino baŋq di uratitqa ni na taqatoqnqam. Deqa ni bosim e ombla areboleboleigim sqom.’
MAT.25.24	“Onaqa kaŋgal tamo 1,000 kina ej qaji a bosiqa aqa tamo koba minjej, ‘O Tamo Koba, ni que. E nami qalieem, ni tamo ŋiriŋ ani. Tamo qudei naŋgi iŋgi yageqnab melieqnaqa ni segi na otorosim uyeqnum. Tamo qudei naŋgi saga yago breiyeqnab boleeqnaq ni segi na gei koroiyosim uyeqnum. 
MAT.25.25	Deqa e ni qa ulaosim ino 1,000 kina ebem qaji di osi gilsimqa mandamq di sub bogsim sub miligiq di ulitonam soqnej agiende.’
MAT.25.26	“Onaqa aqa tamo koba na minjej, ‘Ni wau tamo uge. Ni lola ani. Ni nami qalieem, tamo qudei naŋgi iŋgi yageqnab melieqnaqa e segi na otorosim uyeqnum. Tamo qudei naŋgi saga yago breiyeqnab boleeqnaq e segi na gei koroiyosim uyeqnum. Ni nami e qa degsim qalieem. 
MAT.25.27	Deqa ni kiyaqa ijo silali di osi gilsim silali talq di atosai? Ni di atem qamu e bosimqa silali talq dena ijo silali aqa oto kobaqo qamu turtsim onum qamu.’ 
MAT.25.28	Degsi minjsiqa aqa kaŋgal tamo qudei naŋgi minjrej, ‘Niŋgi 1,000 kina di yaiyosibqa kaŋgal tamo nami wauosiqa 10,000 kina ejunu qaji di olo yiye. 
MAT.25.29	Niŋgi degyiye. Di kiyaqa? Tamo a wau geregere taqatoqnqas di Qotei na wau gargekoba olo yimqa a na taqatoqnqas. Ariya tamo a wau geregere taqatqasai di wau kiñala a na taqatejunu qaji di Qotei na olo yaiyimqa a laŋa sqas. A olo wau bei taqatqasai. 
MAT.25.30	Deqa niŋgi na kaŋgal tamo uge di qalaq di waiyibqa sawa ambruq di soqnem. Sawa dia naŋgi akamkobayoqnsib pailoqnsib naŋgo jaqatiŋ qa qalagei anjam atoqnqas.’ Tamo koba dena aqa kaŋgal tamo naŋgi degsi minjrej.”
MAT.25.31	Yesus a na aqa aŋgro naŋgi yawo anjam degsi minjrsiq koboonaqa olo anjam bei endegsi minjrej, “Mondoŋ e Tamo Aŋgro ñam kobaquja oqai. Osiy Qotei aqa laŋ aŋgro kalil naŋgi joqsiy olo mandamq aisiy ijo segi awo jaram kobaq di awesqai. 
MAT.25.32+MAT.25.33	Awesosiy laŋ aŋgro naŋgi di qariŋnjritqa naŋgi sawa sawa kalilq giloqnsib tamo uŋgasari kalil naŋgi eleŋosib joqsib bosib ijo ulatamuq dia koroinjrqab. Yimqa e na tamo uŋgasari naŋgi di peginjrsiy tamo bole naŋgi ijo baŋ woq di ateleŋosiy tamo uge naŋgi ijo baŋ qonaŋq di ateleŋqai. Kaja naŋgo mandor na kaja ti meme ti naŋgi peginjreqnu dego kere. 
MAT.25.34	Osiyqa tamo bole ijo baŋ woq di unub qaji naŋgi endegsi minjrqai, ‘Ijo Abu a niŋgi qa tulaŋ areboleboleiyqo. Nami a mandam atej bati deqa a nuŋgo Mandor Koba sosim niŋgi taqatŋgwajqa marej. Deqa niŋgi ijoq boiye. Babqa ijo Abu a nuŋgo Mandor Koba sosim niŋgi taqatŋgwas. 
MAT.25.35	Di kiyaqa? E mambonaqa niŋgi na e iŋgi anaibeb. E ya qarbonaqa niŋgi na e ya anaibeb. E yauŋ tamo sonamqa niŋgi na e osib nuŋgo talq di geregereibeb. 
MAT.25.36	E gara saiqoji sonamqa niŋgi na gara tigetbeb. E maibonaqa niŋgi na e taqatbeb. E tonto talq di sonamqa niŋgi na bosib e gereibeb.’
MAT.25.37	“E na tamo bole ijo baŋ woq di unub qaji naŋgi degsi minjrqai. Minjritqa naŋgi na kamba nenembqab, ‘O Tamo Koba, bati gembu ni mammonaqa iga na ni iŋgi anaimem? Bati gembu ni ya qarmonaqa iga na ni ya anaimem? 
MAT.25.38	Bati gembu ni yauŋ tamo sonamqa iga na ni osim gago talq di geregereimem? Bati gembu ni gara saiqoji sonamqa iga na gara tigetmem? 
MAT.25.39	Bati gembu ni maimonaqa iga na ni taqatmem? Bati gembu ni tonto talq di sonamqa iga na bosim ni gereimem?’
MAT.25.40	“Naŋgi na e degsib nenembibqa e na kamba minjrqai, ‘Niŋgi quiye. E bole merŋgwai. Niŋgi na ijo was naŋgi sougetejunub qaji geregereinjroqneb di agi niŋgi e dego gereiboqneb.’
MAT.25.41	“Ariya tamo uge ijo baŋ qonaŋq di unub qaji naŋgi endegsi minjrqai, ‘Niŋgi tamo tulaŋ ugedamu. Deqa niŋgi jaraiiye. Jaraiosib aisib ŋamyuo gaigai yuejunu qaji dia soqniye. Satan aqa laŋ aŋgro naŋgi ti dia sqab. Naŋgi dia sqajqa deqa Qotei a nami ŋamyuo di gereiyej. 
MAT.25.42	Deqa niŋgi ŋamyuo deq aiiye. Di kiyaqa? E mambonaqa niŋgi na e iŋgi anaibosai. E ya qarbonaqa niŋgi na e ya anaibosai. 
MAT.25.43	E yauŋ tamo sonamqa niŋgi na e osib nuŋgo talq di geregereibosai. E gara saiqoji sonamqa niŋgi na gara tigetbosai. E maibonaqa niŋgi na e taqatbosai. E tonto talq di sonamqa niŋgi na bosib e gereibosai.’
MAT.25.44	“E na tamo uge ijo baŋ qonaŋq di unub qaji naŋgi degsi minjritqa naŋgi na kamba nenembqab, ‘O Tamo Koba, bati gembu ni mammej? Bati gembu ni ya qarmej? Bati gembu ni yauŋ tamo soqnem? Bati gembu ni gara saiqoji soqnem? Bati gembu ni maimej? Bati gembu ni tonto talq di soqnem? O Tamo Koba, bati gembu ni degsi sonamqa iga ni numsim gereimosai?’
MAT.25.45	“Naŋgi na e degsib nenembibqa e na kamba minjrqai, ‘Niŋgi quiye. E bole merŋgwai. Niŋgi na ijo was naŋgi sougetejunub qaji geregereinjrosaioqneb di agi niŋgi e dego gereibosaioqneb.’ 
MAT.25.46	E na tamo uge ijo baŋ qonaŋq di unub qaji naŋgi degsi minjrsiyqa naŋgo awai uge enjrsiy breinjrit ŋamyuoq aiqab. Dia naŋgi bati gaigai jaqatiŋ oqnsib sqab. Ariya tamo bole ijo baŋ woq di unub qaji naŋgi ŋambile gaigai sqab.”
MAT.26.1	Yesus a na aqa aŋgro naŋgi anjam degsi minjrsiq koboonaqa olo anjam bei endegsi minjrej, 
MAT.26.2	“Niŋgi qalie, Juda naŋgo yori bati koba jojomqo. Bati aiyel unu. Qotei a nami Israel naŋgi Isip sawaq dia padalqa laqnabqa eleŋosiq aqaryainjrej. Iga deqa olo are qalqajqa bati agi jojomqo. Deqa yori bati di brantimqa Juda gate kokba naŋgi na e Tamo Aŋgro ojsib jeu tamo naŋgo baŋq di e atibqa naŋgi na e ŋamburbasq di lubib moiqai.” Yesus a na aqa aŋgro naŋgi degsi minjrej.
MAT.26.3	Yori bati koba di jojomej deqa atra tamo kokba ti Juda gate kokba ti naŋgi gilsib atra tamo gate aqa ñam Kaiafas aqa talq di koroeb. 
MAT.26.4	Koroosib naŋgi gisaŋ anjam bei Yesus aqa jejamuq di qametqa maroqneb. Yim naŋgi a ojsib qalib moiqajqa deqa. 
MAT.26.5	Ariya naŋgi endegsib maroqneb, “Iga yori bati qa Yesus ojqasai. Ojqom di tamo uŋgasari naŋgi iga nugsib ŋiriŋosib qoto tigelo uge.”
MAT.26.6	Onaqa Yesus a Betani qureq gilsiqa tamo bei nami jejamu yu na ugetej qaji aqa ñam Saimon aqa talq di soqnej. 
MAT.26.7	Sosiqa iŋgi uyeqnaqa uŋa bei a goreŋ quleq tulaŋ boledamu silali kobaquja na awaiyej qaji di jaliŋaq jigsiqa osi bosiqa Yesus aqa gateq di bilentej. 
MAT.26.8	Onaqa Yesus aqa aŋgro naŋgi uŋa di aqa kumbra unsibqa naŋgi ŋiriŋosib segi segi maroqneb, “Uŋa di a kiyaqa goreŋ di laŋa ñaŋguiyqo? 
MAT.26.9	A goreŋ di osim tamo qudei enjrqo qamu silali kobaquja yonub qamu gilsim tamo iŋgi iŋgi saiqoji unub qaji naŋgi jeisi enjrqo qamu di kere.”
MAT.26.10	Onaqa Yesus a naŋgo areqalo di qalieosiqa minjrej, “Niŋgi uŋa di gulube yaib. A kumbra bole ebqo. 
MAT.26.11	Tamo iŋgi iŋgi saiqoji unub qaji naŋgi bati gaigai niŋgi ti sqab. Ariya e bati gaigai niŋgi ti sqasai. 
MAT.26.12	E moiqai. Moiitqa e subq atqab. Uŋa a deqa are qalsiqa namoqna ijo jejamuq di goreŋ bilentsiq dena ijo jejamu subq atqa gereiyetbqo. 
MAT.26.13	Niŋgi quiye. E bole merŋgwai. Bunuqna ijo anjam maro tamo naŋgi sawa sawa kalilq dia ijo anjam bole mare mare laqnsibqa uŋa endi ijo jejamuq di goreŋ bilentqo qaji a qa are qaloqnsib maroqnqab.”
MAT.26.14	Onaqa Judas Iskariot a tigelosiqa atra tamo kokba naŋgoq gilej. Judas a Yesus aqa aŋgro 12-pela naŋgi deqaji bei. 
MAT.26.15	A naŋgoq gilsiqa minjrej, “Niŋgi na awai kie ebibqa e Yesus osiy nuŋgo baŋq di atqai?” Onaqa naŋgi na meniŋ silali 30 yeb. 
MAT.26.16	Yonab a gilsiqa a Yesus osim naŋgo baŋq di atqajqa gam ŋamoqnej.
MAT.26.17	Ariya Bem Tiyosai Qaji Uyqajqa Bati brantonaqa Yesus aqa aŋgro naŋgi na aqa areq bosib minjeb, “O Tamo Koba, ni iga merge. Iga aisim tal qabia yori bati aqa iŋgi iŋgi gereiyetmonamqa ni iŋgi uyqam?” 
MAT.26.18	Onaqa Yesus na kamba minjrej, “Niŋgi aisib qure ambleq dia tamo bei itqab. Itosib minjiye, ‘Tamo Koba a marqo, “Ijo bati jojomqo. Deqa e ijo aŋgro naŋgi koba na ino talq di awoosim yori bati aqa iŋgi uyqom.” ’” 
MAT.26.19	Onaqa Yesus aqa aŋgro naŋgi qure miligiq aisib anjam kalil Yesus na minjrej qaji degsi brantonab dauryosib iŋgi iŋgi kalil gereiyeleŋeb.
MAT.26.20+MAT.26.21	Onaqa bilaqtonaqa Yesus aqa aŋgro 12-pela naŋgi koba na aisib tal miligiq gilsib awoosib iŋgi uyoqnsibqa Yesus a naŋgi endegsi minjrej, “Niŋgi quiye. E bole merŋgwai. Niŋgi ijo aŋgro 12-pela. Nuŋgo ambleq dena ijo aŋgro bei tigelosimqa e ojsim jeu tamo naŋgo baŋq di e atqas.” 
MAT.26.22	Degsi minjrnaq qusibqa naŋgi are tulaŋ gulubeinjrnaqa segi segi Yesus nenemyoqneb, “O Tamo Koba, ni e qa kio maronum?” 
MAT.26.23	Onaqa minjrej, “Aŋgro aqo ombla endego tabir qujaiq dia bem quiq di tuqtoqnsim uyeqnum aŋgro dena e ojsim jeu tamo naŋgo baŋq di atqas. 
MAT.26.24	Niŋgi quiye. E Tamo Aŋgro moiqai. Nami Qotei aqa anjam degsib neŋgreŋyeb unu. Deqa uŋgum. E anjam di dauryosiy moiqai. Ariya tamo e ojsim jeu tamo naŋgo baŋq di atqas qaji a tulaŋ padalougetqas. A nami ŋambabosai qamu di kere.” 
MAT.26.25	Onaqa Judas a segi na Yesus nenemyej, “O Tamo Koba, ni e qa kio ubtsim maronum?” Onaqa Yesus na kamba minjej, “Od. Anjam agi ni na maronum.”
MAT.26.26	Osiqa aqa aŋgro naŋgi koba na iŋgi uyoqnsibqa a Qotei pailyosiqa bem bei osiq giŋgeŋyosiqa aqa aŋgro naŋgi enjrsiqa endegsi minjrej, “Endi ijo jejamu. Osib uyiye.” 
MAT.26.27	Osiqa wain osiqa gambaŋq di bilentosiqa Qotei pailyosiqa aqa aŋgro naŋgi enjrsiqa minjrej, “Niŋgi kalil wain endi uyiye. 
MAT.26.28	Endi ijo leŋ. Tamo uŋgasari gargekoba naŋgo une kobotetnjrqajqa deqa ijo leŋ aisim Qotei aqa anjam bunuj nami gereiyej qaji di siŋgilatqas. 
MAT.26.29	Ariya niŋgi quiye. E wain endi olo uyqasai. Degsi gilsiy gilsiy mondoŋ diŋo bati qa ijo Abu a nuŋgo Mandor Koba soqnimqa e niŋgi koba na awoosiy olo wain bunuj uyqai.”
MAT.26.30	Yesus a na aqa aŋgro naŋgi anjam degsi minjrsiqa naŋgi koba na louosib koboonaqa tal uratosib Oliv manaq oqeb.
MAT.26.31	Naŋgi manaq oqoqnsibqa Yesus na minjrej, “Qolo qujai endeqa niŋgi kalil ijo ñam ulontosib e uratbosib jaraiqab. Nuŋgo kumbra deqa Qotei aqa anjam bei nami endegsib neŋgreŋyeb unu, ‘E na kaja naŋgo mandor qalitqa kaja naŋgi segi segi jaraiqab.’ Qotei aqa anjam nami degsib neŋgreŋyeb. 
MAT.26.32	Ariya bati qalub koboamqa e olo subq na tigelosiy niŋgi qa namoosiy Galili sawaq gilitqa niŋgi bunuqna e daurbosib dia e itbqab.” 
MAT.26.33	Onaqa Pita na minjej, “Aŋgro kalil naŋgi ino ñam ulontosib jaraiqab e segi ino ñam ulontqasai.” 
MAT.26.34	Onaqa Yesus na minjej, “Ni que. E bole mermqai. Qolo qujai endeqa tuwe anjamosaisoqnimqa ni gisaŋoqalubtsim marqam, ‘E Yesus qaliesai.’” 
MAT.26.35	Onaqa Pita a tulaŋ saidosiq minjej, “Sai. E ni ombla moiqa marimqa uŋgum e ino ñam ulitqasai bolesai.” Onaqa Yesus aqa aŋgro kalil naŋgi anjam qujai di minjoqneb.
MAT.26.36	Ariya naŋgi koba na walwelosib manaq oqsib nañu agu beiq di branteb. Nañu agu di aqa ñam Getsemane. Dia brantosib Yesus na aqa aŋgro naŋgi minjrej, “Niŋgi endia awesoqniye. E kiñala sasalosiy ijo Abu pailyosiy bqai.” 
MAT.26.37	Degsi minjrsiqa aqa aŋgro qalub agi Sebedi aqa ŋiri aiyel naŋgi Pita koba na joqsiqa pailyqajqa sasalej. Sasalosiqa pailyoqnsiqa a are tulaŋ gulubekobaiyej. 
MAT.26.38	Osiqa aqa aŋgro qalub naŋgi minjrej, “E are tulaŋ gulubekobaibqo. Gulube dena e moiepratonum. Deqa niŋgi e ombla endia sosimqa ŋam atoqniye.” 
MAT.26.39	Degsi minjrsiqa olo kiñala sasalosiqa mandamq di ŋam quosiqa Qotei pailyosiq minjej, “O ijo Abu, gam bei soqnimqa ni na marimqa gulube endi e qa baiq.” Degsi pailyosiqa olo urur are qalsiq endegsi pailyej, “Uŋgum, ni ijo areqalo dauryaim. Ni ino segi areqalo dauryosim ye.”
MAT.26.40	Yesus a degsi Qotei pailyosiqa olo tigelosiqa aqa aŋgro naŋgo areq aisiq unjrej naŋgi are gulube na ŋereŋesoqneb. Deqa Yesus na Pita minjej, “Niŋgi e ombla na ŋam sokiñalayqa keresai e? 
MAT.26.41	Niŋgi ŋereŋaib. Niŋgi ŋam sosib pailyoqniye. Amqa gulube bei nuŋgoq bqas dena niŋgi uneq waiŋgwasai. Bole, nuŋgo areqalo kalil e daurbqajqa unu. Ariya niŋgi segi gulube di oqajqa siŋgila saiqoji.”
MAT.26.42	Degsi minjrsiqa olo puluosi sasalosiq endegsi Qotei pailyej, “O ijo Abu, e na gulube endi uratqa gam bei saiamqa uŋgum ni ino segi areqalo dauryosim marimqa e gulube endi oqai.” 
MAT.26.43	Degsi pailyosiq bosiqa aqa aŋgro qalub naŋgi urŋamnjrnaqa ŋereŋesonab unjrej. 
MAT.26.44	Unjrsiqa olo naŋgi uratnjrsiq puluosi gilsiq aqa anjam nami pailyej qaji degsi olo pailyej.
MAT.26.45	Ariya Yesus a pailyo koboonaqa a olo tigelosiqa aqa aŋgro naŋgo areq aisiq minjrej, “Niŋgi aqaratosib geregere ŋereŋejunub e? Uŋgum. Bati koboqo. Niŋgi ŋam atsib uniye. E Tamo Aŋgro ojsib une tamo naŋgo baŋq di atqajqa bati agi bqo. 
MAT.26.46	Niŋgi tigelab gilqom. Tamo e ojsim jeu tamo naŋgo baŋq di atqajqa agi brantqo.”
MAT.26.47	Onaqa Yesus aqa aŋgro 12-pela naŋgi deqaji bei agi Judas a na qaja tamo gargekoba naŋgi sebru ti torom ti eleŋonab joqsiqa Yesus aqa areq di branteb. Atra tamo kokba ti Juda gate kokba ti naŋgi na naŋgi qariŋnjrnab Yesus ojqa beb. 
MAT.26.48	Tamo Yesus ojsim jeu tamo naŋgo baŋq di atqas qaji a nami naŋgi ti anjam gereiyosib minjrej, “E na tamo kundoqyqai agide. A ojsib osib giliye.” 
MAT.26.49	Onaqa Judas a Yesus aqa areq bosiq minjej, “O Tamo Koba, kaiye.” Degsi minjsiq kundoqyej. 
MAT.26.50	Kundoqyonaqa Yesus na minjej, “O was, ni kiyaqa bonum?” Degsi minjnaqa qaja tamo naŋgi brantosib baŋ waiyosib Yesus ojeb.
MAT.26.51	Onaqa Yesus aqa aŋgro bei na aqa sebru osiqa atra tamo gate aqa kaŋgal tamo bei gateq di qalqajqa waiyej grotosiqa dabkala segi gentetej. 
MAT.26.52	Onaqa Yesus na aqa aŋgro di minjej, “Ino sebru olo ate. Tamo bei na tamo bei sebru na qalqas di a kamba sebru na qalib moiqas. 
MAT.26.53	E na ijo Abu minjitqa a na laŋ aŋgro 72,000 naŋgi qariŋnjrimqa bosib e aqaryaibqa kere. Ni deqa qaliesai kio? 
MAT.26.54	Ariya e degsi ijo Abu minjqasai. Deqa aqa anjam bei nami neŋgreŋyeb qaji di aqa damu brantqas. Agi nami endegsib neŋgreŋyeb, ‘Kristus a moiqas.’”
MAT.26.55	Yesus a na aqa aŋgro di degsi minjsiqa olo qaja tamo naŋgi minjrej, “E leŋ ojo tamo deqa kio niŋgi sebru ti torom ti eleŋosib e ojqa bonub? E bati gaigai atra tal miligiq dia niŋgi koba na sosimqa tamo uŋgasari naŋgi Qotei aqa anjam minjroqnem bati deqa niŋgi yala baŋ waiysib e ojosai. 
MAT.26.56	Niŋgi kumbra di yeb deqa Qotei aqa medabu o tamo naŋgo anjam nami neŋgreŋyeleŋeb qaji di aqa damu agi brantqo.” Yesus a naŋgi degsi minjrnaqa aqa aŋgro kalil naŋgi a uratosib jaraieb.
MAT.26.57	Onaqa qaja tamo naŋgi na Yesus osib atra tamo gate aqa ñam Kaiafas aqa talq osi gileb. Osi gilsib Juda gate kokba ti dal anjam qalie tamo naŋgi ti kalil koroesonab naŋgo ulatamuq dia tigelteb. 
MAT.26.58	Ariya naŋgi Yesus osi gileqnabqa Pita a kiñala isa isaq na Yesus dauryosiq uli uliosiq gilsiq torei atra tamo gate aqa tal meq di brantej. Brantosiqa naŋgi Yesus kieryib unqajqa deqa qaja tamo qudei naŋgo ambleq di awesoqnej.
MAT.26.59	Onaqa atra tamo kokba ti Juda gate kokba ti naŋgi kalil koroosibqa Yesus aqa jejamuq di anjam kie qamsib dena a qalib moiqajqa deqa qairoqneb. 
MAT.26.60	Anjam ŋamonab ŋamonab ugeinjrej. Naŋgi Yesus aqa une bei itosai. Deqa naŋgi na tamo gargekoba metnjrnab bosib gisa gisaŋ anjam Yesus aqa jejamuq di qameleŋoqneb. Ariya naŋgi degyeqnabqa naŋgo ambleq dena tamo aiyel tigelosibqa Yesus aqa jejamu laŋa gisaŋyosib mareb, 
MAT.26.61	“Yesus a endegsi marnaq iga quem, ‘E Qotei aqa atra tal kobaquja endi koŋgrontosiyqa bati qalub qa olo tigeltqa kere.’”
MAT.26.62	Onaqa atra tamo gate a naŋgo anjam di qusiqa a tigelosiqa Yesus aqa areq bosiq nenemyej, “Tamo naŋgi di anjam gargekoba ni qa mareqnub. Di ni kamba anjam bei marqasai e?” 
MAT.26.63	Onaqa Yesus a torei mequmej. A anjam bei yala marosai. Deqa atra tamo gate na olo nenemyej, “Qotei ŋambile gaigai unu qaji aqa ñam na e ni nenemmqai, ni Kristus e? Ni Qotei aqa Ŋiri e? Ni e merbe.”
MAT.26.64	Onaqa Yesus na minjej, “Od. Anjam agi ni na maronum di kere. Ni que. E ni mermqai. Bunuqna e Tamo Aŋgro laŋ qureq oqsiy Qotei siŋgila koba ti unu qaji aqa baŋ woq di awesosiy olo laŋbiq na boqnit niŋgi e nubqab.” 
MAT.26.65	Onaqa atra tamo gate a Yesus aqa anjam di qusiqa a tulaŋ minjiŋ oqetonaqa aqa segi gara jugo bumbraŋyosiqa marej, “Aqa une agi a segi babtqo iga quonum. Deqa kiyaqa tamo bei olo metonam bosim aqa une marqas? Aqa misiliŋ anjam agi niŋgi quonub. 
MAT.26.66	Deqa niŋgi kiersib marqab?” Onaqa naŋgi kalil mareb, “A bole une ti. Deqa qalib moiem.”
MAT.26.67+MAT.26.68	Naŋgi kalil degsib marnabqa naŋgo ambleq dena tamo qudei naŋgi tigelosib Yesus aqa ulatamuq di miselyoqnsib baŋ na qaloqneb. Osib aqa ŋamdamu gara na qosetosib ula poŋyoqnsib minjoqneb, “Ni Kristus amqa ni ubtsim mare, yai na ni lumqo?”
MAT.26.69	Ariya Pita a tal meq di awesonaqa kaŋgal uŋa bei na aqa areq bosiqa minjej, “Ni dego Yesus Galili qaji aqa aŋgro bei. Ni nami a daurysi laqnem.” 
MAT.26.70	Onaqa Pita a tamo kalil naŋgo ŋamgalaq dia tulaŋ saidosiq uŋa di minjej, “Ni anjam merbonum di e qaliesai.” 
MAT.26.71	Degsi minjsiqa tigelosiq tal qala beiq gilsiq di soqnej. Sonaqa kaŋgal uŋa bei na olo Pita unsiqa tamo naŋgi Pita aqa areq di tigelesoqneb qaji naŋgi minjrej, “Tamo di a dego Yesus Nasaret qaji aqa aŋgro bei. A nami Yesus daurysi laqnej.” 
MAT.26.72	Onaqa Pita a olo tulaŋ saidosiq marej, “E tamo di qaliesai bolesai. E bole maronum.” 
MAT.26.73	Olo kiñala soboleiyonaq tamo qudei jojom di tigelesoqneb qaji naŋgi Pita aqa areq bosib minjeb, “Iga ino anjam maro na qalieonum, ni Galili qaji tamo. Dena iga poigwo, ni Yesus aqa aŋgro bei.” 
MAT.26.74	Onaqa Pita a olo tulaŋ siŋgila na saidosiq marej, “E tamo di qaliesai bolesai. E bole maronum. E gisaŋot Qotei na e lubem.” A degsi marnaqa tuwe anjamej. 
MAT.26.75	Tuwe anjamonaqa Pita a qusiqa anjam nami Yesus na minjej qaji, “Tuwe anjamosaisoqnimqa ni gisaŋoqalubtsim marqam, ‘E Yesus qaliesai,’” anjam deqa olo are qalsiqa poiyonaqa oqedosiqa tulaŋ akamugetej.
MAT.27.1+MAT.27.2	Onaqa nobqolo malu qameqnaq atra tamo kokba ti Juda gate kokba ti naŋgi kalil koroesosibqa Yesus qalib moiqajqa anjam keretoqneb. Anjam kereonaq naŋgi Yesus aqa baŋ tontetosib osi gilsib Rom naŋgo Tamo Koba Pailat aqa baŋq di ateb.
MAT.27.3+MAT.27.4	Ariya atra tamo kokba ti Juda gate kokba ti naŋgi anjam keretosib Yesus qalqajqa marnabqa Judas a qusiqa olo areqalo bei osiqa naŋgo areq bosiq minjrej, “E une kobaquja yonum. Tamo e nuŋgo baŋq di atonum qaji di a une saiqoji. Niŋgi a laŋa qalsib moiotqab. Deqa meniŋ silali 30 niŋgi na ebeb qaji endi olo oiye.” Degsi minjrnaqa naŋgi na kamba minjeb, “Di ino segi une. Silali di olo iga egaim. Di ni ame.” 
MAT.27.5	Onaqa Judas a silali di olo osi gilsiqa atra tal meq di breiyosiqa aisiq a segi na aqa kakoroq di sil waiysiq gaiŋosiq moiej.
MAT.27.6	Onaqa atra tamo kokba naŋgi atra tal meq gilsib silali Judas na breiyej qaji di unsib mareb, “Silali endi tamo qalim moiqajqa aqa awai. Deqa iga silali endi atra tal aqa silali ti turtqasai.” 
MAT.27.7	Naŋgi degsib marsibqa silali di olo osib web gereiyo qaji tamo bei aqa mandam taqal bei awaiyeb. Yauŋ tamo naŋgi moreŋoqnibqa mandam dia subq ateleŋoqnqajqa deqa awaiyeb. 
MAT.27.8	Silali dena mandam taqal di awaiyeb deqa aqa ñam “Leŋ Aio Qaji Mandam” degsib ñam waiyeb. Bini tamo naŋgi ñam degsib mareqnub. 
MAT.27.9+MAT.27.10	Naŋgi degyeb deqa anjam bei Qotei aqa medabu o tamo Jeremaia a nami marej qaji di aqa damu brantej. A endegsi marej, “Israel tamo uŋgasari naŋgi Kristus aqa jejamu qalib moiqajqa aqa awai meniŋ silali 30 atqab. Amqa silali di osib web gereiyo qaji tamo bei aqa mandam taqal bei awaiyqab. Tamo Koba Qotei a na anjam degsi merbqo.” Jeremaia a nami degsi marej.
MAT.27.11	Onaqa naŋgi Yesus osib Pailat aqa ulatamuq dia tigeltonabqa Pailat na nenemyej, “Ni Juda naŋgo Mandor Koba e?” Onaqa Yesus na minjej, “Od. Anjam agi ni na maronum di kere.” 
MAT.27.12	Onaqa atra tamo kokba ti Juda gate kokba ti naŋgi Yesus aqa anjam di qusib naŋgi minjiŋ oqetnjrnaqa Yesus gisaŋyoqnsib aqa jejamuq di anjam gargekoba qameleŋoqneb. Onaqa Yesus a torei mequmej. A anjam bei kamba yala marosai. 
MAT.27.13	Deqa Pailat na olo Yesus nenemyej, “Naŋgi anjam gargekoba ino jejamuq di qameleŋeqnub. Di ni queqnum e?” 
MAT.27.14	Onaqa Yesus a kamba anjam bei marosai. Deqa Pailat a tulaŋ prugugetej.
MAT.27.15	Pailat aqa kumbra agiende. Wausau gaigai Juda naŋgo yori bati koba brantoqnimqa Juda tamo qudei naŋgi tonto talq di soqnibqa Juda naŋgi na bei aqa ñam maroqnibqa Pailat na uratoqnim giloqnqas. 
MAT.27.16	Ariya bati di Juda tamo bei aqa ñam Barabas a tonto talq di atnab soqnej. A leŋ ojo tamo. 
MAT.27.17	Deqa tamo uŋgasari kalil naŋgi Pailat aqa areq di koroonabqa a na nenemnjrej, “E Juda tamo yai tonto talq dena uratsiy eŋgwai? E Barabas uratsiy eŋgwai kio Yesus agi niŋgi Kristus qa mareqnub qaji a uratsiy eŋgwai kio? Niŋgi na merbiye.” 
MAT.27.18	Pailat a naŋgi degsi minjrej. Di kiyaqa? A qalieej, atra tamo kokba naŋgi Yesus qa are tulaŋ minjiŋ oqetnjrnaqa deqa ojsib Pailat aqa baŋq di ateb. 
MAT.27.19	Ariya Pailat a une pegiyo qaji awo jaramq di awesonaqa aqa ŋauqali na anjam bei pepa mutu kiñalaq di neŋgreŋyosiq Pailat aqaq qariŋyej. A endegsi neŋgreŋyej, “Yesus aqa jejamuq di une bei saiqoji. Deqa ni a kumbra uge bei yaim. Qolo e ŋeiobilqeiosim Yesus unonum. Deqa e are tulaŋ gulubekobaibqo.”
MAT.27.20	Ariya atra tamo kokba ti Juda gate kokba ti naŋgi na tamo uŋgasari kalil naŋgo areqalo tigeltetnjreb. Naŋgi na Pailat minjibqa a na Barabas uratsim enjrsim Yesus osim qalim moiqajqa deqa naŋgo areqalo tigeltetnjreb. 
MAT.27.21	Onaqa Pailat na olo tamo uŋgasari naŋgi nenemnjrej, “Juda tamo aiyel tonto talq di unub. E tamo yai uratsiy eŋgwai? Niŋgi na merbiye.” Onaqa naŋgi na kamba minjeb, “Ni Barabas uratsi ege.” 
MAT.27.22	Onaqa Pailat na olo minjrej, “E na niŋgi Barabas eŋgwajqa merbonub. Deqa e Yesus kieryqai? Agi niŋgi a qa mareqnub. ‘A Kristus.’” Onaqa naŋgi kalil murqumyosib minjeb, “Ni Yesus osim ŋamburbasq di qame.” 
MAT.27.23	Onaqa minjrej, “Kiyaqa Yesus qalit moiqas? A une kie yqo deqa a ŋamburbasq di qamqai?” Degsi minjrnaqa naŋgi olo tulaŋ koba murqumyoqnsib waiŋyoqnsib minjoqneb, “Ni a ŋamburbasq di qame.”
MAT.27.24	Naŋgi Pailat degsib waiŋyosib minjnabqa a qusiqa endegsi poiyej, “Tamo uŋgasari naŋgi ijo anjam quetbqasai. E naŋgi saidnjrqai di naŋgi ŋiriŋosib qoto tigelqab.” Pailat a degsi poiyej deqa a tamo uŋgasari naŋgo ulatamuq dia ya bei tabirq di qamsiqa ya dena aqa baŋ yansosiqa minjrej, “Yesus a moiqas di nuŋgo une. Ijo une sai.” 
MAT.27.25	Onaqa tamo uŋgasari naŋgi na minjeb, “Di kere. Uŋgum. Yesus a moiqas di gago une na moiqas. Gago aŋgro naŋgi dego une di o ti sqab.” 
MAT.27.26	Naŋgi Pailat degsib minjnabqa a naŋgo anjam di dauryosiqa Barabas tonto talq dena oqeq atsiqa naŋgi enjrej. Osiqa olo Yesus osiq qaja tamo naŋgo baŋq di atsiqa minjrej, “Niŋgi Yesus bu toqoŋ na kumbaiŋyiye.” Degsi minjrnaqa naŋgi na Yesus osib kumbaiŋyeb. Kumbaiŋysib koboonaqa Pailat na olo minjrej, “Niŋgi na Yesus ŋamburbasq di qamqajqa osib giliye.”
MAT.27.27	Osiqa naŋgi qariŋnjrnaqa naŋgi Yesus osib Rom naŋgo tal kobaqujaq osi gileb. Osi gilsib qaja tamo kalil naŋgi metnjrnab bosib tal dia koroeb. 
MAT.27.28	Koroosib Yesus aqa gara jugo qaji di piqtetosib gara jugo olekoba lent mandor kokba naŋgi gaigai jigeqnub deqaji bei osib Yesus jigeteb. 
MAT.27.29	Osib sil luwit osib lulumosib sil dena mandor kokba naŋgo gate tatal bul gereiysib aqa gateq di atetosib siŋgila na teqiyeb. Osib bu toqoŋ kaneŋo osib aqa baŋ woq di yonab a mandor koba bul ojsiq tigelesoqnej. Yesus a segi qa mandor koba maroqnej deqa naŋgi na kumbra degyeb. Osib aqa areq di siŋga pulutosib a misiliŋyosib gisaŋ na biŋiyosib minjoqneb, “O Juda naŋgo Mandor Koba, kaiye.” 
MAT.27.30	Degsib Yesus minjoqnsib bu toqoŋ esoqnej qaji di tatruiysib dena aqa gateq di qaloqnsib miselyoqneb. 
MAT.27.31	Naŋgi degsib Yesus misiliŋyosib koboonaqa gara lent di piqtetosib aqa segi gara jugo qaji di olo jigetosib aqa qawarq di aqa segi ŋamburbas atetosib a baŋ ojsib qamqajqa osi gileb.
MAT.27.32	A osi giloqnsibqa gamq dia tamo bei walwelosiq aieqnaqa a turosib ojsib Yesus aqa qawarq dena ŋamburbas yaiyosib tamo di yonabqa a kamba qoboiyosiqa Yesus gam na dauryosiq giloqnej. Tamo di aqa ñam Saimon. A Sairini qure qaji. 
MAT.27.33	Naŋgi Yesus osi gilsib sawa agu kiñala aqa ñam Golgota di branteb. Ñam di aqa damu, “Tamo gate tanu.” 
MAT.27.34	Di brantosib qaja tamo naŋgi na wain ya ti kial aqa ya isa koba de ti bulyosib Yesus anaiyonab uyo oneiyonaq ugeiyonaq uratej. 
MAT.27.35	Onaqa qaja tamo naŋgi na Yesus osib ŋamburbasq di qameb. Qamsib Yesus aqa gara eleŋqa marsib gilteleŋeb. Gilteleŋosib meniŋ silali alaŋeb. Tamo yai aqa meniŋ na buŋnjrqas a na gara oqas. Degsib marsib meniŋ silali alaŋosib gara eleŋeb. 
MAT.27.36	Ariya Yesus a ŋamburbas goge di gaiŋesonaqa qaja tamo naŋgi ŋamburbas utruq dia awoosib Yesus taqatesoqneb. 
MAT.27.37	Osib ŋam sarqei bei osib quraq di anjam endegsib neŋgreŋyeb, “Tamo endi Yesus. A Juda naŋgo Mandor Koba.” Degsib neŋgreŋyosib ŋam sarqei di osib Yesus aqa ŋamburbas mutu gogeq di qameb. Osib mareb, “Yesus aqa une agi a marqo, ‘E Juda naŋgo Mandor Koba.’ A degsi marqo deqa anjam di agi ŋamburbas mutu gogeq di qamonum.”
MAT.27.38	Bati deqa bajiŋ tamo aiyel dego ŋamburbasq di gaintnjrsib ñumeb. Bei Yesus aqa baŋ woq di qameb. Bei Yesus aqa baŋ qonaŋq di qameb. 
MAT.27.39	Ariya Yesus a ŋamburbas goge di gaiŋesonaqa tamo uŋgasari naŋgi aqa ulatamuq dena walwelosib gile beoqnsib a misiliŋyoqnsibqa gate gaiŋyoqnsib minjoqneb, 
MAT.27.40	“Ni nami marem, ‘E atra tal koba koŋgrontosiyqa bati qalub qa olo tigeltqai.’ Ni degsi marem. Deqa ni ino segi jejamu aqaryaiye. Ni Qotei aqa Ŋiri boleamqa ni ino segi jejamu aqaryaiyosim ŋamburbas uratosim mandamq aie.” 
MAT.27.41+MAT.27.42	Atra tamo kokba ti dal anjam qalie tamo naŋgi ti Juda gate kokba ti naŋgi dego Yesus degsib misiliŋyoqneb. Osib segi segi maroqneb, “A na tamo uŋgasari gargekoba aqaryainjroqnej. Ariya a na aqa segi jejamu aqaryaiyqa keresai. A Israel naŋgo Mandor Koba boleamqa a na aqa segi jejamu aqaryaiyosim ŋamburbas uratosim mandamq aiimqa iga unsim marqom, ‘Bole.’ 
MAT.27.43	A segi mareqnu, ‘E Qotei qa ijo areqalo siŋgilatejunum. E segi Qotei aqa Ŋiri.’ Aqa anjam di boleamqa Qotei na a aqaryaiyim ŋamburbas uratosim mandamq aiem.” 
MAT.27.44	Onaqa bajiŋ tamo aiyel Yesus aqa areq di gaintnjreb qaji naŋgi dego Yesus degsib misiliŋ anjam minjoqneb.
MAT.27.45	Ariya qanam jige seŋ bati 12 onaqa sawa kalil tulaŋ ambruosi sonaq gilsiq seŋ bati 3 onaq bilaqtej. 
MAT.27.46	Onaqa Yesus a tulaŋ koba leleŋosiq marej, “Eloi, Eloi, lema sabaktani?” Di Hibru anjam. Anjam di aqa damu, “O ijo Qotei, O ijo Qotei. Ni kiyaqa e qoreibonum?” 
MAT.27.47	Onaqa tamo qudei Yesus aqa areq di tigelesoqneb qaji naŋgi aqa anjam di qusib mareb, “Niŋgi quiye. A Elaija meteqnu.” 
MAT.27.48	Degsi marnabqa tamo bei a urur ti gilsiq gara ñeŋgi bei osiq wain isa kobaq di tuqtosiqa soruq di qosisiqa osi bosiqa Yesus anaiyqajqa soqtosiqa aqa medabuq di atej. 
MAT.27.49	Onaqa tamo qudei naŋgi mareb, “Iga mati tariŋosim koqyesqom. Elaija a bosim Yesus ŋamburbasq dena osim mandamq atqas kio?” 
MAT.27.50	Naŋgi degsib marsib tariŋosi sonabqa Yesus a olo tulaŋ koba leleŋosiqa mondor titosiq aqa ŋambile uratosiq moiej.
MAT.27.51	Onaqa bati qujai deqa gara kobaquja atra tal miligiq di gaiŋesoqnej qaji a goge na braŋosiq aisiq poaiyelej. Onaqa mimiŋ kobaquja dego dosiq mandam reŋgiŋyonaqa meniŋ kokba paraparaeleŋeb. 
MAT.27.52+MAT.27.53	Onaqa bati deqa Qotei aqa segi tamo uŋgasari gargekoba nami moreŋeb qaji naŋgo sub waqeleŋonabqa naŋgi olo subq na tigeleb. Ariya bunuqna Yesus a dego subq na tigelonaqa tamo uŋgasari naŋgi di Qotei aqa qure koba miligiq gilnabqa tamo uŋgasari gargekoba naŋgi na unjreb. 
MAT.27.54	Ariya qaja tamo naŋgi ŋamburbasq dia Yesus taqatesoqneb qaji naŋgo gate koba ombla na mimiŋ dosiq mandam reŋgiŋyonaq meniŋ kokba paraparaeleŋonab unsibqa naŋgi tulaŋ ulaugetosib mareb, “Bole. Tamo endi a Qotei aqa Ŋiri.”
MAT.27.55+MAT.27.56	Ariya Yesus a ŋamburbasq di moinaqa uŋgasari qudei naŋgi isaq di tigelesosib Yesus koqyesoqneb. Bei Maria Makdala qure qaji. Maria bei agi Jems wo Josep wo naŋgo ani. Ariya uŋa bei Sebedi aqa ŋiri aiyel naŋgo ani. Yesus a nami Galili sawaq di sonaqa uŋgasari naŋgi di a daurysib laqnsib kaŋgalyoqneb. Bunuqna Yesus a Galili sawa uratosiqa a na naŋgi joqsiqa koba na Jerusalem beleŋeb.
MAT.27.57+MAT.27.58	Onaqa bilaqtonaqa ñoro tamo bei aqa ñam Josep a Yesus aqa jejamu osim subq atqa marsiqa Pailat a nenemyqa gilej. Josep a Arimatea qure qaji. A dego Yesus daurysi laqnej qaji. Deqa a Pailat aqa talq gilsiqa nenemyej, “Ni e odbimqa e Yesus aqa jejamu osiy subq atqa kere e?” Onaqa Pailat na odyosiqa aqa qaja tamo qudei naŋgi minjrej, “Niŋgi Yesus aqa jejamu osib Josep yiye.” 
MAT.27.59+MAT.27.60	Onaqa qaja tamo naŋgi di Yesus aqa jejamu ŋamburbasq dena osib Josep yonabqa a na osi gilsiqa gara qat omu na dalaosiq aqa segi sub bunuj nami meniŋ miligiq di gereiyej qaji dia atej. Atsiqa meniŋ kobaquja belbeltosiq sub me getentosiqa olo aiej. 
MAT.27.61	Onaqa Maria Makdala qure qaji naŋgi Maria bei wo bosib Josep na Yesus atej qaji sub areq dia awoosib taqatesoqneb.
MAT.27.62	Ariya Juda naŋgo yori bati brantqa laqnaqa yori bati aqa iŋgi iŋgi kalil gereiyosib atnab soqnej. Deqa atra tamo kokba ti Farisi naŋgi ti Pailat aqa talq gilsib minjeb, 
MAT.27.63	“O Tamo Koba, Yesus a gisaŋ tamo. Deqa a moiosaisosiqa endegsi marnaq iga quem, ‘Bati qalub koboamqa e olo subq na tigelqai.’ A degsi marnaq quem. 
MAT.27.64	Deqa ni na ino qaja tamo qudei qariŋnjrimqa naŋgi gilsib sub me geregere getentosib taqatesoqnibqa bati qalub koboqas. Ni degye. Ni degyqasai di Yesus aqa aŋgro naŋgi gilsib aqa jejamu bajiŋosib gisaŋosib tamo uŋgasari naŋgi minjrqab, ‘Yesus a subq na tigelqo.’ Yimqa naŋgo gisaŋ anjam di tulaŋ kobaosim Yesus aqa gisaŋ anjam nami marej qaji di tulaŋ buŋyqas.” 
MAT.27.65	Onaqa Pailat na minjrej, “Di kere. Niŋgi segi na qaja tamo qudei joqsib gilibqa naŋgi na sub me geregere getentosib taqatesqab.” 
MAT.27.66	Pailat a naŋgi degsi minjrnaqa naŋgi na qaja tamo qudei naŋgi joqsib gilsib minjreb, “Niŋgi na sub me geregere taqatesoqniye.” Degsib minjrsib meniŋ kobaquja nami sub me getentesoqnej qaji di olo geregere siŋgilatosib sub meq di saga waiyeb. Tamo qudei naŋgi na Yesus aqa jejamu bajiŋqa bosib saga taqal atibqa naŋgi bunuqna bosib saga unqab. Dena naŋgi poinjrqas, naŋgi Yesus bajiŋonub. Deqa osib saga waiyeb.
MAT.28.1	Yori bati koboonaqa nebeonaq nobqolo ambru Maria Makdala qure qaji naŋgi Maria bei wo tigelosib Yesus aqa sub unqajqa gileb. 
MAT.28.2	Naŋgi gileqnabqa Tamo Koba Qotei aqa laŋ aŋgro bei laŋ goge dena aisiqa meniŋ kobaquja sub me getentesoqnej qaji di belbeltosiq qalaq di atsiqa meniŋ quraq di awesoqnej. Awesonaqa mimiŋ kobaquja dej. 
MAT.28.3	Laŋ aŋgro di aqa ulatamu kola minjal bul tulaŋ minjalo. Aqa gara laŋbi bul tulaŋ qat. 
MAT.28.4	Onaqa qaja tamo naŋgi sub me taqatesoqneb qaji naŋgi na laŋ aŋgro di unsibqa naŋgi tulaŋ ulaugetosib gindagindaŋosib mandamq di ululoŋosib tamo moreŋo bul tindaŋesoqneb.
MAT.28.5	Ariya uŋa aiyel naŋgi gilsib subq di brantosib laŋ aŋgro di itonabqa a na minjrej, “Niŋgi ulaaib. E qalie, niŋgi Yesus ŋamburbasq di qameb qaji a qa ŋameqnub. 
MAT.28.6	A endi sosai. A subq na tigelqo. Agi a nami niŋgi endegsi merŋgej, ‘E subq na tigelqai.’ Deqa niŋgi aiyel bosib sub miligi uniye. A ŋeioteb qaji lume agi unu. 
MAT.28.7	Niŋgi unsibqa olo puluosib gurgur ti aisib Yesus aqa aŋgro naŋgi endegsib minjriye, ‘Yesus a subq na tigelqo. Tigelosiq niŋgi qa namoosiq Galili sawaq gilqo. Niŋgi dego Galili sawaq gilsib dia a itqab.’ O uŋa aiyel, e niŋgi anjam di merŋgwa bonum.” Laŋ aŋgro na uŋa aiyel di naŋgi degsi minjrej.
MAT.28.8	Onaqa uŋa aiyel naŋgi di tulaŋ ulaugeteb. Osib naŋgi olo areboleboleinjrej. Deqa naŋgi subq dena olo puluosib gurgur ti aisib laŋ aŋgro na anjam minjrej qaji di Yesus aqa aŋgro naŋgi minjrqajqa aieb. 
MAT.28.9	Naŋgi aiyel aieqnabqa gamq dia Yesus a segi naŋgi aiyel turosiqa minjrej, “O kaiye.” Degsi minjrnaqa naŋgi aiyel aqa areq bosibqa aqa siŋga ojsib a biŋiyeb. 
MAT.28.10	Onaqa Yesus na minjrej, “Niŋgi ulaaib. Niŋgi aisib ijo was naŋgi endegsib minjriye, ‘Niŋgi Galili sawaq giliye. Gilsib dia niŋgi Yesus itqab.’”
MAT.28.11	Ariya uŋa aiyel aieqnabqa qaja tamo sub taqatesoqneb qaji naŋgi tigelosib qure miligiq aieb. Aisib kumbra kalil subq di brantonaq uneb qaji di atra tamo kokba naŋgi sainjreb. 
MAT.28.12	Sainjrnab qusibqa Juda gate kokba kalil naŋgi metnjrnab bosib koroeb. Koroosib qaja tamo naŋgi di silali kobaquja enjrsib anjam endegsib keretosib minjreb, 
MAT.28.13	“Niŋgi na tamo uŋgasari naŋgi anjam endegsib minjroqniye, ‘Iga sub taqatsim ŋereŋesonamqa Yesus aqa aŋgro naŋgi qolo bosib subq dena Yesus aqa jejamu bajiŋosib jaraieb.’ Niŋgi na anjam degsib tamo uŋgasari naŋgi minjroqniye. 
MAT.28.14	Pailat a nuŋgo anjam di qusim niŋgi qa ŋiriŋamqa iga na aqa are olo latetosim anjam gereiynamqa a niŋgi gulube bei eŋgwasai.” 
MAT.28.15	Onaqa qaja tamo naŋgi silali di osib atra tamo kokba naŋgo anjam di dauryosib Yesus aqa aŋgro naŋgi na aqa jejamu subq dena bajiŋeb anjam di mare mare laqnabqa anjam di tulaŋ kobaonaqa Juda tamo uŋgasari tulaŋ gargekoba naŋgi queleŋosib maroqneb agi bini maroqnsib unub.
MAT.28.16	Onaqa Yesus aqa aŋgro 11-pela naŋgi Galili sawaq gilsib mana bei Yesus a nami naŋgi deq oqwajqa minjrej qaji deq oqeb. 
MAT.28.17	Oqsib dia Yesus itosib a biŋiyosib aqa ñam soqteb. Ariya naŋgi qudei areqalo aiyeltosib mareb, “Di Yesus bole kio sai kio?” 
MAT.28.18	Ariya Yesus a naŋgo areq gilsiqa minjrej, “E na mandam ti laŋ ti taqatqajqa deqa ijo Abu na siŋgila kalil ijo baŋq di atqo. 
MAT.28.19	Deqa niŋgi walwelosib sawa sawa kalil keretoqnsibqa tamo uŋgasari kalil naŋgi ijo anjam minjroqnsib laqniye. Minjroqnibqa naŋgi ijo anjam quoqnsib dauryoqnsibqa ijo segi aŋgro bole sqab. Deqa niŋgi na ijo Abu aqa ñam na ti e Qotei aqa Ŋiri ijo segi ñam na ti Qotei aqa Mondor Bole aqa ñam na ti naŋgi yansnjroqniye. 
MAT.28.20	O ijo aŋgro, anjam kalil e nami niŋgi merŋgoqnem qaji di niŋgi walwelosib tamo uŋgasari naŋgi minjroqnsib laqniye. Laqnibqa naŋgi quoqnsib dauryoqnqab. Niŋgi segi sosib wauoqnqab edegaib. E bati gaigai niŋgi koba na wauoqnsiy sqai. Degsim soqnim soqnim diŋo bati brantqas.”
MRK.1.1	Qotei aqa Ŋiri Yesus Kristus aqa anjam bole e utruq na saqai.
MRK.1.2	Nami Qotei na aqa Ŋiri Yesus endegsi minjej, “Ni que. E na ijo anjam maro tamo qariŋyitqa a ni qa namoosim ino gam gereiyetmqas. 
MRK.1.3	A wadau sawaq dia tulaŋ koba leleŋosim tamo uŋgasari naŋgi endegsi minjroqnqas, ‘Tamo Koba a bqajqa gam gereiyetiye. Aqa gam tingitetiye.’” Qotei na nami aqa Ŋiri degsi minjej. Onaqa aqa medabu o qaji tamo Aisaia a na anjam di neŋgreŋyonaq soqnej.
MRK.1.4+MRK.1.5	Ariya bunuqna Jon yansnjro qaji a wadau sawaq di brantej. Brantosiq dia tamo uŋgasari naŋgi Qotei aqa anjam palontosiq minjroqnej. Tamo uŋgasari Judia sawaq di soqneb qaji naŋgi ti Jerusalem qureq di soqneb qaji naŋgi ti kalil Jon aqa areq gileqnabqa a na naŋgi endegsi minjroqnej, “Niŋgi are bulyibqa Qotei na nuŋgo une kalil kobotetŋgwas. Amqa e na niŋgi yansŋgwai.” Degsi minjreqnaqa naŋgi na naŋgo une kalil palonteqnabqa Jordan yaq di yansnjroqnej.
MRK.1.6	Jon a wadau sawaq di soqnej di a iŋgi iŋgi saiqoji. Deqa a gara jugo kamel aqa juŋgum na gereiyeb qaji di jugoqnsiqa alalag na siŋgilatsiq laqnej. A iŋgi uyqa dego saiqoji. Deqa a sis ti bisim qaq ti uyoqnej. 
MRK.1.7	A Qotei aqa anjam palontoqnsiqa tamo uŋgasari naŋgi endegsi minjroqnej, “Tamo Koba a bunuqna ijo qoreq na bqas. A tamo siŋgila koba. Ijo siŋgila aqa siŋgila ti keresai. Deqa e a kaŋgalyqajqa e tamo bolesai. 
MRK.1.8	E ya na laŋa yansŋgeqnum. Ariya Tamo Koba a bosimqa Qotei aqa Mondor aqa siŋgila na niŋgi yansŋgwas.” Jon a na tamo uŋgasari naŋgi anjam degsi minjroqnej.
MRK.1.9	Ariya bati bei Yesus a Jon na yansqa marsiqa Nasaret qureq dena tigelosiqa Galili sawa uratosiq Jon aqa areq bej. Bonaqa Jon na Jordan yaq di yansej. 
MRK.1.10	Yansonaqa a yaq na gogetosiqa bati di a tarosiq laŋ goge koqyonaqa laŋ waqej. Laŋ waqonaqa Qotei aqa Mondor binoŋ bulosiq laŋ goge dena aisiq Yesus aqa jejamuq di awoej. 
MRK.1.11	Awoonaqa laŋ goge dena Qotei na Yesus metonaqa aqa kakoro quej. A endegsi minjnaq quej, “Ni ijo Aŋgro qujai. E na ni tulaŋ qalaqalaimeqnum. E ni qa tulaŋ areboleboleibqo.”
MRK.1.12+MRK.1.13	Onaqa Qotei aqa Mondor na Yesus wadau sawaq osi gilsiqa di uratonaqa bati 40 a di laqnej. Di laqnaqa Satan bosiqa Yesus walawalaiyim a une bei ysim Qotei aqa anjam ulontqajqa deqa Yesus walawalaiyoqnej. Yesus a wagme juwaŋ naŋgi ti soqneb. Sonabqa Qotei aqa laŋ aŋgro naŋgi bosib Yesus siŋgilatsib soqneb.
MRK.1.14	Bati bei Jon a tonto talq waiyonab sonaqa Yesus a olo Galili sawaq aiej. Aisiq dia Qotei aqa anjam bole palontosiq tamo uŋgasari naŋgi minjroqnej. 
MRK.1.15	A na naŋgi anjam endegsi minjroqnej, “Qotei a nuŋgo Mandor Koba sosim niŋgi taqatŋgwajqa bati jojomqo. Deqa niŋgi are bulyiye. Osib Qotei aqa anjam bole nuŋgo areqaloq di siŋgilatiye.”
MRK.1.16	Yesus a na naŋgi anjam degsi minjroqnej. Minjrsiq koboonaqa a na naŋgi uratnjrsiqa ya agu kobaquja ñam Galili deq aiej. Aisiqa alile dia walweloqnsiqa ŋam atej Saimon aqa was Andru wo naŋgi qe o qaji tamo deqa kakaŋ waiyeqnab unjrej. 
MRK.1.17	Unjrsiqa minjrej, “Niŋgi aiyel e daurbiye. Niŋgi qe o qaji tamo deqa niŋgi qe eqnub. Dego kere e wau eŋgitqa niŋgi degsib olo tamo oqnqab.” 
MRK.1.18	Yesus a na naŋgi degsi minjrnaqa naŋgi naŋgo kakaŋ uratosib Yesus dauryeb.
MRK.1.19	Onaqa Yesus a olo walwelosiq gilokiñalaysiqa Sebedi aqa ŋiri Jems wo aqa was Jon wo naŋgi aiyel qobuŋ miligiq dia kakaŋ braŋo qandimeqnabqa unjrsiqa metnjrej. 
MRK.1.20	Metnjrnaqa naŋgo abu Sebedi wau tamo ti qobuŋ miligiq di sonabqa naŋgi uratnjrsib Yesus dauryeb.
MRK.1.21	Ariya naŋgi Yesus koba na walwelosib gilsib Kaperneam qureq di branteb. Brantosib sonabqa Juda naŋgo yori batiej. Deqa Yesus a Juda naŋgo Qotei tal miligiq gilsiqa Qotei aqa anjam palontosiq minjroqnej. 
MRK.1.22	Aqa anjam palontoqnej di siŋgila ti. Dal anjam qalie tamo naŋgo anjam maroqneb de ti keresai. Yesus a segi anjam aqa abu. Deqa aqa anjam na dal anjam qalie tamo naŋgo anjam tulaŋ buŋyoqnej. Deqa tamo uŋgasari naŋgi Yesus aqa anjam qusib naŋgi tulaŋ prugeleŋeb.
MRK.1.23	Ariya bati di tamo bei mondor uge na ojo qaji a Qotei tal miligiq di awesoqnej. Deqa a na Yesus unsiqa a tulaŋ koba leleŋosiqa Yesus minjej, 
MRK.1.24	“O Yesus Nasaret qaji tamo, ni iga kiergwajqa bonum? Ni iga padaltgwa bonum e? E ni qalie. Ni qujai Qotei aqa Tamo Boledamu. Ino jejamuq di une bei saiqoji.” 
MRK.1.25	Degsi minjnaqa Yesus na mondor uge di ŋiriŋtosiq minjej, “Ni medabu getentsim tamo di uratosim ni ulaŋ.” 
MRK.1.26	Degsi minjnaqa mondor uge dena tamo di kunjimyosiqa tulaŋ koba leleŋosiqa tamo di uratosiqa ulaŋej. 
MRK.1.27	Onaqa tamo uŋgasari naŋgi Yesus aqa siŋgila di unsibqa naŋgi tulaŋ koba prugeleŋosib segi segi maroqneb, “Yesus a tamo kiero? A anjam bunuj mareqnu. Aqa anjam bunuj di siŋgila ti mareqnu. A segi anjam aqa abu. Agi a na mondor uge naŋgi minjreqnaqa naŋgi aqa anjam dauryosib jaraieqnub.” 
MRK.1.28	Tamo uŋgasari naŋgi Yesus qa anjam degsib mare mare laqnabqa naŋgo anjam di tulaŋ kobaonaqa Galili sawaq dia tamo uŋgasari kalil naŋgi quekriteb.
MRK.1.29	Ariya Yesus aqa aŋgro naŋgi ti Qotei tal uratosibqa Saimon wo Andru wo naŋgo tal gogeteb. Jems wo Jon wo naŋgi koba na tal gogeteb. 
MRK.1.30	Tal gogetosibqa Saimon aqa mimibe makobaiyonaq jejamu tulaŋ kaŋkaŋyonaqa ŋeiesonaq uneb. Deqa Yesus aqa aŋgro naŋgi na Yesus minjeb, “Ni na uŋa di boletqa kere e?” Onaqa minjrej, “Od, e na boletqa kere.” 
MRK.1.31	Degsi minjrsiqa uŋa maiyej qaji aqa areq gilsiqa baŋ ojsiqa tigeltej. Tigeltonaqa aqa jejamu kaŋkaŋ di koboonaqa a tigelosiqa naŋgi iŋgi goietnjrej.
MRK.1.32	Seŋ aieqnaqa qure deqaji tamo uŋgasari ma utru segi segi so qaji naŋgi ti mondor uge uge na ojeleŋo qaji naŋgi ti naŋgo was naŋgi na joqsib Yesus aqa areq osi beleŋoqneb. 
MRK.1.33	Osi beleŋoqnsib Yesus soqnej qaji tal meq di korooqneb. 
MRK.1.34	Onaqa Yesus a na tamo uŋgasari kalil ma ti so qaji naŋgi boletnjroqnej. Osiqa mondor uge naŋgi dego winjroqnej. Mondor uge naŋgi Yesus qalie deqa naŋgi aqa ñam ubtqa mareqnab a na naŋgi saidnjroqnej.
MRK.1.35	Onaqa nobqolo ambru Yesus a na tamo uŋgasari naŋgi alelnjrsiqa wadau sawaq gilsiqa dia Qotei pailyoqnej. 
MRK.1.36+MRK.1.37	Pailyeqnaqa aqa aŋgro naŋgi Saimon ombla na a qa ŋamosib gilsib itosib minjeb, “Tamo kalil naŋgi ni qa ŋameqnub.” 
MRK.1.38	Onaqa Yesus na kamba minjrej, “Niŋgi tigelabqa iga qure qureq giloqnsimqa dia Qotei aqa anjam palontosim tamo uŋgasari naŋgi minjroqnqom. Qotei a deqa e qariŋbonaq mandamq aiem.” 
MRK.1.39	Degsi minjrsiqa walwelosiqa Galili sawaq dia qure qure kalilq di brantoqnsiqa Juda naŋgo Qotei tal miligiq giloqnsiqa Qotei aqa anjam palontosiq minjroqnej. Osiqa mondor uge uge naŋgi winjreqnaqa naŋgi na tamo naŋgi uratnjroqnsib jaraioqneb.
MRK.1.40	Onaqa tamo bei yu na aqa jejamu ugeeleŋej qaji a Yesus aqa areq bosiqa aqa siŋgaq dia siŋga pulutosiqa pailyosiq minjej, “O Tamo Koba, ni na e boletbqa are soqnimqa e boletbe. E qalie, ni na e boletbqa kere deqa e inoq bonum.” 
MRK.1.41	Onaqa Yesus na tamo di aqa yu unsiqa are ugeiyonaqa baŋ waiysiq ojej. Ojsiqa minjej, “E ni boletmqa are unu. Deqa ino jejamu olo boleeme.” 
MRK.1.42	Degsi minjnaqa aqa yu kalil koboonaqa aqa jejamu olo boleej. 
MRK.1.43	Onaqa Yesus na olo siŋgila na minjej, “Ino jejamu boleqo deqa ni tigelosim gile. 
MRK.1.44	Ariya ni tamo qudei naŋgi ijo ñam ubtsim minjraim. Ni gilsim ino jejamu atra tamo osoryosim atraiyo qaji iŋgi iŋgi Moses nami marej qaji di osim Qotei atraiye. Yimqa tamo uŋgasari naŋgi ni numsib marqab, ‘Bole, ino jejamu boleqo.’” 
MRK.1.45	Onaqa a gilej di a Yesus aqa anjam di dauryosai. Yesus na a boletej deqa anjam mare mare laqnaqa tamo uŋgasari tulaŋ gargekoba quekritsib Yesus dauryqa maroqneb. Deqa Yesus a segitosiqa gilsiq wadau sawaq di soqnej. Tamo uŋgasari naŋgi a daurysib jujuŋyaib deqa a qure beiq di brantosaioqnej. A wadau sawaq di sonaqa tamo uŋgasari tulaŋ gargekoba naŋgi qure qure kalilq dena tigeloqnsib aqa areq beleŋoqneb.
MRK.2.1	Ariya bati bei Yesus a olo Kaperneam qureq gilsiq di sonaqa qure deqaji tamo uŋgasari naŋgi endegsib queb, “Yesus a olo gago qureq bqo. A talq di unu.” 
MRK.2.2	Degsib qusib mare mare laqnabqa tamo uŋgasari tulaŋ gargekoba queb. Deqa naŋgi bosib siraŋme juŋonabqa Yesus na Qotei aqa anjam palontosiq minjroqnej. 
MRK.2.3	Onaqa tamo qolqe naŋgi na tamo bei jejamu laiyej qaji a saperaq di atsibqa qoboiyosib Yesus aqa talq osi beb. 
MRK.2.4	Osi bosib ŋam ateb tamo tulaŋ gargekoba naŋgi siraŋme juŋeb. Deqa naŋgi Yesus aqa areq gilqa keresaiinjrnaqa tal quraq oqsib goge na waqtosibqa tamo sapera qoji gulaintosib ura uratonab Yesus aqa areq aiej. 
MRK.2.5	Onaqa Yesus a naŋgo areqalo unej naŋgo areqalo qujai Yesus na tamo di boletqa kere. Degsi unsiq deqa tamo jejamu laiyej qaji di minjej, “O ijo aŋgro, ino une kalil e na kobotetmonum.”
MRK.2.6	Onaqa dal anjam qalie tamo qudei warum dia awesoqneb qaji naŋgi Yesus aqa anjam di qusibqa naŋgo areqalo na mareb, 
MRK.2.7	“Yesus a kiyaqa anjam degsi marqo? A Qotei misiliŋyqo. Yai na tamo naŋgo une kobotqa kere? Qotei a segi qujai.” 
MRK.2.8	Naŋgi degsib are qalsib sonabqa Yesus a naŋgo areqalo di qalieosiqa minjrej, “Niŋgi kiyaqa areqalo uge di onub? 
MRK.2.9	Anjam kie e na tamo jejamu laiyqo qaji di minjqajqa wau koba sai? ‘Ino une kalil e na kobotetmonum,’ anjam de kio, ‘Ni tigelosim ino sapera osim walwel,’ anjam de kio? 
MRK.2.10	Ariya e Tamo Aŋgro e mandamq endia siŋgila ti unum deqa e na tamo naŋgo une kobotetnjrqa kere. Niŋgi degsib qalieqajqa deqa e na tamo di boletqai.” Yesus a na naŋgi degsi minjrsiqa tamo jejamu laiyej qaji di koqyosiqa minjej, 
MRK.2.11	“E ni mermqai. Ni tigelosim ino sapera osim ino talq gile.” 
MRK.2.12	Degsi minjnaqa aqa jejamu boleonaqa a tigelosiqa aqa sapera osiqa tamo uŋgasari kalil naŋgo ŋamdamuq na walwelosiq gilej. Onaqa tamo uŋgasari kalil naŋgi Yesus aqa siŋgila di unsibqa naŋgi tulaŋ prugeleŋosib Qotei aqa ñam soqtosib mareb, “Kumbra iga endego unonum di kumbra tulaŋ bei. Tamo bei na kumbra deqaji bei yeqnaq iga nami unosaioqnem.”
MRK.2.13	Onaqa Yesus a olo alile ainaqa tamo uŋgasari tulaŋ gargekoba naŋgi bosib aqa areq di koroonabqa a na Qotei aqa anjam palontosiq minjroqnej. 
MRK.2.14	Dena walwelosiq takis o qaji tamo bei aqa ñam Livai a takis o qaji talq di awesonaq gilsiq itej. A Alfias aqa ŋiri. A itosiqa minjej, “Ni e daurbe.” Degsi minjnaqa a tigelosiqa Yesus dauryej.
MRK.2.15	Yesus dauryosiq giloqnsiqa Yesus aqa aŋgro naŋgi ti minjrej, “Niŋgi ijo talq bosib iŋgi uyiye.” Degsi minjrnaqa naŋgi Livai aqa talq gilsibqa awoosib iŋgi uyoqneb. Naŋgi segi sai. Une tamo ti takis o qaji tamo ti tulaŋ gargekoba naŋgi dego koba na Yesus dauryosib Livai aqa talq di awoosib Yesus aqa aŋgro naŋgi ti iŋgi uyoqneb. 
MRK.2.16	Onaqa Farisi tamo qudei naŋgi bosib Yesus a une tamo ti takis o qaji tamo ti naŋgi koba na iŋgi uyeqnab unjrsibqa Yesus aqa aŋgro naŋgi minjreb, “Yesus a kiyaqa une tamo ti takis o qaji tamo ti naŋgi koba na iŋgi uyeqnub?” 
MRK.2.17	Onaqa Yesus a Farisi naŋgo anjam di qusiqa minjrej, “Tamo ma saiqoji naŋgi ma gereiyo tamo aqaq gilosaieqnub. Tamo ma ti naŋgi segi ma gereiyo tamo aqaq gileqnub. Tamo bei a marqas, ‘E tamo bole. E une saiqoji.’ E tamo deqaji naŋgi metnjrit ijoq bqajqa e deqa bosai. Tamo a marqas, ‘E une ti.’ E tamo deqaji naŋgi metnjrit ijoq bqajqa e deqa bem.”
MRK.2.18	Bati bei Jon aqa aŋgro naŋgi ti Farisi naŋgi ti ya uratoqnsib qurieŋoqneb. Deqa naŋgi Yesus aqa areq bosib minjeb, “Jon aqa aŋgro naŋgi iŋgi uratoqnsib qurieŋeqnub. Farisi naŋgo aŋgro naŋgi dego iŋgi uratoqnsib qurieŋeqnub. Ariya ino aŋgro naŋgi kiyaqa qurieŋosaieqnub?” 
MRK.2.19	Onaqa Yesus a na kamba minjrej, “Tamo bei a uŋa baŋ ojqa bati qa a aqa was naŋgi ti soqnimqa naŋgi are gulubeinjrqas e? Sai. 
MRK.2.20	Ariya bunuqna naŋgo was yainjribqa bati deqa naŋgi are gulubeinjrimqa qurieŋosib sqab.
MRK.2.21	Tamo bei a gara jugo bunuj osim dena mutu gentosim gara jugo sari braŋoq di qandimqa keresai. Degsi qandimqas di bunuqna a na gara jugo sari di yansimqa gara mutu bunuj a kiñalaosim gara jugo sari di uratim braŋ qelikobaqas. Gara mutu bunuj osim gara jugo bunuj braŋoq di qandimqab di kere. 
MRK.2.22	Tamo bei a wain bunuj osim ya nobu kaja aqa jegara na gereiyo qaji sariq di qamqa keresai. Ya nobu sari di nami kaŋgraŋosiq siŋgilaej. Deqa a wain bunuj qamimqa wain a didiqosim ya nobu sari paratosimqa wain bileŋosim mandamq aiqas. Ya nobu a dego ugeqas. A wain bunuj osim ya nobu bunujq di qamqas di kere.”
MRK.2.23	Onaqa Juda naŋgo yori bati bei Yesus aqa aŋgro naŋgi ti wau ambleq na giloqnsibqa aqa aŋgro naŋgi wit gei eleŋoqnsib uye uye giloqneb. 
MRK.2.24	Naŋgi degsib gileqnabqa Farisi tamo qudei naŋgi bosib unjrsibqa Yesus minjeb, “Ino aŋgro naŋgi kiyaqa kumbra degyeqnub? Yori bati qa kumbra degyo di getento koba.”
MRK.2.25	Onaqa Yesus na kamba Farisi naŋgi minjrej, “Nami Devit aqa wau tamo ti naŋgi mamnjrnaqa kumbra yeb qaji di niŋgi buk miligiq di sisiyosai kio? 
MRK.2.26	Nami Abiatar a atra tamo koba sonaqa bati deqa Devit a atra tal miligiq gilsiqa Qotei atraiyqajqa bem nami atnab soqnej qaji di osiqa giŋgeŋyosiqa aqa wau tamo naŋgi koba na uyeb. Bem di atra tamo naŋgo segi uyqajqa bem. Niŋgi quiye. Devit a degsi yej di a dal anjam grotej. Ariya a Qotei aqa ŋamdamuq di une saiqoji. Niŋgi anjam di sisiyosai kio?”
MRK.2.27	Osiqa minjrej, “Qotei a tamo naŋgi qa are qalsiqa deqa yori bati atej. A yori bati qa are qalsiqa deqa tamo naŋgi atosai. 
MRK.2.28	E Tamo Aŋgro. Deqa e segi na yori bati taqatejunum. E segi yori bati aqa Tamo Koba.”
MRK.3.1	Olo yori bati bei Yesus a Juda naŋgo Qotei tal miligiq gilsiqa tamo bei baŋ qandamyej qaji a di sonaq unej. 
MRK.3.2	Onaqa Farisi naŋgi Yesus koqyoqneb. Naŋgi are qaleb, “Yesus a yori bati qa tamo di boletqas kio? Yimqa minjqom, ‘Ni na yori bati grotonum.’” Deqa naŋgi Yesus koqyoqneb. 
MRK.3.3	Onaqa Yesus a tamo baŋ qandamyej qaji di minjej, “Ni tigelosim au.” 
MRK.3.4	Degsi minjnaqa tigelosiqa Yesus aqa areq gileqnaqa Yesus na Farisi naŋgi nenemnjrej, “Iga yori bati qa kumbra bole yqom kio kumbra uge yqom kio? Tamo bei a padalqa laqnimqa iga na aqaryaiyonam a bole sqas di kere kio iga na uratonam a padalqas di kere kio? Dal anjam a kiersi marqo? Niŋgi merbiye.” Onaqa Farisi naŋgi kamba olo anjam bei Yesus minjosai. Naŋgi mequmesoqneb. 
MRK.3.5	Onaqa Yesus a naŋgi koqnjrej. Naŋgi Yesus aqa anjam quqwajqa are sosai deqa a naŋgi qa are minjiŋ oqej. Osiqa tamo baŋ qandamyej qaji di minjej, “Ni ino baŋ waiy.” Degsi minjnaqa aqa baŋ waiyonaq boleej. 
MRK.3.6	Onaqa Farisi naŋgi Yesus aqa maŋwa di unsibqa naŋgi a qa minjiŋ oqetnjrnaqa Qotei tal uratosib oqedosib Herot aqa wau tamo naŋgi ti koba na koroosib naŋgi gam kiersib Yesus qalib moiqajqa deqa qairoqneb.
MRK.3.7+MRK.3.8	Onaqa Yesus aqa aŋgro naŋgi ti tigelosib tamo uŋgasari kalil naŋgi uratnjrsib alile aisib di sonabqa tamo uŋgasari tulaŋ gargekoba naŋgi anjam endegsib queb, “Yesus a maŋwa tulaŋ gargekoba yeleŋeqnu.” Degsib qusib deqa Yesus dauryosib alile aisib aqa areq di korooqneb. Galili sawa naŋgi ti Judia sawa naŋgi ti Jerusalem qure naŋgi ti Idumia sawa naŋgi ti qure kalil Jordan ya taqal beiq di soqneb qaji naŋgi ti Tair qure ti Saidon qure ti naŋgi kalil beleŋosib Yesus aqa areq di korooqneb. 
MRK.3.9	Onaqa Yesus a na aqa aŋgro naŋgi endegsi minjrej, “Qobuŋ bei atib soqnem. Tamo uŋgasari naŋgi bosib e tulaŋ jujuŋbibqa e qobuŋ gogetosiy di awoqai.” Onaqa aqa aŋgro naŋgi qobuŋ bei atnab soqnej. 
MRK.3.10	Yesus a nami tamo uŋgasari tulaŋ gargekoba naŋgi boletnjroqnej. Deqa tamo ma ti kalil naŋgi aqa areq boqnibqa a na naŋgo jejamu ojetnjrimqa naŋgi boleqajqa deqa marsib bosib jujuŋyoqneb. 
MRK.3.11	Tamo mondor uge uge na ojeleŋo qaji naŋgi dego Yesus aqa areq boqneb. Boqnsibqa mondor uge naŋgi na Yesus unoqnsib aqa siŋgaq dia siŋga pulutoqnsib maoqnsib minjoqneb, “Ni Qotei aqa Ŋiri.” 
MRK.3.12	Degsib minjeqnabqa Yesus a na naŋgi siŋgila na saidnjroqnej, “Niŋgi ijo ñam ubtsib maraib.”
MRK.3.13+MRK.3.14+MRK.3.15	Onaqa Yesus a dena walwelosiqa manaq oqej. A endegsi are qalej, “E na ijo aŋgro qudei giltnjritqa naŋgi e koba na laqnsibqa ijo wau ojoqnqab.” A degsi are qalsiqa manaq oqsiq dia aqa aŋgro qudei naŋgi metnjrnaqa aqa areq bonabqa naŋgo ambleq dena aŋgro 12-pela giltnjrej. Naŋgi a ombla sqajqa deqa ti a na naŋgi qariŋnjrimqa naŋgi aqa anjam mare mare laqnsib mondor uge uge naŋgi winjroqnqajqa deqa ti naŋgi giltnjrej. 
MRK.3.16	Tamo 12-pela giltnjrej qaji naŋgo ñam agiende. Bei Saimon. Aqa ñam bei Yesus na Pita waiyej. 
MRK.3.17	Bei Sebedi aqa ŋiri Jems naŋgi aqa was Jon wo. Naŋgo ñam bei Yesus na Boanerges wainjrej. Ñam di aqa damu, “Naŋgo anjam kola bul.” 
MRK.3.18	Ariya Andru wo Filip wo. Bei Bartolomyu naŋgi Matyu wo. Bei Tomas. Bei Alfias aqa ŋiri Jems. Bei Tadius. Bei Saimon agi Rom naŋgi winjrqajqa maroqnej qaji. 
MRK.3.19	Ariya bei Judas Iskariot agi Yesus osiqa jeu tamo naŋgo baŋq di atej qaji. Yesus aqa aŋgro 12-pela naŋgo ñam agide. Naŋgi aqa anjam mare mare laqajqa deqa giltnjrej.
MRK.3.20	Ariya Yesus a na aqa aŋgro naŋgi joqsiqa olo manaq dena aisiqa aqa talq gilej. Gilsiq di sonaqa tamo uŋgasari tulaŋ gargekoba olo bosib aqa areq di korooqneb. Deqa aqa aŋgro naŋgi ti iŋgi uyqa bati saiqoji. 
MRK.3.21	Onaqa Yesus aqa was naŋgi aqa aniqali koba na degsi qusibqa tigelosib Yesus oqajqa marsib Nasaret qure uratosib qure Yesus soqnej qaji deq gileb. Naŋgi maroqneb, “Yesus a nanariqo kio?”
MRK.3.22	Onaqa dal anjam qalie tamo qudei Jerusalem dena beb qaji naŋgi Yesus yomuiyosib maroqneb, “Mondor uge naŋgo gate koba Belsebul a Yesus aqa jejamuq di unu. Deqa siŋgila dena Yesus a na mondor uge naŋgi winjreqnu.” 
MRK.3.23	Onaqa Yesus a naŋgi metnjrnaqa aqa areq bonabqa yawo anjam endegsi minjrej, “Satan na aqa segi mondor uge naŋgi kiersim winjrqas? Di keresai. 
MRK.3.24	Tamo naŋgi qure qujaiq di unub qaji naŋgi segi poaiyelosib qotqab di naŋgi koba na geregere sqa keresai. 
MRK.3.25	Tamo naŋgi tal qujaiq di unub qaji naŋgi segi poaiyelosib qotqab di naŋgi dego koba na geregere sqa keresai. 
MRK.3.26	Dego kere Satan na aqa segi mondor uge naŋgi jeutnjrsim winjrqas di aqa siŋgila koboosim aqa wau uloŋqas.
MRK.3.27	“Tamo bei a tamo siŋgila koba bei aqa tal gogetosim aqa iŋgi iŋgi kalil bajiŋqa keresai. A mati tamo siŋgila di sil na tontim soqnimqa di aqa iŋgi iŋgi kalil bajiŋqas. Tontqasai di aqa iŋgi iŋgi bajiŋqa keresai.
MRK.3.28	“Niŋgi quiye. E bole merŋgwai. Tamo uŋgasari naŋgo une kalil Qotei na kobotetnjrqas. Tamo uŋgasari naŋgo misiliŋ anjam kalil dego Qotei na kobotetnjrqas. 
MRK.3.29	Ariya tamo a Qotei aqa Mondor Bole misiliŋyqas une di Qotei na kobotqasai. Une di tamo aqa jejamuq di gaigai sqas.” 
MRK.3.30	Yesus a na dal anjam qalie tamo naŋgi anjam degsi minjrej. Di kiyaqa? Naŋgi maroqneb, “Yesus a mondor uge ti.”
MRK.3.31	Onaqa Yesus aqa was naŋgi aqa aniqali ombla na Yesus qa ŋamosib bosib talq di iteb. Yesus a warum miligiq di sonaqa naŋgi oqeq di tigelosib tamo qudei minjreb, “Iga Yesus qa bonum. Deqa niŋgi a minjib endeq bem.” 
MRK.3.32	Onaqa tamo uŋgasari Yesus aqa siŋgaq dia awesoqneb qaji naŋgi na Yesus minjeb, “Ino was naŋgi ino ai ombla na ni qa bonub agi oqeq di tigelejunub.” 
MRK.3.33	Onaqa Yesus na kamba minjrej, “Ijo ai ijo was naŋgi tal qabe?” 
MRK.3.34	Degsi minjrsiqa tamo uŋgasari aqa siŋgaq dia awesoqneb qaji naŋgi koqnjrsiqa minjrej, “Niŋgi segi ijo ai ijo was naŋgi. 
MRK.3.35	Niŋgi quiye. Tamo a Qotei aqa areqalo daurysim sqas di a ijo was bole. A ijo jaja bole. A ijo ai bole.”
MRK.4.1+MRK.4.2	Onaqa Yesus a olo alile ainaqa tamo uŋgasari tulaŋ gargekoba bosib aqa areq di koroonabqa a sasalosiqa qobuŋ bei gogeq di awoej. Awoosiqa tamo uŋgasari kalil naŋgi alile di sonabqa a na yawo anjam gargekoba minjroqnej.
MRK.4.1+MRK.4.2	Ariya a na yawo anjam bei endegsi minjrej, 
MRK.4.3	“Niŋgi quiye. Tamo bei a gilsiqa aqa iŋgi wauq di saga yago breiyeleŋej. 
MRK.4.4	Breiynaqa jagwa na saga yago qudei puyonaqa gam qalaq aieleŋeb. Onaqa qebari naŋgi bosib uyekriteb. 
MRK.4.5	Ariya saga yago qudei mandam lanjaq di aieleŋeb. Mandam di guma meniŋ ti. Gogeq di mandam kiñala. Deqa saga yago aieleŋosib urur oqoqujateb. 
MRK.4.6	Naŋgo jirim tulaŋ guma aiosai deqa seŋ oqsiq kaŋkaŋonaqa naŋgi laosib moreŋeb. 
MRK.4.7	Ariya saga yago qudei sil luwit ambleq di aieleŋeb. Dena oqeb qaji sil luwit na dego dauryosiq oqsiq kabutnjrnaq geitosai. 
MRK.4.8	Ariya saga yago qudei mol mandam boledamuq di aieb. Di aisib oqoboledamuysib gei tulaŋ gargekoba ateleŋeb. Qudei 30. Qudei 60. Qudei 100.” 
MRK.4.9	Yesus a na tamo uŋgasari naŋgi yawo anjam degsi minjrsiq koboonaqa olo endegsi minjrej, “Tamo a dabkala ti sqas di a ijo anjam endi geregere quem.”
MRK.4.10	Onaqa Yesus a na tamo uŋgasari naŋgi uratnjrsiqa a kiñala qalaq gilsiqa a segi sonaqa aqa aŋgro 12-pela naŋgi ti tamo qudei a daurysib laqneb qaji naŋgi ti aqa areq bosibqa aqa yawo anjam di aqa utru geregere qalieqajqa deqa nenemyeb. 
MRK.4.11	Nenemyonabqa a na kamba endegsi minjrej, “Yawo anjam di aqa utru agi merŋgwai. Niŋgi quiye. Qotei a tamo uŋgasari naŋgo Mandor Koba sosiq naŋgi taqatnjreqnu. Anjam di aqa utru uliejunu. Di e na babtitqa ijo aŋgro niŋgi segi utru qalieqab. Ariya tamo uŋgasari qala qalaq di unub qaji naŋgi yawo anjam segi minjroqnqai. 
MRK.4.12	Deqa naŋgi ŋam atsib ijo kumbra laŋa unoqnsib utru poinjrqasai. Naŋgo dabkala na ijo anjam laŋa quoqnsib di dego utru poinjrqasai. Deqa naŋgi are bulyosib Qotei aqaq bqa keresai. Deqa Qotei na naŋgo une kobotetnjrqasai.”
MRK.4.13	Osiqa minjrej, “Saga yago qa yawo anjam maronum di aqa utru niŋgi poiŋgosai e? Dego di niŋgi kiersib ijo yawo anjam kalil qa poiŋgwas? 
MRK.4.14	Tamo a saga yago breiyej di aqa utru endegsi unu. A Qotei aqa anjam mare mare laqnej. 
MRK.4.15	Saga yago qudei gam qalaq ainabqa qebari naŋgi bosib uyekriteb qaji di aqa utru endegsi unu. Tamo qudei naŋgi Qotei aqa anjam qusib naŋgo are miligiq di esoqnibqa Satan a urur bosim anjam Qotei na naŋgo are miligiq di atej qaji di olo yainjrqas. 
MRK.4.16	Saga yago qudei mandam lanjaq di aieb qaji di aqa utru endegsi unu. Tamo qudei naŋgi Qotei aqa anjam qusib tulaŋ areboleboleinjrimqa anjam di oqujatosib naŋgo areq atqab. 
MRK.4.17	Ariya anjam di naŋgo are miligiq tulaŋ guma aiosai. Deqa naŋgi sokiñalayibqa bunuqna Qotei aqa anjam gotraŋyo qaji tamo qudei naŋgi bosib naŋgi gulube enjrsib ugeugeinjrqab. Yimqa naŋgo areqalo Yesus qa siŋgilateqnub qaji di olo ulonqab. 
MRK.4.18+MRK.4.19	Saga yago qudei sil luwit ambleq aieb qaji di aqa utru endegsi unu. Tamo qudei naŋgi Qotei aqa anjam qusibqa naŋgo areqalo miligiq di esoqnibqa ariya bunuqna naŋgi olo mandam qa iŋgi iŋgi qa are koba qaloqnsibqa silali koba oqnqajqa are prugnjroqnqas. Yimqa naŋgo areqalo dena naŋgi wala walainjrsim Qotei aqa anjam naŋgo are miligiq di tentimqa di loumqas. Deqa a gei boletqasai. 
MRK.4.20	Ariya saga yago qudei mol mandam boledamuq di aieb qaji di aqa utru endegsi unu. Tamo qudei naŋgi Qotei aqa anjam qusib naŋgo are miligiq di geregere ojsib siŋgilatqab. Deqa Qotei aqa anjam di naŋgo are miligiq di tulaŋ kobaqas. Qudei 30. Qudei 60. Qudei 100.”
MRK.4.21	Yesus a na naŋgi yawo anjam degsi minjrsiqa olo yawo anjam bei endegsi minjrej, “Tamo bei a lam qatrentsim puloŋamqa guwe na kabutqasai. Bijal surumq di atqasai. Boleq di gaintim sosimqa warum suwaŋqas. 
MRK.4.22	Dego kere kumbra kalil uliejunu qaji di Qotei na boleq atimqa tamo kalil naŋgi unqab. Uli anjam kalil dego Qotei na babtimqa tamo kalil naŋgi qusib poinjrqas. 
MRK.4.23	Tamo a dabkala ti sqas di a ijo anjam endi geregere quem.”
MRK.4.24	Osiqa minjrej, “Qotei aqa anjam niŋgi queqnub qaji endi geregere qusib dauryoqniye. Niŋgi dauryoqnqab dego kere Qotei a kamba powo koba eŋgoqnqas. Osim olo powo tulaŋ koba eŋgoqnsim sqas. 
MRK.4.25	Tamo a powo ti sqas di Qotei na powo olo yimqa a powo koba oqas. Ariya tamo a powo ti sqasai di powo kiñala aqaq di unu qaji di Qotei na olo yaiyimqa a laŋa sqas.”
MRK.4.26	Osiqa olo yawo anjam bei endegsi minjrej, “Qotei a tamo uŋgasari naŋgo Mandor Koba sosiq naŋgi taqatnjreqnu. Kumbra di tamo bei a saga yago breiyeqnu dego kere. 
MRK.4.27	Tamo di a qolo ŋeioqnsiqa nobqolo a olo tigeloqnsiqa walweleqnu. A kumbra degyeqnaqa saga yago naŋgi segi kokitoqnsibqa oqeleŋeqnub. Saga yago naŋgi segi kiersib oqeleŋeqnub di tamo a qaliesai. 
MRK.4.28	Mandam a segi waueqnaqa saga yago naŋgi kokitoqnsibqa baŋgateqnub. Dena sotoqnsibqa geiteleŋoqnsibqa melieqnub. 
MRK.4.29	Amqa tamo di a bosim serie na giŋgeŋyosim oqas. Meli sau bqo deqa giŋgeŋyosim oqas.”
MRK.4.30	Yesus a na naŋgi yawo anjam degsi minjrsiq koboonaqa olo endegsi minjrej, “Qotei a tamo uŋgasari naŋgo Mandor koba sosiq naŋgi taqatnjreqnu kumbra di aqa utru niŋgi geregere poiŋgwajqa deqa yawo anjam bei endegsi merŋgwai. 
MRK.4.31+MRK.4.32	Kumbra di tamo bei na sis yago osiq aqa wauq di yagej dego kere. Sis yago naŋgi tulaŋ kiñilala qas yago bul. Iŋgi iŋgi qudei naŋgo yago kokba yala. Sis yago naŋgi tulaŋ kiñilala. Ariya tamo bei na sis yago osiq aqa wauq di yagonaqa bunuqna a oqsiq tulaŋ kobaqujaej. Osiqa ŋam qudei buŋnjrsiq dani kokba ateleŋej. Onaqa qebari naŋgi bosib aqa waburq di awoeleŋeb.”
MRK.4.33	Yesus a na tamo uŋgasari naŋgi yawo anjam gargekoba deqaji minjroqnej. Naŋgi aqa yawo anjam quqwa kere deqa degsi minjroqnej. 
MRK.4.34	A anjam bei minjrosaioqnej. Yawo anjam segi minjroqnej. Olo segitoqnsiqa aqa segi aŋgro naŋgi yawo anjam aqa utru geregere plaltosiq minjroqnej.
MRK.4.35	Ariya bilaqtonaqa Yesus a segi qobuŋ goge di sosiqa aqa aŋgro naŋgi endegsi minjrej, “Niŋgi bosib qobuŋ endi gogetibqa iga gilsim ya agu taqal beiq di brantqom.” 
MRK.4.36	Degsi minjrnaqa naŋgi qobuŋ gogetonabqa koba na tamo uŋgasari kalil uratnjrsibqa qobuŋ na gileqnabqa tamo qudei naŋgi dego naŋgo qobuŋ segi segi osib Yesus dauryosib gileb. 
MRK.4.37	Yesus aqa aŋgro naŋgi ti qobuŋ na gileqnabqa jagwa tulaŋ koba tigelosiq ya korkortosiqa qobuŋ qaloqnsiqa mormaŋ miligiq ainaqa ya maqej. 
MRK.4.38	Yesus a nami qobuŋ bunuq dia gate kuluŋ atsiqa ŋeisiq qambumtej. Deqa aqa aŋgro naŋgi tulaŋ ulaugetosib aqa areq bosib dudumyosib minjeb, “O Tamo Koba, iga padalqa laqnum. Ni deqa are qalosai kio?” 
MRK.4.39	Onaqa Yesus a tigelosiqa jagwa ti ya ti siŋgila na minjrej, “Niŋgi laoiye.” Onaqa jagwa laej. Ya dego maninej. 
MRK.4.40	Onaqa Yesus a na aqa aŋgro naŋgi endegsi minjrej, “Niŋgi kiyaqa ulaonub? Niŋgi e qa yala poiŋgosai. Deqa niŋgi ulaonub.” 
MRK.4.41	Onaqa Yesus aqa aŋgro naŋgi aqa siŋgila di unsibqa naŋgi olo tulaŋ koba ulaugetosib segi segi maroqneb, “Yesus a tamo kiero deqa jagwa ti ya ti minjrqoqa aqa anjam qusib laonub? Yqoqa qobuŋ a bole urur ti gilqo.”
MRK.5.1	Onaqa Yesus aqa aŋgro naŋgi ti qobuŋ na gilsib ya agu taqal beiq di brantosib Gerasa sawaq di tiryeb. 
MRK.5.2	Tiryosib Yesus a qobuŋ uratosiq mandamq ainaqa tamo bei a tamo sub ato sawaq dena brantosiq walwelosiq Yesus aqa areq bej. Tamo di a mondor uge uge na ojeleŋo qaji. 
MRK.5.3	A bati gaigai tamo sub ato sawaq di ŋeioqnej. A tamo siŋgila koba. Tamo bei na a ojqa keresai. Sil kokba na tontetqa keresai dego. 
MRK.5.4	Bati gargekoba tamo qudei naŋgi na aqa siŋga ti baŋ ti sil kokba na tonteqnabqa a olo kukoqyoqnej. Tamo bei na a ojqa keresai bolesai. 
MRK.5.5	A bati gaigai qolo ti qanam ti tamo sub ato sawaq dia, manaq dia dego tulaŋ koba leleŋoqnsiqa aqa segi jejamu meniŋ na pupoiyoqnej.
MRK.5.6+MRK.5.7+MRK.5.8	Deqa bati di a isaq na ŋam atsiqa Yesus unsiqa urur ti aqa areq bosiqa aqa siŋgaq dia siŋga pulutej. Onaqa Yesus na mondor uge di minjej, “O mondor uge, ni na tamo di uratosim ulaŋ.” Degsi minjnaqa mondor uge dena tulaŋ koba leleŋosiqa siŋgila na pailosiq Yesus minjej, “O Yesus, Tamo Koba Qotei aqa Ŋiri, ni e kierbqajqa bonum? E Qotei aqa ñam na ni mermqai, ni e jaqatiŋ ebaim.” 
MRK.5.9	Onaqa Yesus na mondor uge di nenemyej, “Ino ñam yai?” Degsi nenemyonaqa minjej, “Ijo ñam Qoto Tamo Gargekoba. Iga mondor tulaŋ gargekoba tamo endi aqa jejamuq di unum.” 
MRK.5.10	Osiqa siŋgila na pailosiq Yesus minjej, “Ni iga sawaq beiq waigaim.”
MRK.5.11	Bati deqa bel tulaŋ gargekoba naŋgi mana goge dia suwaroqneb. 
MRK.5.12	Deqa mondor uge naŋgi na Yesus minjeb, “Ni iga qariŋgimqa iga bel naŋgo jejamuq gileleŋqom.” 
MRK.5.13	Mondor uge naŋgi degsib Yesus minjnabqa a na naŋgi odnjrnaqa tamo di uratosibqa segi segi bel naŋgo jejamuq gileleŋeb. Gilnabqa bel kalil naŋgi gurgurosib botau dena prugeleŋosib yaq aisib ya uysib moreŋeb. Bel moreŋeb qaji naŋgi sisiyeb 2,000.
MRK.5.14	Onaqa bel taqatoqneb qaji tamo naŋgi kumbra di unsibqa deqa jaraiosib qure miligiq aisib tamo uŋgasari kalil naŋgi sainjroqnsib laqneb. Gamq dia dego sainjroqnsib laqneb. Onaqa naŋgi qusibqa naŋgi Yesus unqajqa marsib aqa areq beleŋeb. 
MRK.5.15	Aqa areq bosib ŋam ateb tamo nami mondor uge ti soqnej qaji aqa areqalo boleosiq gara tigsiq awesonaq uneb. Unsib tulaŋ ulaugeteb. Di kiyaqa? Mondor uge tulaŋ gargekoba nami tamo di aqa jejamuq di soqneb deqa. 
MRK.5.16	Onaqa tamo naŋgo ŋamdamu na Yesus a mondor uge di winjrnaq uneb qaji naŋgi bel qa ti tamo mondor uge qa ti tamo uŋgasari naŋgi sainjrnab queb. 
MRK.5.17	Qusibqa Yesus minjeb, “Ni gago sawa endi uratosim sawa beiq gile.”
MRK.5.18	Onaqa Yesus a qobuŋ gogetosiq gilqa laqnaqa tamo mondor uge wiyetej qaji a siŋgila na pailosiq minjej, “E ni daurmqai.” 
MRK.5.19	Onaqa Yesus na saidyosiq minjej, “Ni olo ino segi qureq gilsim Tamo Koba a ni qa dulosiqa kumbra tulaŋ boledamu emqo deqa ino was naŋgi sainjre.” 
MRK.5.20	Onaqa a puluosiq aqa segi qureq gilsiq Yesus na a kumbra tulaŋ boledamu yej deqa Dekapolis sawaq (ñam di aqa damu, Qure 10-pela) dia tamo uŋgasari kalil naŋgi minjroqnsiq laqnej. Minjreqnaqa naŋgi aqa anjam quoqnsib tulaŋ prugeleŋoqneb.
MRK.5.21	Onaqa Yesus a olo qobuŋ gogetosiqa ya agu taqal beiq gilej. Gilsiq qobuŋ tiryonaq mandamq aisiq alile di sonaqa tamo uŋgasari tulaŋ gargekoba bosib aqa areq di korooqneb. 
MRK.5.22+MRK.5.23	Koroosib sonabqa Qotei tal taqato tamo bei aqa ñam Jairus a dego walwelosiq Yesus unsiqa aqa areq bosiqa siŋga pulutosiqa siŋgila na pailyosiq minjej, “O Tamo Koba, ijo aŋgro sebiŋ a moiqa laqnu. Deqa ni bosim ino baŋ aqa jejamuq di atimqa a olo boleosim ŋambile sqas.” 
MRK.5.24	Onaqa Yesus na Jairus odyosiqa tigelosiq a dauryosiq gileqnaqa tamo uŋgasari tulaŋ gargekoba naŋgi dego tigelosib naŋgi aiyel daurnjrsib jujuŋosib giloqneb. 
MRK.5.25	Gileqnabqa naŋgo ambleq dia uŋa bei ma ti soqnej qaji a naŋgi daurnjrsiq giloqnej. Uŋa di a nami bai na unej leŋ aioqnsiq degsi soqnej wausau 12-pela uratej. 
MRK.5.26	Yu qoso tamo gargekoba naŋgi nami a boletqa yeqnab a jaqatiŋkobaiyoqnej. A ma gereiyo talq giloqnsiqa silali koba urateqnaqa naŋgi aqa jejamu gereiyeqnabqa a boleosaioqnej. Aqa ma olo kobaqujaoqnej. 
MRK.5.27+MRK.5.28	Deqa a Yesus aqa ñam qusiqa are qalej, “E aqa gara mutu segi baŋ na ojitqa ijo ma koboqas.” Degsi are qalsiqa Yesus aqa qoreq na dadauryosiqa baŋ waiysiq Yesus aqa gara mutu ojej. 
MRK.5.29	Ojnaqa aqa leŋ aioqnej qaji di koboej. Koboonaqa a aqa segi jejamu poiyonaqa marej, “Bole, ijo ma saiqo.” 
MRK.5.30	Onaqa Yesus a dego poiyonaqa are qalej, “Siŋgila qudei ijo jejamu uratosiq gilqo.” Degsi poiyonaqa bulosiq tamo uŋgasari tulaŋ gargekoba soqneb qaji naŋgi unjrsiqa minjrej, “Tamo yai na ijo gara ojqo?” 
MRK.5.31	Degsi minjrnaqa aqa aŋgro naŋgi na minjeb, “Ni kiyaqa degsi nenemonum? Ni une. Tamo uŋgasari tulaŋ gargekoba naŋgi ni daurmosib jujuŋmejunub.” 
MRK.5.32	Onaqa Yesus a uŋa gara mutu ojej qaji di unqajqa ŋam atej. 
MRK.5.33	Onaqa uŋa di a endegsi poiyej, “Ijo ma saiqo deqa Yesus a e nubqajqa ŋam ateqnu.” A degsi poiyonaqa tulaŋ ulaugetosiq are toŋtoŋyonaqa jiŋga na bosiq Yesus aqa areq dia siŋga pulutosiq ubtsiq minjej, “E segi na ino gara mutu ojonum.” 
MRK.5.34	Onaqa Yesus na minjej, “O uŋa, ni ino areqalo e qa siŋgilatosim ijoq bonum deqa ino ma agi koboqo. Deqa ni are lawo na gilsim bole soqnime.”
MRK.5.35	A uŋa degsi minjsiq walwelosi gileqnaqa tamo qudei naŋgi Jairus aqa talq dena bosibqa gamq dia Jairus wo Yesus wo turosib naŋgi na Jairus minjeb, “Uŋgum. Ino aŋgro nami moiqo. Deqa ni na Tamo Koba Yesus laŋa wau koba yaim. Uratim gilem.” 
MRK.5.36	Onaqa Yesus a naŋgo anjam di qusiqa Jairus minjej, “Ni ulaaim. Ni e qa ino areqalo siŋgilatsim soqnimqa aqo gilqom.” 
MRK.5.37+MRK.5.38+MRK.5.39	Degsi minjsiqa tamo uŋgasari kalil naŋgi a dauryqa saidnjrsiqa aqa aŋgro qalub agi Pita na Jems na Jems aqa was Jon na naŋgi segi joqsiqa Jairus ombla gilsib aqa talq di branteb. Brantosib Yesus a ŋam atej tamo uŋgasari tulaŋ gargekoba sosibqa qatroŋ koba yoqnsib akam murqumyeqnab unjrej. Unjrsiqa tal miligiq gilqa osiqa minjrej, “Niŋgi kiyaqa qatroŋ koba yoqnsib akameqnub? Aŋgro di a moiosai. A laŋa ŋeisiq qambumtejunu.” 
MRK.5.40	Degsi minjrnaqa naŋgi Yesus kikiyeb. Naŋgi qalieeb, “Aŋgro a nami moioboletqo.” Degsib qalieosib deqa Yesus kikiyeb. Onaqa Yesus a naŋgi kalil minjrej, “Niŋgi sasaloiye.” Degsi minjrnaqa naŋgi sasalosib siraŋme uratonabqa Yesus a aŋgro moiej qaji aqa ai wo abu wo osiqa aqa segi aŋgro qalub naŋgi dego joqsiqa aŋgro moisiq ŋeiesoqnej qaji aqa warum miligiq gilej. 
MRK.5.41	Gilsiq aŋgro aqa baŋ ojsiqa soqtosiq minjej, “Talita, kum.” Di Hibru anjam. Anjam di aqa damu, “O aŋgro, ni tigel.” 
MRK.5.42	Degsi minjnaqa aŋgro di a olo ŋambile osiqa urur tigelej. Tigelosiq walwelej. Aŋgro aqa wausau 12-pela. Onaqa naŋgi kalil Yesus aqa siŋgila di unsibqa naŋgi tulaŋ prugeleŋeb. 
MRK.5.43	Onaqa Yesus a naŋgi siŋgila na endegsi minjrej, “Niŋgi ijo kumbra endi unonub deqa niŋgi ijo ñam ubtsib tamo qudei minjraib.” Osiqa aqa ai wo abu wo minjrej, “Niŋgi iŋgi goisib aŋgro endi anaiyiye.”
MRK.6.1	Yesus a na naŋgi degsi minjrsiqa naŋgi uratnjrsiq aqa aŋgro naŋgi joqsiqa aqa segi qure utruq gilej. 
MRK.6.2	Gilsiq di sonaqa yori batiej. Deqa a Juda naŋgo Qotei tal miligiq gilsiqa tamo uŋgasari gargekoba sonabqa tigelosiqa Qotei aqa anjam palontosiq minjroqnej. Minjreqnaqa tamo uŋgasari naŋgi aqa anjam qusibqa naŋgi tulaŋ prugeleŋosib maroqneb, “Yesus a powo qabe na osiqa anjam siŋgila endeqaji palontosiq mergeqnu? A kiersim maŋwa endeqaji babteleŋeqnu? 
MRK.6.3	Iga qalie, a laŋa tal gereiyo qaji tamo. A Maria aqa ŋiri. A Jems na Joses na Judas na Saimon na naŋgo was. Aqa nawi kalil naŋgi agi iga koba na endi unum.” Naŋgi degsib yomu anjam marsib Yesus qa ugeeb. 
MRK.6.4	Onaqa Yesus na kamba minjrej, “Qotei aqa medabu o qaji tamo bei aqa segi qure utruq gilsim anjam minjroqnqas di naŋgi aqa anjam quetqa asginjrqas. Deqa a ñam saiqoji sqas. Aqa segi talq dia dego a ñam saiqoji sqas. Ariya a qure bei beiq giloqnsim anjam minjroqnqas di naŋgi aqa anjam quetoqnsib aqa ñam soqtoqnqab.” 
MRK.6.5	Yesus a na naŋgi degsi minjrsiqa aqa segi qure utruq dia a maŋwa bei yqajqa asgiyej. Osiqa tamo quja quja segi naŋgo gateq di aqa baŋ atnaqa naŋgo ma koboej. 
MRK.6.6	Aqa segi qure utru naŋgi a qa naŋgo areqalo siŋgilatosai. Deqa a are gulubeiyej.
MRK.6.6	Deqa a naŋgi uratnjrsiqa walwelosiq qure bei beiq giloqnsiqa dia Qotei aqa anjam palontosiq minjroqnej. 
MRK.6.7	Osiqa bati bei a na aqa aŋgro 12-pela naŋgi metnjrnaqa aqa areq bonabqa naŋgi mondor uge uge winjroqnqajqa deqa siŋgila enjrej. Osiqa minjrej, “Niŋgi aiye aiyel giloqnsibqa qure qureq dia ijo anjam palontosib laqniye. 
MRK.6.8	Niŋgi iŋgi iŋgi osib gilaib. Nuŋgo qaquŋ aib. Silali osib gilaib. Toqoŋ segi osib walweliye. 
MRK.6.9	Siŋga tatal dego jigsib giliye. Gara jugo aiye aiyel aib.” 
MRK.6.10	Osiqa minjrej, “Niŋgi qure bei beiq di brantoqnsibqa tal qujaiq di soqniye. Dia sosib dena olo tigelosib qure beiq giloqniye. 
MRK.6.11	Tamo bei na niŋgi gereiŋgwa uratimqa kio nuŋgo anjam quqwa asgiyimqa kio niŋgi qure di uratqa oqnsib nuŋgo siŋga tatal tumbrum butuyoqniye. Yimqa naŋgi nuŋgo kumbra di unsib poinjrqas, ‘Bole, iga kumbra ugetonum.’” 
MRK.6.12	Yesus a na aqa aŋgro 12-pela naŋgi anjam degsi minjrsiq qariŋnjrnaqa naŋgi tigelosib qure qureq giloqnsibqa Qotei aqa anjam palontosib minjroqneb. Endegsib minjroqneb, “Niŋgi are bulyiye.” 
MRK.6.13	Degsib minjroqnsib mondor uge uge naŋgi winjroqnsibqa tamo uŋgasari naŋgo gateq di goreŋ bilenteqnabqa naŋgo ma saioqnej.
MRK.6.14	Yesus aqa aŋgro naŋgi aqa ñam mare mare laqnabqa Mandor Koba Herot a dego quej. Qusiqa marej, “Tamo di Jon yansnjro qaji tamo de kio? A moisiq olo subq na tigelqo. Dena a siŋgila osiqa maŋwa endeqaji babteleŋeqnu.” 
MRK.6.15	Onaqa tamo qudei naŋgi Yesus aqa ñam qusib maroqneb, “Yesus a Elaija kio olo bqo?” Onaqa qudei maroqneb, “Yesus a Qotei aqa medabu o tamo naŋgi nami soqneb deqaji bei kio?” 
MRK.6.16	Ariya Herot a segi Yesus aqa ñam qusiqa marej, “Jon e na nami kakoro gentetem qaji agi a kio? A moisiq olo subq na tigelqo.”
MRK.6.17+MRK.6.18	Herot a na nami aqa aube Filip aqa ŋauqali Herodias yaiysiq ej. Deqa Jon yansnjro qaji a na Herot minjoqnej, “Ni ino segi was aqa uŋa em di kumbra bolesai. Ni kumbra ugetonum.” Jon a na Herot degsi minjoqnej. Deqa Herot a Jon qa minjiŋ oqetonaqa aqa qaja tamo qudei naŋgi qariŋnjrnaqa gilsib Jon ojsib sil na qosisib tonto talq waiyeb. 
MRK.6.19	Ariya Herot aqa ŋauqali a Jon qa tulaŋ ŋiriŋugetej. Deqa a na Herot waiŋyosiq minjoqnej, “Ni na Jon qalim moiem.” Yeqnaqa Herot na saidyoqnej. 
MRK.6.20	Di kiyaqa? Herot a Jon qa ulaosiq a geregere taqatoqnej deqa. Herot a qalieej, “Jon a tamo bole. Aqa jejamuq di une bei saiqoji. A Qotei aqa segi aŋgro.” Herot a degsi qalieosiq deqa Jon taqatoqnsiqa aqa anjam quoqnej. Quoqnsiqa are koba qaloqnej. A Jon aqa anjam quqwajqa arearetoqnej. Deqa aqa ŋauqali na Jon qalqa minjeqnaq a na saidyoqnej.
MRK.6.21	Bati bei Herot aqa ŋauqali a na Jon qalim moiqajqa gam endegsi gereiyej. Herot aqa ŋambabo bationaqa Herot na maruro atsiqa aqa qaja tamo gate naŋgi ti Galili sawa taqato tamo naŋgi ti metnjrnaqa bosib aqa talq di koroeb. 
MRK.6.22	Koroosib iŋgi uyeqnabqa Herot aqa ŋauqali aqa asi a warum miligiq bosiqa naŋgi lou tuetnjroqnej. Onaqa naŋgi a unsibqa tulaŋ areboleboleinjrej. Deqa Herot na aŋgro sebiŋ di minjej, “Ni ijo iŋgi kie oqajqa merbqam emqai.” 
MRK.6.23	Osiqa aqa anjam di siŋgilatosiqa olo minjej, “Ijo anjam di e bole dauryqai. Ni ijo ñoro kalil ambleq na potosim oqajqa marqam emqai. E ijo anjam di uratqasai bolesai.”
MRK.6.24	Onaqa aŋgro sebiŋ di a gilsiqa aqa aniqali nenemyej, “E iŋgi kie qa Herot minjqai?” Onaqa minjej, “Ni Jon yansnjro qaji aqa gate qa mare.” 
MRK.6.25	Onaqa a olo urur ti warum miligiq gilsiqa Herot minjej, “Ni Jon yansnjro qaji aqa gate tabirq di atsim ebe.” 
MRK.6.26	Onaqa Herot a aŋgro sebiŋ aqa anjam di qusiqa a Jon qalim moiqajqa are sosai deqa a are tulaŋ gulubekobaiyej. Aqa segi anjam tamo kalil naŋgo ulatamuq dia marsiq siŋgilatej qaji deqa ti are qalsiq are gulubekobaiyej. Aqa anjam di olo beltosim anjam bei marqas di a jemaiyqas. Deqa a na aŋgro sebiŋ di minjej, “Di kere. Ni Jon aqa gate oqam.” 
MRK.6.27+MRK.6.28	Osiqa aqa qaja tamo bei qariŋyosiqa minjej, “Ni gilsim Jon aqa kakoro gentosim aqa gate osau.” Degsi minjnaqa a gilsiqa tonto talq dia Jon aqa kakoro gentosiqa aqa gate tabirq di atsiqa osi bosiq aŋgro sebiŋ di yej. Yonaqa a na osi gilsiqa aqa aniqali yej.
MRK.6.29	Onaqa Jon aqa aŋgro naŋgi deqa qusibqa bosib Jon aqa qusa osi gilsib subq ateb.
MRK.6.30	Bati bei Yesus aqa aŋgro 12-pela nami qariŋnjrnaqa qure qureq giloqneb qaji naŋgi olo bosibqa Yesus aqa areq di koroosib kumbra kalil naŋgi yoqneb qaji deqa ti anjam kalil naŋgi palontosib maroqneb qaji deqa ti Yesus saiyoqneb. 
MRK.6.31	Saiyeqnabqa bati di tamo uŋgasari tulaŋ gargekoba naŋgi Yesus aqa aŋgro ti naŋgo areq di gile beoqneb. Deqa naŋgi iŋgi uyqa bati saiqoji. Deqa Yesus na aqa aŋgro naŋgi endegsi minjrej, “Niŋgi tigeliye. Iga tamo uŋgasari naŋgi uratnjrsim segitosimqa wadau sawaq dia kiñala aqaratqom.” 
MRK.6.32	Degsi minjrsiqa aqa aŋgro naŋgi joqsiqa koba na qobuŋ gogetosib wadau sawaq gileb.
MRK.6.33	Naŋgi qobuŋ na gileqnabqa tamo uŋgasari kalil naŋgi ŋam atsib Yesus unsibqa aqa ulatamu poinjrnaqa naŋgo segi qure qureq dena tigelosibqa siŋga na gurgurosib Yesus tiryqajqa sawaq dia namoosib bumbraŋyeb. 
MRK.6.34	Onaqa Yesus a qobuŋ na gilsiq tiryosiqa ŋam atej tamo uŋgasari tulaŋ gargekoba nami tiryqa sawaq dia tariŋesonab unjrej. Naŋgi kaja bul mandor saiqoji. Deqa Yesus a naŋgi qa are ugeiyej. Osiqa naŋgo areq aisiqa Qotei aqa anjam gargekoba minjroqnej. 
MRK.6.35	Ariya seŋ aieqnaqa Yesus aqa aŋgro naŋgi aqa areq bosib minjeb, “O Tamo Koba, endi wadau sawa. Seŋ aieqnu. Qoloqas. 
MRK.6.36	Deqa ni na tamo uŋgasari naŋgi minjrimqa naŋgi qure qureq gilsib dia iŋgi uysib ŋereŋqab.” 
MRK.6.37	Onaqa Yesus na minjrej, “Niŋgi na iŋgi anainjriye.” Degsi minjrnaqa naŋgi na kamba minjeb, “Iga kiersim iŋgi anainjrqom? Iga 200 kina qabe na osimqa iŋgi awaiysim naŋgi anainjrqom?” 
MRK.6.38	Onaqa Yesus na nenemnjrej, “Niŋgi iŋgi gembub unu? Niŋgi gilsib uniye.” Onaqa naŋgi gilsib unsib minjeb, “Iga bem 5-pela qe aiyela segi unu.”
MRK.6.39	Onaqa Yesus na tamo uŋgasari kalil naŋgi minjrej, “Niŋgi qur segi segi ysibqa ñiŋq di awoeleŋoiye.” 
MRK.6.40	Onaqa naŋgi kalil dedegsib awoeb. Qudei naŋgi qur segi segi 100 awoeleŋeb. Qudei naŋgi qur segi segi 50 awoeleŋeb. 
MRK.6.41	Awoonabqa Yesus a na bem 5-pela ti qe aiyel ti di osiqa laŋ goge tarosiq Qotei pailyej. Pailyo koboonaqa bem giŋgeŋyosiqa aqa aŋgro naŋgi enjrsiqa minjrej, “Bem endi jeisib tamo uŋgasari naŋgi anainjriye.” Osiqa qe aiyel dego giŋgeŋyosiqa aqa aŋgro naŋgi enjrsiqa minjrej, “Qe endi dego jeisib tamo uŋgasari naŋgi anainjriye.” Degsi minjrnaqa naŋgi bem ti qe ti osi giloqnsibqa tamo uŋgasari naŋgi jeisib enjreqnab uyoqneb. 
MRK.6.42	Uynab kalil menetnjrej. 
MRK.6.43	Onaqa iŋgi oto urateleŋeb qaji di Yesus aqa aŋgro naŋgi na koroiyosib gumba kokba 12-pelaq di jignab maqeleŋej. 
MRK.6.44	Tamo kalil bem ti qe ti uyeb qaji naŋgi sisiyeb 5,000.
MRK.6.45	Onaqa Yesus a na aqa aŋgro naŋgi endegsi minjrej, “Niŋgi qobuŋ gogetosib namoosib gilsib Betsaida qureq di tiryosib soqniye. E na tamo uŋgasari naŋgi minjritqa naŋgo qure qureq jaraioqnib bqai.” 
MRK.6.46	Onaqa Yesus aqa aŋgro naŋgi namoosib gileqnabqa Yesus a na tamo uŋgasari naŋgi minjrnaq jaraieqnabqa a segi Qotei pailyqa marsiq manaq oqej. 
MRK.6.47+MRK.6.48+MRK.6.49+MRK.6.50	Oqsiq a segi mana goge di sonaqa bilaqtej. Onaqa aqa aŋgro naŋgi qobuŋ suweiyosib isaq gilsib ya agu ambleq di gileqnabqa jagwa koba tigelosiqa ya korkortosiqa naŋgi pulutnjrej. Nobqolo ambru Yesus a aqa aŋgro naŋgi qa bosiqa ya baŋgaq na walwelosiqa naŋgi daurnjrsiq gilej. Gilsiq naŋgi jojomnjrsiq buŋnjrqa laqnaqa ŋam ateb Yesus a ya baŋgaq na walwelosiq beqnaqa unsib mareb, “Di buga beqnu.” Osib tulaŋ ulaugetosib leleŋkobayeb. Onaqa Yesus na minjrej, “Nuŋgo are siŋgilatiye. Endi e beqnum. Ulaaib.” 
MRK.6.51+MRK.6.52	Degsi minjrsiqa qobuŋ gogetonaqa jagwa laej. Onaqa Yesus aqa aŋgro naŋgi aqa siŋgila di unsibqa naŋgi tulaŋ prugeleŋeb. Di kiyaqa? Naŋgi Yesus aqa siŋgila di unsib utru geregere poinjrosai deqa. Nami Yesus na tamo 5,000 naŋgi iŋgi anainjrej kumbra di uneb naŋgi poinjrosai. Naŋgo areqalo geteŋnjresoqnej.
MRK.6.53	Ariya Yesus aqa aŋgro naŋgi koba na qobuŋ na gilsib ya agu taqal beiq di brantosib Genesaret sawaq di tiryeb. 
MRK.6.54+MRK.6.55	Tiryonabqa qure deqaji tamo uŋgasari naŋgi Yesus unsibqa aqa ulatamu poinjrnaqa tigelosib gurgur ti qure qureq giloqnsibqa Yesus tiryej qaji sawa di tamo uŋgasari naŋgi minjreqnab quoqnsib naŋgo ma tamo naŋgi sapera ateleŋoqnsib qoboiyosib Yesus aqa areq osi beleŋeqnab a na naŋgi boletnjroqnej. 
MRK.6.56	Osiqa walwelosiqa qure kiñilala ti qure kokba ti naŋgo segi segi gamq dia dego branteqnaqa tamo uŋgasari naŋgi a unoqnsibqa tamo ma ti naŋgi joqoqnsib naŋgo qure ambleq dia atoqnsib minjoqneb, “O Tamo Koba, naŋgi ino gara mutu segi ojibqa naŋgo ma saioqnqas.” Onaqa Yesus a na naŋgi odnjreqnaqa ma tamo kalil naŋgi aqa areq boqnsib aqa gara mutu ojoqneb. Ojeqnab naŋgo ma kalil saieleŋoqnej.
MRK.7.1	Onaqa bati deqa Farisi naŋgi ti dal anjam qalie tamo naŋgi ti Jerusalem dena bosibqa Yesus aqa areq di koroeb. 
MRK.7.2	Koroosib ŋam ateb Yesus aqa aŋgro qudei naŋgi iŋgi uyqa osib mati baŋ yansosaisosib laŋa uyeqnab unjreb. 
MRK.7.3	Bati gaigai Farisi naŋgi iŋgi uyqa oqnsib mati baŋ yanseqnub. Naŋgi baŋ yansqasai di naŋgi mati iŋgi uyqasai. Juda tamo kalil naŋgi kumbra degyeqnub. Di naŋgo moma naŋgo kumbra dauryeqnub. 
MRK.7.4	Naŋgi maket dena boqnsibqa naŋgi iŋgi uyqa oqnsib mati naŋgo jejamu geregere yanseqnub. Naŋgi naŋgo jejamu yansqasai di naŋgi mati iŋgi uyqasai. Naŋgi kumbra deqaji gargekoba yeqnub. Naŋgo ya gambaŋ, ya nobu, web dego mati geregere yanseleŋoqnsib iŋgi uyeqnub. Kumbra di naŋgo moma naŋgoq dena eleŋosib dauryeqnub. 
MRK.7.5	Deqa bati di Farisi naŋgi ti dal anjam qalie tamo naŋgi ti Yesus nenemyeb, “Ino aŋgro naŋgi kiyaqa gago moma naŋgo dal anjam gotraŋyeqnub? Agi naŋgi iŋgi uyqa oqnsib mati baŋ yansosaisosib laŋa uyeqnub.” 
MRK.7.6	Onaqa Yesus na kamba minjrej, “Niŋgi gisaŋ tamo. Babaŋ na niŋgi tamo bole. Ariya nuŋgo are miligi uge. Agi Qotei aqa medabu o qaji tamo Aisaia a nami niŋgi qa anjam endegsi neŋgreŋyej unu, ‘Tamo naŋgi di naŋgo medabu na ijo ñam soqteqnub. Ariya naŋgo are miligi e qa sosai. 
MRK.7.7	Naŋgi laŋa babaŋ na e qa loueqnub. Naŋgi naŋgo segi anjam palontoqnsib olo beltoqnsib gisaŋosib mareqnub, “Gago anjam endi Qotei aqa anjam.” ’ Aisaia a niŋgi qa keretsiqa anjam degsi neŋgreŋyej. Aqa anjam di bole. 
MRK.7.8	Agi niŋgi kumbra degyeqnub. Niŋgi Qotei aqa dal anjam gotraŋyoqnsibqa olo mandam tamo naŋgo dal anjam dauryqajqa tulaŋ siŋgilaeqnub.”
MRK.7.9	Yesus a na Farisi naŋgi anjam degsi minjrsiqa olo minjrej, “Niŋgi Qotei aqa dal anjam gotraŋyoqnsibqa olo nuŋgo segi kumbra dauryeqnub. 
MRK.7.10	Moses a nami marej, ‘Ni ino ai wo abu wo naŋgo sorgomq di geregere sosimqa naŋgo anjam dauryoqne. Tamo bei na aqa ai wo abu wo naŋgi misiliŋnjrimqa a qalib moiem.’ Moses a nami degsi marej. 
MRK.7.11	Ariya niŋgi mareqnub, ‘Tamo bei aqa ai kio aqa abu kio iŋgi qa truquamqa a na minjqas, “Ijo iŋgi iŋgi ejunum endi e ni emqa kere. Eo. E ni emqasai. E nami Qotei atraiyqa giltem deqa e ni aqaryaimqasai.” ’ 
MRK.7.12	A degsi minjqas di niŋgi marqab, ‘A keretqo. A na aqa ai wo abu wo naŋgi aqaryainjraiq.’ Niŋgi degsib marqab. 
MRK.7.13	Nuŋgo kumbra dena niŋgi Qotei aqa anjam gotraŋyoqnsibqa nuŋgo segi moma naŋgo kumbra dauryeqnub. Niŋgi kumbra deqaji gargekoba yeqnub.”
MRK.7.14	Yesus a na Farisi naŋgi anjam degsi minjrsiqa olo tamo uŋgasari kalil naŋgi metnjrnaqa aqa areq bonabqa minjrej, “Niŋgi kalil ijo anjam endi geregere qusib poiŋgem. 
MRK.7.15	Tamo bei a iŋgi uyimqa aqa miligiq aiqas dena tamo jiga yqasai. Iŋgi iŋgi kalil tamo aqa miligiq na oqoqnsiq branteqnu qaji dena tamo jiga yeqnu. 
MRK.7.16	Tamo a dabkala ti sqas di a ijo anjam endi geregere quem.”
MRK.7.17	Yesus a na tamo uŋgasari naŋgi anjam degsi minjrsiq koboonaqa a naŋgi uratnjrsiqa tal miligiq gilej. A tal miligiq gilsiq di sonaqa aqa aŋgro naŋgi bosib aqa yawo anjam di aqa utru qa nenemyeb. 
MRK.7.18+MRK.7.19	Nenemyonabqa minjrej, “Niŋgi dego ijo yawo anjam di aqa utru poiŋgosaiunu e? Tamo naŋgi iŋgi uyeqnabqa aisiq meneq di unu. Meneq dena bi talq di waiyeqnub. Dena tamo jiga yqa keresai. Di kiyaqa? Iŋgi di tamo aqa are miligiq aiosai. Aqa bi aniq aiqo koboqo. Deqa Qotei aqa ŋamdamuq di iŋgi uyo kalil jiga saiqoji.” 
MRK.7.20	Osiqa minjrej, “Iŋgi iŋgi kalil tamo naŋgo are miligiq na oqoqnsiq branteqnu qaji dena tamo jiga yeqnu. 
MRK.7.21	Iŋgi iŋgi tamo naŋgo are miligiq na branteqnu qaji agi ubtsiy merŋgwai. Areqalo uge uge, uŋa qa laoqa, bajiŋoqa, tamo qaloqa, 
MRK.7.22	was aqa ŋauŋ anjamyoqa, was bei aqa ñoro qa maulyoqa, kumbra uge uge yoqa, gisaŋoqa, laŋa laŋa laoqa, was bei qa ugeoqa, was yomuiyoqa, naŋgo segi ñam soqtoqa, nanari kumbra yoqa. 
MRK.7.23	Kumbra uge uge deqaji tamo naŋgo are miligiq na brantoqnsiq dena tamo jiga yeqnu.”
MRK.7.24	Onaqa Yesus a sawa di uratosiqa walwelosiq Tair qure naŋgo sawaq gilej. Tamo naŋgi a qa qalieaib deqa a uliosiq gilej. Gilsiq tal bei gogetosiq sosiqa a talq dia uliesqa keresaiiyej. Di kiyaqa? Tamo qudei naŋgi a uneb deqa. Unsibqa mareb, “Yesus a gago sawaq bqo. A talq di unu.” 
MRK.7.25	Degsib marnabqa uŋa bei a qusiqa aqa aŋgro sebiŋ a mondor uge ti soqnej deqa a Yesus aqa talq giloqujatosiqa aqa areq di siŋga pulutej. 
MRK.7.26	Uŋa di a Grik qaji. A Juda uŋa sai. A Siria sawaq dia ŋambabej. A Finisia qure qaji. A na Yesus waiŋyoqnsiqa minjoqnej, “Ni na mondor uge di wiyimqa a na ijo aŋgro uratosim ulaŋqas.” 
MRK.7.27	Onaqa Yesus a uŋa di aqa anjam qusiqa yawo anjam bei endegsi minjej, “Iga aŋgro du du naŋgi mati iŋgi anainjrim uyib menetnjrimqa di bauŋ naŋgi iŋgi uyqab. Iga aŋgro du du naŋgo iŋgi yainjrsim olo bauŋ naŋgi anainjrqom di kumbra bolesai.”
MRK.7.28	Onaqa uŋa dena olo Yesus minjej, “O Tamo Koba, ni kere maronum. Ariya e kamba anjam bei mermit ni que. Aŋgro du du naŋgi iŋgi uyeqnabqa iŋgi ñeŋgi ululoŋeqnaqa bauŋ naŋgi dego uyeqnub.”
MRK.7.29	Onaqa Yesus na minjej, “O uŋa, ni kere maronum. Ni degsi maronum deqa ni gilime. Mondor uge na ino aŋgro uratosiq ulaŋqo.” 
MRK.7.30	Degsi minjnaqa a aqa talq gilsiqa ŋam atej mondor uge na nami aqa aŋgro uratonaqa a bijalq di ŋeiesonaq unej.
MRK.7.31	Onaqa Yesus a Tair qure naŋgo sawa uratosiqa Saidon qure ambleq na walwelosiqa Dekapolis sawaq gilsiqa Galili ya aguq di brantej. 
MRK.7.32	Di brantosiq sonaqa tamo qudei naŋgi na tamo bei dabkala geteŋo meŋ siŋgilaej qaji a osi bosibqa Yesus pailyosib minjeb, “O Tamo Koba, ni na ino baŋ aqa gateq di atimqa a boleqas.” 
MRK.7.33	Onaqa Yesus na tamo di osiqa tamo uŋgasari naŋgi uratnjrsiq a segi sosiqa aqa baŋ gei aiyel tamo di aqa dabkalaq jigej. Jigsiqa aqa segi maul osiqa tamo di aqa meŋ toŋyetej. 
MRK.7.34	Osiqa laŋ tarosiqa are tulaŋ gulubekobaiyonaqa jagwa titsiqa marej, “Efata.” Di Hibru anjam. Anjam di aqa damu, “Dabkala waqeme.” 
MRK.7.35	A degsi marnaqa tamo di aqa dabkala waqej. Aqa meŋ dego boleej. Onaqa a anjam bole maroqnej. 
MRK.7.36	Onaqa Yesus a na tamo uŋgasari naŋgi endegsi minjrej, “Niŋgi kumbra unonub endi tamo qudei naŋgi ubtsib minjraib.” Degsi minjrnaqa naŋgi aqa anjam di quetosai. Naŋgi giloqnsibqa Yesus aqa kumbra deqa mare mare laqneb. 
MRK.7.37	Mare mare laqnabqa tamo gargekoba quoqnsibqa naŋgi tulaŋ prugeleŋoqnsib maroqneb, “Kumbra kalil Yesus a yeqnu qaji di a geregere yeqnu. Agi a na tamo dabkala geteŋnjro qaji naŋgi boletnjreqnaqa naŋgo dabkala olo waqeqnaqa naŋgi anjam queqnub. Tamo meŋ siŋgilainjro qaji naŋgi dego gereinjreqnaqa naŋgi anjam bole mareqnub.”
MRK.8.1	Onaqa bati bei Yesus a wadau sawaq di sonaqa tamo uŋgasari tulaŋ gargekoba naŋgi olo aqa areq di korooqneb. Naŋgi iŋgi saiqoji. Deqa Yesus a na aqa aŋgro naŋgi metnjrnaqa aqa areq bonabqa minjrej, 
MRK.8.2	“Tamo uŋgasari naŋgi bati qalub e koba na soqneb naŋgi iŋgi saiqoji. Deqa e naŋgi qa are ugeibqo. 
MRK.8.3	Naŋgi qudei isaq na beb. Deqa e naŋgi mam ti suweinjritqa gamq dia naŋgi mam na lao uge.” 
MRK.8.4	Degsi minjrnaqa naŋgi na kamba minjeb, “Sawa endi wadau. Deqa iga iŋgi qabe na osimqa tamo uŋgasari gargekoba endego anainjronam kereqas?” 
MRK.8.5	Onaqa Yesus na minjrej, “Niŋgi bem gembub unu?” Onaqa minjeb, “Bem 7-pela unu.”
MRK.8.6	Onaqa Yesus na tamo uŋgasari naŋgi minjrej, “Niŋgi kalil mandamq di awoeleŋoiye.” Degsi minjrnaqa naŋgi kalil mandamq di awoonabqa Yesus na bem 7-pela di osiqa Qotei pailyosiqa bem giŋgeŋyosiqa aqa aŋgro naŋgi enjreqnaqa naŋgi na osi giloqnsibqa tamo uŋgasari naŋgi enjreqnab uyoqneb. 
MRK.8.7	Qe kiñilala qudei dego soqneb. Deqa Yesus na qe di osiqa Qotei pailyosiqa aqa aŋgro naŋgi minjrej, “Qe endi dego tamo uŋgasari naŋgi anainjriye.” Degsi minjrnaqa naŋgi na qe di osib tamo uŋgasari naŋgi jeisib enjreqnab uyoqneb. 
MRK.8.8	Uynab kalil menetnjrej. Onaqa iŋgi oto urateleŋeb qaji di Yesus aqa aŋgro naŋgi na koroiyosib gumba kokba 7-pelaq di jignab maqeleŋej. 
MRK.8.9	Tamo kalil iŋgi uyeb qaji naŋgi sisiyeb 4,000.
MRK.8.9	Onaqa Yesus a na tamo uŋgasari kalil naŋgi suweinjrnaqa naŋgo qure qureq giloqneb. 
MRK.8.10	Naŋgi gileqnabqa Yesus na aqa aŋgro naŋgi olo joqsiqa koba na qobuŋ bei gogetosib Dalmanuta sawaq gileb.
MRK.8.11	Onaqa bati bei Farisi qudei naŋgi Yesus aqa areq bosibqa a anjam bei grotimqa qusib a ojqajqa deqa a ombla anjam na qoteb. Osib gisaŋyosib minjeb, “Ni endego Qotei aqa maŋwa bei babtimqa iga unsim dena poigwas, ni Qotei aqa wau ojeqnum.” 
MRK.8.12	Degsib Yesus minjnabqa a naŋgi qa are tulaŋ gulubeiyonaqa jagwa titsiqa minjrej, “Niŋgi tamo uŋgasari bini bati endeqa unub qaji kiyaqa e Qotei aqa maŋwa bei laŋa babtit niŋgi unqajqa merbeqnub? Niŋgi quiye. E Qotei aqa maŋwa bei niŋgi osorŋgwasai.” 
MRK.8.13	Yesus a Farisi naŋgi degsi minjrsiqa naŋgi uratnjrsiqa aqa segi aŋgro naŋgi ti olo qobuŋ gogetosibqa ya agu taqal beiq gileb.
MRK.8.14	Ariya naŋgi qobuŋ na giloqnsibqa aqa aŋgro naŋgi segi segi maroqneb, “Iga bem osai. Iga bem oqajqa are walgwo. Agi bem qujai bole qujai qobuŋ miligiq endi unu.” 
MRK.8.15	Degsi mareqnabqa Yesus a naŋgo anjam di qusiqa yawo anjam bei endegsi minjrej, “Niŋgi geregere ŋam atsib soqniye. Bem tiyeqnu qaji sum Farisi naŋgo bem ti bulyimqa bem dena tiyekritosim tulaŋ kobaqujaqas. Herot aqa bem dego tiyekritosim tulaŋ kobaqujaqas. Deqa niŋgi geregere ŋam atsib soqniye.” 
MRK.8.16	Onaqa Yesus aqa aŋgro naŋgi aqa yawo anjam di qusibqa segi segi maroqneb, “Iga bem osai deqa kio mergwo?” 
MRK.8.17	Onaqa Yesus a naŋgo anjam di qalieosiqa nenemnjrej, “Niŋgi kiyaqa bem osai deqa mareqnub? Kiyaqa niŋgi e qa poiŋgosaiunu? Nuŋgo areqalo geteŋgejunu kio? 
MRK.8.18	Niŋgi ijo siŋgila unoqnsib unosaibuleqnub. Niŋgi ijo anjam quoqnsib quosaibuleqnub. 
MRK.8.19	E nami bem 5-pela giŋgeŋyosimqa tamo 5,000 anainjronam uynab menetnjrnaqa niŋgi iŋgi oto koroiyosib gumba kokba gembub jignab maqeleŋej?” Onaqa naŋgi na Yesus minjeb, “Gumba 12-pela.” 
MRK.8.20	Onaqa olo minjrej, “Bati bei e bem 7-pela dego giŋgeŋyosimqa tamo 4,000 anainjronam uynab menetnjrnaqa niŋgi iŋgi oto koroiyosib gumba kokba gembub jignab maqeleŋej?” Onaqa minjeb, “Gumba 7-pela.” Onaqa minjrej, “Niŋgi ijo kumbra di unoqnsib olo are walŋgwo kio? 
MRK.8.21	Niŋgi kiyaqa e qa poiŋgosaiunu?”
MRK.8.22	Yesus a na naŋgi degsi minjrsiqa koba na qobuŋ na gilsib Betsaida qureq di tiryeb. Tiryosib mandamq ainabqa tamo qudei naŋgi na tamo bei ŋam qandimyej qaji a Yesus aqa areq osi bosib minjeb, “Ni ino baŋ aqa gateq di atimqa a olo boleosim ŋam poiyqas.” 
MRK.8.23	Onaqa Yesus na tamo di aqa baŋ ojsiqa qure polomq osi gilsiqa aqa ŋamdamuq di misel atetej. Osiqa aqa gateq di aqa baŋ atsiqa nenemyej, “Ni sawa unqa kere e?” 
MRK.8.24	Onaqa a ŋam atsiqa marej, “E tamo naŋgi unjronum naŋgi ŋamtaŋ bul anŋileqnub.” 
MRK.8.25	Onaqa Yesus na tamo di aqa ŋamdamuq di aqa baŋ olo atnaqa a ŋam atej ŋamdamu bole suwaŋej. A sawa kalil geregere unej. 
MRK.8.26	Onaqa Yesus na minjej, “Ni ino talq gilime. Ni qure miligiq gilaim.”
MRK.8.27	Onaqa Yesus a na aqa aŋgro naŋgi olo joqsiqa koba na walwelosib Sisaria Filipai qure naŋgo sawaq di brantosib gamq dia Yesus na aqa aŋgro naŋgi endegsi nenemnjrej, “Tamo uŋgasari naŋgi e nuboqnsib naŋgi e yai qa mareqnub?” 
MRK.8.28	Onaqa naŋgi na minjeb, “Tamo qudei naŋgi mareqnub, ni Jon yansnjro qaji tamo. Tamo qudei naŋgi mareqnub, ni Elaija. Ariya qudei naŋgi mareqnub, ni Qotei aqa medabu o tamo naŋgi nami soqneb deqaji bei.” 
MRK.8.29	Onaqa Yesus na olo nenemnjrej, “Niŋgi segi e nuboqnsib niŋgi e qa kiersib mareqnub?” Onaqa Pita na minjej, “Ni segi qujai Kristus Qotei na qariŋmej qaji.” 
MRK.8.30	Pita a anjam degsi ubtonaqa Yesus na aqa aŋgro naŋgi siŋgila na getentnjrsiqa minjrej, “Niŋgi anjam di tamo qudei minjraib.”
MRK.8.31	Osiqa minjrej, “E Tamo Aŋgro. Deqa bunuqna e jaqatiŋ koba oqai. Juda tamo kokba ti atra tamo kokba ti dal anjam qalie tamo naŋgi ti e qoreibosib lubsib moiotbqab. Bati qalub koboamqa e olo subq na tigelqai.” 
MRK.8.32	Yesus a anjam degsi ubtsiq naŋgi minjrnaqa Pita a qusiqa Yesus osiqa qalaq gilsiqa ŋiriŋtosiq minjej, “Ni anjam degsi maraim.” 
MRK.8.33	Onaqa Yesus a bulosiqa aqa aŋgro naŋgi kokoqnjrej. Osiqa olo Pita koqyosiqa ŋiriŋtosiq minjej, “Ni Satan bul. Deqa ni ijo qoreq gile. Ni Qotei aqa areqalo dauryosai. Ni mandam tamo naŋgo areqalo dauryonum. Daurysim agi ni na anjam di merbonum.”
MRK.8.34	Osiqa tamo uŋgasari kalil naŋgi ti aqa segi aŋgro naŋgi ti metnjrnaqa aqa areq bonabqa minjrej, “Tamo bei na e daurbqa osimqa a aqa segi areqalo kalil uratosim bati gaigai aqa segi ŋamburbas qoboiyosim e daurboqnem. 
MRK.8.35	Di kiyaqa? Tamo bei a aqa segi ŋambile qa areqalo kobaiyqas di a padalqas. Ariya tamo bei a e qa ti ijo anjam bole qa ti are qalsimqa aqa segi ŋambile uratqas di a olo ŋambile bole oqas. 
MRK.8.36	Tamo bei a mandam qa ñoro kalil koroiyqas di mondoŋ aqa segi qunuŋ padalqas. Yimqa ñoro dena a kiersim aqaryaiyqas? Di keresai. 
MRK.8.37	Aqa qunuŋ padalqas di a awai kie atsim dena aqa qunuŋ olo ŋambile sqas? Di keresai. 
MRK.8.38	Tamo uŋgasari bini bati endeqa unub qaji naŋgi Qotei torei qoreiyoqnsib une atsib laqnub. Deqa tamo bei a ijo ñam qa ti ijo anjam qa ti jemaiyqas di mondoŋ e Tamo Aŋgro e ijo Abu aqa riaŋ na ti ijo Abu aqa laŋ aŋgro naŋgo riaŋ na ti bosiyqa e kamba tamo di aqa ñam metqajqa jemaibqas.”
MRK.9.1	Osiqa minjrej, “Niŋgi quiye. E bole merŋgwai. Tamo qudei ijo areq endia tigelejunub qaji naŋgi moreŋosaisoqnibqa Qotei a siŋgila ti bosim nuŋgo Mandor Koba sosim niŋgi taqatŋgesoqnim niŋgi unqab.”
MRK.9.2	Yesus a na naŋgi anjam degsi minjrsiq koboonaqa bati 6-pela onaqa a tigelosiqa Pita na Jems na Jon na naŋgi qalub joqsiqa koba na mana goge kobaq oqeb. Naŋgi segi qalub oqsib di soqneb. Sosibqa Yesus aqa jejamu bulyonaq naŋgi unobeiteb. 
MRK.9.3	Aqa gara dego tulaŋ puloŋosiq qatekritej. Tamo bei na gara yansqas di a degsim qatqa keresai. 
MRK.9.4+MRK.9.5	Onaqa tamo aiyel brantosib Yesus ombla na anjam maroqneb. Tamo aiyel di Moses wo Elaija wo. Naŋgi aiyel brantonabqa Yesus aqa aŋgro naŋgi na unjrsibqa Pita na Yesus minjej, “O Tamo Koba, Moses wo Elaija wo bosib iga koba na endi unum di bolequja. Deqa ni marimqa iga tal kiñilala qalub gereiyqom. Bei ino. Bei Moses aqa. Bei Elaija aqa.” 
MRK.9.6	Naŋgi tulaŋ ulaugeteb deqa Pita a anjam bei marqa saiiyonaqa laŋa marej. 
MRK.9.7	Onaqa laŋbi aisiqa naŋgi kabutnjrnaqa laŋbi miligiq dena anjam bei endegsi brantonaq naŋgi queb, “Endi ijo Aŋgro qujai e na tulaŋ qalaqalaiyeqnum qaji. Niŋgi aqa anjam quetoqniye.” 
MRK.9.8	Onaqa Yesus aqa aŋgro naŋgi bulosib ŋam ateb naŋgi tamo aiyel di olo unjrosai. Yesus a segi naŋgi koba na sonab uneb.
MRK.9.9	Ariya naŋgi Yesus ombla manaq dena olo aioqnsibqa Yesus na minjrej, “Kumbra niŋgi mana goge di unonub qaji di ubtsib tamo qudei minjraib. Bunuqna e Tamo Aŋgro moisiy olo subq na tigelotqa bati deqa niŋgi na ubtsib minjroqnqab.” 
MRK.9.10	Onaqa naŋgi Yesus aqa anjam di qusib segi segi maroqneb, “Yesus a kiyaqa subq na tigelqa marqo? Anjam di aqa utru iga poigosai.” Degsi marsibqa Yesus aqa anjam di naŋgo areqaloq di atnab soqnej. 
MRK.9.11	Osib Yesus minjeb, “Dal anjam qalie tamo naŋgi mareqnub, ‘Elaija a namo bamqa Kristus a bunuqna bqas.’ Anjam di kiyaqa degsib mareqnub?” 
MRK.9.12	Onaqa Yesus na minjrej, “Naŋgo anjam di bole. Elaija a namo bosim tamo uŋgasari kalil naŋgo areqalo gereiyetnjrsim soqnimqa bunuqna Kristus bqas. Qotei aqa anjam nami degsib neŋgreŋyeb unu. 
MRK.9.13	Ariya e niŋgi endegsi merŋgwai. Elaija agi bej. Bonaqa kumbra kalil naŋgi a qa yqajqa are soqnej qaji agi yeb. Ysibqa agi qaleb. A qa nami anjam degsib neŋgreŋyeb unu. E Tamo Aŋgro dego degsib kumbra uge ebqab. Anjam di dego nami neŋgreŋyeb unu.”
MRK.9.14	Ariya Yesus na aqa aŋgro qalub naŋgi di joqsiqa koba na manaq dena olo aisib ŋam ateb mana utruq dia Yesus aqa aŋgro naŋgi ti dal anjam qalie tamo qudei ti anjam na qoteqnab unjreb. Tamo uŋgasari tulaŋ gargekoba naŋgi dego mana utruq dia Yesus qa tariŋosib aqa aŋgro naŋgi kaiŋnjresonab unjreb. 
MRK.9.15	Onaqa tamo uŋgasari kalil naŋgi Yesus unsibqa naŋgi tulaŋ prugeleŋosib gurgur ti aqa areq bosib minjeb, “O Tamo Koba, kaiye.” 
MRK.9.16	Degsi minjnabqa Yesus na aqa aŋgro naŋgi nenemnjrej, “Niŋgi anjam kie qa dal anjam qalie tamo naŋgi ti anjam na qoteqnub?” 
MRK.9.17	Onaqa tamo uŋgasari naŋgo ambleq dena tamo bei brantosiqa Yesus minjej, “O Qalie Tamo Koba, e ijo aŋgro mel osi bonum agiende. Ni na boletqajqa deqa osi bonum. A mondor uge ti. Deqa aqa medabu geteŋyejunu. 
MRK.9.18	Mondor uge dena aqa jejamu ojoqnsiqa mandamq waiyeqnaqa ara gijiriqtoqnsiqa tindaŋeqnu. Oqnsiqa maul aieqnu. Deqa e na ino aŋgro naŋgi minjronum, ‘Niŋgi mondor uge di wiyiye.’ Minjronumqa naŋgi na wiyqa yonub keresaiinjrqo.”
MRK.9.19	Onaqa Yesus a anjam di qusiqa marej, “Niŋgi tamo uŋgasari bini bati endeqa unub qaji nuŋgo areqalo e qa siŋgilatosai bolesai? Bati gembub e niŋgi koba na sosiyqa nuŋgo gulube di qoboiyoqnqai? Aŋgro mel di ijo areq osi boiye.” 
MRK.9.20	Onaqa osi bonabqa mondor uge dena Yesus unsiqa aŋgro di qunjimyonaqa a mandamq aisiqa belbelonaqa aqa medabuq na maul aioqnej.
MRK.9.21	Onaqa Yesus na aŋgro di aqa abu nenemyej, “Bati gembub a degesoqnej?” Onaqa minjej, “A aŋgro kiñala qa degesoqnej agi bini unu. 
MRK.9.22	Mondor uge na a qalsim moiotqa oqnsiqa bati gaigai a ŋamyuoq o yaq waiyeqnu. Deqa ni na iga aqaryaigwa kereamqa aqaryaige.” 
MRK.9.23	Onaqa Yesus na minjej, “‘Kereamqa’ degsi merbaim. Ni e qa ino areqalo siŋgilatqam di ni kumbra kalil yqa kere.” 
MRK.9.24	Onaqa tamo dena leleŋosiqa Yesus minjej, “E ni qa ijo areqalo siŋgilatonum di ijo areqalo olo gulubeibeqnu. Deqa ni na aqaryaibimqa e geregere ijo areqalo ni qa siŋgilatsiy sqai.” 
MRK.9.25	Onaqa tamo uŋgasari tulaŋ gargekoba naŋgi gurgur ti bosib Yesus aqa areq di koroeqnabqa Yesus a naŋgi unjrsiqa mondor uge di ŋiriŋtosiq minjej, “Ni mondor uge. Ni na aŋgro di aqa dabkala getentonum. Ni aqa medabu dego getentonum. Deqa ni aŋgro di uratosim ulaŋ. Olo aqa jejamuq gilaim.” 
MRK.9.26	Degsi minjnaqa mondor uge a leleŋkobayosiqa aŋgro di siŋgila na qunjimyosiqa a uratosiq ulaŋej. Ulaŋonaqa aŋgro di a moiobulosiqa ŋeiesonaqa tamo qudei naŋgi unsib mareb, “A moiqo.” 
MRK.9.27	Onaqa Yesus na aŋgro di aqa baŋ titonaqa a boleosiq tigelej.
MRK.9.28	Onaqa Yesus aqa aŋgro naŋgi aqa areq lumu bosib nenemyeb, “Iga kiyaqa mondor uge di wiyqa yonumqa keresaiigwo?” 
MRK.9.29	Onaqa Yesus na minjrej, “Niŋgi mondor uge deqaji winjrqa osibqa Qotei pailyqab dena qujai niŋgi na mondor uge winjrib jaraiqab. Gam bei na sai.”
MRK.9.30	Onaqa Yesus a na aqa aŋgro naŋgi olo joqsiqa koba na sawa di uratosib Galili sawa ambleq na walwelosib giloqneb. Tamo uŋgasari naŋgi a qa qalieaib deqa naŋgi uliosib giloqneb. 
MRK.9.31	Giloqnsibqa gamq dia Yesus na aqa aŋgro naŋgi anjam endegsi minjrej, “E Tamo Aŋgro. Deqa jeu tamo naŋgi na e ojsibqa qaja tamo naŋgo baŋq di atib lubib moiqai. Bati qalub koboamqa e olo subq na tigelqai.” 
MRK.9.32	Onaqa Yesus aqa aŋgro naŋgi aqa anjam di geregere poinjrosai. Deqa naŋgi a olo nenemyqajqa ulaeb.
MRK.9.33	Ariya naŋgi gilsib Kaperneam qureq di branteb. Brantosib tal bei gogetosib di sosibqa Yesus na aqa aŋgro naŋgi endegsi nenemnjrej, “Niŋgi gamq dia anjam kie qa anjam na qotoqnab?” 
MRK.9.34	Onaqa naŋgi mequmosib soqneb. Di kiyaqa? Naŋgi gamq dia aŋgro yai a segi qujai tamo ñam ti tigelqas deqa anjam na qotoqneb. 
MRK.9.35	Onaqa Yesus a awoosiqa aqa aŋgro 12-pela naŋgi metnjrnaqa aqa areq bonabqa minjrej, “Nuŋgo ambleq di aŋgro bei a ñam ti tigelqa marsimqa a mati nuŋgo kaŋgal tamo soqnem. Osimqa a ñam ti tigelqas.” 
MRK.9.36	Yesus a na naŋgi degsi minjrsiqa aŋgro kiñala bei osiqa naŋgo ambleq di tigeltosiqa olo soqoŋyosiqa naŋgi minjrej, 
MRK.9.37	“Tamo bei a ijo ñam qa are qalsimqa aŋgro kiñala endego bei osim geregereiyqas di a e dego osim geregereibqas. Tamo a e osim geregereibqas di a na e segi geregereibqasai. A na ijo Abu e qariŋbej qaji di dego osim geregereiyqas.”
MRK.9.38	Onaqa Jon na Yesus minjej, “O Tamo Koba, ni que. Iga tamo bei unem. A ino ñam na mondor uge naŋgi winjreqnaqa iga na unsimqa saidyem. Di kiyaqa? A iga koba na wauosaieqnu deqa.” 
MRK.9.39	Onaqa Yesus na minjej, “Niŋgi a saidyaib. A ijo ñam na maŋwa bei babtqas di kere. Deqa a urur e misiliŋbqasai. 
MRK.9.40	Tamo naŋgi iga jeutgosaieqnub qaji naŋgi iga koba na wau qujai. 
MRK.9.41	Tamo bei a endegsi are qalqas, ‘Tamo di a Kristus aqa aŋgro.’ A degsi are qalsimqa tamo di ya qaryimqa ya tigsim anaiyqas di Qotei na kamba awai bole yqas. Yimqa aqa awai bole di tamo bei na olo yaiyqa keresai.
MRK.9.42	“Tamo bei na ijo aŋgro kiñala endego bei e qa aqa areqalo siŋgilatqo qaji di osim uneq waiyqas di uge. Tamo qudei naŋgi na tamo di ojsib meniŋ kobaquja osib sil na aqa kakoroq di tontosib waiyib ya robuq aisim moiqas di kere. 
MRK.9.43+MRK.9.44	Ino baŋ na ni titmosim uneq waimqa laqnimqa baŋ di gentsim waiy. Ni baŋ geŋo sosimqa ino baŋ na une bei yqasai di kere. Di ni ŋambile gaigai sqam. Ariya ni baŋ aiyel ti sosimqa ino baŋ na une yqam di keresai. Di Qotei na ni ŋamyuoq waimqas. Ŋamyuo di mosoqasai. Gaigai yuoqnqas. Ŋamyuoq dia tamo naŋgo ambli bati gaigai sosibqa naŋgi moreŋqa keresai. 
MRK.9.45+MRK.9.46	Ino siŋga na ni titmosim uneq waimqa laqnimqa siŋga di gentsim waiy. Ni siŋga geŋo sosimqa ino siŋga na une bei yqasai di kere. Di ni ŋambile gaigai sqam. Ariya ni siŋga aiyel ti sosimqa ino siŋga na une yqam di keresai. Di Qotei na ni ŋamyuoq waimqas. Ŋamyuo di mosoqasai. Gaigai yuoqnqas. Ŋamyuoq dia tamo naŋgo ambli bati gaigai sosibqa naŋgi moreŋqa keresai. 
MRK.9.47	Ino ŋamdamu na ni titmosim uneq waimqa laqnimqa ŋamdamu di otorosim waiy. Ni ŋamdamu qujai ti sosimqa ino ŋamdamu na une bei yqasai di kere. Di Qotei a ino Mandor Koba sosim ni taqatmqas. Ariya ni ŋamdamu aiyel ti sosimqa ino ŋamdamu na une yqam di keresai. Di Qotei na ni ŋamyuoq waimqas. 
MRK.9.48	Ŋamyuo di mosoqasai. Gaigai yuoqnqas. Ŋamyuoq dia tamo naŋgo ambli bati gaigai sosibqa naŋgi moreŋqa keresai.
MRK.9.49	“Niŋgi quiye. Tamo naŋgi bar oqnsib iŋgiq di atoqnsib Qotei atraiyeqnub. Dego kere ŋamyuo na niŋgi kalil ekritqas.
MRK.9.50	“Bar a bole. A qajarara koba. Ariya bar aqa qajarara koboqas di iŋgi kie na olo qajararatqas? Di keresai. Dego kere niŋgi bar bul sosibqa nuŋgo was naŋgi koba na geregere lawo na laqniye.”
MRK.10.1	Yesus a na aqa aŋgro naŋgi anjam degsi minjrej. Osiqa sawa di uratosiqa Judia sawaq gilsiq Jordan ya taqal beiq di soqnej. A di sonaqa tamo uŋgasari tulaŋ gargekoba naŋgi olo bosib aqa areq di koroonabqa aqa kumbra gaigai yoqnej qaji di olo dauryosiqa Qotei aqa anjam plaltosiq minjroqnej.
MRK.10.2	Onaqa Farisi naŋgi olo Yesus aqa areq bosibqa a anjam bei grotimqa qusib naŋgi a ojqajqa deqa laŋa gisaŋyosib endegsib nenemyeb, “Tamo bei na aqa uŋa uratqa kere e? Gago dal anjamq di degsi unu e?” 
MRK.10.3	Onaqa Yesus na kamba minjrej, “Niŋgi segi qalie deqa niŋgi mariye. Moses a nami dal anjam kiersi marej?” 
MRK.10.4	Onaqa naŋgi na minjeb, “Moses a nami endegsi marej, ‘Tamo bei na aqa uŋa uratqa osimqa pepa bei neŋgreŋyosim yosim di a uratqas.’” 
MRK.10.5	Onaqa Yesus na minjrej, “Niŋgi Qotei aqa anjam quqwajqa tulaŋ asgimo ani deqa Moses a dal anjam degsi neŋgreŋyej. 
MRK.10.6	Niŋgi quiye. ‘Tulaŋ nami Qotei a mandam ti iŋgi iŋgi kalil ti gereiyosiqa bati deqa a tamo wo uŋa wo dego gereinjrej. 
MRK.10.7+MRK.10.8	Deqa tamo bei na aqa ai wo abu wo naŋgi uratnjrsimqa aqa ŋauqali wo beterosib jejamu qujaitosib sqab.’ Qotei a nami degsi marej. Deqa naŋgi olo jejamu aiyel sqasai. Naŋgi jejamu qujai sqab. 
MRK.10.9	Qotei na naŋgi aiyel turtnjrqo deqa tamo bei na olo potnjraiq.”
MRK.10.10	Yesus a na Farisi naŋgi anjam degsi minjrsiqa a tal bei miligiq gilsiq di sonaqa aqa aŋgro naŋgi aqa areq bosib aqa anjam deqa nenemyeb. 
MRK.10.11	Nenemyonabqa minjrej, “Tamo bei na aqa ŋauŋ uratosimqa olo uŋa bei oqas tamo dena aqa ŋauŋ kumbra uge yqas. 
MRK.10.12	Uŋa a dego aqa gumbuluŋ uratosimqa olo tamo bei oqas uŋa dena aqa gumbuluŋ kumbra uge yqas.”
MRK.10.13	Onaqa tamo uŋgasari qudei naŋgo aŋgro du du naŋgi Yesus na aqa baŋ naŋgo gateq di atetnjrqajqa marsibqa joqsib Yesus aqa areq beb. Beqnabqa Yesus aqa aŋgro naŋgi na saidnjrsib minjreb, “Nuŋgo aŋgro du du naŋgi joqsib endeq baib.” 
MRK.10.14	Degsib saidnjreb deqa Yesus na aqa aŋgro naŋgi ŋiriŋtnjrsiqa minjrej, “Aŋgro du du naŋgi metnjribqa ijo areq bebe. Naŋgi saidnjraib. Di kiyaqa? Tamo uŋgasari naŋgi aŋgro du du dego bul sqab di Qotei a naŋgo Mandor Koba sosim naŋgi taqatnjrqas. 
MRK.10.15	Niŋgi quiye. E bole merŋgwai. Tamo bei a aŋgro du du naŋgi dego bul sqasai di Qotei na a osim taqatqasai. Deqa a naŋgo Mandor Koba sqa keresai dego.” 
MRK.10.16	Yesus a na aqa aŋgro naŋgi anjam degsi minjrsiqa aŋgro du du naŋgi di soqoŋnjrsiqa aqa baŋ naŋgo gateq di atetnjrsiqa naŋgi qa Qotei pailyej.
MRK.10.17	Osiqa dena tigelosiqa gam dauryosiq gileqnaqa tamo bei urur ti aqa areq bosiqa aqa siŋgaq di siŋga pulutosiqa nenemyej, “O Qalie Tamo Bole, e kumbra bole kie dauryosiy dena e ŋambile gaigai sqai?” 
MRK.10.18	Onaqa Yesus na kamba minjej, “Ni kiyaqa e tamo bole qa merbonum? Qotei a segi qujai tamo bole. 
MRK.10.19	Ariya ni Qotei aqa dal anjam qalie unum. ‘Ni tamo bei qalsim moiotaim. Ni tamo bei aqa uŋa jejamu ojetaim. Ni bajiŋaim. Ni tamo bei aqa jejamu laŋa gisaŋyaim. Ni was bei aqa iŋgi bei laŋa gisaŋ na yaiyaim. Ni ino ai wo abu wo naŋgo sorgomq di geregere sosimqa naŋgo anjam dauryoqne.’” 
MRK.10.20	Onaqa tamo dena olo Yesus minjej, “O Tamo Koba, e aŋgro kiñala qa dal anjam di kalil dauryosim boqnem agi bini degsi unum.” 
MRK.10.21	Onaqa Yesus a tamo di koqyosiqa qalaiyosiq minjej, “Ni dal anjam di kalil daurysim keretonum. Ariya kumbra qujai ni keretosai. Deqa e ni mermqai. Ni gilsim ino iŋgi iŋgi kalil qariŋyosim silali osim tamo iŋgi iŋgi saiqoji unub qaji naŋgi jeisi enjre. Degsim enjrsim bosim e daurbe. Yimqa bunuqna ni laŋ qureq dia awai bole itqam.” 
MRK.10.22	Yesus a na tamo di degsi minjnaq qusiqa aqa iŋgi iŋgi kalil qa are tulaŋ gulubeiyej. A iŋgi iŋgi koba ti soqnej deqa ulatamu ugeiyonaqa ulaŋej.
MRK.10.23	Onaqa Yesus a na aqa aŋgro naŋgi koqnjrsiqa endegsi minjrej, “Tamo uŋgasari iŋgi iŋgi koba ti unub qaji naŋgi Qotei na taqatnjrsim naŋgo Mandor Koba sqa marsibqa laŋ qure oqwajqa baŋgi koba.” 
MRK.10.24	Onaqa Yesus aqa aŋgro naŋgi aqa anjam di qusibqa naŋgi tulaŋ prugeleŋeb. Onaqa Yesus na olo minjrej, “O ijo aŋgro, niŋgi quiye. Tamo uŋgasari naŋgi Qotei na taqatnjrsim naŋgo Mandor Koba sqa marsibqa laŋ qureq oqwajqa baŋgi koba. 
MRK.10.25	Kamel a yumba miligiq gilqajqa tulaŋ baŋgi koba. Dego kere tamo uŋgasari iŋgi iŋgi koba ti unub qaji naŋgi Qotei na taqatnjrsim naŋgo Mandor Koba sqa marsibqa laŋ qureq oqwajqa tulaŋ baŋgi koba.” 
MRK.10.26	Onaqa Yesus aqa aŋgro naŋgi aqa anjam di qusibqa olo tulaŋ prugeleŋosib segi segi maroqneb, “Yesus a anjam degsi mergwo deqa tamo yai naŋgi ŋambile gaigai sqa kere?” 
MRK.10.27	Onaqa Yesus a naŋgi koqnjrsiqa minjrej, “Tamo naŋgi segi ŋambile sqa keresai. Ariya Qotei a kumbra kalil yqa kere.”
MRK.10.28	Onaqa Pita na Yesus minjej, “O Tamo Koba, ni une. Iga gago iŋgi iŋgi kalil uratosimqa ni daurmonum.” 
MRK.10.29+MRK.10.30	Onaqa Yesus na minjrej, “Niŋgi quiye. E bole merŋgwai. Tamo kalil e qa ti ijo anjam bole qa ti are qaloqnsib naŋgo segi tal uratosib naŋgo was naŋgi, naŋgo jaja naŋgi, naŋgo ai wo abu wo naŋgi, naŋgo aŋgro naŋgi ti naŋgo wau kalil dego uratnjrsib e daurbqab tamo naŋgi di Qotei na tal, was, jaja, ai, aŋgro, wau gargekoba olo enjrqas. Yimqa tamo qudei naŋgi na naŋgi ugeugeinjroqnqab. Ariya mondoŋ naŋgi ŋambile gaigai sqab. 
MRK.10.31	Niŋgi quiye. Tamo gargekoba bini ñam koba ti unub qaji naŋgi mondoŋ ñam saiqoji sqab. Ariya tamo gargekoba bini ñam saiqoji unub qaji naŋgi mondoŋ ñam koba ti tigelqab.”
MRK.10.32	Osiqa Yesus a na aqa aŋgro naŋgi joqsiqa koba na gam dauryosib Jerusalem qureq aioqneb. Aioqnsibqa Yesus a namoeqnaqa aqa aŋgro naŋgi bunuqna dauryoqnsibqa are toŋtoŋnjroqnej. Tamo uŋgasari qudei gam na dauryoqneb qaji naŋgi dego ulaosi aioqneb. Onaqa Yesus a na aqa aŋgro 12-pela naŋgi segitnjrsiqa Jerusalem dia a une kie turqas deqa naŋgi sainjrej. 
MRK.10.33+MRK.10.34	A na naŋgi endegsi minjrej, “Niŋgi quiye. Iga Jerusalem aieqnum. E Tamo Aŋgro deqa Jerusalem dia jeu tamo naŋgi na e osib dal anjam qalie tamo naŋgi ti atra tamo kokba ti naŋgo baŋq di e atqab. Yimqa naŋgi na e ojsib ijo jejamu laŋa gisaŋyosib merbqab, ‘Ni une ti. Deqa ni moiqam.’ Naŋgi na e degsib gisaŋbosib e ojsib tamo naŋgi Qotei aqa ñam qaliesai qaji naŋgo baŋq di e atqab. Yimqa naŋgi na e ojsib misiliŋboqnsib miselboqnsib bu toqoŋ na e kumbaiŋboqnqab. Osib e ŋamburbasq di lubsib moiotbqab. Ariya bati qalub koboamqa e olo subq na tigelqai.”
MRK.10.35	Onaqa Sebedi aqa ŋiri aiyel Jems wo Jon wo naŋgi Yesus aqa areq bosib minjeb, “O Qalie Tamo Koba, aqo aiyel anjam bei mermonam ni gago anjam dauryqa kere kio?” 
MRK.10.36	Onaqa Yesus na naŋgi aiyel nenemnjrej, “E niŋgi kierŋgwajqa deqa niŋgi e qa bonub?” 
MRK.10.37	Onaqa naŋgi aiyel na Yesus nenemyeb, “Mondoŋ ni riaŋ koba ti laŋ goge dena bosim gago Mandor Koba sosimqa bati deqa ni marimqa aqo aiyel ino baŋ woq di ino baŋ qonaŋq di awoqom.”
MRK.10.38	Onaqa Yesus na kamba minjrej, “Anjam niŋgi merbonub di aqa utru niŋgi geregere poiŋgosai. E jaqatiŋ koba oqai. Jaqatiŋ di ya uge uyo bul. E gulube koba dego oqai. Gulube di tamo naŋgi ya tuqtnjro bul. Jaqatiŋ ti gulube ti e oqai di niŋgi aiyel dego oqa kere e?” 
MRK.10.39	Onaqa naŋgi na minjeb, “Od, aqo aiyel oqa kere.”
MRK.10.39	Onaqa Yesus a na olo naŋgi aiyel minjrej, “Bole, jaqatiŋ e oqai di niŋgi dego oqab. Gulube e oqai di niŋgi dego oqab. 
MRK.10.40	Ariya mondoŋ tamo yai naŋgi ijo baŋ woq di ijo baŋ qonaŋq di awoqab di e na marqa keresai. Di ijo wau sai. Tamo naŋgi Qotei na giltnjrej qaji naŋgi segi ijo baŋ woq di ijo baŋ qonaŋq di awoqab.”
MRK.10.41	Yesus aqa aŋgro 10-pela naŋgo ŋamgalaq dia naŋgi aiyel aube wo na anjam di Yesus minjeb deqa naŋgi qusib naŋgi aiyel qa ŋiriŋeb. 
MRK.10.42	Onaqa Yesus na aqa aŋgro 10-pela naŋgi metnjrnaqa aqa areq bonabqa minjrej, “Niŋgi qalie, mandor kokba sawa sawa kalil taqatejunub qaji naŋgi minjiŋ na tamo uŋgasari naŋgi taqatnjroqnsibqa siŋgila na anjam minjreqnub. 
MRK.10.43	Ariya kumbra di nuŋgoq di saiq. Nuŋgo ambleq di aŋgro bei a ñam ti tigelqa marsimqa a mati nuŋgo wau tamo soqnem. Osimqa a ñam ti tigelqas. 
MRK.10.44	Nuŋgo ambleq di aŋgro bei a tamo kobaquja sqa marsimqa a mati nuŋgo wau tamo sosimqa niŋgi kaŋgalŋgoqnem. Osimqa a olo tamo kobaqujaqas. 
MRK.10.45	E Tamo Aŋgro. Niŋgi ijo kumbra qalieosib degsib dauryoqniye. Tamo naŋgi na e aqaryaibosib wauetbqajqa e deqa bosai. E na tamo naŋgi wauetnjrqa bem. E na tamo uŋgasari gargekoba naŋgi aqaryainjrsiy ijo segi ŋambile uratosiy naŋgi eleŋqai. E deqa bem.”
MRK.10.46	Yesus a na aqa aŋgro naŋgi anjam degsi minjrsiq koboonaqa naŋgi joqsiqa koba na walwelosib aisib Jeriko qureq di branteb. Brantosib Jeriko qure ambleq na walwelosib olo Jeriko qure uratosib aieqnabqa tamo uŋgasari tulaŋ gargekoba naŋgi Yesus dauryosib koba na aioqneb. Aieqnabqa tamo bei ŋamdamu geteŋo aqa ñam Bartimeus a gam qalaq di awesosiqa tamo uŋgasari naŋgi silali qa ŋilnjroqnej. Bartimeus a Timeus aqa ŋiri. 
MRK.10.47	A gam qalaq di awesosiqa anjam endegsi quej, “Yesus Nasaret qaji a beqnu.” A degsi qusiqa tulaŋ koba leleŋosiq marej, “O Yesus, Devit aqa Ŋiri, ni e qa are ugeimeme.” 
MRK.10.48	Onaqa tamo uŋgasari gargekoba Yesus dauryosib aioqneb qaji naŋgi na Bartimeus ŋiriŋtosib minjeb, “Ni leleŋkobaaim. Kiri.” Degsib minjeqnabqa a naŋgo anjam quetnjrosai. A olo tulaŋ koba leleŋosiq Yesus minjoqnej, “O Devit aqa Ŋiri, ni e qa are ugeimeme.” 
MRK.10.49	Onaqa Yesus a tigelosiqa tamo uŋgasari naŋgi minjrej, “Tamo di metibqa ijo areq beme.” Onaqa naŋgi na tamo ŋamdamu geteŋo di metosib minjeb, “Ni are siŋgilat. Ni tigel. Yesus a ni metmeqnu.” 
MRK.10.50	Degsi minjnab qusiqa aqa gara taqal atsiqa urur tigelosiqa Yesus aqa areq bej. 
MRK.10.51	Bonaqa Yesus na nenemyej, “E ni kiermqajqa deqa ni e qa leleŋoqnam?” Onaqa minjej, “O Tamo Koba, e olo ŋam poibim sawa unqajqa deqa e ni qa leleŋoqnam.” 
MRK.10.52	Onaqa Yesus na minjej, “Ni e qa ino areqalo siŋgilatonum deqa e ni boletmqai. Deqa ino ŋamdamu olo poimimqa ni gile.” Degsi minjnaqa aqa ŋamdamu poiyonaqa sawa unsiqa tigelosiq Yesus dauryosiq aiej.
MRK.11.1	Ariya Yesus aqa aŋgro naŋgi koba na walwelosib aisib Jerusalem qure jojomyosib Betfage qure ti Betani qure ti dia branteb. Qure aiyel di agi Oliv mana utruq di unu. Di brantosib Yesus na aqa aŋgro aiyel qariŋnjrsiqa minjrej, 
MRK.11.2	“Niŋgi aisib qure bei agi jojomq di unu di brantosib donki bei tontonub unu di unqab. Donki di bunuj tamo bei nami aqa quraq di awoosaioqnej qaji. Niŋgi donki di unsib sil palontosib titosib osi boiye. 
MRK.11.3	Niŋgi sil palontoqnibqa tamo qudei naŋgi na nenemŋgwab, ‘Niŋgi kiyaqa donki aqa sil palonteqnub?’ Degsib nenemŋgibqa niŋgi na endegsib minjriye, ‘Tamo Koba a wau ti deqa iga donki sil palontsim osi gilqom. Yaintim aqa wau koboamqa a na olo qariŋyim bqas.’” 
MRK.11.4+MRK.11.5	Yesus a na naŋgi aiyel degsi minjrsiqa qariŋnjrnaqa aisib gam jojomq di donki di uneb. Donki di nami tal meq di tontonab sonaq uneb. Unsib sil palonteqnabqa tamo qudei gamq di tigelesoqneb qaji naŋgi na naŋgi aiyel nenemnjreb, “Niŋgi kiyaqa donki aqa sil palonteqnub?” 
MRK.11.6	Onaqa naŋgi aiyel na anjam Yesus a nami minjrej qaji di olo minjreb. Minjrnab odnjrnabqa donki di osib Yesus aqa areq osi beb. 
MRK.11.7	Bosib naŋgo aiyel gara jugo piqtosib donki aqa quraq di tunabqa Yesus a segi donki gogetosiqa quraq di awoej. 
MRK.11.8	Awoonaqa donki a walwelosi aieqnaqa tamo uŋgasari tulaŋ gargekoba naŋgi beleŋosib naŋgo segi gara jugo piqteleŋosib gamq dia tueleŋoqneb. Tamo qudei naŋgi nañuq dena ŋam baŋga ti tuwom baŋga ti giŋgeŋyosibqa osi bosib di dego gamq dia tueleŋoqneb. 
MRK.11.9	Onaqa Yesus a donki quraq di awoosiq walweleqnaqa tamo uŋgasari namooqneb qaji naŋgi ti bunuoqneb qaji naŋgi ti tulaŋ koba leleŋoqnsibqa maroqneb, “O Tamo Koba Qotei, iga ni qa tulaŋ areboleboleigwo. Tamo a bqo endi ino ñam na bqo. Deqa ni na a osim tulaŋ geregereiyime. 
MRK.11.10	A na gago moma qeli Devit aqa wau osimqa a kamba gago Mandor Koba sosim iga taqatgwajqa bqo. Deqa ni na a tulaŋ geregereiyime. O Qotei laŋ goge di unum qaji, iga ino ñam soqtoqnqom!” Tamo uŋgasari naŋgi degoqnsib leleŋ ti Yesus dauryoqneb.
MRK.11.11	Onaqa Yesus a walwelosi gilsiq Jerusalem qureq di brantosiqa atra tal koba miligiq gilej. Gilsiq iŋgi iŋgi kalil atra tal miligiq di soqnej qaji di koqyoqnsiq laqnej. Bilaqtonaqa a olo atra tal koba uratosiq aqa segi aŋgro 12-pela naŋgi joqsiqa koba na puluosib Betani qureq aieb.
MRK.11.12	Nebeonaqa naŋgi olo tigelosib Betani qure uratosib gileb. Naŋgi giloqnsibqa gamq di Yesus a mamyej. 
MRK.11.13	Onaqa a isaq na ŋam atsiqa qura baŋga ti sonaq unsiqa aqa gei unqajqa utruq gilej. Gilsiq unej qura gei bei saiqoji. Geitqa bati sai deqa baŋga segi sonab unej. 
MRK.11.14	Unsiqa qura di minjej, “Ni olo bunu geitqasai. Tamo bei a bosim ino gei bei oqasai.” Degsi minjnaqa aqa aŋgro naŋgi queb.
MRK.11.15	Onaqa naŋgi walwelosi gilsib Jerusalem qureq di brantosib Yesus a atra tal koba miligiq gilsiqa ŋam atej tamo uŋgasari gargekoba naŋgi iŋgi iŋgi qariŋyeleŋoqnsibqa dena silali eqnab unjrsiqa naŋgi winjrnaq jaraieb. Tamo uŋgasari silali piloqneb qaji naŋgi ti tamo uŋgasari binoŋ qariŋysib dena silali oqneb qaji naŋgi ti naŋgo jar ti jaram ti bilbelyosiqa naŋgi dego winjrnaq jaraieb. 
MRK.11.16	Osiqa tamo uŋgasari atra tal miligiq na iŋgi iŋgi osi laqneb qaji naŋgi dego saidnjrsiqa winjrnaq jaraieb. 
MRK.11.17	Ariya naŋgi kalil jaraieqnabqa Yesus na minjrej, “Qotei aqa anjam bei nami endegsib neŋgreŋyeb unu, ‘Ijo tal endi tamo uŋgasari kalil naŋgo pailyqajqa tal.’ Qotei aqa anjam degsi unu. Ariya niŋgi olo tal endi ugetonubqa a bajiŋ tamo naŋgo tal bulqo.”
MRK.11.18	Onaqa atra tamo kokba ti dal anjam qalie tamo naŋgi ti Yesus aqa anjam di qusibqa naŋgi a qa ulaosib a qalib moiqajqa gam ŋamoqneb. Di kiyaqa? Tamo uŋgasari kalil naŋgi Yesus aqa anjam quqwajqa tulaŋ arearetnjroqnej deqa. 
MRK.11.19	Ariya bilaqtonaqa Yesus aqa aŋgro naŋgi koba na olo Jerusalem qure uratosib aieb.
MRK.11.20	Nebeonaqa naŋgi olo tigelosib gam dauryosib giloqnsib qura di olo uneb utru ti kalil laosiq moiej. 
MRK.11.21	Onaqa Pita a anjam Yesus na nami qura minjej qaji deqa olo are qalsiqa Yesus minjej, “O Tamo Koba, ni unime. Qura ni ya ŋiriŋtem qaji agi laosiq moiqo.” 
MRK.11.22	Onaqa Yesus na aqa aŋgro naŋgi endegsi minjrej, “Niŋgi Qotei qa nuŋgo areqalo siŋgilatoqniye. 
MRK.11.23	Niŋgi quiye. E bole merŋgwai. Tamo bei na mana kobaquja endi minjqas, ‘Ni tigelosim yuwalq aie.’ A Qotei qa aqa areqalo siŋgilatosimqa a mana degsi minjsim endegsi are qalqas, ‘Bole, mana a na ijo anjam dauryqas.’ Degsi are qalsim minjqas mana a aqa anjam di dauryosim tigelosim yuwalq aiqas. 
MRK.11.24	Deqa niŋgi quiye. Niŋgi iŋgi bei qa Qotei pailyqa osibqa endegsib are qaliye, ‘Iŋgi di Qotei na ebqas.’ Degsib are qalsib pailyqab di a eŋgwas. 
MRK.11.25	Deqa niŋgi Qotei pailyqa osibqa tamo bei qa ŋiriŋ ti soqnimqa mati aqa une di kobotosim ariya niŋgi Qotei pailyiye. Yimqa nuŋgo Abu laŋ qureq di unu qaji a kamba nuŋgo une kalil kobotetŋgwas. 
MRK.11.26	Ariya niŋgi tamo di aqa une kobotetqasai di nuŋgo Abu laŋ qureq di unu qaji a dego nuŋgo une kobotetŋgwasai.”
MRK.11.27	Yesus a na aqa aŋgro naŋgi anjam degsi minjrsiq koboonaqa naŋgi koba na walwelosib gilsib olo Jerusalem qureq di branteb. Brantosib Yesus a olo atra tal koba miligiq gilsiqa dia walweleqnaqa atra tamo kokba ti dal anjam qalie tamo naŋgi ti Juda gate naŋgi ti Yesus aqa areq bosib nenemyeb, 
MRK.11.28	“Ni iga merge. Ni siŋgila qabe na osimqa kumbra endi yeqnum? Yai na ni qariŋmej deqa ni bosim wau endi yeqnum?”
MRK.11.29	Onaqa Yesus na kamba minjrej, “E kamba anjam bei niŋgi nenemŋgwai. Nenemŋgitqa niŋgi e merbibqa e yai na qariŋbonaq bosim wau endi yeqnum di ubtsiy merŋgwai. 
MRK.11.30	Niŋgi na merbiye. Yai na Jon qariŋyonaqa bosiqa tamo uŋgasari naŋgi yansnjroqnej? Qotei na kio? Tamo bei na kio?”
MRK.11.31	Onaqa naŋgi Yesus aqa anjam di qusibqa naŋgi segi segi qairosib maroqneb, “Iga Yesus minjqom, ‘Qotei na Jon qariŋyej,’ degsi minjqom di a na iga mergwas, ‘Kiyaqa niŋgi Jon aqa anjam quetosai?’ 
MRK.11.32	Ariya iga minjqom, ‘Tamo bei na Jon qariŋyej,’ degsi minjqom di tamo uŋgasari naŋgi ŋiriŋosib bosib iga lugwab. Di kiyaqa? Naŋgi mareqnub, ‘Jon a Qotei aqa medabu o qaji tamo bole.’” 
MRK.11.33	Naŋgi degsib marsib deqa olo Yesus minjeb, “Yai na kio Jon qariŋyej di iga qaliesai.” Onaqa Yesus na kamba minjrej, “Niŋgi degsib merbonub deqa e dego yai na qariŋbonaq bosim wau endi yeqnum di niŋgi merŋgwasai.”
MRK.12.1	Yesus a na naŋgi degsi minjrsiqa olo yawo anjam bei endegsi minjrej, “Tamo bei a tigelosiqa aqa wauq gilej. Gilsiqa wain sil yageleŋosiqa jeŋ qosej. Qoso koboonaqa meniŋ qura gogeq di tabir kuru bul gereiyej. Wain sil geitimqa wain gei koroiyosib paraparayosib aqa ya di bilentqajqa deqa gereiyej. Osiqa wauq di tal atsiqa wau taqato tamo qudei naŋgo baŋq di aqa wau uratetnjrsiqa sawa isaq gilsiq di soqnej. 
MRK.12.2	Sonaqa wain gei melionaqa wau lanja na aqa kaŋgal tamo bei qariŋyonaqa wau taqato tamo naŋgoq aisiqa minjrej, ‘Wau lanja a na e qariŋbqo bonum. Deqa niŋgi wain gei ebibqa e na osi gilqai.’ 
MRK.12.3	Degsi minjrnaqa naŋgi na a ojsib qalougetosib wiyonab laŋa puluosi gilej. 
MRK.12.4	Gilnaqa wau lanja na olo kaŋgal tamo bei qariŋyonaq wau taqato tamo naŋgoq aisiqa wain gei oqajqa minjrnaqa naŋgi na a dego ojsib aqa gate paratetosib tulaŋ ugeugeiyeb. 
MRK.12.5	Onaqa wau lanja na olo kaŋgal tamo bei qariŋyonaq ainaqa a dego qalougetosib moioteb. Olo kaŋgal tamo gargekoba naŋgi qariŋnjreqnaqa aieqnab qudei qalougetoqneb. Qudei qalsib moiotoqneb. 
MRK.12.6	Onaqa wau lanja a endegsi are qalej, ‘Ijo segi aŋgro qujai e na tulaŋ qalaqalaiyeqnum qaji di qariŋyit aiqas di naŋgi a qalqasai. Naŋgi aqa anjam quetqab.’ 
MRK.12.7	Degsi are qalsiqa aqa segi ŋiri qariŋyonaq aiej. Aieqnaqa wau taqato tamo naŋgi a unsibqa naŋgi segi segi qairosib mareb, ‘Tamo a bqo endi wau lanja aqa segi ŋiri. A na aqa abu aqa iŋgi iŋgi kalil oqas. Deqa iga a qalsim moiotosimqa wau endi iga na oqom.’ 
MRK.12.8	Degsib marsibqa wau lanja aqa ŋiri ojsib qalnab moinaqa aqa jejamu osib wau qalaq di waiyeb.
MRK.12.9	Deqa niŋgi kiersib are qalonub? Wau lanja a bosimqa wau taqato tamo uge naŋgi di kiernjrqas? Niŋgi quiye. A bosim naŋgi ñumsim moiotnjrqas. Osim aqa wau di olo yainjrsim tamo qudei naŋgo baŋq di uratetnjrimqa naŋgi na taqatesqab.
MRK.12.10	“Qotei aqa anjam bei unu. Niŋgi anjam di nami sisiyosai kio? Agi anjam nami endegsib neŋgreŋyeb unu,
MRK.12.10	‘Tal gereiyo qaji tamo naŋgi na tal aqa ai arqsibqa uge qa marsib taqal waiyeb.
MRK.12.10	Onaqa tal aqa ai di Qotei na olo osiq tumaq di tigeltej unu.
MRK.12.10	Tal aqa ai di tal siŋgilatqajqa deqa tigeltej unu.
MRK.12.11	Tamo Koba Qotei a segi na tal aqa ai di tigeltej deqa iga unsim mareqnum,
MRK.12.11	“Tal aqa ai di tulaŋ bolequja.” ’”
MRK.12.12	Yesus a na atra tamo kokba ti dal anjam qalie tamo naŋgi ti yawo anjam degsi minjrnaqa naŋgi qusib endegsib qalieeb, “Yesus a yawo anjam dena gago jejamu qametgwo.” Naŋgi degsib qalieosibqa minjiŋ oqetnjrnaqa Yesus ojqa mareb. Ariya naŋgi tamo uŋgasari naŋgi ulainjrsib deqa naŋgi Yesus ojqa uratosib jaraieb.
MRK.12.13+MRK.12.14	Jaraiosib Farisi naŋgi ti Herot aqa wau tamo qudei ti naŋgoq gilsib minjreb, “Niŋgi Yesus aqaq gilsib a gisaŋyosib anjam bei nenemyibqa a anjam grotimqa di iga qusim ojqom.” Degsib minjrsib naŋgi qariŋnjrnab Yesus aqa areq gilsib gisaŋyosib minjeb, “O Qalie Tamo Koba, iga qalie, ni anjam bole maro qaji tamo. Ni anjam bole segi tamo uŋgasari naŋgi minjroqnsim Qotei aqa kumbra osornjreqnum. Ni tamo bei ulaiyosaieqnum. Ni tamo ñam ti naŋgi anjam bei minjroqnsim olo tamo ñam saiqoji naŋgi anjam bei minjrosaieqnum. Ni anjam qujai tamo kalil naŋgi minjreqnum. Deqa ni iga merge. Iga Sisar takis yqom e? Yqasai e? Takis atqom kio sai kio? Ni kiersi are qalonum?”
MRK.12.15	Onaqa Yesus a naŋgo gisaŋ anjam di poiyonaqa minjrej, “Kiyaqa niŋgi e anjam bei grotitqa qusib niŋgi e ojqajqa deqa gisaŋbeqnub? Meniŋ silali bei osi boiye. Osbab e unqai.” 
MRK.12.16	Degsi minjrnaqa naŋgi meniŋ silali bei osi bosib osoryonab unsiqa minjrej, “Meniŋ silali quraq di tamo yai aqa ulatamu ti ñam ti unu? Niŋgi merbiye.” Onaqa naŋgi na minjeb, “Di Sisar aqa ulatamu.” 
MRK.12.17	Onaqa a na minjrej, “Deqa Sisar aqa iŋgi iŋgi a qa olo yiye. Ariya Qotei aqa iŋgi iŋgi a qa olo yiye.” Onaqa naŋgi Yesus aqa anjam di qusibqa naŋgi tulaŋ prugeleŋeb.
MRK.12.18	Onaqa bati qujai deqa Sadyusi tamo qudei naŋgi Yesus a nenemyqa beb. Sadyusi naŋgi mareqnub, “Tamo moreŋo qaji naŋgi olo subq na tigelqasai.” Deqa naŋgi bosib Yesus endegsib nenemyeb, 
MRK.12.19	“O Qalie Tamo Koba, ni que. Moses a nami anjam endegsi neŋgreŋyej, ‘Tamo bei a moiimqa aqa ŋauqali aŋgro saiqoji soqnimqa aqa was bei na olo uŋa qobul di osimqa aqa was moiej qaji aqa aŋgro ŋambabtetqas.’ Moses a nami anjam degsi neŋgreŋyej. 
MRK.12.20	Deqa ni que. Was 7-pela naŋgi soqneb. Naŋgo was matu a uŋa osiqa moiej. A aŋgro saiqoji. 
MRK.12.21	Onaqa aqa aube yala na olo uŋa qujai di osiqa a dego moiej. A aŋgro saiqoji. Onaqa aqa aube yala na olo uŋa di ej. Osiqa a dego moiej. A aŋgro saiqoji. 
MRK.12.22	Degsib gilsib was 7-pela kalil naŋgi uŋa qujai di osib moreŋeb. Naŋgi aŋgro saiqoji. Naŋgi kalil moreŋonabqa ariya bunuqna uŋa di a dego moiej. 
MRK.12.23	Ni iga merge. Mondoŋ subq na tigelo batiamqa tamo kalil naŋgi subq na tigelabqa uŋa di a yai aqa ŋauŋ tiŋtiŋ sqas? Ni qalie, naŋgi kalil uŋa qujai di eb.”
MRK.12.24	Onaqa Yesus na minjrej, “Qotei aqa anjam nami neŋgreŋyeb qaji di aqa damu niŋgi poiŋgosai. Qotei aqa siŋgila dego niŋgi poiŋgosai. Deqa niŋgi anjam grotonub. Grotosib agi nenembonub. 
MRK.12.25	Mondoŋ tamo naŋgi subq na tigelosibqa naŋgi uŋatqasai. Naŋgi tamotqasai. Naŋgi laŋ aŋgro bul laŋa sqab.
MRK.12.26	“Ariya tamo naŋgi moisib olo subq na tigelqab deqa e niŋgi endegsi nenemŋgwai. Moses a nami Qotei aqa anjam bei neŋgreŋyej di niŋgi sisiyosai kio? Agi Moses a anjam endegsi neŋgreŋyej, ‘Ŋam mariŋ miligiq dia puloŋeqnaqa Qotei a ŋam puloŋq di sosiqa Moses metosiq minjej, “E Abraham aqa Qotei. E Aisak aqa Qotei. E Jekop aqa Qotei.” ’ 
MRK.12.27	Moses a anjam degsi neŋgreŋyej. Qotei a tamo moreŋo qaji naŋgo Qotei sai. A tamo ŋambile so qaji naŋgo Qotei. Anjam di niŋgi tulaŋ grotonub!”
MRK.12.28	Onaqa dal anjam qalie tamo bei a bosiqa Yesus a Sadyusi naŋgi ti anjam na qoteqnab unjrej. Yesus a kamba anjam geregere olo Sadyusi naŋgi minjreqnaqa di qusiqa Yesus nenemyej, “Qotei aqa dal anjam kie a segi qujai tulaŋ bolequja? Dal anjam kie na dal anjam kalil buŋnjrejunu?” 
MRK.12.29	Onaqa Yesus na minjej, “Dal anjam tulaŋ bolequja agi mermqai. ‘O Israel tamo uŋgasari, niŋgi quiye. Gago Tamo Koba Qotei a segi qujai Qotei. 
MRK.12.30	Deqa niŋgi gago Tamo Koba Qotei a tulaŋ qalaqalaiyiye. Qalaqalaiyosib nuŋgo are miligi ti nuŋgo qunuŋ ti nuŋgo areqalo ti nuŋgo siŋgila ti kalil Qotei yekritiye.’ Dal anjam di a segi qujai tulaŋ bolequja. A na dal anjam kalil buŋnjrejunu. 
MRK.12.31	Ariya dal anjam deqaji bei dego mermqai. ‘Ni ino segi jejamu gereiyeqnum dego kere ino was naŋgi dego degsim geregereinjroqnime.’ Dal anjam boledamu aiyel agi mermonum. Dal anjam deqaji bei saiqoji.”
MRK.12.32	Onaqa dal anjam qalie tamo dena kamba Yesus minjej, “O Tamo Koba, ni bole maronum. Qotei a segi qujai Qotei. Qotei bei saiqoji. 
MRK.12.33	Iga a tulaŋ qalaqalaiyosim gago are miligi ti gago powo ti gago siŋgila ti kalil a yekritqom di kumbra bolequja. Iga gago segi jejamu gereiyeqnum dego kere gago was naŋgi geregereinjroqnqom di dego kumbra bolequja. Dal anjam aiyel di tulaŋ boledamu. Iga Qotei atraiyqom di laŋa kiñala. Iga iŋgi bei ŋamyuo na koitsim Qotei atraiyqom di dego laŋa kiñala. Ariya iga dal anjam aiyel di dauryqom di tulaŋ bolequja.”
MRK.12.34	Dal anjam qalie tamo di a tulaŋ poiyonaqa anjam degsi marnaqa Yesus a qusiqa minjej, “Ni anjam tulaŋ boledamu maronum. Deqa sokiñalayimqa Qotei a ni taqatmosim ino Mandor Koba sqas.”
MRK.12.34	Onaqa tamo uŋgasari naŋgi olo anjam bei Yesus nenemyqajqa ulaeb.
MRK.12.35	Ariya Yesus a atra tal koba miligiq di sosiqa a Qotei aqa anjam plaltosiq tamo uŋgasari naŋgi minjroqnej. Osiqa anjam bei endegsi minjrej, “Dal anjam qalie tamo naŋgi mareqnub, ‘Kristus a Devit aqa ŋiri.’ 
MRK.12.36	Ariya Devit a segi nami marej, ‘Kristus a ijo Tamo Koba dego.’ Agi Qotei aqa Mondor na Devit aqa medabu siŋgilatetonaqa endegsi marej,
MRK.12.36	‘Tamo Koba Qotei a na ijo Tamo Koba minjej,
MRK.12.36	“Ni ijo baŋ woq endi awo.
MRK.12.36	Awesoqnimqa e na ino jeu tamo kalil naŋgi eleŋosiy ino sorgomq di atitqa ni na naŋgi taqatnjroqnqam.” ’
MRK.12.37	Agi Devit a segi marej, ‘Kristus a ijo Tamo Koba.’ Deqa Kristus a kiersi Devit aqa ŋiri dego sqas?”
MRK.12.37	Yesus a na tamo uŋgasari naŋgi Qotei aqa anjam deqaji minjreqnaqa naŋgi aqa anjam quqwajqa tulaŋ arearetnjroqnej. 
MRK.12.38	Onaqa Yesus a Qotei aqa anjam bei palontosiq endegsi minjrej, “Dal anjam qalie tamo naŋgi kumbra uge uge yoqnsib laqnub. Deqa niŋgi na naŋgo kumbra uge di geregere tenemtoqniye. Tenemtsib naŋgo kumbra di dauryaib. Naŋgo kumbra uge agi ubtsiy merŋgwai. Naŋgi bati gaigai koro sawaq dia gara jugo olekokba jugoqnsib laqnibqa tamo uŋgasari naŋgi na naŋgi unjrsib naŋgo ñam soqtetnjrsib baŋ ojetnjroqnqajqa deqa naŋgi gara walaosi laqnub. 
MRK.12.39	Naŋgi bati gaigai Qotei tal miligiq dia tamo ñam ti naŋgo awo jaramq dia awooqnibqa tamo uŋgasari naŋgi na naŋgi unjrsib biŋinjrqajqa deqa naŋgi kumbra degyeqnub. Naŋgi goio kokba bati qa giloqnsibqa tamo ñam ti naŋgo awo jaramq dia awooqnibqa tamo uŋgasari naŋgi na naŋgi unjrsib naŋgo ñam soqtetnjrqajqa deqa naŋgi kumbra degyeqnub. 
MRK.12.40	Naŋgi uŋa qobul naŋgi gisaŋnjroqnsibqa naŋgo tal ti iŋgi iŋgi ti laŋa yainjreqnub. Naŋgi qure ambleq dia tigeloqnsibqa tamo uŋgasari naŋgi na naŋgi unjrsib naŋgo ñam soqtetnjroqnqajqa deqa naŋgi pail olekokba yeqnub. Di gisaŋ koba. Deqa mondoŋ tamo naŋgo une qa peginjrqa bati qa Qotei a naŋgi tulaŋ ugeugeinjrqas.”
MRK.12.41	Onaqa bati bei Yesus a olo atra tal miligiq gilsiqa silali ato qaji kulum jojomq di awoej. Awoosiqa ŋam atej tamo uŋgasari naŋgi bosib silali ateqnab unjroqnej. Ñoro tamo gargekoba naŋgi boqnsib silali tulaŋ kokba atoqneb. 
MRK.12.42	Onaqa uŋa qobul bei ñoro tulaŋ saiqoji a dego bosiqa meniŋ silali kiñilala aiyel segi waiyej. 
MRK.12.43	Waiyonaqa Yesus na unsiqa aqa aŋgro naŋgi metnjrnaqa aqa areq bonabqa minjrej, “Niŋgi quiye. E bole merŋgwai. Uŋa qobul endi a ñoro tulaŋ saiqoji. Aqa meniŋ silali kiñilala aiyel segi naj agi waiyekritqo. Aqa kumbra dena a na ñoro tamo kalil naŋgi buŋnjrsiqa silali kobaquja atqo. 
MRK.12.44	Ñoro tamo naŋgi silali koba ejunub. Naŋgi oto kiñala segi waiyonub. Ariya uŋa qobul endi a silali tulaŋ saibolesai. Aqa meniŋ silali kiñilala aiyel segi naj agi waiyekritqo.”
MRK.13.1	Yesus a na aqa aŋgro naŋgi anjam degsi minjrsiq koboonaqa naŋgi joqsiqa koba na atra tal koba uratosib giloqnsibqa aqa aŋgro bei na minjej, “O Qalie Tamo Koba, ni une. Atra tal endi tulaŋ bolequja. Meniŋ na atra tal walato qaji di tulaŋ boledamu!” 
MRK.13.2	Onaqa Yesus na kamba minjej, “Atra tal niŋgi unonub endi bunuqna jeu tamo naŋgi na bosib tulaŋ niñaqyosib aqa meniŋ kalil paraparainjrsibqa taqal breinjrqab. Yimqa meniŋ bei meniŋ bei aqa quraq di sqasai. Meniŋ kalil segi segiqab.”
MRK.13.3	Yesus a na degsi minjsiqa Oliv manaq oqsiq atra tal areiyosiq awesonaqa Pita na Jems na Jon na naŋgi qalub Yesus aqa areq bosibqa lumu nenemyeb, 
MRK.13.4	“Ni iga merge. Bati gembu jeu tamo naŋgi bosib atra tal niñaqyqab? Niñaqyqa osibqa kumbra kie namoqna bamqa iga unsim poigwas, ‘Bati di jojomqo’?”
MRK.13.5	Onaqa Yesus na minjrej, “Niŋgi geregere ŋam atsib soqniye. Tamo qudei naŋgi na niŋgi gisaŋgo uge. 
MRK.13.6	Bunuqna gisa gisaŋ tamo gargekoba naŋgi ijo ñam na boqnsib tamo uŋgasari naŋgi minjroqnqab, ‘E Kristus.’ Degsib tamo uŋgasari tulaŋ gargekoba naŋgi gisaŋnjroqnqab.
MRK.13.7	“Ariya diŋo bati jojomoqnimqa niŋgi anjam endegsib quoqnqab, ‘Sawa bei beiq dia naŋgi aŋ na qotokobaiyeqnub.’ Ariya niŋgi anjam di qusibqa niŋgi deqa tulaŋ prugaib. Qotei a nami marej, ‘Kumbra di brantqas.’ Deqa branteme. Ariya kumbra di brantimqa diŋo bati urur brantqasai. Soboleiyosim brantqas. 
MRK.13.8	Bati deqa sawa bei ti sawa bei ti qoto tigeloqnsibqa segi segi qoto itnjroqnqab. Mandor kokba qudei naŋgi dego qoto tigeloqnsibqa mandor kokba qudei naŋgi qoto itnjroqnqab. Sawa bei beiq dia mimiŋ kokba ti mam ti iŋgi saio bati dego branteleŋqas. Kumbra kalil di uŋa aŋgrotqa osiqa mati jaqatiŋ kiñala eqnu dego kere.
MRK.13.9	“Deqa niŋgi geregere ŋam atsib soqniye. Kumbra kalil di brantosaisoqnimqa tamo qudei naŋgi bosib niŋgi ijo segi aŋgro unub deqa ojeleŋosib tamo kokba naŋgo ulatamuq dia niŋgi tigeltŋgoqnqab. Yimqa naŋgi na nuŋgo jejamuq di anjam gargekoba laŋa laŋa qametŋgoqnsib naŋgo Qotei tal miligiq dia niŋgi kumbaiŋgoqnqab. Niŋgi ijo ñam ejunub deqa naŋgi na niŋgi olo joqoqnsib Rom naŋgo mandor kokba ti Rom naŋgo gate kokba ti naŋgo ulatamuq dia niŋgi tigeltŋgoqnqab. Bati deqa Qotei na niŋgi siŋgila eŋgoqnimqa niŋgi ijo anjam geregere minjroqnqab. 
MRK.13.10	Sawa sawa kalilq dia dego niŋgi ijo anjam bole ubtsib mare mare laqnibqa tamo uŋgasari kalil naŋgi quoqnqab. Yimqa bati deqa diŋo bati brantqas. 
MRK.13.11	Naŋgi na niŋgi ojsib gate kokba naŋgo ulatamuq dia tigeltŋgoqnibqa niŋgi ulaosib endegsib are qalaib, ‘Iga na kamba anjam kie minjrqom?’ Niŋgi degaib. Bati deqa Qotei aqa Mondor na nuŋgo medabu siŋgilatetŋgimqa niŋgi kamba anjam minjrqab. Di kiyaqa? Niŋgi segi na anjam minjrqasai. Qotei aqa Mondor na nuŋgo medabu siŋgilatetŋgim niŋgi anjam marqab. 
MRK.13.12	Bati deqa kumbra uge endeqaji branteleŋqas. Tamo qudei naŋgi na naŋgo segi was naŋgi ojeleŋoqnsib jeu tamo naŋgo baŋq di ateleŋoqnibqa naŋgi na naŋgi ñumoqnib moreŋoqnqab. Tamo qudei naŋgi na naŋgo segi aŋgro naŋgi dego degsib ojeleŋoqnqab. Aŋgro qudei naŋgi na naŋgo segi ai wo abu wo naŋgi jeutnjroqnsib ojeleŋoqnsib jeu tamo naŋgo baŋq di ateleŋoqnibqa naŋgi na naŋgi ñumoqnib moreŋoqnqab. 
MRK.13.13	Bati deqa tamo kalil naŋgi niŋgi ijo ñam ejunub deqa niŋgi qa are tulaŋ ugeinjroqnqas. Ariya tamo uŋgasari ijo ñam siŋgila na ojsib gilsi gilsib diŋo bati itqab di Qotei na naŋgi oqas.”
MRK.13.14	Osiqa Yesus a olo anjam endegsi minjrej, “Iŋgi tulaŋ ugedamu Qotei aqa getento tal miligiq di tigelam niŋgi unqab.” E Mak. Tamo a ijo anjam endi sisiyeqnu qaji a geregere sisiyosim poiyem. “Niŋgi iŋgi ugedamu di unsibqa bati deqa tamo uŋgasari Judia sawaq di unub qaji naŋgi jaraiosib manaq oqoqujatebe. 
MRK.13.15	Tamo naŋgi tal meq di unub qaji naŋgi jaraiqa oqnsib iŋgi iŋgi oqa osibqa olo warum miligiq gilaib. Naŋgi jaraioqujatebe. 
MRK.13.16	Tamo naŋgi wauq di unub qaji naŋgi jaraiqa oqnsib naŋgo gara jugo oqa osibqa olo puluosib qureq baib. Naŋgi dena torei jaraioqujatebe. 
MRK.13.17	Bati deqa uŋa gumaŋ ti unub qaji naŋgi jaraio baŋgioqnib gulube koba oqab. Uŋa aŋgro mom ti naŋgi dego jaraio baŋgioqnib gulube koba oqab. 
MRK.13.18	Deqa niŋgi endegsib Qotei pailyoqniye, ‘Gulube di awa bati qa brantaiq.’ 
MRK.13.19	Bati deqa tamo uŋgasari naŋgi gulube tulaŋ kobaquja oqab. Gulube deqaji nami brantosaioqnej. Qotei na mandam atej bati deqa gulube deqaji brantosai dena bosi bosiq agi bini unum. Bunuqna laŋa ambleq di dego brantqasai. Agi bati qujai deqa brantqas. 
MRK.13.20	Gulube di aqa bati Tamo Koba Qotei na truqutqas. A na truqutqasai di tamo uŋgasari kalil naŋgi padalekritqab. Ariya aqa segi tamo uŋgasari nami giltnjrej qaji naŋgi padalaib deqa a na gulube di aqa bati truqutqas.
MRK.13.21	“Bati deqa tamo bei na niŋgi gisaŋgosim merŋgwas, ‘Niŋgi uniye. Kristus bqo agiende,’ o ‘Kristus bqo agide.’ Degsim merŋgimqa niŋgi aqa anjam quetaib. 
MRK.13.22	Tamo qudei naŋgi bosib gisaŋosib marqab, ‘E Kristus.’ Qudei naŋgi marqab, ‘E Qotei aqa medabu o qaji tamo bole.’ Degsib maroqnsib maŋwa kokba gargekoba babtoqnqab. Naŋgo maŋwa dena naŋgi na tamo uŋgasari kalil naŋgi ugeugeinjrqajqa deqa wauoqnqab. Osib Qotei aqa segi tamo uŋgasari nami giltnjrej qaji naŋgi dego ugeugeinjrqajqa wauoqnqab. 
MRK.13.23	Deqa niŋgi geregere ŋam atsib soqniye. Kumbra kalil di brantosaisonaqa agi e namoqna merŋgonum.”
MRK.13.24	Osiqa Yesus a olo anjam endegsi minjrej, “Gulube kalil di naŋgo bati koboamqa seŋ ambruqas. Bai dego suwaŋqasai. 
MRK.13.25	Bongar naŋgi laŋ goge dena ululoŋosib mandamq aiqab. Laŋ goge dia iŋgi iŋgi kalil reŋgiŋyeleŋqab. 
MRK.13.26	Bati deqa e Tamo Aŋgro siŋgila ti riaŋ koba ti laŋbiq na mandamq aioqnit tamo uŋgasari naŋgi tarosib e nubqab. 
MRK.13.27	Yimqa bati deqa e na ijo laŋ aŋgro naŋgi qariŋnjritqa naŋgi sawa sawa kalil keretosib Qotei aqa segi tamo uŋgasari nami giltnjrej qaji naŋgi laŋ utru utruq dena koroinjrqab.”
MRK.13.28	Osiqa Yesus a olo anjam endegsi minjrej, “E na qayu qa yawo anjam niŋgi merŋgitqa dena poiŋgwas. Qayu baŋga qalsim olo ñalguyoqnimqa niŋgi unsib qalieqab, seŋ aqa bati jojomqo. 
MRK.13.29	Dego kere kumbra kalil e na merŋgonum qaji endi brantimqa niŋgi unsibqa endegsib qalieoiye, ‘Bole, Kristus bqajqa bati jojomqo. A siraŋmeq di tigelejunu.’ 
MRK.13.30	Niŋgi quiye. E bole merŋgwai. Tamo uŋgasari bini bati endeqa unub qaji naŋgi kalil moreŋosaisoqnibqa kumbra kalil e na merŋgonum qaji endi branteleŋqas. 
MRK.13.31	Laŋ ti mandam ti koboqab. Ariya ijo anjam koboqa keresai.”
MRK.13.32	Osiqa Yesus a olo anjam endegsi minjrej, “Ijo bqajqa bati tamo qujai bei qaliesai. Laŋ aŋgro naŋgi qaliesai. E Qotei aqa Ŋiri e segi dego qaliesai. Ijo Abu a segi qalie.
MRK.13.33	“Niŋgi ijo bqajqa bati qaliesai deqa niŋgi geregere ŋam atsib soqniye. 
MRK.13.34	Niŋgi ijo anjam endi poiŋgwajqa deqa yawo anjam bei endegsi merŋgwai. Tamo kobaquja bei a sawa isaq gilqa osimqa aqa wau tamo naŋgo baŋq di aqa tal ti iŋgi iŋgi ti uratetnjrsimqa naŋgi wau segi segi enjrqas. Osim aqa wau tamo bei minjqas, ‘Ni siraŋmeq di tigelesosim geregere ŋam atoqne.’ 
MRK.13.35	Dego kere niŋgi geregere ŋam atsib soqniye. Di kiyaqa? Tal lanja a olo bqajqa bati niŋgi qaliesai. A bilaq kio, qolo kio, tuwe anjamoqnimqa kio, nobqolo kio bqas. 
MRK.13.36	A boqujatosim niŋgi ŋereŋesoqnib niŋgaim deqa niŋgi geregere ŋam atsib soqniye. 
MRK.13.37	E anjam merŋgonum qaji endi tamo kalil dego minjreqnum, ‘Niŋgi geregere ŋam atsib soqniye.’” Yesus a na aqa aŋgro naŋgi anjam degsi minjrej.
MRK.14.1	Onaqa Juda naŋgo yori bati koba jojomej. Yori bati di aqa ñam Bem Tiyosai Qaji Uyqajqa Bati. Qotei a nami Israel naŋgi Isip sawaq dia padalqa laqnabqa eleŋosiq aqaryainjrej. Juda naŋgi deqa olo are qalqajqa bati agi jojomej. Bati aiyel soqnej. Deqa atra tamo kokba ti dal anjam qalie tamo naŋgi ti endegsib maroqneb, “Iga kiersim Yesus gisaŋyosim ojsim qalsim moiotqom?” 
MRK.14.2	Osib naŋgi mareb, “Iga yori bati qa Yesus ojqasai. Ojqom di tamo uŋgasari naŋgi iga nugsib ŋiriŋosib qoto tigelo uge.”
MRK.14.3	Onaqa Yesus a Betani qureq gilsiqa tamo bei nami jejamu yu na ugetej qaji aqa ñam Saimon aqa talq di soqnej. Sosiqa iŋgi uyeqnaqa uŋa bei a goreŋ quleq tulaŋ boledamu silali kobaquja na awaiyej qaji di jaliŋaq jigsiqa osi bosiqa aqa medabu paratosiqa Yesus aqa gateq di bilentej. 
MRK.14.4	Onaqa tamo qudei tal miligiq di awesoqneb qaji naŋgi kumbra di unsibqa naŋgi ŋiriŋosib segi segi maroqneb, “Uŋa di a kiyaqa goreŋ di laŋa ñaŋguiyqo? 
MRK.14.5	A goreŋ di osim tamo qudei enjrqo qamu meniŋ silali 300 yonub qamu gilsim tamo iŋgi iŋgi saiqoji unub qaji naŋgi jeisi enjrqo qamu di kere.” Osib uŋa di ŋiriŋteb. 
MRK.14.6	Onaqa Yesus a na naŋgi kamba minjrej, “Niŋgi uŋa di gulube yaib. A uratib kumbra degbem. A kumbra bole ebqo. 
MRK.14.7	Tamo iŋgi iŋgi saiqoji unub qaji naŋgi bati gaigai niŋgi ti sqab. Deqa niŋgi na naŋgi aqaryainjrqa are soqnimqa aqaryainjroqnqab. Ariya e bati gaigai niŋgi ti sqasai. 
MRK.14.8	E moiqai. Moiitqa e subq atqab. Uŋa a deqa are qalsiqa namoqna ijo jejamuq di goreŋ bilentsiq dena ijo jejamu subq atqa gereiyetbqo. A na kumbra degbqa kere agi degbqo. 
MRK.14.9	Niŋgi quiye. E bole merŋgwai. Bunuqna ijo wau tamo naŋgi sawa sawa kalilq dia ijo anjam bole mare mare laqnsibqa uŋa endi ijo jejamuq di goreŋ bilentqo qaji a qa are qaloqnsib maroqnqab.”
MRK.14.10	Onaqa Judas Iskariot a tigelosiqa atra tamo kokba naŋgoq gilej. Judas a Yesus aqa aŋgro 12-pela naŋgi deqaji bei. A naŋgoq gilsiqa minjrej, “E Yesus osiy nuŋgo baŋq di atitqa niŋgi na qalqab.” 
MRK.14.11	Degsi minjrnaqa naŋgi qusib tulaŋ areboleboleinjrnaqa minjeb, “Ni Yesus osim gago baŋq di atimqa iga ni silali emqom.” Degsi minjnabqa a gilsiqa a Yesus osim naŋgo baŋq di atqajqa gam ŋamoqnej.
MRK.14.12	Ariya Bem Tiyosai Qaji Uyqajqa Bati brantej. Qotei na nami Israel naŋgi endegsi minjrej, “Niŋgi kaja du du naŋgi ñumeleŋosib siraŋmeq dia leŋ liyibqa e na unsiy niŋgi padaltŋgwasai.” Qotei a nami Israel naŋgi degsi minjrej. Kumbra deqa are qalqajqa yori bati agi brantej. Brantonaqa Juda naŋgi mareb, “Iga kaja du du naŋgi ñumeleŋosim Qotei atraiyqom.” Ariya bati deqa Yesus aqa aŋgro naŋgi na Yesus endegsib nenemyeb, “Ni iga merge. Iga aisim tal qabia yori bati aqa iŋgi iŋgi gereiyetmonamqa ni iŋgi uyqam?” 
MRK.14.13	Onaqa Yesus a na aqa aŋgro aiyel qariŋnjrsiqa minjrej, “Niŋgi aiyel aisib qure ambleq dia tamo bei ya nobu qoboiyosim giloqnim gamq dia itosib dauryiye. 
MRK.14.14	Niŋgi a dauryosib tal a gogetqas qaji di miligiq gilsib tal lanja endegsib minjiye, ‘Tamo Koba a marqo, “E ijo aŋgro naŋgi koba na awoosim yori bati aqa iŋgi uyqajqa warum a qabi unu?” ’ 
MRK.14.15	Niŋgi degsib minjibqa a na warum kobaquja bei gogeqsi unu di niŋgi osorŋgwas. Warum dia nami jar ti awo jaram ti ateleŋeb unu. Niŋgi aiyel aisib warum dia gago iŋgi iŋgi gereiye-leŋoiye.” 
MRK.14.16	Onaqa naŋgi aiyel qure miligiq aisib anjam kalil Yesus na minjrej qaji degsi brantonab unsibqa iŋgi iŋgi kalil warum dia gereiyeleŋeb.
MRK.14.17+MRK.14.18	Onaqa bilaqtonaqa Yesus aqa aŋgro 12-pela naŋgi koba na aisib warum di miligiq gilsibqa awoosib iŋgi uyoqnsibqa Yesus a na naŋgi endegsi minjrej, “Niŋgi quiye. E bole merŋgwai. Niŋgi ijo aŋgro 12-pela. Nuŋgo ambleq dena ijo aŋgro bei tigelosimqa e ojsim jeu tamo naŋgo baŋq di e atqas. Aŋgro di a e ombla iŋgi uyeqnum.” 
MRK.14.19	Degsi minjrnaq qusibqa naŋgo are tulaŋ gulubekobainjrnaqa segi segi Yesus nenemyoqneb, “O Tamo Koba, ni e qa kio maronum?” 
MRK.14.20	Onaqa minjrej, “Aŋgro aqo ombla endego tabir qujaiq dia bem quiq di tuqtoqnsim uyeqnum aŋgro dena e ojsim jeu tamo naŋgo baŋq di atqas. A dego ijo aŋgro 12-pela niŋgi deqaji bei. 
MRK.14.21	Niŋgi quiye. E Tamo Aŋgro moiqai. Nami Qotei aqa anjam degsib neŋgreŋyeb unu. Deqa uŋgum. E anjam di dauryosiy moiqai. Ariya tamo e ojsim jeu tamo naŋgo baŋq di atqas qaji a tulaŋ padalougetqas. A nami ŋambabosai qamu di kere.”
MRK.14.22	Yesus a na aqa aŋgro naŋgi anjam degsi minjrsiqa naŋgi koba na iŋgi uyoqnsibqa Yesus a Qotei pailyosiqa bem bei osiq giŋgeŋyosiqa naŋgi enjrsiqa endegsi minjrej, “Endi ijo jejamu. Osib uyiye.” 
MRK.14.23	Osiqa wain osiqa gambaŋq di bilentosiqa Qotei pailyosiqa aqa aŋgro naŋgi enjrnaqa naŋgi kalil osib uyeb. 
MRK.14.24	Onaqa Yesus na minjrej, “Wain gambaŋ endi ijo leŋ. Tamo uŋgasari gargekoba naŋgo une kobotetnjrqajqa deqa ijo leŋ aisim Qotei aqa anjam bunuj nami gereiyej qaji di siŋgilatqas. 
MRK.14.25	Ariya niŋgi quiye. E bole merŋgwai. E wain endi olo uyqasai. Degsi gilsiy gilsiy mondoŋ diŋo bati qa Qotei a nuŋgo Mandor Koba soqnimqa bati deqa e olo wain bunuj uyqai.”
MRK.14.26	Yesus a na aqa aŋgro naŋgi anjam degsi minjrsiqa naŋgi koba na louosib koboonaqa qure uratosib Oliv manaq oqeb.
MRK.14.27	Naŋgi manaq oqoqnsibqa Yesus na minjrej, “Niŋgi kalil ijo ñam ulontosib e uratbosib jaraiqab. Nuŋgo kumbra deqa Qotei aqa anjam bei nami endegsib neŋgreŋyeb unu, ‘E na kaja naŋgo mandor qalitqa kaja naŋgi segi segi jaraiqab.’ Qotei aqa anjam nami degsib neŋgreŋyeb. 
MRK.14.28	Ariya bati qalub koboamqa e olo subq na tigelosiy niŋgi qa namoosiy Galili sawaq gilitqa niŋgi bunuqna e daurbosib dia e itbqab.” 
MRK.14.29	Onaqa Pita na minjej, “Aŋgro kalil naŋgi ino ñam ulontosib jaraiqab e segi ino ñam ulontqasai.” 
MRK.14.30	Onaqa Yesus na kamba Pita minjej, “Ni que. E bole mermqai. Qolo qujai endeqa tuwe anjamoaiyeltosaisoqnimqa ni gisaŋoqalubtsim marqam, ‘E Yesus qaliesai.’” 
MRK.14.31	Onaqa Pita a tulaŋ saidosiq minjej, “Sai. E ni ombla moiqa marimqa uŋgum e ino ñam ulitqasai bolesai.” Onaqa Yesus aqa aŋgro kalil naŋgi anjam qujai di minjoqneb.
MRK.14.32	Ariya naŋgi koba na walwelosib manaq oqsib nañu agu beiq di branteb. Nañu agu di aqa ñam Getsemani. Dia brantosib Yesus na aqa aŋgro naŋgi minjrej, “Niŋgi endia awesoqniye. E kiñala sasalosiy ijo Abu pailyosiy bqai.” 
MRK.14.33	Degsi minjrsiqa aqa aŋgro qalub agi Pita na Jems na Jon na naŋgi segi joqsiqa pailyqajqa sasalej. Sasalosiqa pailyoqnsiqa a are tulaŋ gulubekobaiyej. 
MRK.14.34	Osiqa aqa aŋgro qalub naŋgi minjrej, “E are tulaŋ gulubekobaibqo. Gulube dena e moiepratonum. Deqa niŋgi e ombla endia sosimqa ŋam atoqniye.” 
MRK.14.35+MRK.14.36	Degsi minjrsiqa olo kiñala sasalosiqa mandamq di ŋam quosiqa Qotei pailyosiq minjej, “O Aba. (Di Hibru anjam. Aqa damu, “O Abu.”) Gam bei soqnimqa ni na marimqa gulube aqa bati bqo endi e buŋbosim gilem. Ni kumbra kalil yqa kere. Deqa ni na marimqa gulube endi e qa baiq. Uŋgum, ni ijo areqalo dauryaim. Ni ino segi areqalo dauryosim ye.”
MRK.14.37	Yesus a na degsi Qotei pailyosiqa olo tigelosiqa aqa aŋgro naŋgo areq aisiq unjrej naŋgi are gulube na ŋereŋesoqneb. Deqa Yesus na Pita minjej, “O Saimon, ni ŋeiejunum e? Ni ŋam sokiñalayqa keresai e? 
MRK.14.38	Niŋgi ŋereŋaib. Niŋgi ŋam sosib pailyoqniye. Amqa gulube bei nuŋgoq bqas dena niŋgi uneq waiŋgwasai. Bole, nuŋgo areqalo kalil e daurbqajqa unu. Ariya niŋgi segi gulube di oqajqa niŋgi siŋgila saiqoji.”
MRK.14.39+MRK.14.40	Degsi minjrsiqa olo puluosi sasalosiq aqa anjam nami pailyej qaji degsi olo pailyosiq bosiqa aqa aŋgro qalub naŋgi urŋamnjrnaqa ŋereŋesonab unjrej. Unjrnaqa naŋgi Yesus anjam bei minjqa keresaiinjrej.
MRK.14.41	Olo gilsiq Qotei pailyosiq bosiq naŋgi itnjrsiq minjrej, “Niŋgi aqaratosib geregere ŋereŋejunub e? Uŋgum. Bati koboqo. Niŋgi ŋam atsib uniye. E Tamo Aŋgro ojsib une tamo naŋgo baŋq di atqajqa bati agi bqo. 
MRK.14.42	Niŋgi tigelab gilqom. Tamo e ojsim jeu tamo naŋgo baŋq di atqajqa agi brantqo.”
MRK.14.43	Onaqa Yesus aqa aŋgro 12-pela naŋgi deqaji bei agi Judas a na qaja tamo gargekoba naŋgi sebru ti torom ti eleŋonab joqsiqa Yesus aqa areq di branteb. Atra tamo kokba ti dal anjam qalie tamo naŋgi ti Juda gate kokba ti naŋgi na naŋgi qariŋnjrnab Yesus ojqa beb. 
MRK.14.44	Tamo Yesus osim jeu tamo naŋgo baŋq di atqas qaji a nami naŋgi ti anjam gereiyosib minjrej, “E na tamo kundoqyqai agide. A ojsib geregere taqatosib osib giliye.”
MRK.14.45	Onaqa Judas a Yesus aqa areq bosiq minjej, “O Tamo Koba.” Degsi minjsiq kundoqyej. 
MRK.14.46	Kundoqyonaqa qaja tamo naŋgi brantosib baŋ waiyosib Yesus ojeb.
MRK.14.47	Onaqa Yesus aqa aŋgro bei jojom di tigelesoqnej qaji a na aqa sebru osiqa atra tamo gate aqa kaŋgal tamo bei gateq di qalqajqa waiyej grotosiqa dabkala segi gentetej. 
MRK.14.48	Onaqa Yesus na qaja tamo naŋgi minjrej, “E leŋ ojo tamo deqa kio niŋgi sebru ti torom ti eleŋosib e ojqa bonub? 
MRK.14.49	E bati gaigai atra tal miligiq dia niŋgi koba na sosimqa tamo uŋgasari naŋgi Qotei aqa anjam palontsim minjroqnem. Bati deqa niŋgi yala baŋ waiysib e ojosai. Niŋgi kumbra di yonubqa Qotei aqa anjam kalil nami neŋgreŋyeleŋeb qaji di aqa damu agi brantqo.” 
MRK.14.50	Yesus a na naŋgi degsi minjrej. Onaqa aqa aŋgro kalil naŋgi a uratosib jaraieb.
MRK.14.51	Bati deqa aŋgro wala bei a ŋeio gara segi na kabuosiq Yesus dauryonab a ojeb. 
MRK.14.52	Ojnabqa ŋeio gara segi naŋgo baŋq di uratosiqa a yosi ulaŋej.
MRK.14.53	Onaqa qaja tamo naŋgi na Yesus osib atra tamo gate aqa talq osi gileb. Osi gilsib atra tamo kokba ti Juda gate kokba ti dal anjam qalie tamo naŋgi ti kalil koroesonab naŋgo ulatamuq dia tigelteb. 
MRK.14.54	Ariya naŋgi Yesus osi gileqnabqa Pita a kiñala isa isaq na Yesus dauryosiq uli uliosiq gilsiq torei atra tamo gate aqa tal meq di brantej. Brantosiqa naŋgi Yesus kieryib unqajqa deqa qaja tamo qudei naŋgi tal meq dia ŋam tuŋguyosib awesonabqa bosiq naŋgi koba na ŋam yoroqnej.
MRK.14.55	Onaqa atra tamo kokba ti Juda gate kokba ti naŋgi kalil koroosibqa Yesus aqa jejamuq di anjam kie qametosib dena a qalib moiqajqa deqa qairoqneb. Anjam ŋamonab ŋamonab ugeinjrej. Naŋgi Yesus aqa une bei itosai. 
MRK.14.56	Deqa naŋgi tamo gargekoba metnjrnab bosibqa gisa gisaŋ anjam Yesus aqa jejamuq di qameleŋoqneb. Naŋgi anjam laŋa laŋa na qamoqneb. Naŋgi anjam qujai na qamosai. 
MRK.14.57	Onaqa naŋgo ambleq dena tamo qudei naŋgi tigelosibqa Yesus aqa jejamu laŋa gisaŋyosib mareb, 
MRK.14.58	“Yesus a endegsi marnaq iga quem, ‘E atra tal kobaquja endi tamo na gereiyo qaji di koŋgrontosiyqa bati qalub qa olo atra tal bei tamo na gereiyosai qaji di tigeltqai.’” 
MRK.14.59	Ariya naŋgo anjam di dego qujaiosai. Naŋgi anjam laŋa laŋa maroqneb.
MRK.14.60	Onaqa atra tamo gate a naŋgo anjam di qusiqa a tigelosiqa Yesus aqa areq bosiq nenemyej, “Tamo naŋgi di anjam gargekoba ni qa mareqnub. Di ni kamba anjam bei marqasai e?” 
MRK.14.61	Onaqa Yesus a torei mequmej. A anjam bei yala marosai.
MRK.14.61	Deqa atra tamo gate a na olo nenemyej, “Ni Kristus e? Ni Qotei Goge Koba aqa Ŋiri e? Ni e merbe.” 
MRK.14.62	Onaqa Yesus na minjej, “Od. Agi e segi. Ni que. Bunuqna e Tamo Aŋgro laŋ qureq oqsiy Qotei siŋgila koba ti unu qaji aqa baŋ woq di awesosiy olo laŋbiq na boqnit niŋgi e nubqab.” 
MRK.14.63	Onaqa atra tamo gate a Yesus aqa anjam di qusiqa a tulaŋ minjiŋ oqetonaqa aqa segi gara jugo bumbraŋyosiqa marej, “Aqa une agi a segi na babtqo iga quonum. Deqa kiyaqa tamo bei olo metonam bosim aqa une marqas? 
MRK.14.64	Aqa misiliŋ anjam agi niŋgi quonub. Deqa niŋgi kiersib marqab?” Onaqa naŋgi kalil mareb, “A bole une ti. Deqa qalib moiem.”
MRK.14.65	Naŋgi kalil degsib marnabqa naŋgo ambleq dena tamo qudei naŋgi tigelosib Yesus miselyoqneb. Osib aqa ŋamdamu gara na qosetosib baŋ na qaloqnsib minjoqneb, “Ni Kristus amqa ni ubtsim mare, yai na ni lumqo?” Onaqa qaja tamo qudei naŋgi Yesus aqa areq bosib a ula poŋyoqneb.
MRK.14.66+MRK.14.67	Ariya Pita a tal meq di awesosiq ŋam yoreqnaqa atra tamo gate aqa kaŋgal uŋa bei a bosiqa Pita unsiqa koqyosiq minjej, “Ni dego Yesus Nasaret qaji aqa aŋgro bei. Ni nami a daurysi laqnem.” 
MRK.14.68	Onaqa Pita a tulaŋ saidosiq minjej, “Ni anjam merbonum di e qaliesai.” Degsi minjsiqa tigelosiq tal qala beiq gilsiq di soqnej. 
MRK.14.69	Sonaqa kaŋgal uŋa dena olo Pita unsiqa tamo naŋgi jojom di tigelesoqneb qaji naŋgi minjrej, “Tamo di a dego Yesus aqa aŋgro bei.” 
MRK.14.70	Onaqa Pita a olo tulaŋ saidej.
MRK.14.70	Olo kiñala soboleiyonaq tamo qudei Pita aqa areq di tigelesoqneb qaji naŋgi Pita koqyosib minjeb, “Ni Galili qaji tamo. Deqa iga qalieonum, ni Yesus aqa aŋgro bei.” 
MRK.14.71	Onaqa Pita a olo tulaŋ siŋgila na saidosiq marej, “E tamo di qaliesai bolesai. E bole maronum. E gisaŋot Qotei na e lubem.” 
MRK.14.72	A degsi marnaqa tuwe anjamej. Tuwe anjamonaqa Pita a qusiqa anjam nami Yesus na minjej qaji, “Tuwe anjamoaiyeltosaisoqnimqa ni gisaŋoqalubtsim marqam, ‘E Yesus qaliesai,’” anjam deqa olo are qalsiqa poiyonaqa tulaŋ akamugetej.
MRK.15.1	Onaqa nobqolo malu qameqnaq atra tamo kokba ti Juda gate kokba ti dal anjam qalie tamo naŋgi ti kalil koroesosibqa Yesus qalib moiqajqa anjam keretoqneb. Anjam kereonaq naŋgi Yesus aqa baŋ tontetosib osi gilsib Pailat aqa baŋq di ateb. 
MRK.15.2	Onaqa Pailat na Yesus nenemyej, “Ni Juda naŋgo Mandor Koba e?” Onaqa Yesus na minjej, “Od. Anjam agi ni na maronum di kere.” 
MRK.15.3	Onaqa atra tamo kokba naŋgi Yesus aqa anjam di qusib naŋgi minjiŋ oqetnjrnaqa Yesus gisaŋyoqnsib aqa jejamuq di anjam gargekoba qametoqneb. 
MRK.15.4	Deqa Pailat na olo Yesus minjej, “Naŋgi anjam gargekoba ino jejamuq di qameleŋeqnub. Ni kamba anjam bei marqasai e?” 
MRK.15.5	Onaqa Yesus a torei mequmej. A anjam bei yala marosai. Deqa Pailat a tulaŋ prugugetej.
MRK.15.6	Wausau gaigai Juda naŋgo yori bati koba brantoqnimqa Juda tamo qudei naŋgi tonto talq di soqnibqa Juda naŋgi na bei aqa ñam maroqnibqa Pailat na uratoqnim giloqnqas. 
MRK.15.7	Ariya Juda tamo bei aqa ñam Barabas a tonto talq di atnab soqnej. A nami tamo qudei joqsiqa Rom naŋgi ti qotsib tamo qudei ñumnab moreŋeb. Deqa a ojsib tonto talq di waiyeb. 
MRK.15.8	Ariya bati di tamo uŋgasari naŋgi Pailat aqa areq gilsibqa a naŋgo yori bati qa kumbra gaigai yoqnej qaji di olo yqajqa minjeb. 
MRK.15.9	Minjnabqa Pailat na nenemnjrej, “E Juda tamo yai tonto talq dena uratsiy eŋgwai? E nuŋgo Mandor Koba Yesus uratsiy eŋgwai e? Niŋgi na merbiye.” 
MRK.15.10	Pailat a na naŋgi degsi minjrej? Di kiyaqa? A qalieej, atra tamo kokba naŋgi Yesus qa are tulaŋ minjiŋ oqetnjrnaqa deqa ojsib Pailat aqa baŋq di ateb. 
MRK.15.11	Onaqa atra tamo kokba naŋgi na tamo uŋgasari kalil naŋgo areqalo tigeltetnjreb. Naŋgi na Pailat minjibqa a na Barabas uratsim enjrsimqa olo Yesus osim qalim moiqajqa deqa naŋgo areqalo tigeltetnjreb. Onaqa naŋgi na Pailat aqa areq gilsib minjeb, “Ni Barabas oqeq atsim ege. Yesus oqeq ataim.” 
MRK.15.12	Onaqa Pailat na olo minjrej, “Niŋgi na e Barabas eŋgwajqa merbonum. Deqa e Yesus kieryqai? Agi niŋgi a qa mareqnub, ‘A Juda gago Mandor Koba.’ Deqa e a kieryqai?” 
MRK.15.13	Onaqa naŋgi kalil murqumyosib minjeb, “Ni na ŋamburbasq di qame.” 
MRK.15.14	Onaqa minjrej, “Kiyaqa Yesus qalit moiqas? A une kie yqo deqa a ŋamburbasq di qamqai?” Degsi minjrnaqa naŋgi olo tulaŋ koba murqumyoqnsib waiŋyoqnsib minjoqneb, “Ni na Yesus ŋamburbasq di qame.” 
MRK.15.15	Onaqa Pailat a tamo uŋgasari naŋgo are latetnjrqa osiqa naŋgo anjam di dauryosiq Barabas tonto talq dena oqeq atsiqa naŋgi enjrej. Enjrsiqa olo Yesus osiq qaja tamo naŋgo baŋq di atsiqa minjrej, “Niŋgi na Yesus osib bu toqoŋ na kumbaiŋyiye.” Degsi minjrnaqa naŋgi na Yesus osib bu toqoŋ na kumbaiŋyeb. Kumbaiŋysib koboonaqa Pailat na olo minjrej, “Niŋgi na Yesus ŋamburbasq di qamqajqa osib giliye.”
MRK.15.16+MRK.15.17	Degsi minjrnaqa naŋgi Yesus baŋ ojsib Rom naŋgo tal kobaqujaq osi gileb. Osi gilsib qaja tamo kalil naŋgi metnjrnab bosib koroeb. Koroosib gara jugo olekoba lent mandor kokba naŋgi gaigai jigeqnub deqaji bei osib Yesus jigeteb. Osib sil luwit osib lulumosib sil dena mandor kokba naŋgo gate tatal bul gereiysib aqa gateq di atetosib siŋgila na teqiyeb. Yesus a segi qa Mandor Koba maroqnej deqa naŋgi na kumbra degyeb. 
MRK.15.18	Osib Yesus misiliŋyosib gisaŋ na biŋiyosib minjoqneb, “O Juda naŋgo Mandor Koba, kaiye!” 
MRK.15.19	Degsib Yesus minjoqnsib bu toqoŋ na aqa gateq di qaloqnsib miselyoqnsib aqa areq di siŋga pulutoqnsib gisaŋyoqnsib biŋiyoqneb. 
MRK.15.20	Naŋgi degsib Yesus misiliŋyosib koboonaqa gara lent di piqtetosib aqa segi gara jugo qaji di olo jigetosib aqa qawarq di aqa segi ŋamburbas atetosib a baŋ ojsib qamqajqa osi gileb.
MRK.15.21	A osi giloqnsibqa gamq dia tamo bei walwelosiq Jerusalem qureq aieqnaqa a turosib ojsib Yesus aqa qawarq dena ŋamburbas yaiyosib tamo di yonabqa a kamba qoboiyosiqa Yesus gam na dauryosiq giloqnej. Tamo di aqa ñam Saimon. A Sairini qure qaji. A Aleksander wo Rufus wo naŋgo siqali.
MRK.15.22	Naŋgi Yesus osi gilsib sawa agu kiñala bei aqa ñam Golgota di branteb. Ñam di aqa damu, “Tamo gate tanu.” 
MRK.15.23	Di brantosib qaja tamo naŋgi na wain ya ti kial aqa ya isa koba de ti bulyosib Yesus anaiyonab uyo oneiyonaq ugeiyonaq uratej. 
MRK.15.24	Onaqa qaja tamo naŋgi na Yesus osib ŋamburbasq di qameb. Qamsib Yesus aqa gara eleŋqa marsib gilteleŋeb. Gilteleŋosib meniŋ silali alaŋeb. Tamo yai aqa meniŋ na buŋnjrqas a na gara oqas. Degsib marsib meniŋ silali alaŋosib gara eleŋeb.
MRK.15.25	Seŋ bati 9 onaqa nobqolo naŋgi Yesus ŋamburbasq di qameb. 
MRK.15.26	Qamsib ŋam sarqei bei osib quraq di anjam endegsib neŋgreŋyeb, “Tamo endi a Juda naŋgo Mandor Koba.” Degsib neŋgreŋyosib ŋam sarqei di osib Yesus aqa ŋamburbas mutu gogeq di qameb. Osib mareb, “Yesus aqa une agi a marqo, ‘E Juda naŋgo Mandor Koba.’ A degsi marqo deqa anjam di agi ŋamburbas mutu gogeq di qamonum.” 
MRK.15.27	Bati deqa bajiŋ tamo aiyel dego ŋamburbasq di gaintnjrsib ñumeb. Bei Yesus aqa baŋ woq di qameb. Bei Yesus aqa baŋ qonaŋq di qameb. 
MRK.15.28	Naŋgi kumbra di yeb deqa Qotei aqa anjam bei nami neŋgreŋyeb qaji di aqa damu brantej. Agi endegsib neŋgreŋyeb, “Tamo uŋgasari naŋgi Kristus unsib marqab, ‘A dego une tamo. Deqa a une tamo ti gaiŋesqab.’”
MRK.15.29	Ariya Yesus a ŋamburbas goge di gaiŋesonaqa tamo uŋgasari naŋgi aqa ulatamuq dena walwelosib gile beoqnsib a misiliŋyoqnsibqa gate gaiŋyoqnsib minjoqneb, “Ni nami marem, ‘E atra tal koba koŋgrontosiyqa bati qalub qa olo tigeltqai.’ Ni nami degsi marem. 
MRK.15.30	Ino anjam di boleamqa ni ino segi jejamu aqaryaiyosim ŋamburbas uratosim mandamq aie.” 
MRK.15.31	Atra tamo kokba ti dal anjam qalie tamo naŋgi ti dego Yesus degsib misiliŋyoqneb. Osib segi segi maroqneb, “A na tamo uŋgasari gargekoba aqaryainjroqnej. Ariya a na aqa segi jejamu aqaryaiyqa keresai. 
MRK.15.32	A mareqnu, ‘E segi Kristus. E Israel naŋgo Mandor Koba.’ Aqa anjam di boleamqa a na aqa segi jejamu aqaryaiyosim ŋamburbas uratosim mandamq aiimqa iga unsim marqom, ‘Bole.’” Onaqa bajiŋ tamo aiyel Yesus aqa areq di gaintnjreb qaji naŋgi dego Yesus degsib misiliŋ anjam minjoqneb.
MRK.15.33	Ariya qanam jige seŋ bati 12 onaqa sawa kalil tulaŋ ambruosi sonaq sonaq gilsiq seŋ bati 3 onaq bilaqtej. 
MRK.15.34	Onaqa Yesus a tulaŋ koba leleŋosiq marej, “Eloi, Eloi, lama sabaktani?” Di Hibru anjam. Anjam di aqa damu, “O ijo Qotei. O ijo Qotei. Ni kiyaqa e qoreibonum?” 
MRK.15.35	Onaqa tamo qudei Yesus aqa areq di tigelesoqneb qaji naŋgi aqa anjam di qusib mareb, “Niŋgi quiye. A Elaija meteqnu.” 
MRK.15.36	Degsi marnabqa tamo bei a urur ti gilsiq gara ñeŋgi bei osiq wain isa kobaq di tuqtosiqa soruq di qosisiqa osi bosiqa Yesus anaiyqajqa soqtosiqa aqa medabuq di atej. Osiqa marej, “Iga mati tariŋosim koqyesqom. Elaija a bosim Yesus ŋamburbasq dena osim mandamq atqas kio?” 
MRK.15.37	Degsi marnaqa naŋgi tariŋosi sonabqa Yesus a olo tulaŋ koba leleŋej. Osiqa mondor titosiq aqa ŋambile uratosiq moiej.
MRK.15.38	Onaqa bati qujai deqa gara kobaquja atra tal miligiq di gaiŋesoqnej qaji a goge na braŋosiq aisiq poaiyelej. 
MRK.15.39	Yesus a degsi mondor titosiq moiej deqa qaja tamo naŋgo gate koba Yesus aqa areq di tigelesoqnej qaji a na unsiqa marej, “Bole. Tamo endi a Qotei aqa Ŋiri.”
MRK.15.40	Ariya Yesus a ŋamburbasq di moinaqa uŋgasari qudei naŋgi isaq di tigelesosib Yesus koqyesoqneb. Bei Maria Makdala qure qaji. Maria bei agi Jems yala wo Joses wo naŋgo ani. Uŋa bei Salome. 
MRK.15.41	Yesus a nami Galili sawaq di sonaqa uŋgasari naŋgi di a daurysib laqnsib kaŋgalyoqneb. Bunuqna Yesus a Galili sawa uratosiqa a na naŋgi qalub uŋgasari qudei ti joqsiqa naŋgi koba na Jerusalem beleŋeb.
MRK.15.42	Ariya Juda naŋgo yori bati brantqa laqnaqa yori bati aqa iŋgi iŋgi kalil gereiyosib atnab soqnej. 
MRK.15.43	Onaqa bilaqtonaqa tamo bei aqa ñam Josep a Yesus aqa jejamu osim subq atqa marsiqa Pailat a nenemyqa gilej. Josep a Juda naŋgo gate bei. A Arimatea qure qaji. Aqa kumbra tulaŋ boledamu. Deqa tamo uŋgasari kalil naŋgi a qa maroqneb, “A tamo bolequja.” A endegsi are qaloqnej, “Diŋo bati qa Qotei a bosim gago Mandor Koba sqas.” A degsi are qaloqnsiq diŋo bati brantqajqa deqa tariŋosiq soqnej. Ariya Josep a Pailat aqa talq gilsiqa aqa areq di tigelej. A ulaosai. Osiqa Pailat nenemyej, “Ni e odbimqa e Yesus aqa jejamu osiy subq atqa kere e?” 
MRK.15.44	Onaqa Pailat a tulaŋ prugugetosiq marej, “Yesus a urur moiqo e?” Osiqa qaja tamo naŋgo gate koba a metonaq bonaq nenemyej, “Yesus a bole moiqo e?” 
MRK.15.45	Onaqa minjej, “Od, a moiqo.” Onaqa Pailat a anjam di qusiqa Josep odyosiq minjej, “Di kere. Ni Yesus aqa jejamu am. Osim subq ate.” 
MRK.15.46	Onaqa Josep a gilsiqa gara qat awaiyosiqa Yesus aqa jejamu ŋamburbasq dena osiqa gara qat na dalaosiq osi gilej. Osi gilsiqa sub bei nami meniŋ miligiq di gereiyeb qaji dia atsiqa meniŋ kobaquja belbeltosiq sub me getentej. 
MRK.15.47	Josep na Yesus sub ateqnaqa Maria Makdala qure qaji naŋgi Maria bei agi Joses aqa ani wo bosib koqyesoqneb.
MRK.16.1	Ariya yori bati koboonaqa Maria Makdala qure qaji a na Maria Jems aqa ai na Salome na naŋgi qalub ŋam so aqa ya quleq tulaŋ boledamu di awaiyeb. Ŋam so aqa ya di Yesus aqa jejamuq di liyqajqa deqa awaiyeb. 
MRK.16.2+MRK.16.3	Osib nobqolo ambru naŋgi tigelosib Yesus aqa jejamuq di liyqajqa deqa subq giloqnsib gamq dia segi segi maroqneb, “Yai na meniŋ kobaquja sub me getentejunu qaji di beltsim taqal atetgwas?” 
MRK.16.4	Degsi maroqnsib gilsib ŋam ateb meniŋ kobaquja di waqosiq taqalq di sonaq uneb. Meniŋ di tulaŋ kobaquja. 
MRK.16.5	Onaqa naŋgi sub meq aisib aŋgro wala bei baŋ woq di awesonaq unsib tulaŋ ulaugeteb. Aŋgro wala di aqa gara tulaŋ qat.
MRK.16.6	Onaqa aŋgro wala na minjrej, “Niŋgi ulaaib. E qalie, niŋgi Yesus Nasaret qaji ŋamburbasq di qameb qaji a qa ŋameqnub. A endi sosai. A subq na tigelqo. Niŋgi bosib sub miligi uniye. A ŋeioteb qaji lume agi unu. 
MRK.16.7	Niŋgi unsibqa olo puluosib aisib Yesus aqa aŋgro qudei naŋgi Pita ombla na endegsib minjriye, ‘Yesus a subq na tigelqo. Tigelosiq niŋgi qa namoosiq Galili sawaq gilqo. Agi a nami niŋgi endegsi merŋgej, “E niŋgi qa namoosiy Galili sawaq gilqai.” Deqa niŋgi dego Galili sawaq gilsib dia a itqab.’”
MRK.16.8	Onaqa naŋgi qalub tulaŋ ulaugetosib are toŋtoŋnjrnaqa sub uratosib olo puluosib aieb. Aioqnsibqa gamq dia tamo uŋgasari naŋgi turoqnsib anjam bei minjrosaioqneb. Naŋgi laŋa aioqneb. Di kiyaqa? Naŋgi tulaŋ ulaugeteb deqa.
MRK.16.9	Ariya yori bati koboonaqa nobqolo ambru Yesus a subq na tigelej. Tigelosiqa mati Maria Makdala qure qaji aqaq di brantonaq unej. Maria agi nami Yesus na mondor uge 7-pela naŋgi aqaq dena winjretej qaji. 
MRK.16.10+MRK.16.11	A Yesus unsiqa olo puluosi gilsiq Yesus aqa aŋgro qudei nami Yesus daurysib laqneb qaji naŋgi are tulaŋ ugeinjrnaqa akameqnabqa itnjrsiqa minjrej, “E Yesus unonum. A ŋambile unu.” Onaqa naŋgi Maria aqa anjam di qunab ugeinjrej. Naŋgi aqa anjam di poinjrosai.
MRK.16.12	Olo bati bei Yesus aqa aŋgro aiyel naŋgi nañu gam bei dauryosib gileqnabqa Yesus aqa jejamu bulyosiqa naŋgoq di brantonaq uneb. 
MRK.16.13	Unsibqa naŋgi olo puluosib aisib Yesus aqa aŋgro qudei naŋgi minjreb, “Yesus aqa jejamu bulyosiq gagoq di brantqoqa iga unonum.” Degsi minjrnabqa naŋgi dego qunab ugeinjrej. Naŋgi anjam di poinjrosai.
MRK.16.14	Olo bati bei Yesus aqa aŋgro 11-pela naŋgi tal miligiq di awoosib iŋgi uyeqnabqa Yesus a naŋgoq di brantej. Yesus a nami subq na tigelonaqa tamo qudei naŋgi na unsib naŋgi sainjrnab qunab ugeinjrej. Naŋgo areqalo geteŋnjresoqnej. Deqa Yesus a naŋgoq di brantosiqa naŋgi ŋiriŋtnjrej. 
MRK.16.15	Osiqa minjrej, “Niŋgi tigelosib sawa sawa kalil keretosib tamo uŋgasari kalil naŋgi ijo anjam bole minjroqnsib laqniye. 
MRK.16.16	Tamo naŋgi e qa naŋgo areqalo siŋgilatosib yanso oqab qaji naŋgi di Qotei na oqas. Ariya tamo naŋgi e qa naŋgo areqalo siŋgilatqasai qaji naŋgi di Qotei na naŋgo une qa peginjrsim awai uge enjrqas. 
MRK.16.17	Tamo naŋgi e qa naŋgo areqalo siŋgilatqab qaji naŋgi maŋwa gargekoba endegsib yoqnqab. Naŋgi ijo ñam na mondor uge uge winjroqnqab. Qotei na naŋgo meŋ bulyetnjroqnimqa naŋgi anjam bunuj maroqnqab. 
MRK.16.18	Naŋgi baŋ waiysib amal uge ojoqnib dena moreŋqasai. Naŋgi ya uge uge uyoqnib dena dego moreŋqasai. Naŋgi tamo ma ti naŋgo gateq di baŋ atoqnibqa naŋgi olo boleoqnqab.”
MRK.16.19	Tamo Koba Yesus a na aqa aŋgro naŋgi anjam degsi minjrnaqa Qotei na laŋ qureq osi oqnaqa aqa baŋ woq di awoej. 
MRK.16.20	Onaqa aqa aŋgro naŋgi jaraiosib sawa sawa kalil keretosib Yesus aqa anjam bole minjre minjre laqneb. Laqnabqa Tamo Koba Yesus a naŋgi koba na wauoqnsiqa maŋwa gargekoba yeqnaqa dena naŋgo anjam siŋgilaoqnej.
LUK.1.1+LUK.1.2	O Tamo Koba Tiofilus, nami kumbra kalil Qotei a gago ambleq di yoqnej qaji di aqa wau tamo naŋgi unoqnsib iga saigoqneb. Deqa tamo gargekoba naŋgi qusib neŋgreŋyeleŋeb. 
LUK.1.3	Deqa e dego anjam di neŋgreŋyosiy ni qa qariŋyqa are qalem. Are qalsimqa anjam aqa utru geregere qalieqajqa deqa nenemosim laqnem. Nenemosim laqnsimqa anjam aqa utru geregere qalieosim neŋgreŋyosim agi ni qa qariŋyonum. 
LUK.1.4	Deqa ni sisiyosim poimim endegsi marqam, “Bole, anjam iga nami mergoqneb qaji di bole kalil.”
LUK.1.5	Herot a Judia sawa naŋgo mandor koba sonaqa bati deqa atra tamo bei aqa ñam Sekaraia a soqnej. A atra tamo Abiya nami soqnej leŋ naŋgo deqaji. Sekaraia aqa ŋauqali a atra tamo gate Aron aqa leŋ. Aqa ñam Elisabet. 
LUK.1.6	Sekaraia aqa ŋauqali wo naŋgo so tulaŋ boledamu. Naŋgi Qotei aqa dal anjam kalil geregere dauryosib soqneb. Naŋgi Tamo Koba Qotei aqa ŋamdamuq di une saiqoji. 
LUK.1.7	Elisabet aqa miligi ugeej deqa aqa gumbulu qali wo aŋgro saiqoji sosibqa qelieb.
LUK.1.8	Bati bei atra tamo Abiya aqa leŋ deqaji naŋgi Sekaraia ombla Qotei atraiyqa marsibqa Jerusalem gileb. 
LUK.1.9	Naŋgi tamo bei giltibqa a Tamo Koba Qotei aqa atra tal miligiq gilsim ŋam qaq koitim quleqamqa Qotei atraiyqajqa deqa Jerusalem gileb. Gilsib naŋgi tamo yai giltqab di qalieqajqa deqa naŋgi meniŋ alaŋo bubuŋeb. Meniŋ alaŋonabqa Sekaraia aqa meniŋ na buŋyej. Deqa naŋgi Sekaraia giltonabqa a atra tal miligiq gilsiqa Qotei atraiyej. 
LUK.1.10	Qotei atraiyeqnaqa tamo uŋgasari tulaŋ gargekoba naŋgi atra tal oqeq di koroosib Qotei pailyosib soqneb. 
LUK.1.11+LUK.1.12	Onaqa Tamo Koba Qotei aqa laŋ aŋgro bei aisiq Sekaraia aqa ulatamuq di brantosiqa atra bijal ŋam qaq koitoqnej qaji baŋ woq di tigelonaq unsiqa tulaŋ ulaugetej. 
LUK.1.13	Onaqa laŋ aŋgro na minjej, “Sekaraia, ni ulaaim. Qotei a ino pail quqwo. Deqa ino ŋauŋ Elisabet a gumaŋosim aŋgro mel oqas. Yim ni aqa ñam Jon waiyqam. 
LUK.1.14	Aŋgro di ŋambabimqa ni tulaŋ areboleboleimqas. Tamo uŋgasari gargekoba dego a unsibqa tulaŋ areboleboleinjrqas. 
LUK.1.15	Aŋgro di a ñam kobaquja osimqa Tamo Koba Qotei aqa ŋamdamuq di tamo bolequja sqas. A wain ti ya siŋgila ti uyoqnqasai. A aqa ai miligiq di soqnimqa Qotei aqa Mondor Bole na a geregere taqatesqas. 
LUK.1.16	Bunuqna a na qujai Israel tamo uŋgasari gargekoba naŋgi anjam minjroqnimqa naŋgi qusib are bulyosib naŋgo Tamo Koba Qotei areiyoqnsib sqab. 
LUK.1.17	Tamo Koba Kristus a bqa laqnimqa Jon a Kristus qa namoosimqa Qotei aqa medabu o qaji tamo Elaija aqa kumbra ti siŋgila ti osim Kristus aqa gam gereiyetqas. A Kristus aqa gam endegsi gereiyqas. Tamo naŋgi naŋgo aŋgro ti jeu jeu soqnibqa a na naŋgi anjam minjroqnimqa naŋgi are bulyosib koba na are qujaitosib sqab. Tamo naŋgi Qotei aqa anjam gotraŋyeqnub qaji a na powo ti siŋgila ti enjroqnimqa naŋgi are bulyosib kumbra uge uratosib tamo naŋgi kumbra bole bole yeqnub qaji naŋgo kumbra dauryosib sqab. A na degsim tamo uŋgasari naŋgo areqalo gereiyetnjrim soqnibqa Tamo Koba a bqas.”
LUK.1.18	Onaqa Sekaraia a na kamba laŋ aŋgro di minjej, “E kiersiy aŋgrotqai? Deqa e kiersiy qalieqai, ino anjam di bole? E tulaŋ qelionum. Ijo ŋauŋ a dego qeliqo. Deqa aqo aiyel kiersim aŋgro ŋambabtqom?”
LUK.1.19	Onaqa laŋ aŋgro na Sekaraia minjej, “Ijo ñam Gebriel. E Qotei aqa ulatamuq di tigelejunum qaji. Qotei a segi na e qariŋbqoqa bosim anjam bole endi ni mermonum. 
LUK.1.20	Deqa ni que. Ni ijo anjam poimosai deqa bini medabu geteŋmimqa sqam. Bunuqna anjam mermonum qaji aqa damu kalil brantimqa ino medabu olo waqtosim anjam maroqnqam. Bati Qotei na giltqo qaji batiamqa ijo anjam aqa damu kalil brantim ni unqam.” Laŋ aŋgro na degsiqa Sekaraia minjej.
LUK.1.21	Tamo uŋgasari naŋgi Sekaraia a olo atra talq dena oqedqajqa deqa tariŋoqneb. Osib maroqneb, “Sekaraia a kiyaqa atra tal miligiq di sokobaiyqo?” 
LUK.1.22	Onaqa Sekaraia a oqedosiqa naŋgi anjam minjrqa yonaq keresaiiyej. Deqa naŋgi mareb, “Qotei aqa kumbra bei atra tal miligiq di brantqoqa Sekaraia a unqo. Deqa a anjam marqa keresai.” Sekaraia aqa medabu geteŋyej deqa a baŋ na segi naŋgi anjam minjroqnej. 
LUK.1.23	Ariya bati bei aqa atraiyo wau koboonaqa a olo puluosiqa aqa qureq oqej. 
LUK.1.24	Ariya olo bati bei aqa ŋauqali Elisabet a gumaŋej. Deqa a bai 5-pela aqa talq di soqnej. A boleq di walwelosaioqnej. Osiqa marej, 
LUK.1.25	“Bini Tamo Koba Qotei a na kumbra tulaŋ boledamu e ebsiqa tamo uŋgasari naŋgo ŋamdamuq dia ijo gulube kobotetbqo.”
LUK.1.26	Onaqa bai 5-pela di koboonaqa Qotei na aqa laŋ aŋgro Gebriel olo qariŋyonaqa Galili sawa naŋgo qure bei ñam Nasaret deq aiej. 
LUK.1.27	Aisiq dia duŋgeŋge bei aqa ñam Maria aqaq di brantej. Maria a tamo bei aqa ñam Josep baŋ ojqajqa bati ateb. Josep a Mandor Koba Devit aqa leŋ. 
LUK.1.28	Laŋ aŋgro Gebriel a Maria aqaq di brantosiqa minjej, “O Maria, kaiye. Tamo Koba Qotei a ni ombla unum. A na ni kumbra tulaŋ boledamu emqo.” 
LUK.1.29	Onaqa Maria a anjam di qusiqa are koba qalsiqa laŋ aŋgro di minjej, “Ino anjam merbonum di e poibosai.” 
LUK.1.30	Onaqa laŋ aŋgro na minjej, “Maria, ni ulaaim. Qotei a ni qa are tulaŋ boledamuiyqo. 
LUK.1.31	Deqa ni gumaŋosim aŋgro mel oqam. Osim aqa ñam Yesus waiyqam. 
LUK.1.32	A ñam tulaŋ kobaquja oqas. Naŋgi a qa maroqnqab, ‘A Tamo Koba Qotei laŋ goge di unu qaji aqa segi Ŋiri.’ Naŋgi a qa degsib maroqnqab. Qotei na a giltqo deqa a na aqa moma Devit nami mandor koba soqnej qaji aqa wau osim a kamba Mandor Koba sqas. 
LUK.1.33	Deqa a Jekop aqa moma kalil naŋgo Mandor Koba sosimqa bati gaigai naŋgi taqatnjroqnqas. Aqa wau di koboqa keresai.”
LUK.1.34	Onaqa Maria na laŋ aŋgro di minjej, “Kumbra di kiersi brantqas? E tamo osaiunum.”
LUK.1.35	Onaqa laŋ aŋgro na minjej, “Qotei aqa Mondor Bole a ni qa aisimqa Tamo Koba Qotei aqa siŋgila ni emqas. Deqa a ino leŋq dena ŋambabosimqa aqa so tulaŋ boledamu sqas. Deqa a Qotei aqa kumbra ti sqas. Naŋgi a qa maroqnqab, ‘A Qotei aqa Ŋiri.’
LUK.1.36	“Ni que. Ino gagai Elisabet a dego aŋgro mel oqas. A qeliqo deqa naŋgi nami a qa maroqneb, ‘A aŋgro oqa keresai.’ Ariya bini a gumaŋqo bai 6-pela gilqo. 
LUK.1.37	Qotei a kumbra kalil yqa kere. Kumbra bei a yqa keresai di saiqoji.”
LUK.1.38	Onaqa Maria na laŋ aŋgro di minjej, “E Tamo Koba Qotei aqa kaŋgal uŋa. Qotei na kumbra ebqajqa ni merbonum qaji di kumbra ebem.” Degsi minjnaqa laŋ aŋgro na Maria uratosiqa gilej.
LUK.1.39	Bati deqa Maria a tigelosiqa urur ti Sekaraia aqa qureq oqej. Qure di yambaŋ. A Judia sawaq di unu. 
LUK.1.40	Oqsiq Sekaraia aqa talq di brantosiqa Elisabet itosiq minjej, “O gagai Elisabet, kaiye.” 
LUK.1.41+LUK.1.42	Onaqa Elisabet a Maria aqa anjam di qunaqa aŋgro Elisabet aqa meneq di soqnej qaji a anŋilej. Onaqa Qotei aqa Mondor Bole na Elisabet aqaq aisiq siŋgila yonaqa a tulaŋ koba maosiqa Maria minjej, “Qotei na kumbra tulaŋ boledamu ni emqo. Kumbra deqaji Qotei na nami uŋgasari qudei enjrosaioqnej. Aŋgro ino meneq di unu qaji a dego Qotei na kumbra tulaŋ boledamu yqo. 
LUK.1.43	O Maria, ni ijo Tamo Koba aqa aniqali. E uŋa kiero deqa ni ijo talq bonum? 
LUK.1.44	Ni que. Ni e metbonum e ino anjam quonumqa aŋgro ijo meneq di unu qaji a areboleboleiyqoqa anŋilqo. 
LUK.1.45	Kumbra Tamo Koba Qotei na ni emqajqa mermej qaji di ni qusim marem, ‘Bole, Qotei na kumbra di ebqas.’ Deqa Qotei na aqa segi anjam di dauryosim kumbra tulaŋ boledamu ni emimqa ni tulaŋ arebolebole na sqam.” Elisabet na degsiqa Maria minjej.
LUK.1.46	Onaqa Maria na kamba aqa medabu waqtosiqa marej,
LUK.1.46	“Tamo Koba Qotei a na kumbra tulaŋ boledamu ebqas. Deqa ijo are na e Qotei aqa ñam soqtosim biŋiyonum.
LUK.1.47	Qotei na e aqaryaibosiq kumbra tulaŋ boledamu ebeqnu. Deqa e a qa tulaŋ areboleboleibqo.
LUK.1.48	E aqa kaŋgal uŋa. E uŋa bolesai. E ñam saiqoji. Di uŋgum. Qotei na e uratbosai. A na e nubsiqa kumbra tulaŋ boledamu ebqo.
LUK.1.48	Deqa bati endeqa ti bunuq qa ti tamo uŋgasari kalil naŋgi e qa endegsib maroqnqab, ‘Qotei na Maria kumbra tulaŋ boledamu yej.’
LUK.1.49	Siŋgila kalil Qotei aqaq di unu. Deqa a na kumbra tulaŋ boledamu ebqo.
LUK.1.49	Qotei aqa ñam getento koba. Aqaq di une bei sosai.
LUK.1.50	Tamo uŋgasari kalil Qotei aqa anjam dauryeqnub qaji naŋgi qa Qotei a tulaŋ duloqnsiqa kumbra tulaŋ boledamu enjreqnu. Tamo uŋgasari bini bati endeqa unub qaji naŋgi qa ti bunuqna branteleŋoqnqab qaji naŋgi qa ti Qotei a duloqnsim sqas.
LUK.1.51	Qotei a siŋgila koba ti unu. Deqa a wau siŋgila gargekoba yeleŋeqnu.
LUK.1.51	Tamo uŋgasari naŋgo segi ñam soqtqa are qaleqnub qaji naŋgi Qotei na olo ugeugeinjroqnsiqa naŋgo areqalo niñaqyetnjreqnu.
LUK.1.52	Qotei a na mandor kokba naŋgi kobotnjroqnsiqa tamo uŋgasari naŋgo segi ñam soqtqa are qalosaieqnub qaji naŋgi gereinjroqnsiqa ñam koba enjreqnu.
LUK.1.53	Tamo naŋgi mam unub qaji Qotei na iŋgi anainjreqnaq naŋgi kere na unub.
LUK.1.53	Ariya tamo naŋgi iŋgi koba ti unub qaji a na uratnjreqnaqa naŋgi iŋgi saiinjreqnu.
LUK.1.54+LUK.1.55	A na aqa wau tamo Israel naŋgi aqaryainjreqnu.
LUK.1.54+LUK.1.55	A nami marej, ‘E Israel naŋgi qa gaigai duloqnsiy aqaryainjroqnqai.’
LUK.1.54+LUK.1.55	Aqa anjam nami marej qaji deqa are qaloqnsiqa agi bini Israel naŋgi aqaryainjreqnu.
LUK.1.54+LUK.1.55	Qotei aqa anjam di a na nami gago moma utru Abraham aqa moma kalil naŋgi ti ubtsiq minjrej.”
LUK.1.54+LUK.1.55	Maria na aqa medabu waqtosiqa anjam degsi marej.
LUK.1.56	Bai qalub Maria a Elisabet aqa talq di soqnej. Di koboonaqa a olo puluosiqa aqa qureq aiej.
LUK.1.57	Onaqa Elisabet aqa bati kereonaqa a aŋgro mel ŋambabtej. 
LUK.1.58	Onaqa aqa qure qujai naŋgi ti aqa leŋ qujai naŋgi ti kalil endegsi poinjrej, “Tamo Koba Qotei a Elisabet qa tulaŋ dulosiq deqa aqa miligi gereiyqoqa aŋgro mel ŋambabtqo.” Naŋgi degsi poinjrnaqa Elisabet aqa talq gilsib a ti koba na areboleboleinjrej.
LUK.1.59+LUK.1.60	Bati 8-pela koboonaqa naŋgi aŋgro di muluŋ waiyqa marsib koroeb. Koroosib aqa ñam Sekaraia waiyqa laqnabqa aqa aniqali na saidnjrsiqa minjrej, “Aqa ñam Jon waiyqom.” 
LUK.1.61	Onaqa naŋgi na minjeb, “Kiyaqa aqa ñam Jon waiyqom? Ñam di ino leŋ naŋgoq di sosai.” 
LUK.1.62	Degsi minjsib baŋ na Sekaraia minjeb, “Ni ino aŋgro ñam yai waiyqam?” 
LUK.1.63	Onaqa a baŋ na minjrej, “Pepa bei osbabqa e aqa ñam neŋgreŋyit niŋgi unqab.” Pepa osibonabqa endegsi neŋgreŋyej, “Aqa ñam Jon waiyqom.” Degsi neŋgreŋyonaqa naŋgi kalil ñam di unsibqa are koba qaleb. 
LUK.1.64	Onaqa bati qujai deqa Sekaraia aqa meŋ otyonaqa medabu waqtosiqa Qotei aqa ñam soqtoqnej. 
LUK.1.65	Bati deqa tamo uŋgasari kalil qure dia soqneb qaji naŋgi kumbra deqa qusib ulaeb. Ulaosib kumbra deqa mare mare laqnabqa naŋgo anjam di tulaŋ kobaonaqa qure kalil Judia sawaq di so qaji naŋgi quekriteb. 
LUK.1.66	Tamo uŋgasari anjam di queb qaji naŋgi kalil maroqneb, “Aŋgro di a bunuqna tamo kiero sqas?” Naŋgi degsi maroqneb. Di kiyaqa? Qotei aqa siŋgila aŋgro di aqaq di sonaq uneb deqa.
LUK.1.67	Onaqa Qotei aqa Mondor a Jon aqa abu Sekaraia aqaq ainaqa medabu waqtosiqa endegsi marej, 
LUK.1.68	“Iga gago Tamo Koba Qotei aqa ñam tulaŋ koba soqtqom. A Israel gago Qotei. Iga aqa segi tamo uŋgasari unum deqa a na bosim iga eleŋam iga padalqasai. 
LUK.1.69	Qotei aqa wau tamo Devit aqa leŋ dena tamo bei ŋambabqas. A tamo siŋgila koba sqas. Qotei na a giltqo deqa a na iga eleŋam iga padalqasai. 
LUK.1.70	Anjam di Qotei na nami aqa segi medabu o qaji tamo naŋgi minjreqnaqa naŋgi qusib palontoqneb. 
LUK.1.71	Naŋgi endegsib maroqneb, ‘Qotei na gago jeu tamo naŋgo baŋq dena iga eleŋqas. Tamo naŋgi iga qa ugeeqnub qaji naŋgo baŋq dena dego iga eleŋqas.’ 
LUK.1.72	Qotei a nami gago moma utru naŋgi qa dulosiqa aqaryainjrej. Aqa segi anjam nami marsiq siŋgilatej qaji deqa are qalsiqa naŋgi aqaryainjrej. 
LUK.1.73	Aqa anjam di a nami siŋgilatosiq Abraham minjej. Ariya bini a olo anjam di dauryosim iga aqaryaigwajqa are qaleqnu. 
LUK.1.74	A na iga gago jeu tamo naŋgo baŋq dena eleŋqajqa are qaleqnu. Yim iga aqa wau ojsim olo ulaoqnqasai. 
LUK.1.75	Deqa iga mandamq endia bati gaigai kumbra tiŋtiŋ dauryoqnsimqa kumbra bole kalil Qotei a tulaŋ areareteqnu qaji di siŋgila na yoqnqom. 
LUK.1.76	O ijo aŋgro Jon, bunuqna ni Tamo Koba Qotei aqa medabu o qaji tamo sqam. Tamo uŋgasari naŋgi degsib ni qa maroqnqab. Gago Tamo Koba a bqa laqnimqa ni a qa namoosim aqa gam gereiysim soqnim a bqas. 
LUK.1.77+LUK.1.78	Ni na Qotei aqa segi tamo uŋgasari naŋgi anjam minjroqnimqa naŋgi qusib endegsi poinjrqas, ‘Bole, Qotei a iga qa are tulaŋ boleiyonaq deqa a na gago une kobotetgosim iga oqas.’ Od, gago Qotei a laŋ goge dena suwaŋ qariŋyim iga qa bqas. 
LUK.1.79	Tamo naŋgi ambruq di sosib moreŋqa ulaoqnibqa Qotei na naŋgi suwantnjroqnqas. Osim a na iga gam osorgoqnimqa iga lawo kumbra dauryoqnqom.”
LUK.1.80	Onaqa aŋgro kiñala Jon a kobaqujaeqnaqa Qotei aqa Mondor na siŋgila yoqnej. A tamo kobaqujaosiqa tigelosiq wadau sawaq gilsiq di soqnej. A di sosiqa a na Israel tamo uŋgasari naŋgi Qotei aqa anjam minjrim quqwajqa bati qa tariŋoqnej.
LUK.2.1	Bati deqa Rom naŋgo mandor koba Sisar Ogastus a marej, “Iga na tamo uŋgasari sawa sawa kalilq di unub qaji naŋgo ñam sisiyqom.” 
LUK.2.2	Kwirinius a Siria sawaq di mandor koba sonaqa bati deqa naŋgi na naŋgo ñam sisiyeb. Naŋgi nami ñam sisiyosaioqneb. 
LUK.2.3	Ariya tamo uŋgasari kalil naŋgo ñam ateleŋqajqa marsibqa naŋgo segi segi qure utruq gileleŋeb. 
LUK.2.4	Onaqa Josep a Nasaret qureq dena tigelosiqa Devit aqa qure utruq oqej. Nasaret qure a Galili sawaq di unu. Devit aqa qure utru aqa ñam Betlehem. Betlehem a Judia sawaq di unu. Josep a deq oqej. Di kiyaqa? A Devit aqa leŋ dena ŋambabej deqa. 
LUK.2.5	Josep a Maria oqajqa marej deqa naŋgi aiyel ombla na naŋgo ñam atqajqa Betlehem oqeb. Bati deqa Maria a gumaŋ ti. 
LUK.2.6+LUK.2.7	Naŋgi oqeb ŋereŋo tal koba qaji tamo na maqej. Deqa naŋgi bulmakau naŋgo talq di ŋereŋeb. Naŋgi di sonabqa Maria aqa bati kereonaqa a aŋgro ej. Aqa aŋgro matu mel ŋambabonaqa gara na dalaosiq bulmakau naŋgo iŋgi uyo tabirq dia ŋeiotej.
LUK.2.8	Qolo qujai deqa qure qalaq dia tamo qudei naŋgo kaja ñiŋ uyeqnabqa taqatnjresoqneb. 
LUK.2.9	Onaqa Tamo Koba Qotei aqa laŋ aŋgro bei aisiqa naŋgo areq di tigelonaq uneb. Aqa riaŋ na naŋgi tulaŋ koba suwantnjrnaqa naŋgi unsib tulaŋ ulaugeteb. 
LUK.2.10	Onaqa laŋ aŋgro dena naŋgi minjrej, “Niŋgi ulaaib. E niŋgi anjam bole merŋgwajqa bonum. Merŋgitqa niŋgi qusib tulaŋ areboleboleiŋgwas. Tamo uŋgasari sawa sawa kalilq di unub qaji naŋgi dego ijo anjam endi qusib tulaŋ areboleboleinjrqas. 
LUK.2.11	Anjam bole agiende. Bini Qotei na aqa segi Ŋiri qariŋyqoqa Devit aqa qure utruq dia ŋambabqo. A gago Tamo Koba Kristus. A na qujai tamo uŋgasari naŋgi eleŋamqa naŋgi ŋambile gaigai sqab. Naŋgi padalqasai. 
LUK.2.12	Aŋgro mom di gara na dalaosib bulmakau naŋgo iŋgi uyo tabirq di ŋeiotonub unu. Niŋgi aisib unsib poiŋgwas, ‘Bole, Kristus agide.’”
LUK.2.13	Degsi minjreqnaqa laŋ aŋgro tulaŋ gargekoba naŋgi laŋ goge dena bosib laŋ aŋgro nami bej qaji a ombla tigelosibqa Qotei aqa ñam soqtoqnsib maroqneb, 
LUK.2.14	“Laŋ goge dia Qotei a ñam kobaquja oqo. Mandamq endia tamo uŋgasari naŋgi are lawo na soqnebe. Qotei a naŋgi qa are boleiyeqnu.”
LUK.2.15	Laŋ aŋgro naŋgi olo puluosib laŋ qureq oqeqnabqa kaja taqato tamo naŋgi segi segi qairosib mareb, “Iga tigelosim Betlehem qureq aisim kumbra Tamo Koba Qotei a iga deqa mergwo qaji di unqom.” 
LUK.2.16	Degsi marsibqa gurgur ti aisib Maria wo Josep wo naŋgo aŋgro mom a bulmakau naŋgo iŋgi uyo tabirq di ŋeiotosib sonab unjreb. 
LUK.2.17	Unjrsibqa aŋgro deqa anjam laŋ aŋgro na minjrej qaji di kalil ubtosib mare mare laqneb. 
LUK.2.18	Mare mare laqnab tamo kalil anjam di queb qaji naŋgi prugeleŋosib are koba qaloqneb. 
LUK.2.19	Ariya Maria a anjam di qusiqa aqa areqaloq di atsiq soqnej. 
LUK.2.20	Onaqa kaja taqato tamo naŋgi olo puluosib gileb. Naŋgi laŋ aŋgro aqa anjam qusib aisib Kristus uneb deqa naŋgi tulaŋ areboleboleinjrnaqa Qotei aqa ñam soqtoqnsib giloqneb.
LUK.2.21	Ariya Yesus a ŋambabosiq sonaqa bati 8-pela kereonaqa a muluŋ waiyeb. Osib aqa ñam Yesus waiyeb. Ñam di agi nami laŋ aŋgro na Maria gumaŋosaisonaq minjej qaji.
LUK.2.22	Juda naŋgo kumbra bei agiende. Uŋa aŋgrotimqa bati 40 koboamqa naŋgi uŋa aqa jejamu yansetibqa a Qotei aqa ŋamdamuq di une saiqoji sqas. Dal anjam di Moses a nami marej. Deqa Maria aqa jejamu yansetqa bati kereonaqa aqa gumbulu qali wo Jerusalem gilsibqa atra tal miligiq dia Maria aqa jejamu yansetosib Yesus osib Tamo Koba Qotei aqa baŋq di ateb. 
LUK.2.23	Agi Moses a nami Tamo Koba Qotei aqa dal anjam endegsi neŋgreŋyej, “Aŋgro matu mel ŋambabamqa niŋgi Qotei aqa baŋq di atibqa a Qotei aqa segi tamo sqas.” 
LUK.2.24	Naŋgi aiyel Tamo Koba Qotei aqa dal anjam Moses nami neŋgreŋyej qaji di kalil dauryosibqa iŋgi bei osib Qotei atraiyeb. Agi Moses a nami endegsi neŋgreŋyej, “Binoŋ matu aiyel kio qebari bunuj aiyel kio osib Qotei atraiyiye.” Naŋgi aiyel anjam di dauryosib degsib yeb.
LUK.2.25	Jerusalem dia tamo bei soqnej aqa ñam Simion. Aqa so tulaŋ boledamu. A Qotei aqa sorgomq di geregere sosiqa aqa dal anjam kalil dauryoqnej. Qotei aqa Mondor na a siŋgilatonaq soqnej. Qotei na Kristus qariŋyim bosim Israel tamo uŋgasari naŋgo are boletetnjrqajqa deqa Simion a are qalsiq tariŋosiq soqnej. 
LUK.2.26	Qotei aqa Mondor na nami Simion minjej, “Ni mati moiqasai. Ni moiosaisoqnimqa Tamo Koba Qotei a na aqa Kristus qariŋyim bamqa ni unsim moiqam.” 
LUK.2.27	Onaqa bati bei Qotei aqa Mondor na Simion aqa are tigeltetonaqa atra tal miligiq gilej. Gilsiq di sonaqa Maria wo Josep wo naŋgi Moses aqa dal anjam nami marej qaji di dauryqajqa marsibqa naŋgo aŋgro Yesus osib a Qotei aqa baŋq di atqajqa deqa atra tal miligiq gileb. 
LUK.2.28	Onaqa Simion a Yesus unsiqa a osiq soqoŋyej. Soqoŋyosiqa Qotei aqa ñam soqtosiq endegsi pailyej,
LUK.2.29	“O Tamo Koba Qotei, e ino wau tamo. Ino anjam nami merbem qaji di ni uratosai. Deqa e lawo na moiqai.
LUK.2.30	Ni na ino segi tamo uŋgasari naŋgi eleŋam naŋgi padalaib deqa ino Kristus qariŋyonumqa agi e unonum.
LUK.2.31	Tamo uŋgasari kalil naŋgo ŋamgalaq dia ni kumbra di yonum.
LUK.2.32	Kristus aqa riaŋ na tamo uŋgasari kalil sawa isa isaq di unub qaji naŋgi suwantnjrqas.
LUK.2.32	Ino segi tamo uŋgasari Israel naŋgi dego a na bosim naŋgi suwantnjrimqa naŋgo ñam kobaqas.”
LUK.2.33	Simion a degsi marnaqa Yesus aqa ai wo abu wo naŋgi anjam di qusib are koba qaloqneb. 
LUK.2.34	Onaqa Simion a naŋgi aiyel qa Qotei pailyosiqa Yesus aqa ani Maria minjej, “Ni que. Qotei na aŋgro endi giltqo deqa Israel tamo gargekoba naŋgi uloŋqab. Gargekoba dego olo tigelqab. A toqor bul sqas deqa tamo gargekoba naŋgi a jeutoqnqab. 
LUK.2.35	Deqa tamo gargekoba naŋgo areqalo uliejunu qaji di olo boleq dqas. Yimqa serie na ino are qametmo bul are jaqatiŋ oqnqam.”
LUK.2.36	Bati deqa Qotei aqa medabu o qaji uŋa bei soqnej aqa ñam Ana. A Fanuel aqa asi. A Aser aqa leŋ. A tulaŋ qeliej. A nami tamo osiqa gumbulu qali wo wausau 7 soqneb. 
LUK.2.37	Aqa gumbuluŋ moinaqa a segi qobul soqnej. Aqa wausau kalil 84. A qobul sosiqa a bati gaigai qolo ti qanam ti atra tal miligiq giloqnsiqa iŋgi ti ya ti uratoqnsiqa Qotei pailyoqnej. A atra tal uratosaioqnej. 
LUK.2.38	Ariya Simion anjam marsiq koboonaqa Ana a bosiqa aŋgro kiñala di unsiqa Qotei aqa ñam soqtej. Osiqa Jerusalem tamo uŋgasari Qotei na eleŋqajqa deqa tariŋosib soqneb qaji naŋgi Yesus qa sainjroqnej.
LUK.2.39	Maria wo Josep wo naŋgi Jerusalem dia Tamo Koba Qotei aqa dal anjam kalil dauryekritosib naŋgi olo puluosib Galili sawaq gilsib naŋgo segi qure utru Nasaret di soqneb. 
LUK.2.40	Di sosibqa naŋgo aŋgro kiñala Yesus a boleoqnsiqa siŋgilaoqnsiq powo qelikoba oqnej. Qotei a Yesus qa are tulaŋ boleiyoqnsiqa geregereiyoqnej.
LUK.2.41	Yesus aqa ai wo abu wo naŋgi wausau gaigai Juda naŋgo yori bati koba unqajqa maroqnsib tigelosib Jerusalem aioqneb. Qotei na nami Israel naŋgi Isip sawaq dia padalqa laqnabqa eleŋosiq aqaryainjrej. Juda naŋgi deqa olo are qalsib yori bati unqajqa maroqnsib Jerusalem aioqneb. 
LUK.2.42	Deqa Yesus aqa wausau 12-pela kereonaqa a na aqa ai wo abu wo naŋgi daurnjrsiqa yori bati di unqajqa koba na Jerusalem aieb. 
LUK.2.43	Aisib yori bati di unsib koboonaqa tamo uŋgasari kalil naŋgi olo puluosib naŋgo segi segi qureq olo gileqnabqa aŋgro wala Yesus a segi Jerusalem di soqnej. Aqa ai wo abu wo naŋgi deqa qaliesai. 
LUK.2.44	Naŋgi are qaleb, “Yesus a tamo qudei naŋgi daurnjrsiqa nami gilqo kio?” Degsi are qalsibqa qanam qujai naŋgi walwelosi gileb. Gilsib gamq dia Yesus unosai deqa naŋgo segi kadoi naŋgi ti naŋgo segi leŋ naŋgi ti Yesus qa nene nenemnjroqneb. 
LUK.2.45	Onaqa ugeinjrnaqa naŋgi puluosib olo Jerusalem aisibqa dia Yesus qa ŋamoqneb. 
LUK.2.46	Bati qalub naŋgi Yesus qa ŋamoqneb. Ŋamosib gilsib atra tal miligiq dia ŋam ateb Yesus a di awesonaq uneb. A dal anjam qalie tamo naŋgo ambleq dia awesosiqa naŋgo anjam quoqnsiqa a kamba anjam qudei naŋgi nenemnjroqnej. 
LUK.2.47	Aqa powo tulaŋ kobaquja. Deqa a dal anjam qalie tamo naŋgo anjam qusiq kamba anjam bole bole minjreqnaqa tamo uŋgasari naŋgi qusibqa tulaŋ prugeleŋoqneb. 
LUK.2.48	Onaqa aqa ai wo abu wo naŋgi a unsibqa are koba qaleb. Osib aqa ai na minjej, “O ijo aŋgro, ni kiyaqa aqo ino abu wo kumbra deggonum? Ni que. Aqo aiyel tulaŋ are gulubeigwoqa ni qa ŋamoqnam.” 
LUK.2.49	Onaqa Yesus na minjrej, “Niŋgi kiyaqa e qa ŋamoqnab? E ijo Abu aqa talq endi unum. Niŋgi di qaliesai kio?” 
LUK.2.50	Onaqa aqa ai wo abu wo naŋgi aqa anjam di qusib poinjrosai.
LUK.2.51	Onaqa Yesus a tigelosiqa aqa ai wo abu wo naŋgi daurnjrsiqa Nasaret qureq gileb. Gilsib dia a naŋgo aiyel anjam geregere dauryoqnsiqa naŋgo sorgomq di soqnej. Onaqa aqa aniqali na aqa kumbra di unsiqa tulaŋ arearetonaqa aqa areqaloq di atnaq soqnej. 
LUK.2.52	Yesus a Nasaret qureq di sosiqa tamo kobaqujaoqnsiqa aqa qalie dego kobaqujaoqnej. A Qotei aqa ŋamdamuq dia kumbra tulaŋ boledamu yoqnej. A tamo uŋgasari kalil naŋgo ŋamdamuq dia dego kumbra tulaŋ boledamu yoqnej.
LUK.3.1	Sisar Taiberius a wausau 15 Rom naŋgo mandor koba sonaqa Pontius Pailat a Judia sawa naŋgo gate koba soqnej. Bati deqa Herot a Galili sawa naŋgo gate koba soqnej. Herot aqa aube Filip a na Ituria sawa ti Trakonitis sawa ti taqatoqnej. Lisanias a na Abilene sawa taqatoqnej. 
LUK.3.2	Anas wo Kaiafas wo naŋgi aiyel atra tamo gate soqneb. Bati deqa Sekaraia aqa ŋiri Jon a wadau sawaq di sonaqa Qotei na aqa anjam ubtsiq Jon minjej. 
LUK.3.3	Deqa Jon a sawa kalil Jordan ya qalaq di soqneb qaji naŋgoq giloqnsiqa Qotei aqa anjam palontosiq tamo uŋgasari naŋgi endegsi minjroqnej, “Niŋgi are bulyibqa e na niŋgi yansŋgwai. Amqa Qotei a nuŋgo une kalil kobotetŋgwas.” 
LUK.3.4	Nami Qotei aqa medabu o qaji tamo Aisaia a Jon qa anjam endegsi neŋgreŋyej, “Tamo bei a wadau sawaq di tigelosimqa a tulaŋ koba leleŋosim tamo uŋgasari naŋgi endegsi minjroqnqas, ‘Tamo Koba a bqajqa gam gereiyetiye. Gam tingitetiye. 
LUK.3.5	Botau kalil mororyiye. Mana kokba ti mana kiñilala ti kalil giŋgeŋnjrsib taqal atiye. Gam kaneŋo kalil tingitiye. Gam niñaqejunub qaji di dego gereiyiye. 
LUK.3.6	Yimqa Qotei na iga eleŋamqa tamo uŋgasari sawa sawa kalilq di unub qaji naŋgi Qotei aqa wau di unqab.’”
LUK.3.7	Tamo uŋgasari tulaŋ gargekoba naŋgi Jon na yansnjrqa marsibqa aqa areq beqnabqa siŋgila na endegsi minjroqnej, “Niŋgi amal uge bul. Niŋgi yai na anjam utru merŋgwoqa mondoŋ Qotei aqa minjiŋ nuŋgoq aiaim deqa ulaosib ijoq bonub? 
LUK.3.8	Niŋgi are bulyiye. Osib nuŋgo kumbra uge kalil uratosib kumbra bole bole yoqniye. Yimqa e unsiy marqai, ‘Bole, niŋgi are bulyonub.’ Osiy niŋgi yansŋgwai. Niŋgi endegsib are qalaib, ‘Iga Abraham aqa leŋ. Deqa iga Qotei aqa ŋamgalaq di tamo bole.’ Niŋgi degsib are qalaib. Niŋgi quiye. Niŋgi Abraham aqa leŋ di laŋa. Qotei na marimqa meniŋ kalil endi dego tamo bulyosib tigelosib Abraham aqa leŋ sqab. 
LUK.3.9	Tapor qalat agi Qotei na ojsiqa ŋam utruq di qomqajqa ojsiqa tigelejunu. Deqa ŋam kalil gei boletosaieqnub qaji di Qotei na tapor dena qomeleŋosim ŋamyuoq di breinjrqas.”
LUK.3.10	Jon na tamo uŋgasari naŋgi anjam degsi minjrnaqa naŋgi na kamba nenemyeb, “Ni anjam degsi mergonum deqa iga kumbra kieryqom?” 
LUK.3.11	Onaqa Jon na minjrej, “Ni gara aiyel soqnimqa bei osim tamo gara saiqoji unu qaji di ye. Ni iŋgi koba ti soqnimqa iŋgi qudei osim tamo iŋgi saiqoji unu qaji di ye.” 
LUK.3.12	Onaqa takis o qaji tamo qudei naŋgi dego Jon na yansnjrqa marsibqa aqa areq bosib nenemyeb, “O Qalie Tamo Koba, ni mare. Iga takis o qaji tamo. Deqa iga kumbra kieryqom?” 
LUK.3.13	Onaqa Jon na kamba minjrej, “Nuŋgo gate kokba naŋgi takis silali gembub niŋgi oqajqa merŋgonub dego kere oqniye. Silali bei laŋa goge ataib.” 
LUK.3.14	Onaqa qaja tamo qudei naŋgi Jon aqa areq gilsib nenemyeb, “Ni mare. Iga kumbra kieryqom?” Onaqa Jon na minjrej, “Niŋgi tamo qudei naŋgi ugeugeinjrsib silali laŋa yainjroqnaib. Niŋgi gisaŋosib tamo qudei naŋgo silali laŋa yainjrqa marsibqa naŋgo jejamuq di une bei bei atoqnaib. Niŋgi endegsib are qaloqniye, ‘Iga waueqnum deqa aqa awai di kere.’”
LUK.3.15	Ariya tamo kalil naŋgi Kristus bqajqa bati qa tariŋoqneb deqa naŋgi Jon aqa anjam di quoqnsib are qaloqneb, “Jon a Kristus kio?” 
LUK.3.16	Onaqa Jon a naŋgo areqalo di qalieosiqa minjrej, “Tamo Koba a bunuqna ijo qoreq na bqas. A tamo siŋgila koba. Ijo siŋgila aqa siŋgila ti keresai. Deqa e a kaŋgalyqajqa e tamo bolesai. E ya na laŋa yansŋgeqnum. Ariya Tamo Koba a bosimqa Qotei aqa Mondor aqa siŋgila na ti ŋamyuo na ti niŋgi yansŋgwas. 
LUK.3.17	Aqa baŋq di a savol ojejunu. A bosim savol dena wit ñoqoryosim damu eleŋosim aqa talq di atqas. Ariya a suwi olo eleŋosim ŋamyuo gaigai yuejunu qaji dia breinjrimqa yuekritqab.”
LUK.3.18	Jon a tamo uŋgasari naŋgi anjam degsi minjroqnsiqa anjam gargekoba dego naŋgo are qametnjrqajqa deqa minjroqnej. A Qotei aqa anjam utru bole bole babtoqnsiqa naŋgi minjroqnej.
LUK.3.19	Ariya Jon a gate koba Herot aqa une bei babtosiqa deqa ŋiriŋtej. Aqa une agi aqa segi was aqa ŋauqali Herodias yaiysiq ej. Une deqa ti kumbra uge uge kalil Herot a yoqnej qaji deqa ti Jon na ŋiriŋtej. 
LUK.3.20	Deqa Herot a olo kumbra uge bei yej. Agi a Jon ojsiqa tonto talq di waiyej.
LUK.3.21	Ariya Jon a na tamo uŋgasari kalil naŋgi yansnjreqnaqa Yesus a dego bonaqa Jon na yansonaqa bati di a tarosi laŋ goge koqyosiq Qotei pailyeqnaqa laŋ waqej. 
LUK.3.22	Laŋ waqonaqa Qotei aqa Mondor binoŋ bulosiq laŋ goge dena aisiqa Yesus aqa jejamuq di awoej. Awoonaqa laŋ goge dena Qotei na Yesus metonaqa aqa kakoro quej. A na endegsi minjnaq quej, “Ni ijo segi aŋgro qujai. E na ni tulaŋ qalaqalaimeqnum. E ni qa tulaŋ areboleboleibqo.”
LUK.3.23	Yesus aqa wausau 30 kereonaqa aqa wau utru atej. Naŋgi Yesus qa endegsib maroqneb, “A Josep aqa ŋiri.” Josep a Heli aqa ŋiri. 
LUK.3.24	Heli a Matat aqa ŋiri. Matat a Livai aqa ŋiri. Livai a Melki aqa ŋiri. Melki a Janai aqa ŋiri. Janai a Josep aqa ŋiri. 
LUK.3.25	Josep a Matatias aqa ŋiri. Matatias a Amos aqa ŋiri. Amos a Nahum aqa ŋiri. Nahum a Esli aqa ŋiri. Esli a Nagai aqa ŋiri. 
LUK.3.26	Nagai a Mat aqa ŋiri. Mat a Matataias aqa ŋiri. Matataias a Semen aqa ŋiri. Semen a Josek aqa ŋiri. Josek a Joda aqa ŋiri. 
LUK.3.27	Joda a Joanan aqa ŋiri. Joanan a Resa aqa ŋiri. Resa a Serubabel aqa ŋiri. Serubabel a Sealtiel aqa ŋiri. Sealtiel a Neri aqa ŋiri. 
LUK.3.28	Neri a Melki aqa ŋiri. Melki a Adi aqa ŋiri. Adi a Kosam aqa ŋiri. Kosam a Elmadam aqa ŋiri. Elmadam a Er aqa ŋiri. 
LUK.3.29	Er a Josua aqa ŋiri. Josua a Elieser aqa ŋiri. Elieser a Jorim aqa ŋiri. Jorim a Matat aqa ŋiri. Matat a Livai aqa ŋiri. 
LUK.3.30	Livai a Simeon aqa ŋiri. Simeon a Juda aqa ŋiri. Juda a Josep aqa ŋiri. Josep a Jonam aqa ŋiri. Jonam a Eliakim aqa ŋiri. 
LUK.3.31	Eliakim a Melea aqa ŋiri. Melea a Mena aqa ŋiri. Mena a Matata aqa ŋiri. Matata a Natan aqa ŋiri. Natan a Devit aqa ŋiri. 
LUK.3.32	Devit a Jesi aqa ŋiri. Jesi a Obet aqa ŋiri. Obet a Boas aqa ŋiri. Boas a Salmon aqa ŋiri. Salmon a Nason aqa ŋiri. 
LUK.3.33	Nason a Aminadap aqa ŋiri. Aminadap a Atmin aqa ŋiri. Atmin a Arni aqa ŋiri. Arni a Hesron aqa ŋiri. Hesron a Peres aqa ŋiri. Peres a Juda aqa ŋiri. 
LUK.3.34	Juda a Jekop aqa ŋiri. Jekop a Aisak aqa ŋiri. Aisak a Abraham aqa ŋiri. Abraham a Tera aqa ŋiri. Tera a Nahor aqa ŋiri. 
LUK.3.35	Nahor a Seruk aqa ŋiri. Seruk a Reu aqa ŋiri. Reu a Pelek aqa ŋiri. Pelek a Eber aqa ŋiri. Eber a Sela aqa ŋiri. 
LUK.3.36	Sela a Kainan aqa ŋiri. Kainan a Arpaksat aqa ŋiri. Arpaksat a Siem aqa ŋiri. Siem a Noa aqa ŋiri. Noa a Lamek aqa ŋiri. 
LUK.3.37	Lamek a Metusela aqa ŋiri. Metusela a Enok aqa ŋiri. Enok a Jaret aqa ŋiri. Jaret a Mahalalel aqa ŋiri. Mahalalel a Kenan aqa ŋiri. 
LUK.3.38	Kenan a Enos aqa ŋiri. Enos a Set aqa ŋiri. Set a Adam aqa ŋiri. Adam a Qotei aqa ŋiri.
LUK.4.1+LUK.4.2	Ariya Qotei aqa Mondor a Yesus aqa jejamuq di awoonaqa a Jordan yaq dena olo pulueqnaqa Mondor na a wadau sawaq osi gilsiqa di uratonaqa bati 40 a di laqnej. Di laqnaqa Satan bosiqa Yesus a une bei atqajqa deqa marsiqa walawalaiyoqnej.
LUK.4.1+LUK.4.2	Bati deqa Yesus a iŋgi uratsiqa qurieŋ ti soqnej. A laŋa soqnej. Bati 40 di koboonaqa a mamyej. 
LUK.4.3	Onaqa Satan na minjej, “Ni Qotei aqa Ŋiriamqa meniŋ kalil endi minjrim bem bulyibqa ni uye.” 
LUK.4.4	Degsi minjnaqa Yesus na kamba minjej, “Moses a nami Qotei aqa anjam endegsi neŋgreŋyej unu, ‘Tamo naŋgi iŋgi na segi ŋambile sqasai.’”
LUK.4.5	Onaqa Satan na Yesus olo osiqa mana goge kobaq oqsiqa goge dia Yesus tigeltsiqa sawa sawa kalil mandor kokba naŋgi na taqatejunub qaji di Yesus osoryej. 
LUK.4.6	Osoryosiqa minjej, “Sawa sawa kalil naŋgo siŋgila ti ñoro ti di ni emqai. Sawa sawa kalil di ijo. Qotei na nami ebej. Deqa e na tamo bei yqa marsiy yqai. 
LUK.4.7	Deqa ni ijo ulatamuq endia siŋga pulutosim e qa louimqa sawa sawa kalil di ni emqai.” 
LUK.4.8	Onaqa Yesus na minjej, “Moses a nami Qotei aqa anjam endegsi neŋgreŋyej unu, ‘Ino Tamo Koba Qotei a segi qa louoqnsimqa aqa sorgomq di soqne.’”
LUK.4.9	Onaqa Satan na Yesus olo osiqa Jerusalem qureq aisiq atra tal quraq oqsiq goge dia Yesus atsiqa minjej, “Ni Qotei aqa Ŋiriamqa endena prugosim mandamq aie. 
LUK.4.10	Agi Qotei aqa anjam nami endegsib neŋgreŋyeb unu, ‘Qotei na aqa laŋ aŋgro naŋgi minjrimqa bosib ni taqatmqab.’ 
LUK.4.11	Anjam bei dego nami endegsib neŋgreŋyeb unu, ‘Laŋ aŋgro naŋgi bosib baŋ na ni soqtmibqa ino siŋga meniŋ na qalqasai.’”
LUK.4.12	Onaqa Yesus na kamba Satan minjej, “Qotei aqa anjam bei dego endegsib neŋgreŋyeb unu, ‘Ni ino Tamo Koba Qotei aqa siŋgila unqa osimqa ni na kumbra bei laŋa yaim. A ni aqaryaimqas kio sai kio di unqa osimqa kumbra bei laŋa yaim.’”
LUK.4.13	Satan a kumbra kalil dena Yesus uneq waiyqa yonaq ugeiyonaqa a uratosiq ulaŋej. Bunuqna a na olo Yesus walawalaiyqa marsiqa tariŋosiq soqnej.
LUK.4.14	Qotei aqa Mondor aqa siŋgila Yesus aqaq di sonaqa deqa a olo puluosiqa Galili sawaq aiej. Aisiq di sonaqa naŋgi a qa mare mare laqnabqa tamo uŋgasari kalil naŋgi quekriteb. 
LUK.4.15	Onaqa a bati gaigai Juda naŋgo Qotei tal miligiq giloqnsiqa tamo uŋgasari naŋgi Qotei aqa anjam minjreqnaqa naŋgi quoqnsib aqa ñam soqtoqneb.
LUK.4.16	Onaqa Yesus a dena walwelosiq Nasaret qureq aiej. Di aqa segi qure utru. A dia boleej. Aisiq dia aqa kumbra gaigai yoqnej qaji di dauryosiqa yori bationaqa Juda naŋgo Qotei tal miligiq gilsiqa Qotei aqa anjam sisiyqa osiq tigelej. 
LUK.4.17	Onaqa buk Baibel yonabqa a na waqtosiqa Qotei aqa medabu o tamo Aisaia aqa anjam nami neŋgreŋyej qaji mutu bei itosiq endegsi sisiyej, 
LUK.4.18	“Tamo Koba Qotei na e giltbej deqa aqa Mondor ijoq di unu. A na e giltbosiqa endegsi merbej, ‘Ni na tamo uge uge naŋgi ijo anjam bole plaltosim minjroqne.’ Agi Qotei na e qariŋbonaq mandamq aiem deqa e na tamo uŋgasari naŋgo segi une na siŋgila na ojejunu qaji naŋgi Qotei aqa anjam bole minjroqnitqa naŋgo une uratoqnqab. E na tamo ŋam qandimo unub qaji naŋgi boletnjroqnitqa naŋgi olo ŋamdamu poinjroqnqas. Tamo naŋgi naŋgo jeu tamo na ugeugeinjreqnub qaji naŋgi aqaryainjroqnitqa naŋgo gulube kobooqnqas. 
LUK.4.19	Tamo Koba Qotei na aqa segi tamo uŋgasari naŋgi eleŋqajqa bati agi brantqo. E anjam di mare mare laqajqa deqa Qotei na e qariŋbonaq mandamq aiem.”
LUK.4.20	Yesus a anjam degsi sisiyosiq koboonaqa buk Baibel kabutosiqa Qotei tal taqato tamo yosiq a olo awoej. Onaqa tamo uŋgasari kalil Qotei tal miligiq di soqneb qaji naŋgi Yesus koqyesoqneb.
LUK.4.21	Onaqa Yesus na naŋgi minjrej, “Qotei aqa anjam e endego sisiyonum niŋgi quonub qaji di aqa damu agi bini brantqo.” 
LUK.4.22	Degsi minjrnaqa naŋgi kalil aqa anjam di qusibqa naŋgi areboleboleinjrnaqa mareb, “Yesus aqa anjam di bolequja.” Naŋgi degsi marsibqa olo areqalo kobaiyoqnsib maroqneb, “Yesus a Josep aqa ŋiri. Deqa a powo qabe na osiqa anjam bole endeqaji palontosiq mergeqnu?”
LUK.4.23	Onaqa Yesus na minjrej, “Niŋgi yawo anjam endegsib merbqab kio, ‘O ma gereiyo tamo, ni ino segi jejamu gereiye.’ Osib niŋgi endegsib merbqab, ‘Kaperneam qureq dia ni ino siŋgila babteqnamqa tamo naŋgi unoqneb. Iga degsim queqnum. Siŋgila dego kere olo ino segi qure utruq endia babt. Yimqa iga unqom.’” 
LUK.4.24	Osiqa Yesus a olo anjam endegsi minjrej, “Niŋgi quiye. E bole merŋgwai. Qotei aqa medabu o qaji tamo bei aqa segi qure utruq gilsim anjam minjroqnqas di naŋgi aqa anjam quetqa asginjrqas. Deqa a ñam saiqoji sqas. 
LUK.4.25	E bole merŋgwai. Qotei aqa medabu o qaji tamo Elaija aqa bati qa laŋ geteŋesonaqa wausau qalub bai 6-pela gilsiq awa bosaioqnej. Deqa sawa sawa kalilq dia naŋgi mam koba eb. Bati deqa Israel sawaq dia uŋa qobul gargekoba soqneb. 
LUK.4.26	Sonabqa Qotei na Elaija naŋgoq qariŋyosai. A na Elaija qariŋyonaqa Saidon sawaq gilsiq Sarefat qureq dia uŋa qobul bei aqaq di segi brantosiq aqaryaiyej. 
LUK.4.27	Qotei aqa medabu o qaji tamo Elisa aqa bati qa Israel sawaq dia lepra tamo gargekoba soqneb. Ariya Elisa a naŋgi boletnjrosai. A Siria sawaq gilsiqa dia lepra tamo bei aqa ñam Naman sonaqa a segi qujai boletej.”
LUK.4.28+LUK.4.29+LUK.4.30	Yesus a na tamo uŋgasari Qotei tal miligiq di soqneb qaji naŋgi anjam degsi minjrnaqa naŋgi kalil qusibqa minjiŋ ani oqetnjrnaqa tigelosib Yesus ojeb. Yesus ojsib tututosib qure qalaq osi gileb. Naŋgo qure mana goge di soqnej. Deqa naŋgi Yesus mana goge dena waiyqa marsib osi gilnabqa a naŋgo ambleq na loumosiq ulaŋej.
LUK.4.31	Ariya Yesus a Galili sawa naŋgo qure bei aqa ñam Kaperneam deq gilej. Gilsiq di sosiqa yori batieqnaqa tamo uŋgasari naŋgi koroinjroqnsiqa Qotei aqa anjam plaltosiq minjroqnej. 
LUK.4.32	Yesus aqa anjam maroqnej di siŋgila ti. A segi anjam aqa Abu. Deqa tamo uŋgasari kalil naŋgi aqa anjam quoqnsib tulaŋ prugeleŋoqneb.
LUK.4.33	Yori bati bei tamo bei mondor uge ti so qaji a Qotei tal miligiq di soqnej. Deqa a tulaŋ koba leleŋosiqa Yesus minjej, 
LUK.4.34	“O Yesus Nasaret qaji tamo, ni iga kiergwajqa bonum? Ni iga padaltgwa bonum e? E ni qalie. Ni Qotei aqa segi Ŋiri bolequja. Ino jejamuq di une bei saiqoji.”
LUK.4.35	Mondor uge dena Yesus degsi minjnaqa Yesus a siŋgila na ŋiriŋtosiq minjej, “Ni medabu getentsim tamo di uratosim ni ulaŋ.” Onaqa mondor uge dena tamo di uratqa osiqa tamo uŋgasari naŋgo ambleq dia tamo di waiyonaq mandamq di ŋeiesonaqa uratosiq ulaŋej. Tamo di aqa jejamu yala ugetosai. A bole soqnej. 
LUK.4.36	Onaqa tamo uŋgasari kalil naŋgi Yesus aqa kumbra di unsibqa naŋgi tulaŋ koba prugeleŋosib segi segi maroqneb, “Yesus a anjam bunuj mareqnu. Aqa anjam bunuj di siŋgila ti mareqnu. Agi a na mondor uge naŋgi anjam minjreqnaqa naŋgi aqa anjam dauryosib jaraieqnub.” 
LUK.4.37	Naŋgi degsi marsibqa jaraiosib sawa sawa kalilq dia Yesus aqa kumbra deqa mare mare laqnab tamo uŋgasari kalil naŋgi quekriteb.
LUK.4.38	Onaqa Yesus a tigelosiqa Qotei tal uratosiq Saimon aqa tal gogetej. Tal gogetosiqa Saimon aqa mimibe makobaiyonaqa jejamu kaŋkaŋyonaq unej. Deqa Yesus aqa aŋgro naŋgi na minjeb, “Ni a boletime.” 
LUK.4.39	Onaqa Yesus a gilsiq uŋa maiyej qaji aqa areq di tigelosiqa anjam segi minjnaqa aqa jejamu kaŋkaŋ di koboej. Onaqa uŋa a tigelosiqa naŋgi iŋgi goietnjrej.
LUK.4.40	Seŋ aiqa laqnaqa tamo uŋgasari ma utru segi segi so qaji naŋgo was naŋgi na joqsib Yesus aqa areq osi beleŋoqneb. Osi beleŋeqnabqa Yesus na aqa baŋ naŋgo segi segi gateq di ateqnaqa naŋgo ma koboeqnaqa naŋgi jaraioqneb. 
LUK.4.41	Mondor uge gargekoba dego Yesus na winjreqnaqa naŋgi na tamo uŋgasari naŋgi uratnjroqnsib jaraioqneb. Jaraioqnsib tulaŋ koba leleŋoqnsib Yesus minjoqneb, “Ni Qotei aqa Ŋiri.” Yeqnabqa Yesus a siŋgila na minjroqnej, “Niŋgi ijo ñam ubtsib maraib.” Degsi saidnjroqnej. Di kiyaqa? Naŋgi qalie, Yesus a Kristus deqa.
LUK.4.42	Onaqa nobqolo ambru Yesus a na naŋgi alelnjrsiqa qure di uratosiq wadau sawaq gilej. Gilsiq di sonaqa tamo uŋgasari naŋgi a qa ŋamosib gilsib itosib minjeb, “Ni iga uratgaim.” 
LUK.4.43	Onaqa Yesus na minjrej, “E qure bei bei naŋgoq dego giloqnsiyqa Qotei aqa anjam bole endegsi minjroqnqai, ‘Niŋgi are bulyibqa Qotei a nuŋgo Mandor Koba sosim niŋgi taqatŋgwas.’ Degsi minjroqnqai. Qotei a deqa e qariŋbonaq mandamq aiem.” 
LUK.4.44	Yesus a naŋgi degsi minjrsiqa naŋgi uratnjrsiq gilsiq Judia sawaq dia walweloqnsiqa Juda naŋgo Qotei tal miligiq giloqnsiqa tamo uŋgasari naŋgi Qotei aqa anjam palontosiq minjroqnej.
LUK.5.1	Bati bei Yesus a Genesaret ya aguq gilsiqa alile dia tigelesonaqa tamo uŋgasari tulaŋ gargekoba naŋgi Qotei aqa anjam quqwajqa are qalsibqa Yesus aqa areq bosib koroeb. 
LUK.5.2	Koroesonabqa Yesus a ŋam atsiqa qobuŋ aiyel alile di tiryosib sonab unjrej. Qe o qaji tamo naŋgi qobuŋ di tiryosib naŋgo kakaŋ yansoqneb. 
LUK.5.3	Qobuŋ bei Saimon aqa qobuŋ. Yesus a Saimon aqa qobuŋ goge di awoosiqa Saimon minjej, “Qobuŋ tututim kiñala sasalosim yaq aiem.” Onaqa Saimon na qobuŋ tututonaq sasalonaqa Yesus a qobuŋ miligiq dia awesosiqa tamo uŋgasari kalil naŋgi alile di sonabqa Qotei aqa anjam plaltosiq minjroqnej.
LUK.5.4	Anjam minjrsiq koboonaqa a na Saimon minjej, “Niŋgi qobuŋ oyoosib ya robuq oqsib nuŋgo kakaŋ waiyqab qe oqab.” 
LUK.5.5	Onaqa Saimon na kamba minjej, “O Tamo Koba, iga qolo waukobaonum gilsim nebeqo. Iga qe bei yala osai. Uŋgum. Ni maronum deqa e kakaŋ olo waiyqai.” 
LUK.5.6+LUK.5.7	Degsi Yesus minjsiqa naŋgi ya robuq oqsib kakaŋ olo waiysib qe tulaŋ koba eb. Qe koba onabqa naŋgo kakaŋ qe na maqej deqa braŋqa laqnaqa titqa keresaiinjrnaqa naŋgo was qudei qobuŋ beiq di soqneb qaji naŋgi metnjrnab bosib koba na kakaŋ titosib qe osib qobuŋ aiyel miligiq di jugonab maqosib tugwa laqneb. 
LUK.5.8	Onaqa Pita a Yesus aqa maŋwa di unsiqa Yesus aqa siŋgaq di siŋga pulutosiq minjej, “O Tamo Koba, e une tamo. Deqa ni e uratbosim gile.” 
LUK.5.9	Pita na Yesus degsi minjej. Di kiyaqa? Aqa was naŋgi ti qe tulaŋ koba eleŋosib prugeleŋeb deqa. 
LUK.5.10	Sebedi aqa ŋiri aiyel Jems wo Jon wo naŋgi Pita ombla wau qujai. Naŋgi dego Yesus aqa maŋwa di unsibqa prugeleŋeb. Onaqa Yesus na Pita minjej, “Ni ulaaim. Ni qe o tamo deqa ni qe eqnum. Bunuqna ni degsim olo tamo oqnqam.” 
LUK.5.11	Onaqa naŋgi naŋgo qobuŋ alile dia suweiyosib naŋgo ai wo abu wo naŋgi uratnjrsib naŋgo ñoro ti iŋgi iŋgi kalil dego uratosib Yesus dauryeb.
LUK.5.12	Naŋgi Yesus dauryosib bati bei koba na qure beiq gileb. Dia tamo bei yu na aqa jejamu ugeeleŋej qaji a Yesus unsiqa aqa areq bosiqa turuosiqa mandamq di ŋam quosiqa Yesus pailyosiq minjej, “O Tamo Koba, ni e boletbqa are soqnimqa e boletbe. E qalie, ni na e boletbqa kere deqa e inoq bonum.” 
LUK.5.13	Degsi minjnaqa Yesus a baŋ waiysiq tamo di aqa jejamu ojej. Ojsiqa minjej, “E ni boletmqa are unu. Deqa ino jejamu olo boleeme.” Degsi minjnaqa bati qujai deqa aqa yu uge kalil mosoosiq aqa jejamu olo boleej. 
LUK.5.14	Onaqa Yesus na minjej, “Ino jejamu boleqo deqa ni tigelosim gile. Ariya ni tamo qudei naŋgi ijo ñam ubtsim minjraim. Ni gilsim ino jejamu atra tamo osoryosim atraiyo qaji iŋgi iŋgi Moses nami marej qaji di osim Qotei atraiyime. Yimqa tamo uŋgasari naŋgi ni numsib marqab, ‘Bole, ino jejamu boleqo.’” 
LUK.5.15	Onaqa a gilsiqa a Yesus aqa anjam di dauryosai. Yesus na a boletej deqa mare mare laqnaqa aqa anjam tulaŋ kobaonaqa sawa sawa kalilq dia tamo uŋgasari gargekoba quekriteb. Deqa tamo uŋgasari tulaŋ gargekoba naŋgi Yesus aqa anjam quqwajqa marsibqa boqnsib aqa areq di korooqneb. A na naŋgo ma boletetnjrqajqa deqa ti aqa areq di korooqneb. 
LUK.5.16	Koroeqnab Yesus a bati gaigai naŋgi uratnjrsim a segi sqajqa maroqnsiq naŋgi alelnjroqnsiq wadau sawaq giloqnsiqa dia a segi sosiq Qotei pailyoqnej.
LUK.5.17+LUK.5.18	Bati bei tamo uŋgasari naŋgi olo koroesonabqa Yesus a na Qotei aqa anjam palontosiq minjroqnej. Minjreqnaqa bati di Farisi naŋgi ti dal anjam qalie tamo naŋgi ti tigelosib bosib Yesus aqa areq di awoeleŋesoqneb. Naŋgi Galili sawa naŋgo qure qureq dena ti Judia sawa naŋgo qure qureq dena ti Jerusalem qureq dena dego tigelosib bosib Yesus aqa areq di awoeleŋesoqneb. Bati di Tamo Koba Qotei aqa siŋgila Yesus aqa jejamuq di soqnej. Deqa a na tamo naŋgo ma gereiyetnjrqa marnaqa tamo qudei naŋgi na tamo bei jejamu laiyej qaji a saperaq di atsib Yesus aqa areq di atibqa Yesus na boletqajqa deqa qoboiyosib beb. 
LUK.5.19	Bosib ŋam ateb tamo tulaŋ gargekoba siraŋme juŋeb. Deqa naŋgi Yesus aqa areq gilqa keresaiinjrnaqa tal quraq oqsib goge na waqtosibqa tamo sapera qoji gulaintosib ura uratonab Yesus aqa areq aiej. 
LUK.5.20	Onaqa Yesus a tamo naŋgi di naŋgo areqalo unej naŋgo areqalo qujai Yesus na tamo di boletqa kere. Deqa a na tamo jejamu laiyej qaji di minjej, “O ijo was, ino une kalil e na kobotetmonum.” 
LUK.5.21	Onaqa dal anjam qalie tamo naŋgi ti Farisi naŋgi ti tal dia awesoqneb qaji naŋgi Yesus aqa anjam di qusibqa naŋgo areqalo na mareb, “Yesus a Qotei misiliŋyqo. Yai na tamo naŋgo une kobotqa kere? Qotei a segi qujai.” 
LUK.5.22	Naŋgi degsib are qalsib sonabqa Yesus a naŋgo areqalo di qalieosiqa minjrej, “Niŋgi kiyaqa degsib are qaleqnub? 
LUK.5.23	Anjam kie e na tamo jejamu laiyqo qaji di minjqajqa wau koba sai? ‘Ino une kalil e na kobotetmonum,’ anjam de kio, ‘Ni tigelosim walwel,’ anjam de kio? 
LUK.5.24	Ariya e Tamo Aŋgro e mandamq endia siŋgila ti unum deqa e na tamo naŋgo une kobotetnjrqa kere. Niŋgi degsib qalieqajqa deqa e na tamo di boletqai.” Yesus a na naŋgi degsi minjrsiqa tamo jejamu laiyej qaji di koqyosiqa minjej, “E ni mermqai. Ni tigelosim ino sapera osim ino talq gile.” 
LUK.5.25	Degsi minjnaqa tamo di a tamo uŋgasari kalil naŋgo ŋamdamuq na tigelosiqa aqa sapera ŋeiesoqnej qaji di qoboiyosiqa Qotei aqa ñam soqtosiqa walwelosiq aqa qureq gilej. 
LUK.5.26	Onaqa tamo uŋgasari kalil naŋgi Yesus aqa siŋgila di unsibqa naŋgi tulaŋ prugeleŋosib Qotei aqa ñam soqtosib a biŋiyeb. Osib naŋgi ulaosib mareb, “Kumbra iga endego unonum di kumbra bei. Tamo bei na kumbra deqaji bei yeqnaq iga nami unosaioqnem.”
LUK.5.27	Yesus a dena walwelosiqa takis o qaji tamo bei aqa ñam Livai a takis o talq di awesonaq gilsiq itej. Osiqa minjej, “Ni e daurbe.” 
LUK.5.28	Onaqa aqa iŋgi iŋgi kalil uratosiqa tigelosiq Yesus dauryej. 
LUK.5.29	Yesus dauryosiqa giloqnsiq Yesus minjej, “Ni ijo talq bosim iŋgi uye.” Degsi minjsiqa aqa segi talq osi gilsiqa maruro atsiqa iŋgi goietej. A segi sai. Takis o qaji tamo tulaŋ gargekoba naŋgi ti Yesus aqa segi aŋgro naŋgi ti tamo laŋa laŋaj naŋgi ti dego metnjrnaq bosib koba na awoosib iŋgi uyoqneb. 
LUK.5.30	Onaqa Farisi naŋgi ti dal anjam qalie tamo naŋgi ti bosib di unsibqa Yesus aqa aŋgro naŋgi minjreb, “Niŋgi kiyaqa takis o qaji tamo ti une tamo ti naŋgi koba na awoosib iŋgi ti ya ti uyeqnub?” 
LUK.5.31	Onaqa Yesus a Farisi naŋgo anjam di qusiqa minjrej, “Tamo ma saiqoji naŋgi ma gereiyo tamo aqaq gilosaieqnub. Tamo ma ti naŋgi segi ma gereiyo tamo aqaq gileqnub. 
LUK.5.32	Tamo bei a marqas, ‘E tamo bole. E une saiqoji.’ E tamo deqaji metit ijoq bqajqa e deqa bosai. Tamo a marqas, ‘E une ti.’ E tamo deqaji metit ijoq bqajqa e deqa bem.”
LUK.5.33	Onaqa Farisi naŋgi na Yesus olo minjeb, “Jon aqa aŋgro naŋgi bati gaigai iŋgi uratoqnsib qurieŋoqnsib Qotei pailyoqnsib unub. Farisi naŋgo aŋgro naŋgi dego kumbra degyeqnub. Ariya ino aŋgro naŋgi kiyaqa qurieŋosaieqnub? Agi naŋgi bati gaigai iŋgi ti ya ti uyoqnsib unub.” 
LUK.5.34	Onaqa Yesus a naŋgo anjam di qusiqa a kamba yawo anjam bei endegsi minjrej, “Tamo bei a uŋa baŋ ojqa bati qa a aqa was naŋgi ti soqnimqa naŋgi are gulubeinjrqas e? Sai. 
LUK.5.35	Ariya bunuqna naŋgo was yainjribqa bati deqa naŋgi are gulubeinjrimqa qurieŋosib sqab.
LUK.5.36	Tamo bei a gara jugo bunuj osim dena mutu gentosim gara jugo sari braŋoq di qandimqa keresai. Degsi qandimqas di a na gara jugo bunuj di ugeugeiyqas. Gara jugo bunujq dena mutu osim gara jugo sariq di qandimesqas di aqa uno bolesaiqas. Di kiyaqa? Gara sari ti gara bunuj ti kerekereqasai. 
LUK.5.37	Tamo bei a wain bunuj osim ya nobu kaja aqa jegara na gereiyo qaji sariq di qamqa keresai. Ya nobu sari di nami kaŋgraŋosiq siŋgilaej. Deqa a wain bunuj qamimqa wain a didiqosim ya nobu sari paratosimqa wain bileŋosim mandamq aiqas. Ya nobu a dego ugeqas. 
LUK.5.38	Ariya a ya nobu kaja aqa jegara na gereiyo qaji bunujq di wain bunuj qamimqa ombla bole sqab. 
LUK.5.39	Tamo bei a wain namij uysimqa a olo wain bunuj uyqa marqasai. Di kiyaqa? A marqas, “Namij di bole.”
LUK.6.1	Juda naŋgo yori bati bei qa Yesus aqa aŋgro naŋgi ti wau ambleq na giloqnsibqa aqa aŋgro naŋgi wit gei eleŋoqnsib baŋ na ñoqoryoqnsib uye uye giloqneb. 
LUK.6.2	Naŋgi degsib gileqnabqa Farisi tamo qudei naŋgi bosib naŋgi unjrsib minjreb, “Niŋgi kiyaqa kumbra degyeqnub? Yori bati qa kumbra degyo di getento koba.” 
LUK.6.3	Onaqa Yesus na kamba Farisi naŋgi minjrej, “Nami Devit aqa wau tamo ti naŋgi mamnjrnaqa kumbra yeb qaji di niŋgi sisiyosai kio? 
LUK.6.4	Devit a atra tal miligiq gilsiqa Qotei atraiyqajqa bem nami atnab soqnej qaji di osiqa giŋgeŋyosiqa aqa wau tamo naŋgi koba na uyeb. Bem di getento. Di atra tamo naŋgo segi uyqajqa bem. Niŋgi quiye. Devit a degsi yej di a dal anjam grotej. Ariya a Qotei aqa ŋamdamuq di une saiqoji. Niŋgi anjam di sisiyosai kio?” 
LUK.6.5	Osiqa minjrej, “E Tamo Aŋgro. Deqa e segi na yori bati taqatejunum. E segi yori bati aqa Tamo Koba.”
LUK.6.6	Olo yori bati bei qa Yesus a Juda naŋgo Qotei tal miligiq gilsiqa Qotei aqa anjam plaltosiq minjroqnej. Qotei tal miligiq dia tamo bei baŋ wo qandamyej qaji a soqnej. 
LUK.6.7	Onaqa dal anjam qalie tamo naŋgi ti Farisi naŋgi ti Yesus koqyoqneb. Naŋgi are qaleb, “Yesus a yori bati qa tamo di boletqas kio? Yimqa minjqom, ‘Ni na yori bati grotonum.’” Deqa naŋgi Yesus koqyoqneb. 
LUK.6.8+LUK.6.9	Onaqa Yesus a naŋgo areqalo di qalieosiqa tamo baŋ qandamyej qaji di minjej, “Ni tigelosim gago ambleq au.” Degsi minjnaqa a tigelosi gilsiq naŋgo ambleq di tigelesonaqa Yesus na Farisi naŋgi minjrej, “E mati niŋgi anjam bei nenemŋgitqa niŋgi kamba merbiye. Iga yori bati qa kumbra bole yqom kio kumbra uge yqom kio? Tamo bei a padalqa laqnimqa iga na aqaryaiyonam bole sqas di kere kio iga a uratonam padalqas di kere kio? Dal anjam a kiersi marqo? Niŋgi na merbiye.” 
LUK.6.10	Yesus a naŋgi kalil degsi minjrsiq koqnjresonaqa naŋgi na kamba olo anjam bei minjosai. Naŋgi mequmesoqneb. Deqa Yesus a tamo baŋ qandamyej qaji di minjej, “Ni ino baŋ waiy.” Degsi minjnaqa aqa baŋ waiyonaq boleej. 
LUK.6.11	Onaqa Farisi naŋgi Yesus aqa siŋgila di unsibqa naŋgi minjiŋ oqetnjrnaqa segi segi qairosib maroqneb, “Bunuqna gam bei brantimqa iga Yesus qalim moiqas.”
LUK.6.12	Bati deqa Yesus a segi sosim Qotei pailyqa marsiq manaq oqej. Manaq oqsiq dia Qotei pailyeqnaqa nebeej. 
LUK.6.13	Onaqa Yesus na tamo kalil a dauryosib laqneb qaji naŋgi metnjrnaqa aqa areq bonabqa naŋgo ambleq dena aŋgro 12-pela segi giltnjrej. Naŋgi a ombla sosib aqa anjam mare mare laqajqa deqa giltnjrej. 
LUK.6.14	Naŋgo ñam agiende. Bei Saimon. Aqa ñam bei Yesus na Pita waiyej. Naŋgi aqa was Andru wo. Bei Jems. Naŋgi aqa was Jon wo. Bei Filip. Bei Bartolomyu. 
LUK.6.15	Ariya Matyu wo Tomas wo. Bei Alfias aqa ŋiri Jems. Bei Saimon agi Rom naŋgi winjrqajqa maroqnej qaji. 
LUK.6.16	Ariya bei Jems aqa ŋiri Judas. Bei Judas Iskariot agi Yesus osiqa jeu tamo naŋgo baŋq di atej qaji. Yesus aqa aŋgro 12-pela naŋgo ñam agide. Naŋgi Yesus aqa anjam mare mare laqajqa deqa giltnjrej.
LUK.6.17+LUK.6.18	Onaqa Yesus a naŋgi joqsiqa koba na manaq dena olo aisib sawa guŋ dia sonabqa tamo uŋgasari tulaŋ gargekoba a dauryosib laqneb qaji naŋgi bosib aqa anjam quqwajqa koroeb. Tamo uŋgasari tulaŋ gargekoba naŋgi dego Yesus aqa anjam quqwajqa beb. Judia sawa naŋgo qure qureq dena ti Jerusalem qureq dena ti Tair qure wo Saidon qure wo naŋgo sawa alile jojom dena dego tigelosib Yesus aqa anjam quqwajqa bosib koroeb. Yesus a naŋgo ma boletetnjrqajqa deqa ti beb. Bonabqa Yesus a na tamo uŋgasari kalil mondor uge na ojeleŋo qaji naŋgi boletnjroqnej. 
LUK.6.19	Yesus aqa jejamuq dena siŋgila gileqnaqa tamo ma ti kalil naŋgo ma saioqnej. Yeqnaqa tamo uŋgasari kalil naŋgi Yesus aqa siŋgila di unoqnsib deqa aqa jejamuq di naŋgo baŋ atqa maroqnsib baŋ waiyoqneb.
LUK.6.20	Onaqa Yesus a bulosiqa tamo uŋgasari a dauryosib laqneb qaji naŋgi koqnjrsiqa endegsi minjrej,
LUK.6.20	“Niŋgi bini iŋgi iŋgi saiqoji unub qaji bunuqna Qotei a nuŋgo Mandor Koba sosim niŋgi taqatŋgwas. Yimqa niŋgi tulaŋ areboleboleiŋgwas.
LUK.6.21	“Niŋgi bini mam unub qaji bunuqna kere na sqab. Deqa niŋgi tulaŋ areboleboleiŋgwas.
LUK.6.21	“Niŋgi bini akam ti unub qaji bunuqna akam uratosib olo kikiosib tulaŋ areboleboleiŋgwas.
LUK.6.22+LUK.6.23	“Niŋgi ijo ñam oqnsib e daurbeqnub deqa bunuqna tamo qudei naŋgi na niŋgi jeutŋgoqnsib misiliŋgoqnsib nuŋgo ñam ugeugeiyoqnqab. Nami naŋgo moma naŋgi na Qotei aqa medabu o qaji tamo naŋgi degsib ugeugeinjroqneb. Dego kere bunuqna naŋgi niŋgi dego ugeugeiŋgoqnqab. Di kiyaqa? Niŋgi na e Tamo Aŋgro daurbeqnub deqa. Di uŋgum. Naŋgi niŋgi ugeugeiŋgibqa niŋgi tulaŋ areboleboleiŋgeme. Niŋgi quiye. Nuŋgo awai bole agi laŋ goge di unu. Bunuqna niŋgi oqsib awai di itqab.
LUK.6.24	“Ariya niŋgi bini ñoro koba ti unub qaji bunuqna niŋgi gulube oqab. Di kiyaqa? Nuŋgo are boletetŋgwajqa iŋgi agi niŋgi mandamq endia ekritonub.
LUK.6.25	“Niŋgi iŋgi qa kere na unub qaji bunuqna niŋgi mam sqab.
LUK.6.25	“Niŋgi bini kikieqnub qaji bunuqna niŋgi are ugeiŋgim akam ti sqab.
LUK.6.26	“Bini tamo uŋgasari naŋgi na nuŋgo ñam soqteqnub. Dego kere nami naŋgo moma naŋgi na gisaŋ anjam maro tamo naŋgo ñam soqtoqneb. Deqa bunuqna niŋgi olo jemaiŋgwas.
LUK.6.27	“Niŋgi ijo anjam qusib dauryeqnub qaji e na anjam endegsi merŋgit quiye. Tamo qudei naŋgi na niŋgi jeutŋgoqnibqa niŋgi na kamba naŋgi jeutnjraib. Niŋgi naŋgi qa olo boleoqnsib gereinjroqniye. 
LUK.6.28	Niŋgi ijo segi aŋgro unub deqa tamo qudei naŋgi na niŋgi misiliŋgeqnub. Ariya niŋgi na kamba naŋgi misiliŋnjraib. Naŋgi olo anjam bole bole minjroqniye. Tamo naŋgi niŋgi ugeugeiŋgeqnub qaji naŋgi kamba ugeugeinjraib. Niŋgi naŋgi qa olo Qotei pailyoqniye. 
LUK.6.29	Tamo bei a ni qa ŋiriŋosim ula poŋmimqa belosim waliŋe bei osoryimqa poŋyem. Tamo bei na ino gara jugo yaimimqa ni na saidyaim. Olo ino gara jugo bei dego ye. 
LUK.6.30	Tamo bei na ino iŋgi bei yaimqajqa mermimqa ye. Yosim a na kamba olo ni emqajqa minjaim. 
LUK.6.31	Kumbra bole bole tamo naŋgi na niŋgi eŋgwajqa arearetŋgwo qaji kumbra di niŋgi na naŋgi olo enjroqniye.
LUK.6.32	“Tamo uŋgasari niŋgi qa boleeqnub qaji naŋgi qa segi niŋgi kamba boleoqnqab di kumbra tulaŋ bolesai. Dal anjam gotraŋyo tamo naŋgi dego tamo naŋgi naŋgi qa boleeqnub qaji naŋgi qa kamba boleeqnub. 
LUK.6.33	Tamo naŋgi niŋgi kumbra bole bole eŋgeqnub qaji naŋgi segi niŋgi na kamba kumbra bole bole enjroqnqab di kumbra tulaŋ bolesai. Dal anjam gotraŋyo qaji tamo naŋgi dego kumbra degyeqnub. 
LUK.6.34	Niŋgi na tamo qudei naŋgi iŋgi bei enjrqa osibqa naŋgi na kamba olo niŋgi eŋgwajqa minjrsib iŋgi enjrqab di kumbra tulaŋ bolesai. Dal anjam gotraŋyo qaji tamo naŋgi na dego naŋgo was naŋgi iŋgi iŋgi enjroqnibqa naŋgi na kamba olo enjrqajqa minjroqnsib iŋgi iŋgi enjreqnub. 
LUK.6.35	Deqa niŋgi ijo anjam endi quiye. Tamo qudei naŋgi na niŋgi jeutŋgoqnibqa niŋgi na kamba naŋgi jeutnjraib. Niŋgi naŋgi qa olo boleoqnsib naŋgi gereinjroqniye. Osib iŋgi bole bole enjroqnsib naŋgi na kamba olo eŋgwajqa minjroqnaib. Niŋgi kumbra degyqab di niŋgi Qotei laŋ goge di unu qaji aqa aŋgro bole sqab. Sosibqa awai tulaŋ boledamu oqab. Niŋgi qalie, tamo qudei naŋgi Qotei biŋiyosaieqnub. Tamo qudei naŋgi kumbra uge uge yeqnub. Ariya tamo naŋgi di Qotei na kamba kumbra uge uge enjrosaieqnu. A na olo naŋgi kumbra bole bole enjreqnu. Deqa niŋgi dego Qotei aqa kumbra di dauryosib tamo bole ti tamo uge ti naŋgi turtnjroqnsib kumbra bole bole enjroqniye. Niŋgi kumbra degyqab di niŋgi Qotei aqa aŋgro bole sqab. 
LUK.6.36	Nuŋgo Abu a gaigai tamo naŋgi qa duloqnsiqa naŋgo une kobotetnjreqnu. Deqa niŋgi dego Qotei aqa kumbra di dauryosib tamo kalil naŋgi qa duloqnsibqa naŋgo une kobotetnjroqniye.
LUK.6.37	“Niŋgi tamo qudei naŋgo kumbra laŋa uge qa minjraib. Yimqa Qotei a kamba dego nuŋgo kumbra uge qa niŋgi merŋgwasai. Niŋgi tamo qudei naŋgo jejamuq di anjam laŋa qametnjraib. Yimqa Qotei a kamba dego nuŋgo jejamuq di anjam bei qametŋgwasai. Niŋgi na tamo naŋgo une kalil taqal atetnjroqniye. Yimqa Qotei a dego nuŋgo une kalil taqal atoqnqas. 
LUK.6.38	Niŋgi na tamo naŋgi iŋgi iŋgi enjroqnsib lueoqniye. Yimqa Qotei a kamba dego niŋgi iŋgi iŋgi eŋgoqnqas. Osim iŋgi iŋgi tulaŋ koba eŋgoqnsim nuŋgo mogomq di bilentoqnimqa ojqa keresaiiŋgoqnimqa bileŋoqnsib dobulq aioqnqab. Niŋgi tamo naŋgi kumbra bole bole enjroqnqab dego kere Qotei a kamba niŋgi kumbra bole bole eŋgoqnqas.” Yesus a na aqa aŋgro naŋgi anjam degsi minjrej.
LUK.6.39	Osiqa olo yawo anjam bei endegsi minjrej, “Tamo bei ŋam qandimo unu qaji a na tamo bei dego ŋam qandimo unu qaji di gam osoryqa keresai. A na aqa baŋ ojsim ombla walwelqab ombla maŋgalsib subq aiqab. 
LUK.6.40	Aŋgro kiñala bei na aqa abu buŋyqa keresai. A kobaqujaosimqa di aqa abu ombla kerekereqab.
LUK.6.41	“Kiyaqa ni ino was aqa ŋamgalaq dia ŋam ñeŋgi kiñala unu di unsimqa ino segi ŋamgalaq dia ŋampaŋ kobaquja unu di ni unosai? 
LUK.6.42	Kiyaqa ino segi ŋamgalaq dia ŋampaŋ kobaquja soqnimqa tentosim ino was minjqam, ‘Was, e ino ŋamgalaq dia ŋam ñeŋgi kiñala unonum di osiy taqal waiyetmqai’? Ŋampaŋ kobaquja ino segi ŋamgalaq di unu qaji di ni unosai. Ni gisaŋ tamo. Ni mati ŋampaŋ kobaquja ino segi ŋamgalaq di unu qaji di taqal waiysim ŋamdamu suwaŋmimqa ariya degam ŋam ñeŋgi kiñala ino was aqa ŋamgalaq di unu qaji di geregere unsim taqal waiyete.”
LUK.6.43	Osiqa Yesus a olo anjam endegsi minjrej, “Ŋamtaŋ bole naŋgi gei bole ateqnub. Naŋgi gei uge atosaieqnub. Ŋamtaŋ uge naŋgi gei uge ateqnub. Naŋgi gei bole atosaieqnub. 
LUK.6.44	Deqa tamo naŋgi ŋam aqa gei unsibqa dena naŋgi poinjrqas, ‘Ŋamtaŋ di bole. Ŋamtaŋ di uge.’ Niŋgi maŋ luwit mariŋq dena qura gei osib uyosaieqnub. Sil luwit mariŋq dena wain gei osib uyosaieqnub. 
LUK.6.45	Tamo bole naŋgo are miligiq di areqalo bole bole gargekoba unu. Deqa naŋgi kumbra bole bole yeqnub. Ariya tamo uge naŋgo are miligiq di areqalo uge uge gargekoba unu. Deqa naŋgi kumbra uge uge yeqnub. Tamo naŋgo areqalo naŋgo are miligiq di unu qaji di naŋgo medabuq na branteqnu.”
LUK.6.46	Osiqa Yesus a olo anjam endegsi minjrej, “Kiyaqa niŋgi endegsib merbeqnub, ‘O Tamo Koba, O Tamo Koba’ degsib merboqnsib ijo anjam dauryosaieqnub? 
LUK.6.47+LUK.6.48	Niŋgi quiye. Tamo uŋgasari ijoq boqnsib ijo anjam dauryeqnub qaji naŋgi tal gereiyo qaji tamo bul. Tal gereiyo qaji tamo a na tal utru atqa osimqa tal ai sub bogeleŋosim guma koba aieleŋosim meniŋ qura iteleŋqas. Bunuqna awa koba bosimqa ya meli dosim tal di qamsim putqasai. Siŋgila na tigelesqas. Di kiyaqa? A meniŋ quraq di tal atqo deqa. Tamo naŋgi ijo anjam qusib dauryeqnub qaji naŋgi tal gereiyo qaji tamo di bul. 
LUK.6.49	Ariya tamo naŋgi ijo anjam qusib dauryqa urateqnub qaji naŋgi tamo bei laŋa sub gogeq di tal atej qaji a bul. Tal atnaq sonaqa awa koba bosiqa ya meli dosiqa tal di qamsiq reŋgiŋtosiqa putonaq aisiq tulaŋ niñaqej.”
LUK.7.1	Yesus a na tamo uŋgasari naŋgi anjam kalil degsi minjrnaq qunabqa a naŋgi uratnjrsiqa Kaperneam qureq aiej. 
LUK.7.2	Dia Rom naŋgo qaja tamo gate bei soqnej. Aqa kaŋgal tamo bei a tulaŋ qalaqalaiyoqnej qaji di makobaiysiqa moiqa laqnej. 
LUK.7.3	Deqa tamo qudei naŋgi na qaja tamo gate di minjeb, “Yesus a bqo Kaperneam qureq endi unu.” Degsi minjnab qusiqa are qalej, “E tamo qudei naŋgi qariŋnjritqa aisib Yesus minjib bosim ijo kaŋgal tamo boletqas.” Osiqa qariŋnjrnaq aieb. 
LUK.7.4	Aisib Yesus itosib siŋgila na pailyosib minjeb, “O Tamo Koba, ni iga uratgaim. Qaja tamo gate di a tamo boledamu. 
LUK.7.5	A Juda tamo uŋgasari kalil naŋgi qa tulaŋ boleoqnsiqa gaigai geregereinjreqnu. Agi a na gago Qotei tal gereiyetgej.”
LUK.7.6	Naŋgi degsib Yesus minjnab qusiqa tigelosiq naŋgi daurnjrsiq koba na gileb. Gilsib tal jojomyeqnabqa qaja tamo gate dena aqa was qudei naŋgi olo qariŋnjrnaq aisib gamq dia Yesus turosib minjeb, “O Tamo Koba, gago was a marqo, ‘Uŋgum, ni laŋa waukobaaim. E tamo bolesai deqa ni ijo talq baim. 
LUK.7.7	E segi dego ino areq bqa keresai. Deqa ni isaq na anjam segi marimqa dena ijo kaŋgal tamo a boleqas. 
LUK.7.8	E dego tamo kokba qudei naŋgo sorgomq di unum. Ijo qaja tamo naŋgi ijo sorgomq di unub. E bei minjqai, “Ni gile.” Yimqa a gilqas. Bei minjqai, “Ni au.” Yimqa a bqas. Ijo kaŋgal tamo bei minjqai, “Wau di ye.” Degsi minjitqa a ijo anjam dauryqas.’”
LUK.7.9	Onaqa Yesus a qaja tamo gate aqa anjam di qusiqa a tulaŋ prugugetej. Osiqa bulosiq tamo uŋgasari gargekoba a dauryoqneb qaji naŋgi minjrej, “Niŋgi quiye. Qaja tamo gate di a e qa aqa areqalo tulaŋ siŋgilatqo. Juda tamo bei nami e qa degsi aqa areqalo siŋgilato qaji bei unosai.” 
LUK.7.10	Yesus a na tamo uŋgasari naŋgi anjam degsi minjrnaqa qaja tamo gate aqa was naŋgi a na qariŋnjrej qaji naŋgi qusibqa olo puluosib aqa talq gilsib kaŋgal tamo di a namo boleosiq sonaq uneb.
LUK.7.11	Olo bati bei Yesus a qure beiq gilej. Qure di aqa ñam Nain. Yesus aqa aŋgro naŋgi ti tamo uŋgasari gargekoba dego Yesus dauryosib Nain qureq gileb. 
LUK.7.12	Yesus a gilsiq qure polomq di branteqnaqa tamo bei nami moiej qaji a subq atqajqa qoboiyosib giloqneb. Tamo di aqa ai qobul. Aqa aŋgro qujai bole qujai agi a segi. Aŋgro di qoboiyosib gileqnabqa tamo uŋgasari tulaŋ gargekoba qure dia soqneb qaji naŋgi uŋa di koba na walwelosib giloqneb. 
LUK.7.13	Onaqa Tamo Koba Yesus a uŋa di unsiqa a qa tulaŋ dulosiqa minjej, “Ni akamaim.” 
LUK.7.14	Degsi minjsiq walwelosiqa baŋ waiysiq kulum aŋgro jigeb qaji di ojnaqa tamo naŋgi a qoboiyosib giloqneb qaji tigeleb. Onaqa Yesus na aŋgro moiej qaji di minjej, “O aŋgro, e ni mermqai, ni tigel.” 
LUK.7.15	Degsi minjnaqa a tigelosiq awoosiq anjam maroqnej. Onaqa Yesus na a baŋ ojsiqa osi gilsiqa aqa aniqali yej. 
LUK.7.16	Onaqa tamo uŋgasari kalil qure dia soqneb qaji naŋgi Yesus aqa siŋgila di unsibqa naŋgi tulaŋ prugeleŋosib Qotei aqa ñam soqtosib maroqneb, “Bole, bini Qotei aqa medabu o qaji tamo kobaquja gago ambleq endi brantqo. Qotei na aqa segi tamo uŋgasari naŋgi aqaryainjrqajqa deqa tamo di qariŋyqoqa gagoq bqo.” 
LUK.7.17	Yesus a kumbra di yonaqa tamo naŋgi unsib deqa mare mare laqnab anjam di tulaŋ kobaonaqa tamo uŋgasari Judia sawaq di soqneb qaji naŋgi ti tamo uŋgasari sawa bei beiq di soqneb qaji naŋgi dego kalil quekriteb.
LUK.7.18+LUK.7.19	Onaqa Jon aqa aŋgro naŋgi dego anjam di qusib Jon minjnab qusiqa aqa aŋgro aiyel naŋgi metnjrnaq aqa areq bonabqa minjrej, “Niŋgi Tamo Koba Yesus aqa areq gilsib endegsib nenemyiye, ‘Kristus agi Qotei na nami qariŋyim bqajqa marej qaji di ni kio? Ni saiamqa iga tamo bei qa tariŋqom kio?’” 
LUK.7.20	Jon na naŋgi aiyel degsi minjrsiq qariŋnjrnaqa Yesus aqa areq gilsib minjeb, “Jon yansnjro qaji tamo a na iga qariŋgwoqa agi inoq bonum. A ni endegsi nenemmqo, ‘Kristus agi Qotei na nami qariŋyim bqajqa marej qaji di ni kio? Ni saiamqa iga tamo bei qa tariŋqom kio?’”
LUK.7.21	Bati deqa Yesus a na tamo uŋgasari tulaŋ gargekoba ma utru segi segi so qaji naŋgi ti tamo naŋgo jejamu mondor uge uge na ojeleŋo qaji naŋgi ti boletnjroqnej. Tamo ŋam qandimo gargekoba dego boletnjreqnaqa ŋam poinjroqnej. 
LUK.7.22	Deqa Yesus a na tamo aiyel Jon na qariŋnjrej qaji di minjrej, “Kumbra nuŋgo ŋamdamu na unonub qaji ti anjam nuŋgo dabkala na quonub qaji ti deqa aisib Jon geregere saiyosib minjiye. Endegsib minjiye, ‘Tamo ŋam qandimnjro qaji naŋgi olo ŋam poinjreqnaq sawa uneqnub. Tamo jejamu lainjro qaji naŋgi olo walweleqnub. Tamo naŋgo jejamu yu na ugeeleŋo qaji naŋgo yu kalil koboeqnu. Tamo dabkala geteŋnjro qaji naŋgi olo poinjreqnaqa anjam queqnub. Tamo moreŋo qaji naŋgi olo tigeleqnub. Tamo iŋgi iŋgi saiqoji unub qaji naŋgi Qotei aqa anjam bole queqnub.’ Niŋgi aisib Jon degsib saiyosib minjiye. 
LUK.7.23	Ariya niŋgi quiye. Tamo naŋgi e nubsib e qa naŋgo areqalo siŋgilatosib olo ijo ñam ulontosaieqnub qaji naŋgi tulaŋ areboleboleinjrim sqab.”
LUK.7.24	Onaqa Jon aqa aŋgro aiyel naŋgi Yesus aqa anjam di qusibqa naŋgi olo puluosib Jon minjqajqa aieqnabqa Yesus a na tamo uŋgasari gargekoba naŋgi di Jon qa endegsi minjrej, “Niŋgi nami wadau sawaq gilsibqa niŋgi tamo kiero unqajqa gileb? Niŋgi tamo silai aqa baŋga bul jagwa na pileteqnaqa di unqajqa gileb kio? Sai. Jon a tamo deqaji sai. 
LUK.7.25	Deqa niŋgi tamo kiero unqajqa wadau sawaq gileb? Niŋgi tamo gara bole walaosi laqnu qaji di unqajqa gileb kio? Di dego sai. Tamo gara bole walaoqnsib ñoro koba ti unub qaji naŋgi mandor kokba naŋgo talq di unub. 
LUK.7.26	Deqa niŋgi tamo kiero unqajqa wadau sawaq gileb? Niŋgi Qotei aqa medabu o qaji tamo bei unqajqa gileb kio? Od. Agide. Niŋgi deqa unqa gileb. Deqa e niŋgi endegsi merŋgwai. Jon a Qotei aqa medabu o qaji tamo kobaquja. A na Qotei aqa medabu o qaji tamo kalil naŋgi tulaŋ buŋnjrejunu. 
LUK.7.27	Agi nami e mandamq aiosaisonamqa Qotei a Jon qa endegsi merbej, ‘Ni que. E na tamo bei qariŋyitqa a ni qa namoosim ino gam gereiyetmqas.’ Tamo di agi Jon. Anjam di agi Qotei aqa neŋgreŋq di unu.
LUK.7.28	Deqa niŋgi quiye. E bole merŋgwai. Jon yansnjro qaji a na tamo kalil mandamq endi unub qaji naŋgi tulaŋ buŋnjrejunu. Ariya tamo qudei ñam saiqoji unub qaji naŋgi Qotei na taqatnjroqnsiqa a naŋgo Mandor Koba unu. Deqa tamo naŋgi dena kamba Jon tulaŋ buŋyejunub.”
LUK.7.29	Yesus a na tamo uŋgasari naŋgi anjam degsi minjrnaqa takis o qaji tamo qudei naŋgi dego anjam di qusib mareb, “Bole. Qotei aqa kumbra kalil a na yeqnu qaji di bolequja.” Naŋgi degsib mareb. Di kiyaqa? Naŋgi nami are bulyonab Jon na yansnjrej deqa. 
LUK.7.30	Ariya Farisi naŋgi ti dal anjam qalie tamo naŋgi ti Jon na yansnjrqa urateb deqa naŋgi gam bole Qotei na osornjrej qaji di qoreiyeb.
LUK.7.31	Onaqa Yesus na olo tamo uŋgasari naŋgi endegsi minjrej, “Tamo uŋgasari bini bati endeqa unub qaji naŋgo kumbra qa e yawo anjam kiersiy marqai? Naŋgi tamo kiero? 
LUK.7.32	E naŋgi qa endegsi marqai. Naŋgi aŋgro du du bul qure ambleq dia alaŋoqnsib aŋgro qudei na qudei minjreqnub, ‘Iga yumba anjamonumqa niŋgi lou tuosai. Iga are uge qa louonumqa niŋgi akamosai.’” 
LUK.7.33	Osiqa Yesus a olo anjam endegsi minjrej, “Jon yansnjro qaji a bosiqa iŋgi ti wain ti uratosiq sonaqa niŋgi a qa mareqnub, ‘A mondor uge ti.’ 
LUK.7.34	Ariya e Tamo Aŋgro bosimqa iŋgi ti wain ti uyeqnamqa niŋgi e nuboqnsib mareqnub, ‘Niŋgi uniye. Yesus a qunjaŋ ani. A wain uyo ani. A takis o qaji tamo ti une tamo ti naŋgi koba na walweleqnub.’ 
LUK.7.35	Niŋgi e qa misiliŋ anjam degsib mareqnub. Ariya tamo uŋgasari qudei naŋgi Qotei aqa powo eqnub dena iga qalieonum, Qotei aqa powo di tulaŋ boledamu.”
LUK.7.36	Bati bei Farisi tamo bei aqa ñam Saimon a Yesus minjej, “Ni ijo talq bamqa aqo ombla iŋgi uyqom.” Onaqa Yesus a Saimon odyosiqa aqa talq gilsiqa Saimon ombla awoosib iŋgi uyoqneb. 
LUK.7.37+LUK.7.38	Onaqa sambala uŋa bei qure dia soqnej qaji a anjam endegsi quej, “Yesus a Saimon aqa talq di unu. A di sosiqa iŋgi uyeqnu.” A anjam degsi qusiqa goreŋ jaliŋa quleq ti osiqa Saimon aqa tal miligiq gilsiq Yesus aqa qoreq na bosiqa aqa siŋga jojomq di tigelosiq akamej. Akamonaqa aqa ŋam ya Yesus aqa siŋgaq ainaqa siŋga tombol na awoosiq aqa ŋam ya siŋgaq aiej qaji di aqa segi gate baŋga na piyoqnsiqa Yesus aqa siŋga kundoqyoqnsiqa goreŋ quleq ti dena olo Yesus aqa siŋga liyoqnej.
LUK.7.39	Uŋa a kumbra di yonaqa Saimon a unsiqa are qalej, “Yesus a Qotei aqa medabu o qaji tamo bole qamu uŋa endi bosiq aqa jejamu ojqo qaji di sambala uŋa degsi qalieqo qamu.”
LUK.7.40	Onaqa Yesus a Saimon aqa areqalo di qalieosiqa minjej, “Saimon, e ni anjam bei mermqai.” Onaqa Saimon na minjej, “O Tamo Koba, ni mare.” 
LUK.7.41	Onaqa Yesus na yawo anjam endegsi Saimon minjej, “Tamo aiyel na tamo bei silali yaiyeb. Bei na 100 kina yaiyej. Bei na 10 kina yaiyej. Yaiyonabqa minjrej, ‘Bunuqna niŋgi na kamba silali di olo ebqab.’ 
LUK.7.42	Ariya bunuqna naŋgi aiyel na kamba silali di a olo yqa keresai deqa a na naŋgi aiyel minjrej, ‘Uŋgum, niŋgi na silali di olo ebaib. Uratiye.’ Degsi minjrej. Deqa Saimon, ni merbe, tamo yai a tamo deqa tulaŋ are boledamuiyqas? Tamo 100 kina yaiyej qaji a kio tamo 10 kina yaiyej qaji a kio?”
LUK.7.43	Onaqa Saimon na minjej, “E are qalonum, tamo 100 kina ej qaji a tamo deqa tulaŋ are boledamuiyqas. Tamo 10 kina ej qaji a tamo deqa tulaŋ are boledamuiyqasai.” Onaqa Yesus na Saimon minjej, “Ni kere maronum.”
LUK.7.44	Osiq bulosiqa sambala uŋa di areiyosiq Saimon minjej, “Ni uŋa endi unime. E ino tal miligiq gilnumqa ni ijo siŋga yansetbosai. Ariya uŋa endi bosiqa aqa ŋam ya na ijo siŋga yansetbosiqa aqa gate baŋga na ijo siŋga piyqo. 
LUK.7.45	E ino tal miligiq gilnumqa ni e kundoqbosai. Ariya uŋa endi bosiqa ijo siŋga kundoqyoqnaj agi kundoqyoqnsiq unu. 
LUK.7.46	Ni na ijo gate goreŋ na liyosai. Ariya uŋa endena goreŋ boledamu quleq ti osi bosiqa dena ijo siŋga liyqo. 
LUK.7.47	Deqa Saimon, e ni mermqai. Sambala uŋa endi aqa une tulaŋ gargekoba. E na aqa une kalil kobotetonum deqa a e qa are tulaŋ boledamuiyqo. Ariya tamo a une quja quja segi atimqa e na kobotetqai di a e qa are bolekiñalaiyqas.” 
LUK.7.48	Osiqa uŋa di minjej, “Ino une kalil e na kobotetmonum.” 
LUK.7.49	Onaqa tamo naŋgi Yesus koba na awoosib iŋgi uyoqneb qaji naŋgi aqa anjam di qusibqa segi segi maroqneb, “Yesus a tamo kiero deqa a na tamo naŋgo une kobotetnjreqnu?” 
LUK.7.50	Onaqa Yesus na uŋa di minjej, “Ni ino areqalo e qa siŋgilatonum deqa ino une kalil e na kobotetmonum. Deqa ni are lawo na gilime.”
LUK.8.1	Bati bei Yesus a walwelosiqa qure kokba ti qure kiñilala ti dia brantoqnsiqa Qotei a tamo uŋgasari naŋgo Mandor Koba sosim naŋgi taqatnjrqas anjam bole di minjre minjre laqnej. Tamo 12-pela agi Yesus na aqa anjam mare mare laqajqa giltnjrej qaji naŋgi Yesus koba na walweloqneb. 
LUK.8.2	Uŋgasari qudei nami naŋgo jejamuq di mondor uge uge sonabqa Yesus na winjrej qaji naŋgi ti uŋa qudei nami mainjrnaqa Yesus na boletnjrej qaji naŋgi dego Yesus dauryosib koba na walweloqneb. Uŋa bei aqa ñam Maria. A Makdala qure qaji. Nami mondor uge 7-pela naŋgi aqa jejamuq di sonabqa Yesus na winjretej. 
LUK.8.3	Uŋa bei aqa ñam Joana. A Kusa aqa ŋauŋ. Kusa a Mandor Koba Herot aqa tal taqatoqnej qaji. Uŋa bei Susana. Uŋgasari gargekoba naŋgi dego Yesus dauryoqneb. Naŋgi naŋgo segi silali na Yesus aqa aŋgro ti iŋgi awaiyetnjroqneb.
LUK.8.4	Bati deqa tamo uŋgasari tulaŋ gargekoba naŋgi qure qure kalilq dena bosib Yesus aqa areq di koroonabqa a tigelosiqa yawo anjam endegsi minjrej, 
LUK.8.5	“Tamo bei a saga yago osiq aqa iŋgi wauq di breiyej. Breiyonaqa saga yago qudei gam qalaq aieleŋeb. Onaqa tamo qudei naŋgi walwelosib saga yago di soseleŋonabqa qebari naŋgi bosib uyekriteb. 
LUK.8.6	Saga yago qudei mandam lanjaq di aieleŋeb. Mandam di guma meniŋ ti. Gogeq di mandam kiñala. Deqa saga yago aieleŋosib urur oqoqujateb. Onaqa mandam olo kaŋgraŋonaq saga yago laosib moreŋeb. 
LUK.8.7	Saga yago qudei sil luwit ambleq di aieleŋeb. Dena oqeb qaji sil luwit na dego dauryosiq oqsiq kabutnjrnaq geitosai. 
LUK.8.8	Saga yago qudei mol mandam boledamuq di aisib oqoboledamuysib gei tulaŋ gargekoba ateb. 100 dego.” Yesus na tamo uŋgasari naŋgi yawo anjam degsi minjrsiq koboonaqa a tulaŋ koba leleŋosiq marej, “Tamo a dabkala ti sqas di a ijo anjam endi geregere quem.”
LUK.8.9	Onaqa Yesus aqa aŋgro naŋgi aqa yawo anjam di qusibqa naŋgi anjam aqa utru geregere qalieqajqa deqa Yesus nenemyeb. 
LUK.8.10	Nenemyonabqa a na kamba endegsi minjrej, “Yawo anjam di aqa utru agi merŋgwai. Niŋgi quiye. Qotei a tamo uŋgasari naŋgo Mandor Koba sosiq naŋgi taqatnjreqnu. Anjam di aqa utru uliejunu. Di e na babtitqa ijo aŋgro niŋgi segi utru qalieqab. Ariya tamo uŋgasari qudei naŋgi yawo anjam segi quoqnqab. Deqa naŋgi bati gargekoba ŋam atoqnqab ijo anjam aqa damu unqasai. Naŋgi bati gargekoba dabkala na ijo anjam laŋa quoqnqab utru poinjrqasai.”
LUK.8.11	Osiqa Yesus a olo anjam endegsi minjrej, “Saga yago qa yawo anjam maronum di aqa utru e na babtitqa niŋgi quiye. Saga yago di Qotei aqa anjam. 
LUK.8.12	Saga yago qudei gam qalaq aieb qaji di aqa utru endegsi unu. Tamo qudei naŋgi Qotei aqa anjam qusib naŋgo are miligiq di esoqnibqa Satan a bosim Qotei aqa anjam naŋgo are miligiq di unu qaji di yainjrimqa naŋgi Qotei aqa anjam naŋgo areqaloq di siŋgilatqa keresai. Deqa Qotei a naŋgi oqasai. 
LUK.8.13	Saga yago qudei mandam lanjaq di aieb qaji di aqa utru endegsi unu. Tamo qudei naŋgi Qotei aqa anjam qusib tulaŋ areboleboleinjrimqa anjam di oqujatosib naŋgo areq atqab. Ariya naŋgi bati truquyala Qotei qa naŋgo areqalo siŋgilatibqa bunuqna une bei bei naŋgoq bamqa naŋgi Qotei olo uratosib uloŋqab. Di kiyaqa? Naŋgi Qotei aqa anjam naŋgo are miligiq di unu qaji di siŋgila na ojosai deqa. 
LUK.8.14	Saga yago qudei sil luwit ambleq aieb qaji di aqa utru endegsi unu. Tamo qudei naŋgi Qotei aqa anjam qusibqa naŋgo areqalo miligiq di esoqnibqa ariya bunuqna une bei bei naŋgoq bamqa naŋgo segi jejamu qa ulaoqnqab. Naŋgi ñoro koba esqajqa ti naŋgo segi jejamu qa areboleboleinjrqajqa ti deqa are koba qaloqnsib sqab. Yimqa naŋgo areqalo dena anjam bole naŋgo are miligiq di unu qaji di tentimqa loumqas. Deqa a gei boletosai. 
LUK.8.15	Ariya saga yago qudei mol mandam boledamuq di aieb qaji di aqa utru endegsi unu. Tamo qudei naŋgi Qotei aqa anjam qusib ojsib dauryoqnqab. Naŋgo are miligi bolequja deqa naŋgi siŋgila na tigelesosib gei bole ateleŋqab.”
LUK.8.16	Yesus a yawo anjam degsi minjrsiqa olo yawo anjam bei endegsi minjrej, “Tamo bei a lam qatrentosim web na kabutqasai. A bijal surumq di atqasai. Boleq di gaintim sqas di warum suwaŋamqa tamo uŋgasari naŋgi tal miligiq gilsib warum geregere unqab. 
LUK.8.17	Dego kere kumbra kalil uliejunu qaji di olo boleq dqas. Iŋgi iŋgi kalil tamo naŋgi na kabutejunub qaji di dego olo boleq dimqa tamo naŋgi unsib qalieqab.
LUK.8.18	“Deqa niŋgi ijo anjam geregere qusib poiŋgem. Di kiyaqa? Tamo a powo ti sqas di Qotei na powo olo yimqa a powo koba oqas. Ariya tamo a powo ti sqasai di powo kiñala aqaq di unu qaji di Qotei na olo yaiyimqa a laŋa sqas. A mareqnu, ‘E powo ti.’ Di sai. A powo saiqoji.”
LUK.8.19+LUK.8.20	Onaqa Yesus aqa was naŋgi aqa aniqali ombla na Yesus qa ŋamosib bosib talq di iteb. Tamo uŋgasari gargekoba siraŋme juŋeb deqa aqa areq gilqa keresaiinjrnaqa tamo qudei naŋgi na Yesus minjeb, “Ino was naŋgi ino ai ombla na ni numqa bonub agi oqeq di tigelejunub.” 
LUK.8.21	Onaqa Yesus na kamba minjrej, “Tamo uŋgasari Qotei aqa anjam qusib dauryeqnub qaji naŋgi ijo ai bole. Naŋgi ijo was bole dego.”
LUK.8.22+LUK.8.23	Bati bei Yesus aqa aŋgro naŋgi ti qobuŋ bei gogetosibqa Yesus na minjrej, “Iga ya agu taqal beiq gilqom.” Degsi minjrnaqa naŋgi gileqnabqa Yesus a urŋamyonaqa qobuŋ miligiq di ŋeisiq qambumtej. Onaqa jagwa koba tigelosiq ya korkortosiqa qobuŋ qaloqnsiqa mormaŋ miligiq ainaqa ya maqonaqa qobuŋ padalqa laqnej. 
LUK.8.24	Onaqa Yesus aqa aŋgro naŋgi tulaŋ ulaugetosib aqa areq bosib dudumyosib minjeb, “O Tamo Koba, iga padalqa laqnum.” Degsi minjnabqa Yesus a naŋgo anjam di qusiqa qutuosiq tigelej. Tigelosiqa jagwa ti ya ti siŋgila na minjrej, “Niŋgi laoiye.” Onaqa jagwa ti ya ti laosib tulaŋ maninej. 
LUK.8.25	Onaqa Yesus na aqa aŋgro naŋgi minjrej, “Niŋgi kiyaqa e qa nuŋgo areqalo siŋgilatosai?” Degsi minjrnaqa naŋgi tulaŋ ulaugetosib segi segi maroqneb, “Yesus a tamo kiero deqa jagwa ti ya ti minjrqoqa aqa anjam qusib laonub?”
LUK.8.26	Onaqa Yesus aqa aŋgro naŋgi ti Galili sawa uratosib ya agu ambleq na potosib qobuŋ na gilsib Gerasa sawaq di tiryeb. 
LUK.8.27	Tiryosibqa Yesus a mandamq ainaqa qure deqaji tamo bei bosiqa Yesus itej. Tamo di a mondor uge uge na ojeleŋo qaji. A bati gaigai yosi laqnej. A nami koba degsi soqnej. A talq di ŋeiosaioqnej. A gaigai tamo sub ato sawaq di ŋeioqnej. 
LUK.8.28	Deqa a Yesus unsiqa tulaŋ koba leleŋosiqa bosiq Yesus aqa areq di siŋga pulutosiqa minjej, “O Yesus, Tamo Koba Qotei aqa Ŋiri, ni e kierbqa bonum? E ni endegsi mermqai, ni e jaqatiŋ ebaim.”
LUK.8.29	Mondor uge dena Yesus degsi minjej. Di kiyaqa? Yesus na siŋgila na minjoqnej, “Ni tamo di uratosim ulaŋ.” Mondor uge dena bati gargekoba tamo di aqa jejamu ugeugeiyeteqnaqa tamo qudei naŋgi na ojoqnsibqa sil kokba na aqa siŋga ti baŋ ti tontoqnsib geregere taqatoqneb. Yeqnaqa mondor uge dena sil kokba kukoqyeleŋoqnsiqa tamo di oqnsiqa wadau sawaq osi giloqnej.
LUK.8.30	Deqa Yesus na mondor uge di nenemyej, “Ino ñam yai?” Degsi nenemyonaqa minjej, “Ijo ñam Qoto Tamo Gargekoba.” A na Yesus degsi minjej. Di kiyaqa? Mondor uge tulaŋ gargekoba tamo di aqa jejamuq di soqneb deqa. 
LUK.8.31	Onaqa mondor uge naŋgi siŋgila na pailosib Yesus minjeb, “Ni na iga sub guma kobaq di waigaim.”
LUK.8.32+LUK.8.33	Bati deqa bel tulaŋ gargekoba naŋgi mana goge dia suwaroqneb. Deqa mondor uge naŋgi na Yesus minjeb, “Ni iga qariŋgimqa iga bel naŋgo jejamuq gileleŋqom.” Onaqa Yesus na mondor uge naŋgi odnjrnaqa naŋgi na tamo di uratosibqa segi segi bel naŋgo jejamuq gileleŋeb. Gilnabqa bel kalil naŋgi gurgurosib botau dena prugeleŋosib yaq aisib ya uysib moreŋeb.
LUK.8.34	Onaqa bel taqatoqneb qaji tamo naŋgi kumbra di unsibqa deqa jaraiosib qure miligiq aisib tamo uŋgasari kalil naŋgi sainjroqnsib laqneb. Gamq dia dego sainjroqnsib laqneb. 
LUK.8.35	Onaqa naŋgi qusibqa naŋgi Yesus unqajqa beb. Bosib ŋam ateb tamo nami mondor uge ti sosiq yosi laqnej qaji aqa areqalo boleosiq gara tigsiq Yesus aqa siŋgaq di awesonaq uneb. Unsib ulaugeteb. 
LUK.8.36	Onaqa tamo naŋgi Yesus na mondor uge di winjrnaq tamo boleonaq ŋamdamu na uneb qaji naŋgi na tamo uŋgasari naŋgi sainjreqnab quoqneb. 
LUK.8.37	Yesus a maŋwa di babtej deqa tamo uŋgasari kalil Gerasa sawaq di soqneb qaji naŋgi tulaŋ ulaugetosib Yesus minjeb, “Ni iga uratgosim ulaŋ.” Onaqa Yesus a qobuŋ gogetosiqa naŋgi uratnjrsiq aiej. 
LUK.8.38	Aiqa laqnaqa tamo mondor uge wiyetej qaji a siŋgila na pailosiq minjej, “E ni daurmqai.” Onaqa Yesus na saidyosiq minjej, 
LUK.8.39	“Ni olo ino segi qureq gilsim Qotei na kumbra tulaŋ boledamu emqo deqa naŋgi sainjre.” Onaqa a puluosiq aqa segi qureq gilsiq Yesus na kumbra tulaŋ boledamu yej deqa tamo uŋgasari kalil naŋgi sainjroqnsiq laqnej.
LUK.8.40	Onaqa Yesus a olo qobuŋ gogetosiqa Galili sawaq gilej. Gilsiq qobuŋ tiryonaq mandamq aisiq ŋam atej tamo uŋgasari tulaŋ gargekoba naŋgi nami bosib a qa tariŋesonab unjrej. Deqa naŋgi a unsibqa naŋgi tulaŋ areboleboleinjrej. 
LUK.8.41	Onaqa naŋgo ambleq dena Qotei tal taqato tamo bei aqa ñam Jairus a walwelosiq Yesus aqa areq bosiqa siŋga pulutosiqa pailosiq minjej, “Ni ijo talq au.” 
LUK.8.42	Degsi minjej. Di kiyaqa? Aqa aŋgro sebiŋ qujai bole qujai moiqa laqnej deqa. Aŋgro aqa wausau 12-pela.
LUK.8.42	Onaqa Yesus na Jairus odyosiqa tigelosiq a dauryosiq gileqnaqa tamo uŋgasari tulaŋ gargekoba naŋgi dego tigelosib naŋgi aiyel daurnjrsib jujuŋosib giloqneb. 
LUK.8.43	Gileqnabqa naŋgo ambleq dia uŋa bei ma ti soqnej qaji a naŋgi daurnjrsiq giloqnej. Uŋa di nami bai na unej leŋ aioqnsiq degsi soqnej wausau 12-pela uratej. Tamo gargekoba naŋgi nami a boletqa yeqnab naŋgi keresaiinjroqnej. 
LUK.8.44	Deqa a Yesus aqa qoreq na dadauryosiqa baŋ waiysiq Yesus aqa gara mutu ojej. Ojnaqa aqa leŋ aioqnej qaji di koboej. 
LUK.8.45	Onaqa Yesus a marej, “Tamo yai na ijo gara ojqo?” Onaqa tamo uŋgasari kalil naŋgi saidonabqa Pita na Yesus minjej, “O Tamo Koba, ni unime. Tamo uŋgasari tulaŋ gargekoba naŋgi ni daurmosib jujuŋmejunub.” 
LUK.8.46	Onaqa Yesus a kamba marej, “E qalieonum, tamo bei na ijo gara ojqoqa siŋgila qudei ijo jejamu uratosiq aqaq gilqo.” 
LUK.8.47	Onaqa uŋa di a are qalej, ‘E Yesus aqa gara ojonum ijo ma koboqo di ulitqa keresai.” A degsi are qalsiqa are toŋtoŋyonaqa jiŋga na bosiq Yesus aqa areq dia siŋga pulutosiq tamo uŋgasari kalil naŋgo ŋamdamuq dia aqa kumbra yej qaji di ubtekritej. A Yesus aqa gara ojej deqa ti aqa ma urur koboej deqa ti ubtej. 
LUK.8.48	Onaqa Yesus na minjej, “O uŋa, ni ino areqalo e qa siŋgilatosim ijoq bonum deqa ino ma agi koboqo. Deqa ni are lawo na gilsim bole soqnime.”
LUK.8.49	A na uŋa degsi minjsiq walwelosi gileqnaqa tamo bei a Jairus aqa talq dena bosiqa gamq dia Jairus wo Yesus wo turosiq a na Jairus minjej, “Uŋgum. Ino aŋgro nami moiqo. Deqa ni Tamo Koba Yesus laŋa wau koba yaim. Uratim gilem.” 
LUK.8.50	Degsi minjnaqa Yesus a anjam di qusiqa Jairus minjej, “Ni ulaaim. Ni e qa ino areqalo siŋgilatosim soqnimqa ino aŋgro a boleosim ŋambile sqas.” 
LUK.8.51	Osiqa Jairus ombla gilsib Jairus aqa talq di brantosib Yesus a miligiq gilqa osiqa tamo uŋgasari kalil tal meq di tigelesoqneb qaji naŋgi minjrej, “Aŋgro aqa ai wo abu wo naŋgi segi aiyel e daurbosib tal miligiq gilqab. Ijo aŋgro qalub agi Pita na Jon na Jems na naŋgi dego e ombla na tal miligiq gilqom. Niŋgi kalil oqeq di soqniye.” 
LUK.8.52	Aŋgro a moiej deqa tamo uŋgasari kalil naŋgi akamkobaoqneb. Deqa Yesus na saidnjrsiqa minjrej, “Niŋgi akamaib. Aŋgro di a moiosai. A laŋa ŋeisiq qambumtejunu.” 
LUK.8.53	Degsi minjrnaqa naŋgi Yesus kikiyeb. Naŋgi qalieeb, “Aŋgro a nami moioboletqo.” Degsi qalieosib deqa Yesus kikiyeb. 
LUK.8.54	Onaqa Yesus a tal miligiq gilsiqa aŋgro aqa baŋ ojsiqa soqtosiq minjej, “O Aŋgro, ni tigel.” 
LUK.8.55	Degsi minjnaqa a olo ŋambile osiqa urur tigelej. Onaqa Yesus na aqa ai wo abu wo naŋgi minjrej, “Niŋgi iŋgi osib a anaiyiye.” 
LUK.8.56	Aqa ai wo abu wo naŋgi Yesus aqa siŋgila di unsib deqa naŋgi tulaŋ prugeleŋeb. Onaqa Yesus na minjrej, “Niŋgi ijo kumbra endi unonub deqa niŋgi ijo ñam ubtsib tamo qudei minjraib.”
LUK.9.1	Bati bei Yesus na aqa aŋgro 12-pela naŋgi koroinjrsiqa naŋgi mondor uge uge winjroqnqajqa deqa ti tamo naŋgo ma kobotetnjroqnqajqa deqa ti siŋgila enjrej. 
LUK.9.2	Siŋgila enjrsiq qariŋnjrsiqa minjrej, “Niŋgi giloqnsibqa Qotei a tamo uŋgasari naŋgo Mandor Koba sosiqa naŋgi taqatnjreqnu anjam di minjre minjre laqnsibqa naŋgo ma kobotetnjroqniye.” 
LUK.9.3	Osiqa endegsi minjrej, “Niŋgi iŋgi iŋgi osib gilaib. Toqoŋ ojaib. Nuŋgo qaquŋ aib. Uyo iŋgi bei osib gilaib. Silali osib gilaib. Gara jugo aiye aiyel aib. 
LUK.9.4	Niŋgi qure bei beiq di brantoqnsibqa tal qujaiq di soqniye. Dena olo tigelosib qure beiq giloqniye. 
LUK.9.5	Tamo naŋgi niŋgi gereiŋgosaiabqa niŋgi qure di uratqa oqnsib nuŋgo siŋga tumbrum butuyoqniye. Yimqa naŋgi nuŋgo kumbra di unsib poinjrqas, ‘Bole, iga kumbra ugetonum.’” 
LUK.9.6	Yesus a na aqa aŋgro 12-pela naŋgi anjam degsi minjrnaqa naŋgi tigelosib qure qureq giloqnsibqa Yesus aqa anjam bole tamo uŋgasari naŋgi minjroqnsib laqnsibqa naŋgo ma kobotetnjroiyoqneb.
LUK.9.7	Naŋgi degsib Yesus aqa ñam mare mare laqnabqa Mandor Koba Herot a dego quej. Tamo qudei naŋgi endegsib marnab quej, “Yesus a Jon yansnjro qaji tamo de kio? A moisiq olo subq na tigelqo.” Qusiqa endegsi are qalej, “Jon e na nami kakoro gentem qaji agi a kio?” Osiqa areqalo kobaiyej. 
LUK.9.8	Onaqa tamo qudei naŋgi maroqneb, “Yesus a Elaija kio olo bqo?” Onaqa qudei maroqneb, “Yesus a Qotei aqa medabu o tamo naŋgi nami soqneb deqaji bei kio? A olo subq na tigelqo.” 
LUK.9.9	Ariya Herot a segi marej, “Jon agi e na kakoro gentem moiej koboej. Di tamo yaiyo olo bqo? E a qa anjam gargekoba queqnum.” Herot a degsi marsiqa Yesus unqajqa are qalsiq soqnej.
LUK.9.10	Onaqa Yesus aqa aŋgro 12-pela qariŋnjrnaq qure qureq giloqneb qaji naŋgi olo Yesus aqaq bosibqa kumbra kalil naŋgi yoqneb qaji deqa Yesus saiyosib minjoqneb. Minjnabqa Yesus a qusiqa naŋgi joqsiq qure bei ñam Betsaida gileb. 
LUK.9.11	Naŋgi gileqnabqa tamo uŋgasari naŋgi endegsib queb, “Yesus a Betsaida gileqnu.” Degsib qusibqa Yesus dauryosib gileb. Dauryosib gileqnabqa unjrsiqa minjrej, “Niŋgi are bulyibqa Qotei a nuŋgo Mandor Koba sosim niŋgi taqatŋgwas.” Tamo uŋgasari ma ti so qaji naŋgi dego Yesus dauryosib gileqnabqa a na naŋgi kalil boletnjroqnej. 
LUK.9.12	Onaqa seŋ aisiq bilaqteqnaqa Yesus aqa aŋgro 12-pela naŋgi aqa areq bosib minjeb, “O Tamo Koba, ni na tamo uŋgasari naŋgi minjrimqa mati qure qureq gilsib di iŋgi uysib ŋereŋqab. Endi wadau sawa. Iŋgi saiqoji.” 
LUK.9.13	Onaqa Yesus na minjrej, “Niŋgi na iŋgi anainjriye.” Degsi minjrnaqa naŋgi na kamba minjeb, “Iga iŋgi sai. Iga bem 5-pela qe aiyela segi unu. Di keresai. Iga qureq aisim iŋgi tulaŋ koba awaiysim tamo uŋgasari naŋgi anainjrqom di dego kereqasai.” 
LUK.9.14	Naŋgi degsi mareb. Di kiyaqa? Tamo 5,000 soqneb deqa.
LUK.9.14	Onaqa Yesus a kamba aqa aŋgro naŋgi endegsi minjrej, “Niŋgi na tamo uŋgasari naŋgi minjribqa naŋgi qur segi segi 50 awoeleŋqab.” 
LUK.9.15	Onaqa Yesus aqa aŋgro naŋgi na tamo uŋgasari naŋgi minjrnab dedegsib awoeleŋeb. 
LUK.9.16	Awoonabqa Yesus na bem 5-pela ti qe aiyel ti di osiqa laŋ goge tarosiqa Qotei pailyej. Pailyo koboonaqa bem ti qe ti giŋgeŋyosiqa aqa aŋgro naŋgi enjreqnaqa naŋgi na osi giloqnsib tamo uŋgasari naŋgi jeisib enjreqnab uyoqneb. 
LUK.9.17	Uynab kalil menetnjrej. Onaqa iŋgi oto urateleŋeb qaji di Yesus aqa aŋgro naŋgi na koroiyosib gumba kokba 12-pelaq di jignab maqeleŋej.
LUK.9.18	Bati bei Yesus aqa aŋgro naŋgi ti sasalosib naŋgi segi sosibqa Yesus a Qotei pailyoqnej. Pailyo koboonaqa a na aqa aŋgro naŋgi endegsi nenemnjrej, “Tamo uŋgasari naŋgi e nuboqnsib naŋgi e yai qa mareqnub?” 
LUK.9.19	Onaqa aqa aŋgro naŋgi na minjeb, “Tamo qudei naŋgi mareqnub, ni Jon yansnjro qaji tamo. Tamo qudei naŋgi mareqnub, ni Elaija. Ariya qudei mareqnub, ni Qotei aqa medabu o tamo nami soqneb naŋgi deqaji bei agi olo subq na tigelqo.” 
LUK.9.20	Onaqa Yesus a naŋgi olo nenemnjrej, “Niŋgi segi e nuboqnsib niŋgi e qa kiersib mareqnub?” Onaqa Pita na minjej, “Ni Kristus, Qotei aqa segi Ŋiri qujai.”
LUK.9.21	Pita a anjam degsi marnaqa Yesus a na aqa aŋgro naŋgi siŋgila na getentnjrsiqa minjrej, “Niŋgi anjam di ubtsib tamo qudei minjraib.” 
LUK.9.22	Osiqa minjrej, “E Tamo Aŋgro. Deqa bunuqna e jaqatiŋ koba oqai. Agi Juda tamo kokba ti atra tamo kokba ti dal anjam qalie tamo naŋgi ti e qoreibosib lubsib moiotbqab. Bati qalub koboamqa e olo subq na tigelqai.”
LUK.9.23	Osiqa aqa aŋgro kalil naŋgi endegsi minjrej, “Tamo bei na e daurbqa osimqa a aqa segi areqalo kalil uratekritosim bati gaigai aqa segi ŋamburbas qoboiyosim e daurboqnem. 
LUK.9.24	Tamo bei a aqa segi ŋambile qa areqalo kobaiyqas di a padalqas. Ariya tamo bei a e qa are qalsimqa aqa segi ŋambile uratqas di a olo ŋambile bole oqas. 
LUK.9.25	Tamo bei a mandam qa ñoro kalil koroiyqas di mondoŋ aqa segi qunuŋ padalqas. Yimqa ñoro dena a kiersim aqaryaiyqas? Di keresai. 
LUK.9.26	Tamo bei a ijo ñam qa ti ijo anjam marqajqa ti jemaiyqas di mondoŋ e Tamo Aŋgro ijo segi riaŋ na ijo Abu aqa riaŋ na ti ijo Abu aqa laŋ aŋgro naŋgo riaŋ na ti bosiyqa e kamba tamo di aqa ñam metqajqa jemaibqas. 
LUK.9.27	Niŋgi quiye. E bole merŋgwai. Tamo qudei ijo areq endia tigelejunub qaji naŋgi moreŋosaisoqnibqa Qotei a bosim naŋgi taqatnjresoqnim naŋgi unqab.”
LUK.9.28	Yesus a anjam degsi marsiq koboonaqa bati 8-pela onaqa a Qotei pailyqajqa marsiqa Pita na Jon na Jems na naŋgi qalub joqsiqa koba na manaq oqeb. 
LUK.9.29	Manaq oqsib dia Yesus a Qotei pailyeqnaqa aqa ulatamu bulyonaq naŋgi unobeiteb. Aqa gara dego tulaŋ puloŋosiq qatekritej. 
LUK.9.30	Onaqa tamo aiyel brantosib Yesus ombla anjam maroqneb. Tamo aiyel di Moses wo Elaija wo. 
LUK.9.31	Naŋgi aiyel riaŋ koba ti Qotei aqa siŋgila ti beb. Bosibqa Yesus a bunuqna Jerusalem dia aqa wau kobotosim moisim mandam uratqas anjam deqa Yesus ombla qairoqneb. 
LUK.9.32	Yesus aqa aŋgro qalub naŋgi tulaŋ urŋamnjrnaqa ŋereŋesoqneb deqa olo qutuosibqa ŋam poinjrnaqa Yesus aqa riaŋ koba de ti tamo aiyel Yesus ombla tigelesoqneb qaji naŋgi ti unjreb. 
LUK.9.33	Onaqa Moses wo Elaija wo naŋgi Yesus uratosib gilqa laqnabqa Pita na Yesus minjej, “O Tamo Koba, Moses wo Elaija wo bosib iga koba na endi unum di bolequja. Deqa iga tal kiñilala qalub gereiyqom. Bei ino. Bei Moses aqa. Bei Elaija aqa.” Pita a anjam bei marqa saiiyonaqa laŋa marej.
LUK.9.34	Mareqnaqa laŋbi aisiqa naŋgi kabutnjrnaqa naŋgi ulaugeteb. 
LUK.9.35	Onaqa laŋbi miligiq dena anjam bei endegsi brantonaq naŋgi queb, “Endi ijo Aŋgro qujai e segi na giltem qaji. Niŋgi aqa anjam quetoqniye.” 
LUK.9.36	Onaqa Yesus aqa aŋgro naŋgi anjam di qusib ŋam ateb naŋgi tamo aiyel di olo unjrosai. Yesus a segi naŋgi koba na sonab uneb. Bati deqa naŋgi kumbra uneb qaji di tamo qudei naŋgi minjrosaioqneb. Naŋgi mequmosib soqneb.
LUK.9.37	Nebeonaqa naŋgi manaq dena olo aisib tamo uŋgasari tulaŋ gargekoba mana utruq dia tariŋeqnab itnjreb. 
LUK.9.38	Onaqa tamo uŋgasari naŋgo ambleq dena tamo bei brantosiqa tulaŋ koba maosiq Yesus minjej, “O Tamo Koba, ni ijo aŋgro mel unime. A ijo aŋgro qujai bole qujai. 
LUK.9.39	Mondor uge na aqa jejamu ojoqnsiqa mandamq waiyeqnaqa a tulaŋ koba leleŋoqnsiqa aqa medabuq na maul aieqnu. Mondor uge dena a qunjimyoqnsiqa aqa jejamu tulaŋ ugeugeiyeqnu. A yala uratosaieqnu. 
LUK.9.40	Deqa e na ino aŋgro naŋgi minjronum, ‘Niŋgi mondor uge di wiyiye.’ Minjronumqa naŋgi na wiyqa yonub keresaiinjrqo.”
LUK.9.41	Onaqa Yesus a anjam di qusiqa marej, “Niŋgi tamo uŋgasari bini bati endeqa unub qaji nuŋgo areqalo e qa siŋgilatosai bolesai. Nuŋgo kumbra ti nuŋgo areqalo ti tulaŋ uge. Bati gembub e niŋgi koba na sosiyqa nuŋgo gulube di qoboiyoqnqai?” Degsi marsiqa aŋgro di aqa abu minjej, “Ino aŋgro mel di osau.” 
LUK.9.42	Onaqa osi beqnaqa mondor uge dena aqa jejamu ojsiq mandamq waiysiq qunjimyoqnej. Yeqnaqa Yesus na mondor uge di ŋiriŋtosiq wiyonaq aŋgro aqa jejamu uratonaq boleej. Onaqa Yesus na aŋgro di baŋ ojsiq osi gilsiqa aqa abu yej. 
LUK.9.43	Onaqa tamo uŋgasari kalil mana utruq dia soqneb qaji naŋgi Qotei aqa siŋgila di unsibqa naŋgi tulaŋ prugeleŋeb.
LUK.9.43	Yesus a maŋwa di yej deqa tamo uŋgasari kalil naŋgi unsib prugeleŋosib are koba qaloqneb. Onaqa bati deqa Yesus na aqa aŋgro naŋgi endegsi minjrej, 
LUK.9.44	“Niŋgi ijo anjam endi geregere quiye. E Tamo Aŋgro. Deqa sokiñalayitqa Juda tamo kokba naŋgi na e ojsib jeu tamo naŋgo baŋq di atqab.” 
LUK.9.45	Onaqa Yesus aqa aŋgro naŋgi aqa anjam di qusib anjam aqa utru Qotei na ulitej deqa naŋgi poinjrosai. Osib naŋgi Yesus nenemyqajqa ulaeb.
LUK.9.46	Bati bei Yesus aqa aŋgro naŋgi segi segi ŋiriŋosib aŋgro yai a segi qujai tamo ñam ti tigelqas deqa anjam na qotoqneb. 
LUK.9.47+LUK.9.48	Onaqa Yesus a naŋgo areqalo di qalieosiqa aŋgro kiñala bei osiqa aqa segi areq di tigeltosiqa aqa aŋgro naŋgi osornjrej. Osornjrsiqa minjrej, “Tamo bei a ijo ñam qa are qalsimqa aŋgro kiñala endego bei osim geregereiyqas di a e dego osim geregereibqas. Tamo a e osim geregereibqas di a na ijo Abu e qariŋbej qaji di dego osim geregereiyqas. Di kiyaqa? Nuŋgo ambleq di tamo bei na aqa segi ñam soqtqa uratqas di a na ijo aŋgro kalil naŋgi buŋnjrsimqa a segi qujai tamo ñam ti tigelqas.”
LUK.9.49	Onaqa Jon na Yesus minjej, “O Tamo Koba, ni que. Iga tamo bei unem. A ino ñam na mondor uge naŋgi winjreqnaqa iga na unsimqa saidyem. Di kiyaqa? A iga koba na wauosaieqnu deqa.” 
LUK.9.50	Onaqa Yesus na minjej, “Niŋgi a saidyaib. Tamo naŋgi niŋgi jeutŋgosaieqnub qaji naŋgi niŋgi koba na wau qujai.”
LUK.9.51	Onaqa Yesus a mandam uratosim laŋ qureq oqwajqa bati jojomonaqa a Jerusalem qureq aiqajqa areqalo qujaitosiqa Jerusalem areiysiq walwelej. 
LUK.9.52+LUK.9.53	Walweloqnsiqa tamo qudei naŋgi qariŋnjrnaqa naŋgi namo aisib Samaria naŋgo qure beiq di brantosib Yesus aisim di ŋeiqajqa minjrnabqa naŋgi na saidosib minjreb, “Yesus a gago qureq baiq.” Naŋgi degsi saideb. Di kiyaqa? Naŋgi qalieeb, Yesus a walwelosiq Jerusalem aioqnej deqa. 
LUK.9.54	Naŋgi degsib marnabqa Yesus aqa aŋgro aiyel Jems wo Jon wo naŋgi qusibqa naŋgi minjiŋ oqetnjrnaqa Yesus minjeb, “O Tamo Koba, ni marimqa iga ŋamyuo metonamqa laŋ goge dena aisim tamo naŋgi di koitnjrqas.” 
LUK.9.55	Onaqa Yesus a bulosiqa naŋgi aiyel ŋiriŋtnjrej. 
LUK.9.56	Osiqa aqa aŋgro kalil naŋgi joqsiqa koba na qure beiq aieb.
LUK.9.57	Naŋgi gam dauryosib aieqnabqa tamo bei na Yesus minjej, “Ni sawa sawaq giloqnimqa e ni daurmoqnqai.” 
LUK.9.58	Onaqa Yesus na minjej, “Bauŋ juwaŋ naŋgi tal ti. Agi sub miligiq di ŋereŋeqnub. Qebari naŋgi simi ti. Deqa naŋgi simiq di ŋereŋeqnub. Ariya e Tamo Aŋgro ŋeiqajqa tal saiqoji. Deqa ni e daurbqajqa gulube koba.” 
LUK.9.59	Osiqa tamo bei minjej, “Ni e daurbe.” Degsi minjnaqa tamo dena minjej, “Od. Ni marsim odbimqa e mati aisiy ijo abu qa tariŋoqnqai. A moiimqa subq atsiy di e ni daurmoqnqai.” 
LUK.9.60	Onaqa Yesus na minjej, “Uŋgum. Tamo moio qaji naŋgi segi na tamo moio qaji naŋgi subq ateleŋoqnqab. Ariya ni sawa sawaq giloqnsimqa Qotei a tamo uŋgasari naŋgo Mandor Koba sosiq naŋgi taqatnjreqnu anjam di minjroqnsim laqne.”
LUK.9.61	Onaqa tamo bei na Yesus minjej, “O Tamo Koba, ni marimqa e mati gilsiya ijo was naŋgi baŋ ojeleŋosiy bosiy ni daurmqai.” 
LUK.9.62	Onaqa Yesus na minjej, “Tamo bei a kuñi ojsimqa a bulosim qoreq ŋam atoqnqas tamo dena Qotei a tamo uŋgasari naŋgo Mandor Koba sosiq naŋgi taqatnjreqnu anjam di mare mare laqa keresai.”
LUK.10.1	Bati bei Tamo Koba Yesus na tamo kalil a dauryosib laqneb qaji naŋgi metnjrnaqa aqa areq bonabqa naŋgo ambleq dena tamo 72 naŋgi giltnjrej. Naŋgi aqa anjam mare mare laqajqa deqa giltnjrej. Giltnjrsiqa naŋgi aiye aiyel qariŋnjrimqa naŋgi a qa namoosib qure kalil a segi bunuqna walwelosim gilqas qaji naŋgi deq gilqajqa minjrsiqa qariŋnjrej. 
LUK.10.2	A naŋgi qariŋnjrqa osiqa yawo anjam endegsi minjrej, “Wauq dia iŋgi gargekoba melionub. Ariya iŋgi meli bunuj otorqajqa wau tamo koba sai. Deqa niŋgi wau lanja minjibqa a na wau tamo qudei eleŋosim qariŋnjrimqa naŋgi aqa wauq gilsib iŋgi meli bunuj otoreleŋqab.
LUK.10.3	“Deqa niŋgi giliye. Niŋgi quiye. Niŋgi kaja du du bul deqa e na niŋgi qariŋgitqa gilsib bauŋ juwaŋ naŋgo ambleq dia walweloqnqab. 
LUK.10.4	Niŋgi silali osib gilaib. Nuŋgo qaquŋ aib. Siŋga tatal jigaib. Niŋgi walweloqnsibqa gamq dia tamo qudei turosibqa naŋgi anjam bei minjraib. 
LUK.10.5	Niŋgi tal bei gogetoqnsib mati tamo uŋgasari tal miligiq di unub qaji naŋgi endegsib minjroqniye, ‘Niŋgi are lawo na soqniye.’ 
LUK.10.6	Degsib minjroqnibqa lawo tamo bei sqas di a nuŋgo lawo anjam di oqas. Ariya lawo tamo bei sqasai di nuŋgo lawo anjam di olo puluosim nuŋgoq bqas. 
LUK.10.7	Niŋgi qure bei beiq di brantoqnsibqa tal qujaiq di soqniye. Olo tal bei bei gogetoqnaib. Naŋgi na niŋgi joqsib iŋgi ti ya ti anaiŋgoqnibqa uyoqniye. Niŋgi Qotei aqa wau tamo deqa nuŋgo awai agi oqniye.
LUK.10.8	“Niŋgi qure bei beiq giloqnibqa naŋgi niŋgi joqsib iŋgi anaiŋgoqnibqa uyoqniye. 
LUK.10.9	Niŋgi qure dia sosibqa tamo uŋgasari ma ti unub qaji naŋgi boletnjroqnsib endegsib minjroqniye, ‘Qotei a bosim nuŋgo Mandor Koba sosim niŋgi taqatŋgwajqa bati agi jojomqo.’ 
LUK.10.10	Ariya niŋgi qure beiq giloqnibqa naŋgi niŋgi qoreiŋgosib niŋgi gereiŋgosaiabqa niŋgi naŋgi olo uratnjrqa oqnsib naŋgo qure ambleq dia tigelosibqa naŋgi endegsib minjroqniye, 
LUK.10.11	‘Qotei a nuŋgo Mandor Koba sosim niŋgi taqatŋgwajqa bati jojomqo degsi merŋgonumqa niŋgi segi na saidosib Qotei qoreiyonub. Deqa nuŋgo qure qa tumbrum gago siŋga qandratqo qaji agi butuyetŋgonum.’ Naŋgi degsib minjroqniye. 
LUK.10.12	E niŋgi merŋgwai. Mondoŋ Qotei na tamo uŋgasari naŋgo une qa peginjrqa batiamqa a na qure deqaji tamo uŋgasari naŋgi tulaŋ padaltnjrougetqas. Ariya Qotei na Sodom qure naŋgi degsim padaltnjrqasai. A na naŋgi gulube kiñala enjrqas. Di kiyaqa? Naŋgi ijo ñam qaliesai deqa.
LUK.10.13	“O tamo uŋgasari Korasin qure ti Betsaida qure ti di unub qaji, niŋgi tulaŋ padalougetqab. Tamo bei a Tair qure ti Saidon qure ti deq gilsiq maŋwa e nuŋgoq di yoqnem qaji di naŋgoq di yo qamu naŋgi nami are bulyosib naŋgo une qa are ugeinjrnaq unsib are uge qa gara jigsib ŋam sumq di awoeb qamu. 
LUK.10.14	Deqa e niŋgi endegsi merŋgwai. Mondoŋ Qotei na tamo uŋgasari naŋgo une qa peginjrqa batiamqa a na niŋgi tulaŋ padaltŋgougetqas. Ariya Qotei na Tair qure ti Saidon qure ti naŋgi degsim padaltnjrqasai. A na naŋgi gulube kiñala enjrqas. Di kiyaqa? Naŋgi ijo ñam qaliesai deqa. 
LUK.10.15	O Kaperneam tamo uŋgasari, niŋgi laŋ qureq oqwa kere e? Keresai. Qotei na niŋgi breiŋgimqa moio qureq aiqab.”
LUK.10.16	Yesus a anjam degsi marsiqa aqa aŋgro naŋgi endegsi minjrej, “Tamo bei a nuŋgo anjam qusim dauryqas di a ijo anjam dego qusim dauryqas. Ariya tamo a niŋgi qoreiŋgwas di a e dego qoreibqas. Tamo a e qoreibqas di ijo Abu e qariŋbej qaji a dego qoreiyqas.”
LUK.10.17	Ariya Yesus na tamo 72 naŋgi qariŋnjrnaq gilsib aqa anjam mare mare laqneb. Onaqa bunuqna naŋgo wau di koboonaqa naŋgi olo puluosib Yesus aqa areq aisib naŋgi tulaŋ areboleboleinjrnaqa deqa minjeb, “O Tamo Koba, iga ino ñam na mondor uge uge naŋgi winjreqnamqa naŋgi gago anjam dauryosib jaraioqneb.” 
LUK.10.18	Onaqa Yesus na minjrej, “Kola minjal urur mandamq aieqnu dego kere Satan a urur laŋ goge dena uloŋosiq aieqnaq e unonum. 
LUK.10.19	Niŋgi quiye. E na Qotei aqa siŋgila niŋgi eŋgonum deqa niŋgi amal uge ti degiŋ ti naŋgo siŋgila tentsib laqnqab. Nuŋgo jeu tamo Satan aqa siŋgila kalil dego niŋgi na kobotoqnqab. Deqa iŋgi bei na yala niŋgi ugeugeiŋgwa keresai. 
LUK.10.20	Mondor uge naŋgi nuŋgo anjam dauryosib jaraieqnub niŋgi deqa tulaŋ areboleboleiŋgaiq. Nuŋgo ñam ijo Abu na laŋ qureq dia neŋgreŋyqo unu. Niŋgi deqa tulaŋ areboleboleiŋgem.”
LUK.10.21	Bati deqa Qotei aqa Mondor a Yesus aqaq aisiq aqa areqalo siŋgilatetonaqa a tulaŋ areboleboleiyonaqa Qotei endegsi pailyej, “O Abu, ni segi laŋ qa ti mandam qa ti Koba. Deqa e ni biŋimosim ino ñam soqtonum. Ijo anjam e na tamo uŋgasari naŋgi minjreqnum qaji di ni na tamo powo ti unub qaji naŋgi qa ulitoqnsimqa tamo aŋgro du du bul naŋgi segi qa babteqnam naŋgi poinjreqnu. O Abu, ni degsim yeqnum di kere. Ni ino segi areqalo dauryosim agi degyeqnum.” 
LUK.10.22	Yesus a degsi Qotei pailyej. Osiqa marej, “Ijo Abu na iŋgi iŋgi kalil ijo baŋq di ateleŋej unu. E segi Qotei aqa Ŋiri. Tamo bei a e qa qaliesai. Ijo Abu a segi e qa qalie. Tamo bei a ijo Abu qaliesai dego. E segi ijo Abu qa qalie. Ariya e na tamo qudei naŋgi ijo Abu osornjrqa areibqas di osornjrqai. Yimqa naŋgi dego ijo Abu qa qalieqab.”
LUK.10.23	Yesus a degsi marsiqa aqa aŋgro naŋgi joqsiqa naŋgi segi sasalosib a na minjrej, “Ijo kumbra niŋgi bini uneqnub qaji deqa niŋgi tulaŋ areboleboleiŋgeme. 
LUK.10.24	Niŋgi quiye. Nami mandor kokba naŋgi ti Qotei aqa medabu o qaji tamo naŋgi ti tulaŋ gargekoba kumbra niŋgi bini uneqnub qaji di unqajqa maroqneb naŋgi unosaioqneb. Anjam niŋgi bini queqnub qaji di dego naŋgi quqwajqa maroqneb naŋgi quosaioqneb.”
LUK.10.25	Onaqa dal anjam qalie tamo bei a Yesus aqa siŋgila laŋa unqa osiqa deqa Yesus gisaŋyosiq minjej, “O Qalie Tamo Koba, e kumbra bole kie dauryosiyqa dena e ŋambile gaigai sqai?” 
LUK.10.26	Onaqa Yesus na kamba minjej, “Ni Moses aqa dal anjam qalie. Ni gaigai sisiyeqnum. Deqa ŋambile gaigai sqajqa gam di ni segi na mare.” 
LUK.10.27	Onaqa tamo dena minjej, “Moses a nami dal anjam endegsi neŋgreŋyej, ‘Ni ino Tamo Koba Qotei tulaŋ qalaqalaiyime. Qalaqalaiysim ino are miligi ti ino qunuŋ ti ino siŋgila ti ino areqalo ti kalil yekritime. Osim ino segi jejamu gereiyeqnum dego kere ino was naŋgi dego geregereinjrime.’” 
LUK.10.28	Onaqa Yesus na minjej, “Ni kere maronum. Deqa ni kumbra di yoqnqam dena ni ŋambile oqam.”
LUK.10.29	Onaqa tamo dena aqa segi ñam soqtqajqa are qalsiqa deqa Yesus olo nenemyej, “Tamo yai a ijo was deqa gereiyqai?” 
LUK.10.30	Onaqa Yesus na kamba yawo anjam endegsi minjej, “Tamo bei a Jerusalem dena tigelosiqa gam dauryosiq Jeriko qureq aieqnaqa gamq dia bajiŋ tamo qudei naŋgi na a ojsib aqa iŋgi iŋgi kalil yaiyekriteb. Osib aqa gara palontetosib qalougetonab a moiqa laqnaqa gam qalaq di a uratosib jaraieb. 
LUK.10.31	A gam qalaq di ŋeiesonaqa Juda naŋgo atra tamo bei a gam dena walwelosiq gilsiqa tamo di unej. Unsiqa a aqaryaiyqa uratosiqa gam qala beiq na buŋyosiqa gilej. 
LUK.10.32	Onaqa sokiñalayonaq Juda tamo bei a dego gam dena walwelosiq gilej. A Livai aqa leŋ. A Qotei aqa atra tal taqatoqnej qaji. A gam dena walwelosiq tamo di gam qalaq di ŋeiesonaq unsiqa a dego tamo di aqaryaiyqa uratosiqa gam qala beiq na buŋyosiqa walwelosi gilej.
LUK.10.33+LUK.10.34	“Ariya olo sokiñalayonaq Samaria tamo bei a dego gam dena walwelosiq gilej. Juda naŋgi mareqnub, ‘Samaria naŋgi tamo uge.’ A gilsiq tamo di unsiqa a qa tulaŋ dulosiqa aqa areq gilsiqa goreŋ ti wain ti osiq aqa jejamu pupoiyeleŋeb qaji di yanseleŋosiqa qoseleŋetej. Osiqa a soqtosiqa aqa donki quraq di atsiqa osi gilsiqa tamo ŋereŋo qaji talq dia gereiyosiq taqatoqnej. 
LUK.10.35	Onaqa nebeonaqa Samaria tamo di aqa segi qureq gilqa laqnsiqa ŋereŋo qaji tal taqato tamo aqa baŋq di silali baŋga qudei atsiqa minjej, ‘Ni silali endena tamo di geregereiyoqne. E bosiy ino segi silali baŋga gembub ni olo uratqam di ni kamba emqai.’”
LUK.10.36	Yesus na dal anjam qalie tamo di yawo anjam degsi minjsiqa olo minjej, “Tamo qalub naŋgi gam dena walwelosi gileb. Deqa ni merbe. Tamo yai a tamo gam qalaq di qalnab ŋeiesoqnej qaji aqa was bole?” 
LUK.10.37	Onaqa dal anjam qalie tamo a na kamba Yesus minjej, “Samaria tamo agi tamo deqa dulosiqa gilsiq gereiyej qaji di aqa was bole.” Degsi marnaqa Yesus na dal anjam qalie tamo di minjej, “Ni kere maronum. Deqa ni dego gilsim kumbra degsim yoqne.”
LUK.10.38	Onaqa bati bei Yesus na aqa aŋgro naŋgi olo joqsiqa koba na walwelosi gilsib qure beiq di branteb. Qure dia uŋa bei soqnej aqa ñam Marta. A naŋgi unjrsiqa joqsiq koba na aqa tal gogeteb. 
LUK.10.39	Marta aqa jaja bei soqnej aqa ñam Maria. A dego Tamo Koba Yesus unej. Unsiqa aqa siŋgaq di awoosiqa aqa anjam quoqnej. 
LUK.10.40	Ariya Marta a naŋgo iŋgi goietnjrqajqa marsiqa deqa wau koba yoqnej. Osiqa Yesus aqa areq gilsiq minjej, “O Tamo Koba, ijo jaja na e uratbqoqa e segi iŋgi goioqnsim iŋgi iŋgi kalil gereiyeqnum. A na e yala aqaryaibosai. Deqa ni na minjimqa a na e aqaryaibem.” 
LUK.10.41	Onaqa Tamo Koba Yesus na kamba Marta minjej, “O Marta, ni iŋgi iŋgi kalil qa are koba qaleqnum. Ni iŋgi iŋgi deqa are kobaimaiq. 
LUK.10.42	Iŋgi qujai qa are qalqam di kere. Agi Maria a iŋgi qujai di oqo. Iŋgi di tulaŋ boledamu. Di tamo bei na olo yaiyqa keresai.”
LUK.11.1	Onaqa bati bei Yesus a sawa beiq gilej. Gilsiq dia Qotei pailyosiq sonaqa aqa aŋgro bei na minjej, “O Tamo Koba, iga kiersim Qotei pailyqom? Jon a nami aqa aŋgro naŋgi pailyqajqa gam osornjroqnej dego kere ni na iga dego pailyqajqa gam osorge.” 
LUK.11.2	Onaqa Yesus na aqa aŋgro naŋgi endegsi minjrej, “Niŋgi Qotei pailyqa osibqa endegsib pailyiye,
LUK.11.2	‘O Abu, ino ñam tulaŋ boledamu. Deqa iga na ino ñam getentoqnqom.
LUK.11.2	Ni bosim gago Mandor Koba sosim iga taqatgoqnime.
LUK.11.3	Gago uyo iŋgi bati gaigai keretgoqnime.
LUK.11.4	Tamo naŋgi iga qa une ateqnub qaji naŋgo une kalil iga na kobotetnjreqnum.
LUK.11.4	Deqa ni na gago une kalil dego olo kobotetgime.
LUK.11.4	Satan na iga walawalaigosim uneq waigwa laqnimqa ni na Satan getentime.’”
LUK.11.5+LUK.11.6	Yesus a na aqa aŋgro naŋgi anjam degsi minjrsiqa olo endegsi minjrej, “Ino was bei a qolo jige ino talq bosimqa oqeq di tigelosim mermqas, ‘O was, ijo was bei a sawa isaq na walwelosiq ijo talq bqoqa e iŋgi bei anaiyqajqa di saiqoji. Deqa ni bem qalub ebimqa e anaiyqai.’ 
LUK.11.7	A degsi mermimqa ni na kamba minjqam, ‘Ni e ŋeio ŋam gentbaim. E siraŋ qandimonum. E ijo aŋgro naŋgi ti ŋeiejunum. Deqa e ni bem emqa keresai.’ Ni na ino was degsi minjqam. 
LUK.11.8	Degsi minjimqa ino was a ni tulaŋ waiŋmqas. Waiŋmimqa ni tigelosim bem yqam. A ino was deqa ni bem yqasai. A ni tulaŋ waiŋmqas deqa ni tigelosim iŋgi keretsim yqam. 
LUK.11.9	Deqa e niŋgi endegsi merŋgwai. Niŋgi iŋgi bei qa osib Qotei pailyqab di a na eŋgwas. Niŋgi iŋgi bei oqa marsibqa ŋamqab di itqab. Niŋgi siraŋme kindokindoŋabqa Qotei na siraŋ waqtetŋgwas. 
LUK.11.10	Tamo kalil Qotei pailyeqnub qaji naŋgi iŋgi eqnub. Tamo kalil iŋgi qa ŋameqnub qaji naŋgi Qotei na aqaryainjreqnaq iŋgi di iteqnub. Tamo kalil siraŋme kindokindoŋeqnub qaji naŋgi Qotei na siraŋ waqtetnjreqnu.
LUK.11.11	“Ino aŋgro a mamyim qe qa mermimqa di ni qe yqam. Ni amal uge yqasai. 
LUK.11.12	A na tuwe tawel qa mermimqa ni degiŋ yqasai. Ni tuwe tawel yqam. 
LUK.11.13	Deqa niŋgi quiye. Niŋgi tamo bolesai. Nuŋgo kumbra uge. Ariya ino aŋgro na iŋgi qa mermeqnaq ni iŋgi bole bole yeqnum. Ni a uratosaieqnum. Nuŋgo kumbra dena niŋgi endegsi poiŋgem, ‘Bole, gago Abu laŋ qureq di unu qaji a dego iga uratgosaieqnu. A na aqa Mondor Bole iga egwajqa pailyqom di a na egwas. A na iga uratgwasai bolesai.’”
LUK.11.14	Onaqa Yesus a na tamo bei mondor uge na medabu getentesoqnej qaji di mondor uge wiyetonaqa a olo boleosiqa anjam maroqnej. Deqa tamo uŋgasari kalil qure dia soqneb qaji naŋgi Yesus aqa siŋgila di unsibqa naŋgi tulaŋ prugeleŋeb. 
LUK.11.15	Onaqa tamo qudei naŋgi dego Yesus aqa siŋgila di unsibqa naŋgi Yesus yomuiyosib maroqneb, “Mondor uge naŋgo gate koba Belsebul a Yesus aqa jejamuq di unu. Deqa siŋgila dena Yesus na mondor uge naŋgi winjreqnu.” 
LUK.11.16	Onaqa tamo qudei naŋgi Yesus aqa siŋgila laŋa tenemtqa marsibqa deqa gisaŋyosib minjeb, “Ni Qotei laŋ goge di unu qaji aqa siŋgila bei babtimqa iga unsim marqom, ‘Bole, ni Qotei aqa Ŋiri.’” 
LUK.11.17	Onaqa Yesus a naŋgo areqalo di qalieosiqa deqa yawo anjam bei endegsi minjrej, “Tamo naŋgi qure qujaiq di unub qaji naŋgi segi poaiyelosib qotqab di naŋgi koba na geregere sqa keresai. Tamo naŋgi tal qujaiq di unub qaji naŋgi segi poaiyelosib qotqab di naŋgi dego koba na geregere sqa keresai. 
LUK.11.18	Dego kere Satan na aqa segi mondor uge naŋgi winjrqas di naŋgi poaiyelqab. Deqa a kiersim aqa mondor uge naŋgi olo taqatnjrqas? Di keresai. Niŋgi mareqnub, e Belsebul aqa siŋgila na mondor uge naŋgi winjreqnum. 
LUK.11.19	Belsebul na e aqaryaibeqnaqa e mondor uge naŋgi winjreqnum qamu yai na nuŋgo aŋgro naŋgi aqaryainjreqnaqa naŋgi mondor uge naŋgi winjreqnub? Nuŋgo segi aŋgro naŋgi na niŋgi endegsib merŋgwab, ‘Nuŋgo anjam di uge.’ 
LUK.11.20	Ariya Qotei na e aqaryaibimqa e mondor uge naŋgi winjrqai di niŋgi endegsi poiŋgwas, ‘Bole, Qotei a gago Mandor Koba sosim iga taqatgwajqa bati brantqo.’
LUK.11.21	“Tamo siŋgila koba bei a aŋ ti qaja ti ojeleŋosim aqa tal geregere taqatqas di aqa iŋgi iŋgi kalil bole sqab. 
LUK.11.22	Ariya tamo bei tulaŋ siŋgila koba a bosim tamo di ombla qotsim siŋgilaqas di a na qaja ti aŋ ti tal aqa abu a dena siŋgilaoqnej qaji di yaiyeleŋosim aqa iŋgi iŋgi kalil eleŋqas. Osim olo tamo qudei naŋgo baŋq di iŋgi iŋgi di ateleŋqas.
LUK.11.23	“Tamo bei na e kadoibqasai di a na e jeutbqas. A na e tamo uŋgasari naŋgi koroinjrqajqa aqaryaibqasai di a na tamo uŋgasari naŋgi olo winjrim jaraiqab.”
LUK.11.24	Osiqa Yesus a olo anjam endegsi minjrej, “Mondor uge a tamo bei aqa jejamuq di sosimqa a na tamo di uratosim ulaŋosim sawa kaŋgraŋoq gilqas. Gilsim dia laqnsimqa aqaratqajqa sawa ŋamam ugeiyim marqas, ‘E olo puluosiya ijo tal uratem qaji deq olo gilqai.’ 
LUK.11.25+LUK.11.26	A degsi marsimqa gilsim tal di nami maŋ solsib iŋgi iŋgi kalil gereiyeb milalejunu di unsimqa olo puluosim aisim mondor uge 7-pela tulaŋ ugedamu naŋgi joqsim bosim koba na tal dia sqab. Soqnibqa tamo di aqa so tulaŋ ugeqas. Aqa so uge namij degwasai. Aqa so tulaŋ ugedamuqas.”
LUK.11.27	Yesus a yawo anjam degsi marnaqa tamo uŋgasari naŋgo ambleq dena uŋa bei a brantosiqa tulaŋ koba leleŋosiq Yesus minjej, “Ino ai agi ni nami ŋambabtmosiqa muŋgum anaimoqnej qaji a Qotei aqa ŋamdamuq di uŋa tulaŋ bolequja. Deqa a tulaŋ areboleboleiyim sqas.” 
LUK.11.28	Onaqa Yesus na kamba minjej, “Ijo ai a segi sai. Tamo naŋgi Qotei aqa anjam qusib dauryeqnub qaji naŋgi dego tulaŋ areboleboleinjrim sqab.”
LUK.11.29	Onaqa tamo uŋgasari tulaŋ gargekoba naŋgi beleŋosib Yesus aqa areq di koroeqnabqa a naŋgi endegsi minjroqnej, “Tamo uŋgasari bini bati endeqa unub qaji naŋgo kumbra tulaŋ ugedamu. Naŋgi gaigai ijo maŋwa laŋa unqajqa metbeqnub. Deqa e na ijo maŋwa bei naŋgi osornjrqasai. Qotei aqa medabu o tamo Jona nami soqnej qaji aqa maŋwa segi osornjritqa naŋgi unqab. 
LUK.11.30	Agi Jona a nami Ninive tamo uŋgasari naŋgi Qotei aqa anjam minjrnaq dena naŋgi Qotei aqa siŋgila qalieeb. Dego kere e Tamo Aŋgro na tamo uŋgasari bini bati endeqa unub qaji naŋgi Qotei aqa anjam minjroqnit dena segi naŋgi Qotei aqa siŋgila qalieoqnqab. 
LUK.11.31	Mondoŋ Qotei na tamo uŋgasari naŋgo une qa peginjrqa batiamqa uŋa kobaquja nami guta di sawa taqatoqnej qaji a tigelosimqa tamo uŋgasari bini bati endeqa unub qaji naŋgo kumbra uge boleq atetnjrqas. Di kiyaqa? Uŋa di a nami Solomon aqa powo kobaquja qa marsiqa sawa isaq na walwelosi bej deqa. Ariya bini tamo bei Solomon tulaŋ buŋyejunu qaji a nuŋgo ambleqsi unu.” Yesus a a segi qa anjam degsi marej. 
LUK.11.32	Osiqa marej, “Mondoŋ Qotei na tamo uŋgasari naŋgo une qa peginjrqa batiamqa Ninive tamo naŋgi tigelosibqa tamo uŋgasari bini bati endeqa unub qaji naŋgo kumbra uge boleq atetnjrqab. Di kiyaqa? Ninive tamo naŋgi nami Jona aqa anjam qusib are bulyeb deqa. Ariya bini tamo bei Jona tulaŋ buŋyejunu qaji a nuŋgo ambleqsi unu.” Yesus a a segi qa anjam degsi marej.
LUK.11.33	Osiqa Yesus a olo anjam endegsi minjrej, “Tamo bei a lam qatrentosim tal surumq di atqasai. Kulum miligiq jugwasai. Boleq di gaintim sqas di warum suwaŋamqa tamo uŋgasari naŋgi tal miligiq gilsib warum geregere unqab. 
LUK.11.34	Ino ŋamdamu di ino jejamu qa puloŋ bul. Deqa ino ŋamdamu boleqas ino jejamu kalil suwaŋesqas. Ariya ino ŋamdamu ugeqas di ino jejamu kalil ambruqas. 
LUK.11.35	Deqa niŋgi geregere ŋam atsib soqniye. Nuŋgo jejamu suwaŋejunu di olo ambruo uge. 
LUK.11.36	Ino jejamu kalil suwaŋekritqas di taqal bei ambruqa keresai. Deqa ino jejamu kalil suwaŋoq di soqneme. Lam qatrentosim ni suwantmeqnu dego kere.”
LUK.11.37	Yesus a anjam degsi marsiq koboonaqa Farisi tamo bei a Yesus aqa areq bosiq minjej, “Aqo ombla ijo talq gilsim iŋgi uyqom.” Onaqa naŋgi ombla aqa talq gilsib awoeb. 
LUK.11.38	Awoosib Yesus a iŋgi uyqa osiqa a Juda naŋgo moma kumbra dauryqa uratej. Deqa a baŋ mati yansosai. A laŋa iŋgi uyej. Deqa Farisi tamo a Yesus aqa kumbra di unsiqa tulaŋ prugugetej. 
LUK.11.39	Onaqa Tamo Koba Yesus na minjej, “Niŋgi Farisi nuŋgo kumbra uge agi mermqai. Niŋgi kap ti tabir ti qore segi yanseqnub. Niŋgi miligi yansosaieqnub. Dego kere niŋgi babaŋ na tamo bole. Ariya nuŋgo are miligi kumbra uge uge ti bajiŋ kumbra ti dena maqejunu. 
LUK.11.40	Niŋgi nanari tamo! Qotei a nuŋgo jejamu gereiysiqa nuŋgo are miligi dego gereiyej. Di niŋgi qaliesai kio? 
LUK.11.41	Deqa iŋgi iŋgi kalil nuŋgo are miligiq di unu qaji di niŋgi eleŋosib tamo iŋgi iŋgi saiqoji unub qaji naŋgi enjroqniye. Niŋgi kumbra degyibqa nuŋgo iŋgi iŋgi kalil milalesqas.
LUK.11.42	“O Farisi tamo, niŋgi tulaŋ padalougetqab. Di kiyaqa? Niŋgi dal anjam kiñilala segi dauryeqnub deqa. Agi niŋgi lei ti lombo ti saga ti oqnsib pupoiyoqnsib Qotei atraiyeqnub. Ariya niŋgi Qotei aqa dal anjam kokba dauryqajqa urateqnub. Agi niŋgi na tamo uŋgasari naŋgi gereinjrosaieqnub. Niŋgi Qotei dego qalaqalaiyosaieqnub. Niŋgi dal anjam kiñilala segi dauryeqnub. Deqa e niŋgi endegsi merŋgwai. Niŋgi are bulyiye. Osib dal anjam kokba dego dauryosib laqniye. Ariya dal anjam kiñilala dauryqajqa urataib.
LUK.11.43	“O Farisi tamo, niŋgi tulaŋ padalougetqab. Di kiyaqa? Niŋgi Qotei tal miligiq dia tamo ñam ti naŋgo awo jaramq dia awooqnibqa tamo uŋgasari naŋgi na niŋgi nuŋgoqnsib biŋiŋgwajqa deqa niŋgi areboleboleiŋgeqnu. Niŋgi koro sawaq dia dego tamo uŋgasari naŋgo ŋamdamuq dia laqnibqa naŋgi na niŋgi nuŋgoqnsib nuŋgo ñam soqtetŋgsib baŋ ojetŋgoqnqajqa deqa niŋgi areboleboleiŋgeqnu.
LUK.11.44	“O Farisi tamo, niŋgi tulaŋ padalougetqab. Di kiyaqa? Niŋgi tamo moio qaji sub bul. Sub gogeq di mariŋ na kabutqo. Deqa tamo uŋgasari naŋgi quraq na walweloqnqab di naŋgi qalieqasai.”
LUK.11.45	Yesus a anjam degsi marnaqa dal anjam qalie tamo bei a Yesus aqa anjam di qusiqa minjej, “O Qalie Tamo Koba, ni anjam degsi maronum dena iga dal anjam qalie tamo gago ñam dego ugetoiyonum.” 
LUK.11.46	Onaqa Yesus na kamba minjej, “Di bole. Niŋgi dal anjam qalie tamo niŋgi dego tulaŋ padalougetqab. Di kiyaqa? Niŋgi na gaigai tamo uŋgasari naŋgi dal anjam tulaŋ gargekoba dauryqajqa minjreqnub deqa. Nuŋgo anjam dena niŋgi na tamo uŋgasari naŋgi gulube tulaŋ kokba enjreqnab qoboiysi unub. Ariya niŋgi segi olo naŋgi qa duloqnsib gulube kokba di qoboiyetnjrosaieqnub.
LUK.11.47	“Niŋgi tulaŋ padalougetqab. Di kiyaqa? Nuŋgo moma naŋgi nami Qotei aqa medabu o qaji tamo naŋgi ñumeqnab moreŋeqnab niŋgi na olo naŋgo sub gereiyeqnub. 
LUK.11.48	Nuŋgo kumbra dena niŋgi mareqnub, nuŋgo moma naŋgi kumbra bole yoqneb. Agi naŋgi na Qotei aqa medabu o qaji tamo naŋgi ñumeqnab niŋgi na olo naŋgo sub gereiyeqnub.
LUK.11.49	“Utru deqa Qotei a endegsi marqo, ‘E na ijo medabu o qaji tamo naŋgi ti tamo naŋgi ijo anjam mare mare laqnub qaji naŋgi ti qariŋnjritqa tamo uŋgasari bini bati endeqa unub qaji naŋgoq giloqnibqa naŋgi na naŋgi jeutnjroqnsib tulaŋ ugeugeinjroqnqab. Qudei ñumoqnib moreŋoqnqab.’ Qotei a powo koba ti unu deqa a degsi marqo. 
LUK.11.50+LUK.11.51	Nami Qotei a mandam atej bati deqa nuŋgo moma naŋgi na naŋgo une utru atsib agi Kein na Abel qalnaq moiej. Dena bosi bosib Sekaraia atra bijal ti atra tal ti ambleq di qalnab moiej. Niŋgi quiye. E bole merŋgwai. Une kalil di aqa awai uge Qotei na osim tamo uŋgasari bini bati endeqa unub qaji naŋgo jejamuq di ateleŋqas.
LUK.11.52	“O dal anjam qalie tamo, niŋgi quiye. Tamo uŋgasari naŋgi Qotei qalieqajqa gam itqa mareqnabqa niŋgi na olo gam getentetnjreqnub. Niŋgi segi na Qotei qalieqajqa gam itqa keresai. Deqa tamo uŋgasari naŋgi dego gam itqa yeqnab niŋgi na gam getentetnjreqnub. Nuŋgo une deqa niŋgi tulaŋ padalougetqab.”
LUK.11.53	Yesus a anjam degsi marsiq koboonaqa tigelosiqa sawa di uratosiq gilej. A gileqnaqa dal anjam qalie tamo naŋgi ti Farisi naŋgi ti a qa minjiŋ oqetnjrnaqa deqa anjam gargekoba nenemyeleŋoqneb. 
LUK.11.54	A anjam bei grotimqa naŋgi a ojqajqa deqa anjam gargekoba nenemyoqnsib a dadauryoqneb.
LUK.12.1	Onaqa tamo uŋgasari tulaŋ gargekoba naŋgi Yesus unqajqa bosib koroosib jujuŋkobaeb. Siŋga waiysib walwelqa keresai. Deqa tamo qudei naŋgi na tamo qudei naŋgo siŋga sosetnjroqneb. Onaqa Yesus na aqa aŋgro naŋgi joqsiqa naŋgi sasalosib a na minjrej, “Farisi naŋgo kumbra tulaŋ ugedamu. Deqa niŋgi geregere ŋam atsib soqniye. Farisi naŋgo kumbra uge di tulaŋ kobaqas. Bem tiyosim kobaqujaeqnu dego kere. Naŋgo kumbra uge agi marqai. Naŋgi gisaŋ ani. Babaŋ na naŋgi tamo bole. Ariya naŋgo are miligi uge. 
LUK.12.2	Deqa niŋgi quiye. Kumbra kalil kabuejunu qaji di boleq dqas. Uli anjam kalil dego tamo naŋgi qusib poinjrqas. 
LUK.12.3	Deqa anjam kalil niŋgi ambruq di mareqnub qaji di suwaŋamqa tamo kalil naŋgi quqwab. Anjam kalil niŋgi warum miligiq di mareqnub qaji di tamo qudei naŋgi qusib bijal gogeq di tigelosib maroqnqab.”
LUK.12.4	Osiqa Yesus a olo anjam endegsi minjrej, “O ijo was, niŋgi quiye. Niŋgi jeu tamo naŋgi ulainjraib. Naŋgi nuŋgo jejamu segi qalsib moiotqa kere. Naŋgi nuŋgo qunuŋ moiotqa keresai. Deqa niŋgi naŋgi ulainjraib. 
LUK.12.5	Tamo niŋgi ulaiyqab qaji agi deqa merŋgwai. Qotei a segi nuŋgo jejamu moiotosim bunuqna nuŋgo qunuŋ dego ŋamyuoq waiyqa kere. Deqa niŋgi a segi ulaiyiye.
LUK.12.6	“Niŋgi qalie. Tamo naŋgi qebari sinjir silali kobaquja na awaiyosaieqnub. Silali kiñala na awaiyeqnub. Ariya Qotei a na qebari sinjir naŋgi geregere taqatnjreqnu. A na naŋgi uratnjrosaieqnu. 
LUK.12.7	Dego kere Qotei a nuŋgo gate baŋga segi segi sisiyeqnu. A niŋgi segi segi qa qalie bole. Deqa niŋgi ulaaib. Niŋgi na qebari kalil naŋgi tulaŋ buŋnjrejunub.”
LUK.12.8	Osiqa Yesus a olo anjam endegsi minjrej, “Tamo naŋgi ijo ñam tamo uŋgasari naŋgo ulatamuq dia mareqnub qaji mondoŋ e Tamo Aŋgro na kamba Qotei aqa laŋ aŋgro naŋgo ulatamuq dia naŋgo ñam dego marqai. 
LUK.12.9	Ariya tamo naŋgi ijo ñam tamo uŋgasari naŋgo ulatamuq dia marqajqa jemainjreqnu qaji mondoŋ e kamba Qotei aqa laŋ aŋgro naŋgo ulatamuq dia naŋgo ñam dego marqajqa jemaibqas.
LUK.12.10	“Tamo bei na e Tamo Aŋgro misiliŋbqas aqa une di Qotei na kobotqa kere. Ariya tamo bei na Qotei aqa Mondor Bole misiliŋyqas une di Qotei na kobotqa keresai.
LUK.12.11	“Bunuqna Juda tamo naŋgi na niŋgi ojsib naŋgo Qotei tal miligiq dia tigeltŋgosib nenemŋgibqa niŋgi na kamba anjam kie minjrqajqa deqa are kobaiŋgaiq. Mandor kokba naŋgo ulatamuq dia dego niŋgi tigeltŋgibqa niŋgi na kamba anjam minjrqajqa ulaaib. 
LUK.12.12	Bati deqa Qotei aqa Mondor na areqalo eŋgimqa niŋgi anjam marqab.”
LUK.12.13	Onaqa tamo uŋgasari koroesoqneb qaji naŋgo ambleq dena tamo bei tigelosiqa Yesus minjej, “O Qalie Tamo Koba, ni na ijo was minjimqa a na gago abu moiej qaji aqa ñoro kalil ambleq na potosim taqal bei ebqas.” 
LUK.12.14	Onaqa Yesus na minjej, “O was, tamo yai na e giltbqoqa e nuŋgo gulube di gereiyqai?” 
LUK.12.15	Degsi minjsiqa tamo uŋgasari kalil naŋgi endegsi minjrej, “Niŋgi ñoro koba ti sqajqa deqa are koba qaloqnaib. Niŋgi ñoro koba ti sqab dena niŋgi ŋambile bole oqa keresai. Niŋgi ijo anjam deqa geregere are qaliye.”
LUK.12.16	Osiqa yawo anjam bei endegsi minjrej, “Ñoro tamo bei soqnej. Aqa wauq dia iŋgi tulaŋ koba melioqnej. 
LUK.12.17	Deqa a endegsi are qalej, ‘E kierqai? Ijo iŋgi tulaŋ koba melieleŋqo. Deqa e iŋgi di atqajqa tal keresaiibqo.’ 
LUK.12.18	Osiqa marej, ‘E endegyqai. E na ijo tal kalil koŋeleŋosiy olo tal kokba ateleŋqai. Osiy ijo iŋgi meli kalil di tal kokbaq dia jugwai. Ijo ñoro kalil dego dia jugeleŋqai. 
LUK.12.19	Jugeleŋosiy marqai, “Ijo iŋgi iŋgi tulaŋ koba agi atonum unu. Deqa e aqaratosiy laŋa awesqai. Ijo iŋgi ti ya ti uyoqnsiy areboleboleibim sqai. E wausau gargekoba laŋa sqai ijo iŋgi di koboqasai.” ’ 
LUK.12.20	A degsi marnaqa Qotei na minjej, ‘Ni nanari tamo. Qolo qujai endeqa e ino qunuŋ yaimitqa ni moiqam. Yimqa iŋgi iŋgi kalil ni na gereiysi atonum qaji di tamo yai na olo oqas?’ 
LUK.12.21	Dego kere tamo naŋgi ñoro koba koroiyonub qaji naŋgo ñoro qoji padalqab. Naŋgi laŋ qure qa ñoro saiqoji. Deqa Qotei na naŋgi ñumim moreŋqab.”
LUK.12.22	Yesus a yawo anjam degsi marsiq koboonaqa a na aqa aŋgro naŋgi endegsi minjrej, “Deqa e niŋgi endegsi merŋgwai. Niŋgi mandamq endia nuŋgo segi jejamu bole sqajqa deqa areqalo kobaiyaib. Osib endegsib maraib, ‘Iga iŋgi qabe na osim uyqom? Gara qabe na osim gago jejamu kabutqom?’ Niŋgi degsib maraib. 
LUK.12.23	Niŋgi iŋgi uyo na segi ŋambile sqasai. Niŋgi gara jugoqnqab dena segi nuŋgo jejamu bole sqasai. 
LUK.12.24	Niŋgi qebari naŋgi unjriye. Naŋgi iŋgi yagosaieqnub. Iŋgi otorosib talq di atosaieqnub. Ariya Qotei na qebari naŋgi iŋgi anainjreqnu. Niŋgi qalie, qebari naŋgi qunuŋ saiqoji. Ariya niŋgi tamo qunuŋ ti. Niŋgi na qebari naŋgi tulaŋ buŋnjrejunub. 
LUK.12.25	Niŋgi mandamq endia sokobaiyqajqa are koba qaloqnaib. Niŋgi are koba qalqab areqalo dena niŋgi nuŋgo segi soboleiyqajqa bati olo totoryqa keresai. 
LUK.12.26	Niŋgi kumbra kiñala deqaji yqa keresai. Deqa niŋgi kiyaqa iŋgi iŋgi qabe na oqajqa are koba qaleqnub?
LUK.12.27	“Niŋgi ŋam so unjriye. Naŋgo wala kiersib branteqnub di niŋgi qaliesai. Naŋgi segi wauosaieqnub. Naŋgo segi wala gereiyosaieqnub. Qotei a segi na naŋgo wala gereiyeqnu. Ariya e niŋgi endegsi merŋgwai. Nami Solomon a gara wala ti boledamu jugoqnej. Ariya ŋam so aqa wala di tulaŋ boledamu. Wala dena Solomon aqa wala tulaŋ buŋyejunu. 
LUK.12.28	Maŋ laŋaj bini oqwas nebe tamo naŋgi na giŋgeŋyosib olo ŋamyuoq waiyqab. Maŋ laŋaj di Qotei na wala enjreqnu. Deqa niŋgi kiyaqa Qotei qa nuŋgo areqalo siŋgilatqa yonub keresaiiŋgwo? Niŋgi maŋ laŋaj sai. Niŋgi tamo qunuŋ ti. Deqa niŋgi endegsi poiŋgem. Qotei a niŋgi dego gara eŋgoqnqas. 
LUK.12.29	Niŋgi endegsib maraib, ‘Iga iŋgi ti ya ti qabe na osim uyqom?’ Osib niŋgi areqalo kobaiyaib. 
LUK.12.30	Tamo uŋgasari Qotei qaliesai qaji naŋgi iŋgi iŋgi deqa are koba qaleqnub. Ariya niŋgi deqa are koba qalaib. Nuŋgo Abu a qalie, niŋgi laŋa sqa keresai. Niŋgi iŋgi iŋgi deqaji oqnsib sqab. 
LUK.12.31	Ariya niŋgi kumbra endi yoqniye. Niŋgi Qotei aqa sorgomq di geregere soqnibqa a nuŋgo Mandor Koba sosim niŋgi taqatŋgoqnqas. Niŋgi degyqab di Qotei na kamba iŋgi bole bole dego eŋgoqnqas.”
LUK.12.32	Osiqa Yesus a olo anjam endegsi minjrej, “O ijo kaja du du niŋgi ulaaib. Nuŋgo Abu a nami niŋgi qa osiqa endegsi merŋgej, ‘E nuŋgo Mandor Koba sosiy niŋgi taqatŋgwai.’ Qotei a nami degsi merŋgej. 
LUK.12.33	Deqa niŋgi kumbra endegyiye. Niŋgi nuŋgo ñoro kalil qariŋyosib silali osib tamo iŋgi iŋgi saiqoji unub qaji naŋgi di jeisi enjriye. Osib silali jugwajqa quŋ ugeosaieqnu qaji di gereiyiye. Osib laŋ qure qa iŋgi iŋgi eleŋosib di jigeleŋoiye. Iŋgi iŋgi di koboqa keresai. Bajiŋ tamo naŋgi bosib oqasai. Sisimbiŋ na ugetqasai. Iŋgi iŋgi di gaigai sqas. 
LUK.12.34	Sawa qabia ino iŋgi iŋgi kalil unu qaji dia ino areqalo kalil dego siŋgilatim sqas.”
LUK.12.35	Osiqa Yesus a olo anjam endegsi minjrej, “Niŋgi nuŋgo gara tigeleŋosib nuŋgo iŋgi iŋgi kalil gereiysib lam qatrentosib ijo bqajqa bati qa tariŋosib soqniye. 
LUK.12.36	Tamo bei a uŋa baŋ ojqa batiamqa naŋgi a qa goiokobayibqa di uyqajqa gilqas. Gilsim iŋgi uysim olo puluosim aqa talq bosimqa siraŋme kindokindoŋamqa aqa wau tamo naŋgi a qa tariŋejunub deqa siraŋme waqtoqujatqab. Dego kere niŋgi ijo bqajqa bati qa tariŋosib soqniye. 
LUK.12.37	Tal lanja aqa wau tamo naŋgi a qa tariŋosib ŋam atoqnibqa bosim degsi unjrimqa naŋgi tulaŋ areboleboleinjrqas. Deqa a na naŋgi minjrim awoeleŋabqa iŋgi anainjroqnqas. 
LUK.12.38	A qolo jige kio nebeqa laqnimqa kio bosim aqa wau tamo naŋgi a qa tariŋosib ŋam atoqnibqa degsi unjrimqa naŋgi tulaŋ areboleboleinjrqas.
LUK.12.39	“Niŋgi are qaliye. Bati gembu bajiŋ tamo bosim tal paratqas di tal lanja a qalieqasai. A nami qalieosiq qamu a ŋam atsiq sonaq qamu bajiŋ tamo bosiq tal paratqa yonaq unsiq wiyej qamu. 
LUK.12.40	Dego kere e Tamo Aŋgro ijo bo bati niŋgi qaliesai. E bosiy niŋgi pruqtŋgaim deqa niŋgi geregere ŋam atsib e qa tariŋosib soqniye.”
LUK.12.41	Onaqa Pita na Yesus minjej, “O Tamo Koba, ni yawo anjam maronum di iga ino aŋgro 12-pela iga segi quqwajqa kio tamo kalil naŋgi dego quqwajqa kio?” 
LUK.12.42	Onaqa Tamo Koba Yesus na minjej, “Wau tamo yai a areqalo bole ti sosiqa gaigai wau bole yeqnu? Wau tamo di tal lanja a na minjeqnu, ‘Ni na ijo wau tamo kalil naŋgi geregere taqatnjroqnsimqa naŋgo iŋgi uyqajqa batioqnimqa iŋgi anainjroqnsim soqne.’ Tamo di a wau tamo bole. Deqa tal lanja na a degsi minjqas. 
LUK.12.43	Degsi minjsimqa sawa beiq gilsim di sqas. Olo puluosim bosim wau kalil a na aqa wau tamo nami yej qaji di kalil keretsi soqnimqa a bosi unimqa wau tamo di a tulaŋ areboleboleiyqas. 
LUK.12.44	Deqa niŋgi quiye. E bole merŋgwai. Wau tamo di a wau bole yej deqa tal lanja na aqa iŋgi iŋgi kalil osim aqa baŋq di atim a na taqatetoqnqas. 
LUK.12.45	Ariya wau tamo di a tamo uge qamu a endegsi are qalqas, ‘Ijo tamo koba a urur bqasai.’ Degsi are qalsimqa wau tamo ti uŋgasari ti naŋgi laŋa laŋa kumbaiŋnjroqnqas. Osim laŋa iŋgi koba uyoqnsim sqas. Wain koba dego uyoqnsim nanarioqnqas. 
LUK.12.46	Aqa tamo koba bqajqa bati a qaliesai. Deqa a kumbra degsim soqnimqa aqa tamo koba brantoqujatosim unimqa a tulaŋ prugugetqas. Deqa aqa tamo koba a na wau tamo di ugeugeiyosim qalsim tamo naŋgi Qotei qa naŋgo areqalo siŋgilatosaieqnub qaji naŋgo so sawaq waiyim aiqas.
LUK.12.47	“Niŋgi quiye. Tal lanja na aqa wau tamo bei minjqas, ‘Ni wau di ye.’ Yimqa a geregere qusim olo asgimosim wau di yosaiamqa tal lanja na a kumbaiŋyogargekobatqas. 
LUK.12.48	Ariya tal lanja na aqa wau tamo bei minjqas, ‘Ni wau di ye.’ Yimqa a geregere quosai deqa a wau di yosaiamqa tal lanja na a jiŋga na kumbaiŋyoqujaitqas. Deqa niŋgi quiye. Qotei a tamo bei powo koba yqas di a na minjqas, ‘Ni powo koba ti unum deqa ni na ijo wau geregere yoqne.’ Od, Qotei a tamo bei aqa baŋq di wau koba atqas di a na minjqas, ‘E wau koba ino baŋq di atonum deqa ni wau di geregere taqatosim yoqne.’”
LUK.12.49	Yesus a na aqa aŋgro naŋgi anjam degsi minjrsiqa olo minjrej, “E ŋamyuo waiyit mandamq aiqajqa e deqa bem. E endegsi Qotei pailyeqnum, ‘O Abu, ŋamyuo di urur puloŋeme.’ 
LUK.12.50	E yanso bei oqai. E yanso di osaiunum deqa e are tulaŋ gulubekobaibeqnu. 
LUK.12.51	O ijo aŋgro, niŋgi kiersib are qalonub? E na qaja kobotitqa tamo uŋgasari naŋgi geregere lawo na sqajqa deqa e mandamq aiem kio? Sai. E na qaja kobotqajqa bosai. E na tamo uŋgasari naŋgi pupoinjritqa naŋgi jeu jeu sqajqa deqa e bem. 
LUK.12.52	Bini bati endeqa ti bunuq qa ti tamo 5-pela tal qujaiq di unub qaji naŋgi ijo ñam qa jeu jeu sqab. Tamo qalub naŋgi na tamo aiyel jeutnjrqab. Tamo aiyel naŋgi na tamo qalub jeutnjrqab. 
LUK.12.53	Abu naŋgi na naŋgo segi aŋgro mel naŋgi jeutnjroqnqab. Aŋgro mel naŋgi na naŋgo segi abu naŋgi jeutnjroqnqab. Ai naŋgi na naŋgo segi aŋgro sebiŋ naŋgi jeutnjroqnqab. Aŋgro sebiŋ naŋgi na naŋgo segi ai naŋgi jeutnjroqnqab. Aiŋ qeli naŋgi na naŋgo segi aiŋ yala naŋgi jeutnjroqnqab. Aiŋ yala naŋgi na naŋgo segi aiŋ qeli naŋgi jeutnjroqnqab. Ijo ñam qa naŋgi degsib jeu jeu sqab.”
LUK.12.54	Yesus a degsi marsiqa olo tamo uŋgasari kalil naŋgi endegsi minjrej, “Seŋ aioq dena laŋbi tigelamqa niŋgi unsib marqab, ‘Awa bqas.’ Degsib marqab awa bqas. 
LUK.12.55	Meli jagwa bamqa niŋgi unsib marqab, ‘Sawa kaŋkaŋqas.’ Degsib marqab sawa kaŋkaŋqas. 
LUK.12.56	Niŋgi gisaŋ tamo. Niŋgi mandam ti laŋ ti unoqnsib dena niŋgi poiŋgeqnu, ‘Sawa ugeqas. Sawa boleqas.’ Ariya kiyaqa Qotei aqa kumbra bini branteqnu qaji di niŋgi unoqnsib utru poiŋgosaieqnu?”
LUK.12.57	Osiqa Yesus a olo anjam endegsi minjrej, “Kumbra bole ti kumbra uge ti di niŋgi kiyaqa geregere pegiyosaieqnub? 
LUK.12.58	Tamo bei a ni qa anjam bei soqnimqa niŋgi ombla walwelosib anjam gereiyo talq giloqnsibqa gamq dia niŋgi segi aiyel na anjam urur gereiyoqujatiye. Ysib anjam moiotsib a ni osim anjam gereiyo talq gilqasai. Ariya niŋgi gamq di anjam gereiyqasai di a na ni osi gilsimqa anjam pegiyo tamo aqa ulatamuq dia tigeltmimqa anjam pegiyo tamo a na ni osim qaja tamo naŋgo baŋq di atqas. Yimqa naŋgi na ni osib tonto talq waimqab. 
LUK.12.59	Deqa ni que. Ni tonto talq dena olo oqedqasai. Ni mati ino une aqa awai kalil keretimqa di ni uratmib oqedqam.”
LUK.13.1	Yesus a anjam degsi marsiq koboonaqa tamo qudei naŋgi na aqa areq bosib minjeb, “O Tamo Koba, Galili tamo qudei naŋgi Jerusalem dia wagme osib Qotei atraiyeqnabqa Pailat na aqa qaja tamo qudei naŋgi qariŋnjrnaq gilsib naŋgi ñumnab naŋgo leŋ aisiq wagme naŋgo leŋ ti tuturej.” 
LUK.13.2	Onaqa Yesus na minjrej, “Niŋgi kiersib are qalonub? Galili tamo naŋgi di Qotei aqa ŋamdamuq di une kokba ti soqneb deqa kio degsib ñumeleŋeb? Ariya Galili tamo qudei naŋgi Qotei aqa ŋamdamuq di une kiñilala ti unub deqa naŋgi ñumeleŋosai. Niŋgi degsib are qalonub kio? 
LUK.13.3	Niŋgi degsib are qalaib. E niŋgi merŋgwai. Niŋgi are bulyqasai di niŋgi kalil dego padalqab. 
LUK.13.4	Jerusalem dia tal olekoba aqa ñam Siloam di puosiqa tamo 18-pela naŋgi ñumnaq moreŋeb. Deqa niŋgi kiersib are qalonub? Tamo 18-pela moreŋeb qaji naŋgi Qotei aqa ŋamdamuq di une kokba ti soqneb deqa kio naŋgi degsib moreŋeb? Ariya tamo uŋgasari kalil Jerusalem di unub qaji naŋgi une kiñilala ti unub deqa naŋgi moreŋosai. Niŋgi degsib are qalonub kio? 
LUK.13.5	Niŋgi degsib are qalaib. E niŋgi merŋgwai. Niŋgi are bulyqasai di niŋgi kalil dego padalqab.”
LUK.13.6	Yesus a na naŋgi degsi minjrsiqa olo yawo anjam bei endegsi minjrej, “Tamo bei na aqa wauq gilsiqa saga qura yagej. Bunuqna a qura gei oqajqa marsiq gilej. Gilsiq unej qura geitosai. 
LUK.13.7	Deqa a na aqa wau taqato tamo minjej, ‘Ni que. Wausau qalub gilqo e boqnsim ŋam atoqnem qura geitosai. Deqa uŋgum. Qomsim waiy. A kiyaqa mandam aqa namur laŋa saitqas?’ 
LUK.13.8	Onaqa wau taqato tamo na minjej, ‘O Tamo Koba, mati uratim soqnem. Wausau qujai endeqa e na aqa utruq dia moror qamsiy namur atsiy unqai. 
LUK.13.9	Degyitqa wausau bei qa geitqas kio sai kio? Saiamqa ni marim e qomsiy waiyqai.’” Yesus a na naŋgi yawo anjam degsi minjrej.
LUK.13.10+LUK.13.11	Onaqa yori bationaqa Yesus a Juda naŋgo Qotei tal miligiq gilsiqa tamo uŋgasari naŋgi koroesonabqa Qotei aqa anjam minjroqnej. Minjroqnsiqa ŋam atej uŋa bei sonaq unej. Uŋa di a maiyej. Mondor uge na ma yonaqa wausau 18 a groŋosiq laqnej. A tiŋtiŋ tigelqa keresai. 
LUK.13.12	Deqa Yesus na uŋa di unsiq metonaqa aqa areq bonaqa minjej, “O uŋa, ni que. Endego ino ma ni uratmqo.” 
LUK.13.13	Degsi minjsiqa uŋa aqa jejamuq di baŋ atnaqa aqa ma koboonaqa a tiŋtiŋ tigelosiqa Qotei pailyosiqa aqa ñam soqtej. 
LUK.13.14	Onaqa Qotei tal taqato tamo a Yesus aqa kumbra di unsiqa minjiŋ oqetej. Di kiyaqa? Yesus a yori bati qa uŋa di boletej deqa. Deqa Qotei tal taqato tamo na tamo uŋgasari naŋgi endegsi minjrej, “Bati 6-pela iga waueqnum. Deqa wau qa bati segi nuŋgo ma boletqajqa boqniye. Yori bati qa nuŋgo ma boletqajqa baib.” 
LUK.13.15	A degsi marnaqa Tamo Koba Yesus na kamba minjej, “Niŋgi gisaŋ tamo. Niŋgi yori bati gaigai nuŋgo bulmakau ti donki ti joqsib giloqnsib ya anainjreqnub. 
LUK.13.16	Ariya uŋa endi a Abraham aqa leŋ. Satan na ma yonaqa wausau 18 ma ti soqnej. Deqa e kiyaqa yori bati qa aqa ma di uratit sqas? Sai. E boletqai.” 
LUK.13.17	Yesus a degsi marnaqa aqa jeu tamo naŋgi aqa anjam di qusibqa naŋgi kalil jemainjrej. Kumbra kalil Yesus na yoqnej qaji di tulaŋ bolequja deqa tamo uŋgasari kalil naŋgi di unoqnsib tulaŋ areboleboleinjroqnej.
LUK.13.18	Onaqa Yesus na olo minjrej, “Qotei a tamo uŋgasari naŋgo Mandor Koba sosiq naŋgi taqatnjreqnu. Yawo anjam kie niŋgi merŋgitqa anjam di aqa utru niŋgi geregere poiŋgwas? 
LUK.13.19	Deqa e anjam endegsi merŋgwai. Qotei aqa kumbra di tamo bei na sis yago osiq aqa wauq di yagej dego kere. Bunuqna sis a oqsiq tulaŋ kobaqujaej. Onaqa qebari naŋgi bosib aqa daniq dia simi ateleŋeb.”
LUK.13.20	Osiqa Yesus a olo yawo anjam bei endegsi minjrej, “Qotei a tamo uŋgasari naŋgo Mandor Koba sosiq naŋgi taqatnjreqnu. Yawo anjam kie niŋgi merŋgitqa anjam di aqa utru niŋgi geregere poiŋgwas? 
LUK.13.21	Deqa e anjam endegsi merŋgwai. Qotei aqa kumbra di bem tiyeqnu qaji sum bul. Uŋa bei a bem tiyeqnu qaji sum kiñala osiqa bem sum laŋaj ti turtsiq web kobaqujaq dia bulyonaqa bem kalil tiyekritej.”
LUK.13.22	Yesus a yawo anjam degsi marsiq koboonaqa tigelosiqa Jerusalem aiqajqa gam dauryosiq aioqnsiqa qure kokba ti qure kiñilala ti dia Qotei aqa anjam minjre minjre aioqnej. 
LUK.13.23	Aieqnaqa tamo bei na minjej, “O Tamo Koba, tamo quja quja segi Qotei na eleŋamqa naŋgi ŋambile gaigai sqab e? Ni iga geregere merge.” Onaqa Yesus na kamba minjrej, 
LUK.13.24	“Niŋgi siraŋme kiñalaq dena miligiq gilqajqa wauoiye. Niŋgi quiye. Tamo gargekoba naŋgi miligiq gilqajqa wauoqnib ugeinjroqnqas. 
LUK.13.25	Tal aqa abu a tigelosim warum miligiq gilsim siraŋme kabutimqa niŋgi oqeq di tigelosibqa siraŋme kindokindoŋosib minjoqnqab, ‘O Tamo Koba, ni na siraŋme waqtetgime.’ Amqa a na kamba merŋgwas, ‘Niŋgi tal qabe? E niŋgi qaliesai.’ 
LUK.13.26	Degsi merŋgimqa niŋgi na minjqab, ‘O Tamo Koba, iga ni ombla iŋgi ti ya ti uyoqnem. Ni gago qureq dia Qotei aqa anjam plaltosim mergoqnem.’ 
LUK.13.27	Degsi minjibqa a na kamba merŋgwas, ‘Niŋgi tal qabe? E niŋgi qaliesai. Deqa niŋgi kalil jaraiiye. Niŋgi kumbra uge yo qaji tamo.’ 
LUK.13.28	A na niŋgi degsim merŋgsim niŋgi qalaq di breiŋgwas. Yimqa Abraham na Aisak na Jekop na Qotei aqa medabu o qaji tamo kalil naŋgi ti Qotei na taqatnjrsim naŋgo Mandor Koba soqnimqa niŋgi naŋgi unjrsibqa akamkobayoqnsib pailoqnsib nuŋgo jaqatiŋ qa qalagei anjam atoqnqas. 
LUK.13.29	Tamo uŋgasari gargekoba naŋgi sawa guta na guma na tauŋ na bebeŋ na ti bosib Qotei aqa qureq di koroeleŋabqa Qotei a naŋgo Mandor Koba sosim naŋgi taqatnjrqas. Yimqa naŋgi Qotei ombla awoosib iŋgi uyqab. 
LUK.13.30	Niŋgi quiye. Tamo qudei bini ñam koba ti unub qaji naŋgi mondoŋ ñam saiqoji sqab. Ariya tamo qudei bini ñam saiqoji unub qaji naŋgi mondoŋ ñam koba ti tigelqab.”
LUK.13.31	Onaqa bati deqa Farisi tamo qudei naŋgi Yesus aqa areq bosib minjeb, “Mandor Koba Herot a ni lumsim moiotmqa mareqnu. Deqa ni sawa endi uratosim ulaŋ.” 
LUK.13.32	Onaqa Yesus na kamba minjrej, “Niŋgi gilsib gisaŋ tamo Herot a endegsib minjiye, ‘Yesus a marqo, “Bini e mondor uge naŋgi winjroqnsiyqa tamo ma ti naŋgi boletnjroqnqai. Nebe dego e wau di yoqnqai. Ariya alieb e ijo wau di kobotqai.” ’ Niŋgi gilsib Herot degsib minjiye. 
LUK.13.33	Bini e walwelosi aisiy nebe olo tigelosiy aisiy ariya alieb e Jerusalem di brantqai. Di kiyaqa? Jerusalem dia qujai jeu tamo naŋgi na Qotei aqa medabu o qaji tamo naŋgi ñumib moreŋqab. Naŋgi qure beiq dia naŋgi ñumqasai.
LUK.13.34	“O Jerusalem tamo uŋgasari, Qotei na aqa medabu o qaji tamo naŋgi nuŋgoq qariŋnjreqnaqa niŋgi na meniŋ na ñumeqnab moreŋeqnub. Bati gargekoba e na niŋgi tuwe du du bul koroiŋgwajqa yeqnam niŋgi uratsib jaraieqnub. 
LUK.13.35	Deqa niŋgi quiye. Qotei na nuŋgo atra tal kobaquja uratetŋgimqa a laŋa sqas. Deqa niŋgi e olo nubqasai. Degsim gilsim gilsim mondoŋ e olo laŋ qureq na boqnitqa niŋgi e nubsibqa marqab, ‘Niŋgi uniye. Tamo a bqo di Tamo Koba Qotei aqa ñam na bqo. Deqa Qotei na a tulaŋ qalaqalaiyqo.’”
LUK.14.1	Yori bati bei qa Yesus a Farisi gate bei aqa talq gilsiqa a ombla iŋgi uyeb. Naŋgi iŋgi uyeqnabqa tamo qudei tal dia soqneb qaji naŋgi Yesus koqyoqneb. A anjam bei grotimqa minjqajqa deqa koqyoqneb. 
LUK.14.2	Ariya tamo bei jejamu suŋyeleŋej qaji a Yesus aqa areq di awesoqnej. 
LUK.14.3	Deqa Yesus na tamo di unsiqa dal anjam qalie tamo naŋgi ti Farisi naŋgi ti endegsi nenemnjrej, “Niŋgi mariye. Yori bati qa tamo boletqajqa di kere kio? Dal anjam a kiersi marqo?” 
LUK.14.4	Onaqa naŋgi na kamba anjam bei Yesus minjosai. Naŋgi kirieleŋesoqneb. Deqa Yesus na tamo di aqa jejamu ojsiqa aqa ma boletej. Osiq qariŋyonaqa aqa segi qureq aiej. 
LUK.14.5	Onaqa Yesus na Farisi naŋgi olo nenemnjrej, “Nuŋgo aŋgro kio nuŋgo bulmakau kio yori bati qa uloŋosim subq aiimqa niŋgi na aqaryaiyosib subq dena osib goge atqab kio sai kio? Niŋgi na merbiye.” 
LUK.14.6	Onaqa naŋgi na kamba olo anjam bei Yesus minjqa yonab keresaiinjrej.
LUK.14.7	Bati deqa Yesus a na tamo qudei naŋgi unjrej, naŋgi tamo ñam ti naŋgo awo jaramq dia awoosib iŋgi uyoqneb. Deqa a na naŋgi yawo anjam endegsi minjrej, 
LUK.14.8+LUK.14.9	“Tamo bei na maruro atsim ni metmimqa ni gilsim tamo ñam ti naŋgo awo jaramq di namo awoaim. Ni tamo ñam ti naŋgo awo jaramq di awoqam di goio lanja na tamo ñam ti bei metim bam ni mermqas, ‘Ni awo jaram di uratosim tamo ñam ti yim awoqas.’ Yim ni jemaimim gilsim tamo laŋaj naŋgo awo jaramq di awoqam. 
LUK.14.10	Deqa tamo bei na maruro atsim metmimqa ni gilsim tamo laŋaj naŋgo awo jaramq di awo. Yimqa goio lanja na bosim mermqas, ‘O was, ni bosim tamo ñam ti naŋgo awo jaramq endi awo.’ Yim tamo kalil iŋgi uyeqnub qaji naŋgo ŋamdamuq dia ni ñam koba oqam. 
LUK.14.11	Tamo naŋgi naŋgo segi ñam soqteqnub qaji naŋgo ñam Qotei na aguq atqas. Ariya tamo naŋgi naŋgo segi ñam soqtosaieqnub qaji Qotei na ñam kobaquja enjrqas.”
LUK.14.12	Yesus na anjam degsi minjrsiqa goio lanja di minjej, “Ni maruro atsimqa ino segi was naŋgi ti ino segi leŋ naŋgi ti tamo ñoro koba ejunub qaji naŋgi ti metnjraim. Ni degyqam di naŋgi na kamba maruro atsib ni metmib gilim iŋgi anaimqab. 
LUK.14.13	Deqa ni maruro atsimqa tamo ñoro saiqoji unub qaji naŋgi ti tamo jejamu lainjro qaji naŋgi ti tamo siŋga uge naŋgi ti tamo ŋam qandimo naŋgi ti metnjrim bab iŋgi anainjre. 
LUK.14.14	Amqa ni tulaŋ areboleboleimqas. Di kiyaqa? Naŋgi na kamba ni iŋgi anaimqa keresai. Deqa mondoŋ tamo uŋgasari kumbra bole bole yeqnub qaji naŋgi subq na tigelo batiamqa Qotei na kamba awai tulaŋ boledamu ni emqas.”
LUK.14.15	Yesus a anjam degsi marnaqa tamo bei Yesus ombla awoosib iŋgi uyoqneb qaji a anjam di qusiqa minjej, “Mondoŋ Qotei na aqa segi tamo uŋgasari naŋgi taqatnjrsim naŋgo Mandor Koba sosimqa a na naŋgi iŋgi anainjrim awoosib koba na iŋgi uyqab. Deqa naŋgi tulaŋ areboleboleinjrim sqab.” 
LUK.14.16	Onaqa Yesus na kamba yawo anjam bei endegsi minjej, “Tamo bei a maruro atqa osiqa tamo gargekoba naŋgi endegsi minjrej, ‘E maruro atqai. Ijo maruro aqa bati brantimqa e na niŋgi metŋgitqa bosib ijo maruro uniye.’ 
LUK.14.17	Onaqa aqa maruro bati brantonaqa aqa kaŋgal tamo bei qariŋyonaq gilsiqa tamo naŋgi di metnjrej, ‘Niŋgi boiye. Iŋgi iŋgi kalil gereiysib atonub unu.’ 
LUK.14.18	Degsi metnjrnaqa naŋgi kalil bqa urateb. Naŋgi segi segi utru kiyaqa bqa urateb di minjoqneb. Bei na minjej, ‘E mandam bunuj awaiyonum. Di unqajqa aiqai. Deqa ni goio lanja minje, “E bqa keresai.” ’ 
LUK.14.19	Bei na minjej, ‘E bulmakau bunuj 10-pela awaiyem. Deqa bini e na naŋgi wau enjritqa wauqab. Di unjrqajqa aiqai. Deqa ni goio lanja minje, “E bqa keresai.” ’ 
LUK.14.20	Bei na minjej, ‘E bini uŋa bunuj onum. Deqa e dego bqa keresai.’
LUK.14.21	“Naŋgi degsi marnabqa kaŋgal tamo a olo puluosiq gilsiq anjam kalil naŋgi na minjeb qaji di goio lanja minjnaqa a minjiŋ oqetonaqa olo qariŋyosiqa minjej, ‘Ni urur aisimqa gam kokbaq dia gam kiñilalaq dia tamo iŋgi iŋgi saiqoji unub qaji naŋgi ti tamo jejamu lainjro qaji naŋgi ti tamo ŋam qandimnjro qaji naŋgi ti tamo siŋga ugeinjro qaji naŋgi ti kalil joqsimqa ijo talq beleŋoiye.’ 
LUK.14.22	Onaqa kaŋgal tamo a olo aisiqa tamo naŋgi di kalil joqsi bosiqa aqa tamo koba minjej, ‘O Tamo Koba, e ino anjam dauryosim agi naŋgi kalil joqsi bonum. Ariya ino tal tamo na maqosaiunu.’
LUK.14.23	“Onaqa goio lanja na olo aqa kaŋgal tamo qariŋyosiqa minjej, ‘Ni aisim gam kalilq dena ti nañuq dena ti tamo naŋgi joqsim au. Naŋgi kalil babqa ijo tal magwas. 
LUK.14.24	Ariya tamo naŋgi bqa uratonub qaji naŋgi ijo maruro unqasai.’”
LUK.14.25	Yesus a yawo anjam degsi marsiqa tigelosiq walwelej. A walwelosi gileqnaqa tamo uŋgasari tulaŋ gargekoba naŋgi dego a dauryosib giloqneb. Deqa a bulosiqa naŋgi endegsi minjrej, 
LUK.14.26	“Tamo bei a e daurbqa osimqa aqa abu, aqa ai, aqa ŋauŋ, aqa aŋgro naŋgi, aqa was naŋgi, aqa jaja naŋgi ti, aqa segi jejamu dego jeutnjrqasai di a ijo aŋgro sqa keresai. 
LUK.14.27	Tamo bei na aqa segi ŋamburbas qoboiyosim e daurbqasai di a ijo aŋgro sqa keresai.”
LUK.14.28	Osiqa naŋgi endegsi minjrej, “Tamo bei a tal atqa osimqa a mati awoosim tal kobotqajqa aqa awai geregere are qalsim aqa silali sisiyqas. Aqa silali kereqas kio sai kio degsi are qalqas. 
LUK.14.29+LUK.14.30	Ariya a mati degsi are qalqasai di a tal aqa utru atsim bati amble di aqa silali saiamqa tal kobotqa keresaiiyimqa tamo qudei naŋgi unsib a kikiyosib minjqab, ‘Ni tal aqa utru atem di ni kobotqa keresai.’ Yim a jemaiyqas.
LUK.14.31	“Mandor koba bei na mandor koba bei qoto itqa marsimqa a mati awoosim geregere endegsi are qalqas, ‘Ijo qaja tamo 10 tausen naŋgi na mandor di aqa qaja tamo 20 tausen naŋgi ñumsib winjrqa kere kio?’ 
LUK.14.32	A degsi are qalsim marqas, ‘E na mandor di qoto buŋyqa keresaiibqas.’ Degsi marsimqa aqa wau tamo qudei naŋgi qariŋnjrim gilsib mandor di minjqab, ‘Uŋgum, iga qotqa uratonum.’
LUK.14.33	“Dego kere tamo bei na e daurbqa osimqa a mati aqa segi iŋgi iŋgi kalil uratosim di a e daurbqa kere. Aqa iŋgi iŋgi kalil uratqasai di a ijo aŋgro sqa keresai.”
LUK.14.34	Osiqa olo marej, “Bar a bole. Iŋgiq di bar atoqnib aqa uyo boledamuqas. Ariya bar aqa qajarara koboqas di iŋgi kie na olo qajararatqas? Di keresai. 
LUK.14.35	Bar aqa qajarara koboqas di a ugeqas. Iga bar di osim mandam ti bulyonamqa mandam namuryqa keresai. Deqa iga bar di uratosim waiyqom. Tamo a dabkala ti sqas di a ijo anjam endi geregere quem.”
LUK.15.1	Bati bei takis o qaji tamo naŋgi ti une tamo naŋgi ti kalil Yesus aqa anjam quqwa marsibqa aqa areq bosib koroeb. 
LUK.15.2	Koroonabqa Farisi naŋgi ti dal anjam qalie tamo naŋgi ti di unsibqa Yesus yomuiyosib mareb, “Niŋgi uniye. Yesus a une tamo naŋgi joqsiqa koba na walweloqnsib iŋgi uyeqnub.”
LUK.15.3	Degsi marnabqa Yesus a naŋgo anjam di qusiqa yawo anjam bei endegsi minjrej, 
LUK.15.4	“Tamo bei na aqa kaja du du 100 naŋgi joqsim laqnimqa naŋgi ñiŋ uyoqnibqa qujai bei alelqas. Alelamqa tamo dena kaja du du 99 naŋgi uratnjrsimqa qujai alelqo qaji di ŋamosim gilsim itqas. 
LUK.15.5	Itosim areboleboleiyim soqtosim qoboiyqas. 
LUK.15.6	Qoboiyosi aisim aqa qureq di brantosim aqa was naŋgi ti aqa qure qujai naŋgi ti kalil koroinjrsimqa minjrqas, ‘Niŋgi uniye. Ijo kaja alelqo qaji agi olo itonum! Deqa niŋgi e ombla areboleboleigim sqom!’” 
LUK.15.7	Osiqa Yesus na olo minjrej, “Dego kere une tamo qujai a are bulyimqa laŋ goge dia naŋgi a qa tulaŋ areboleboleinjrqas. Bole, tamo tiŋtiŋ 99 naŋgi nami are bulyeb. Deqa naŋgi olo are bulyqajqa wau saiqoji. Naŋgi qa dego laŋ goge dia naŋgi areboleboleinjreqnu. Ariya une tamo qujai a are bulyimqa naŋgi a qa tulaŋ areboleboleinjrqas.”
LUK.15.8	Osiqa Yesus a olo anjam endegsi minjrej, “Uŋa bei aqa silali baŋga 10-pela sqas. Ariya silali baŋga qujai loumimqa a lam qatrentosim aqa talq di maŋ solsim ŋamosim itqas. 
LUK.15.9	Itosim gilsim aqa was naŋgi ti aqa qure qujai naŋgi ti kalil koroinjrsimqa minjrqas, ‘Ijo silali baŋga qujai loumqo qaji agi olo itonum! Deqa niŋgi e ombla areboleboleigim sqom!’” 
LUK.15.10	Osiqa Yesus na olo minjrej, “Dego kere une tamo qujai a are bulyimqa Qotei aqa laŋ aŋgro naŋgi a qa tulaŋ areboleboleinjrqas.”
LUK.15.11	Yesus a degsi marsiqa olo marej, “Tamo bei aqa ŋiri aiyel soqneb. 
LUK.15.12	Bati bei ŋiri yala na aqa siqali minjej, ‘Abu, ni na ino ñoro kalil ambleq na potosimqa taqal bei e ebe.’ Degsi minjnaqa siqali na aqa ñoro ambleq na potosiqa taqal bei aqa ŋiri yala yej. Taqal bei aqa ŋiri koba yej. 
LUK.15.13	Onaqa bati bei ŋiri yala na aqa ñoro kalil qariŋyosiqa silali osiq tigelosiqa sawa beiq gilej. Gilsiq dia diqosi laqnsiqa aqa silali kalil uyekritej. 
LUK.15.14	Onaqa sawa dia mam koba aiej. Deqa ŋiri yala a iŋgi tulaŋ saiyej. 
LUK.15.15	Deqa a sawa deqaji tamo bei aqaq gilnaqa minjej, ‘Ni ijo bel taqatnjroqnsim iŋgi anainjroqnsim wauoqnqam.’ 
LUK.15.16	Onaqa a gilsiqa bel naŋgi taqatnjroqnsiqa iŋgi anainjroqnej. Osiq are qaloqnej, ‘E mam koba unum. Deqa bel naŋgi iŋgi oto uratoqnibqa di osiy uyoqnitqa dena e kereoqnqas.’ A degsi are qalsiq soqnej. Di kiyaqa? Tamo bei na yala iŋgi anaiyosaioqnej deqa.
LUK.15.17	“Osiqa are qalej, ‘Bole. E kumbra grotonum. Deqa bini e mam na moiqa laqnum. Ijo abu aqa wau tamo naŋgi iŋgi koba uyeqnub. Ariya e segi qujai agi mam na moiqa laqnum. 
LUK.15.18	Deqa e olo puluosiy ijo abu aqaq aisiy minjqai, “O Abu, e Qotei aqa ŋamgalaq dia ino ŋamgalaq dia dego une kobaquja atonum. 
LUK.15.19	Deqa e ino aŋgro sqa keresai. Deqa ni marimqa e ino wau tamo sosiy ni wauetmoqnqai.” ’ 
LUK.15.20	Degsi are qalsiqa tigelosiq bel taqato wau di uratosiq aqa abu aqaq olo aiej.
LUK.15.20	“Aieqnaqa aqa abu ŋam atsiqa isaq di unsiq a qa tulaŋ dulosiqa urur ti gilsiq a soqoŋyosiqa qalaqalaiyoqnsiqa kundoqyoqnej. 
LUK.15.21	Kundoqyonaqa minjej, ‘O Abu, e Qotei aqa ŋamdamuq dia ino ŋamdamuq dia dego une kobaquja atonum. Deqa e ino aŋgro sqa keresai.’ 
LUK.15.22	Degsi minjnaqa aqa abu na aqa wau tamo qudei naŋgi minjrej, ‘Niŋgi urur ti gilsib gara jugo tulaŋ boledamu olekoba di osi bosib jigetiye. Baŋriŋ dego osi bosib aqa baŋ duq di jigetiye. Siŋga tatal dego osib aqa siŋgaq di jigeleŋetiye. 
LUK.15.23	Bulmakau meli bunuj didiqo di qalsib goisib osi babqa iga koba na uysim areboleboleigim sqom. 
LUK.15.24	Iga degyqom. Di kiyaqa? Ijo aŋgro yala a moiobulosiq agi olo ŋambile sosiq bqo deqa. A loumej agi gagoq di brantqo.’ Degsi minjrnaqa naŋgi urur ti gilsib bulmakau goisib koba na awoosib areboleboleinjrnaq soqneb.
LUK.15.25+LUK.15.26	“Ariya ŋiri koba a wauq di sosiq dena puluosi bosiq tal jojomyosiqa naŋgi areboleboleinjreqnaq lou tueqnabqa qusiqa wau tamo bei metonaq aqa areq bonaqa nenemyej, ‘Naŋgi lou kiyaqa tueqnub?’ 
LUK.15.27	Degsi nenemyonaqa wau tamo dena minjej, ‘Ino was yala a olo bqo. Deqa ino abu na bulmakau meli bunuj didiqo di qalqo naŋgi uyoqnsib areboleboleinjreqnaq lou tueqnub. Aqa aŋgro moiobulosiq olo ŋambile sosiq brantqo deqa lou tueqnub.’ 
LUK.15.28	Degsi minjnaq qusiqa ŋiriŋosiq qudalej. Osiqa tal miligiq gilqa uratej. Deqa aqa abu a talq dena oqedosiqa minjej, ‘O ijo aŋgro, ni tal miligiq au. Bamqa iga koba na awoosim iŋgi uysim areboleboleigim sqom.’ 
LUK.15.29	Onaqa ŋiri koba a na kamba aqa siqali minjej, ‘O Abu, ni que. E wausau gargekoba ino anjam dauryosim ni wauetmoqnem. E ino anjam bei yala gotraŋyosaioqnem. Ni deqa e qa are qalsim e ijo kadoi naŋgi ti koba na areboleboleigwajqa kaja du bei qalsim goiosaieqnum. 
LUK.15.30	Ariya ino aŋgro yala a na ino ñoro kalil osiqa gam qaji uŋa naŋgi ti sambalaosi laqnsiqa silali kalil uyekritej. Osiq olo bqoqa ni a qa tulaŋ areboleboleimqoqa bulmakau meli bunuj didiqo di agi qaletonum.’
LUK.15.31	“Degsi minjnaqa aqa siqali na kamba minjej, ‘O ijo aŋgro, ni gaigai e ombla unum. Ijo iŋgi iŋgi kalil di ino dego. 
LUK.15.32	Ariya bini iga maruro atsimqa areboleboleigeqnu. Di kiyaqa? Ino was a moiobulosiq agi olo ŋambile sosiq bqo deqa. A loumej agi gagoq di olo brantqo.’”
LUK.16.1	Yesus a na Farisi naŋgi anjam degsi minjrsiq koboonaqa olo aqa aŋgro naŋgi yawo anjam bei endegsi minjrej, “Ñoro tamo bei soqnej. Aqa ñoro kalil aqa wau tamo bei na taqatoqnej. Bati bei tamo qudei naŋgi na ñoro tamo di minjeb, ‘Ino ñoro taqato tamo a na ino ñoro kalil laŋa uyeqnu.’ 
LUK.16.2	Degsi minjnabqa a na ñoro taqato tamo di metonaq aqa areq bonaqa minjej, ‘Ni qa anjam degsi merbonubqa e quonum. Ni kiyaqa kumbra degyonum? Deqa ni ijo ñoro kalil uyonum qaji di sisiyosim merbimqa e geregere qalieosiy ni kobotmqai. Yim ni ijo ñoro olo taqatoqnqasai.’
LUK.16.3	“Onaqa ñoro taqato tamo di a segi are qalej, ‘E kierqai? Ijo tamo koba a na e kobotbqas. E siŋgila saiqoji. Deqa e wau bei yqa keresai. E tamo qudei naŋgi minjrit silali laŋa ebqab e jemaibqas. 
LUK.16.4	Deqa e kierqai? E qalieonum. Tamo qudei nami ijo tamo koba aqaq dena ñoro osibqa naŋgi a kamba olo yqajqa minjeb qaji naŋgi di metnjrit ijoq babqa ñoro nami eb qaji di e na aguq atitqa naŋgi e qa tulaŋ areboleboleinjrqas. Deqa ijo tamo koba a na e wibimqa tamo naŋgi dena e osi gilsib naŋgo talq dia e geregereiboqnqab.’ 
LUK.16.5	A degsi are qalsiqa tamo kalil nami aqa tamo koba aqaq dena ñoro eb qaji naŋgi metnjrnaq bonabqa tamo namo bej qaji di nenemyej, ‘Ni ñoro gembub ijo tamo koba aqaq dena em?’ 
LUK.16.6	Onaqa minjej, ‘E goreŋ kulum 100 em.’ Degsi minjnaqa ñoro taqato tamo na minjej, ‘Pepa naŋgi nami neŋgreŋyeb qaji di osim goreŋ kulum 50 segi neŋgreŋye. Amqa ijo tamo koba a bosim pepa di unsim goreŋ kulum 50 segi olo yaimqas.’ 
LUK.16.7	Osiqa olo tamo bei nenemyej, ‘Ni ñoro gembub ijo tamo koba aqaq dena em?’ Onaqa minjej, ‘E bem sum aqa quŋ 100 em.’ Degsi minjnaqa ñoro taqato tamo na minjej, ‘Pepa naŋgi nami neŋgreŋyeb qaji di osim bem sum aqa quŋ 80 segi neŋgreŋye. Amqa ijo tamo koba a bosim pepa di unsim bem sum aqa quŋ 80 segi olo yaimqas.’
LUK.16.8	“Onaqa ñoro tamo a aqa ñoro taqato tamo aqa kumbra gisaŋ di poiyonaqa aqa ñam soqtosiq minjej, ‘Ni keretonum.’ Degsi minjej. Di kiyaqa? Ñoro taqato tamo uge di a powo ti sosiq deqa kumbra gisaŋ di yej. Deqa niŋgi quiye. Mandam endeqa tamo uŋgasari naŋgi mandam qa kumbra dauryqajqa naŋgo powo kobaquja. Ariya niŋgi Qotei aqa segi tamo uŋgasari suwaŋoq di unub qaji niŋgi mandam qa kumbra dauryqajqa nuŋgo powo kiñala.
LUK.16.9	“Deqa e niŋgi endegsi merŋgwai. Niŋgi mandam qa ñoro na tamo uŋgasari naŋgi aqaryainjroqnibqa naŋgi na niŋgi kadoiŋgwab. Osib bunuqna mandam qa ñoro kalil koboamqa naŋgi na niŋgi joqsib tal gaigai sqas qaji dia niŋgi geregereiŋgoqnqab.
LUK.16.10	“Niŋgi tamo bei aqa baŋq di ñoro kiñala atib a na geregere taqatqas di niŋgi ñoro qelikoba dego aqa baŋq di atibqa a na geregere taqatqas. Ariya niŋgi tamo bei aqa baŋq di ñoro kiñala atib a na geregere taqatqasai di niŋgi ñoro qelikoba dego aqa baŋq di atibqa a na geregere taqatqasai. 
LUK.16.11	Niŋgi mandam qa ñoro geregere taqatqasai di laŋ qure qa ñoro dego niŋgi geregere taqatqa keresai. Deqa tamo yai na laŋ qure qa ñoro nuŋgo baŋq di atqas? Tamo dego bei sosai. 
LUK.16.12	Niŋgi tamo bei aqa ñoro geregere taqatqasai di nuŋgo segi ñoro dego geregere taqatqa keresai. Deqa tamo yai na ñoro bei nuŋgo baŋq di atqas? Tamo dego bei sosai.
LUK.16.13	“Tamo qujai a tamo kokba aiyel naŋgo sorgomq di sqa keresai. A tamo kobaquja bei qalaqalaiyosim olo tamo kobaquja bei qa are ugeiyqas. Bei aqa anjam dauryoqnqas. Bei qoreiyqas. Dego kere niŋgi silali ti Qotei ti ombla turtsib naŋgo sorgomq di sqa keresai.”
LUK.16.14	Yesus a na aqa aŋgro naŋgi anjam degsi minjrnaqa Farisi naŋgi qusib deqa Yesus yomuiyeb. Farisi naŋgi bati gaigai silali koba oqnqajqa are qaloqneb. Utru deqa naŋgi Yesus yomuiyeb. 
LUK.16.15	Onaqa Yesus na kamba Farisi naŋgi minjrej, “Niŋgi mareqnub, ‘Iga kumbra bole yo qaji tamo. Tamo uŋgasari naŋgo ŋamdamuq dia iga kumbra bole bole yeqnum.’ Niŋgi degsib mareqnub. Ariya nuŋgo are miligi di Qotei a segi qalie. Di kiyaqa? Kumbra qudei tamo naŋgi arearetnjreqnu qaji di Qotei aqa ŋamdamuq di tulaŋ ugedamu.
LUK.16.16	“Nami Qotei aqa dal anjam ti Qotei aqa medabu o qaji tamo naŋgo anjam ti maroqneb dena bosi bosiq Jon aqa bati brantej. Jon aqa bati brantej dena bosiq agi bini tamo naŋgi sawa sawa kalilq dia Qotei aqa anjam bole palontosib mareqnub. Tamo kalil naŋgi Qotei na taqatnjrsim naŋgo Mandor Koba sqajqa deqa are qaloqnsib areqalo di tulaŋ siŋgilatejunub.
LUK.16.17	“Laŋ ti mandam ti koboqab. Ariya Qotei aqa dal anjam mutu kiñala bei koboqasai bolesai.”
LUK.16.18	Yesus a anjam degsi marsiqa olo endegsi marej, “Tamo bei na aqa ŋauŋ uratosimqa olo uŋa bei oqas tamo dena aqa ŋauŋ kumbra uge yqo. Uŋa bei aqa gumbuluŋ na a uratimqa bunuqna tamo bei na olo oqas tamo dena uŋa di kumbra uge yqo.”
LUK.16.19	Yesus a anjam degsi minjrsiq koboonaqa olo anjam bei endegsi minjrej, “Ñoro tamo bei soqnej. A bati gaigai gara bole bole jugoqnsiqa tulaŋ areboleboleiyeqnaqa iŋgi bole bole uyoqnsiq soqnej. 
LUK.16.20	Ariya aqa tal meq dia tamo uge bei aqa ñam Lasarus a bati gaigai awooqnsiq ŋeioqnsiq soqnej. Lasarus a iŋgi iŋgi tulaŋ saibolesai. Aqa jejamu kalil yu na ugetej. 
LUK.16.21	Deqa a tal meq dia awesonaqa ñoro tamo a iŋgi uyeqnaqa ñeŋgi ululoŋeqnaqa osiq uyoqnej. Aqa yuq dena leŋ aieqnaqa bauŋ naŋgi boqnsib naŋgo meŋ na yu bilgetoqneb.
LUK.16.22	“Bati bei Lasarus moiej. Moinaqa Qotei aqa laŋ aŋgro naŋgi bosib aqa qunuŋ osib Abraham aqa areq di awoteb. Ariya bunuqna ñoro tamo a dego moinaqa subq ateb. 
LUK.16.23+LUK.16.24	Subq atnabqa aqa qunuŋ aisiq moio qureq di soqnej. Sosiqa jaqatiŋ kobaiyeqnaqa tarosiqa Abraham isaq di sonaq unej. Lasarus a Abraham aqa areq di awesonaq unsiqa tulaŋ koba maosiqa Abraham minjej, ‘O Abu Abraham, e ŋamyuoq endi sosimqa tulaŋ kaŋkaŋoqnsim jaqatiŋ koba eqnum. Deqa ni e qa are ugeimimqa Lasarus minjim aqa baŋ gei yaq di tuqtosimqa bosim ijo meŋq di atimqa kiñala ulilibqas.’
LUK.16.25	“Onaqa Abraham na minjej, ‘O aŋgro, ni are qale. Ni nami ñoro koba ti sosimqa areboleboleimeqnaqa iŋgi bole bole uyoqnem. Ni degsi sonamqa Lasarus a ino iŋgi ñeŋgi uyoqnsiq soqnej. Deqa bini Lasarus a sawa bole endi sosiqa a tulaŋ areboleboleiyeqnu. Ariya ni agi ŋamyuoq di sosimqa jaqatiŋ koba eqnum. 
LUK.16.26	Ni ŋam atsim une. Ni ti iga ti ambleq di sub guma koba unu. Deqa iga na sub di laqaiosim nuŋgoq bqa keresai. Niŋgi dego sub di laqaiosib gagoq bqa keresai.’
LUK.16.27+LUK.16.28	“Onaqa ñoro tamo dena kamba Abraham minjej, ‘O Abraham, ni na Lasarus minjimqa olo puluosimqa ijo abu aqa talq gilsim ijo was 5-pela naŋgi saidnjrimqa naŋgi sawa uge endeq bqasai.’ 
LUK.16.29	Onaqa Abraham na minjej, ‘Ino was naŋgi Moses aqa dal anjam qalieonub. Naŋgi Qotei aqa medabu o qaji tamo naŋgo anjam dego qalieonub. Naŋgi anjam di dauryqab di kere.’ 
LUK.16.30	Onaqa ñoro tamo dena olo minjej, ‘O Abu Abraham, di keresai. Ariya tamo bei moio qaji a subq na tigelosim anjam minjrimqa di naŋgi qusib are bulyosib dauryqab.’
LUK.16.31	“Onaqa Abraham na minjej, ‘Tamo naŋgi Moses aqa dal anjam ti Qotei aqa medabu o qaji tamo naŋgo anjam ti qusib are bulyqasai di tamo bei a subq na tigelosim naŋgi anjam minjrqas di dego naŋgi qusib are bulyqasai.’”
LUK.17.1	Yesus a anjam degsi marsiq kobotosiqa aqa aŋgro naŋgi endegsi minjrej, “Kumbra qudei na tamo uŋgasari naŋgi uneq breinjroqnqas. Bole, kumbra di brantoqnqas. Ariya tamo a kumbra di babtoqnqas qaji a tulaŋ padalougetqas. 
LUK.17.2	Tamo dena ijo aŋgro kiñala endego bei e qa aqa areqalo siŋgilatqo qaji di osim uneq waiyqas di uge. Tamo qudei naŋgi na tamo di ojsib meniŋ kobaquja osib sil na aqa kakoroq di tontosib waiyib ya robuq aisim moiqas di kere. Deqa niŋgi segi segi geregere ŋam atsib soqniye.
LUK.17.3	“Ino was bei a une bei atimqa ni na minje, ‘Une di urat.’ Yim a ino anjam di qusim are bulyimqa ni aqa une di torei moiotime. 
LUK.17.4	Ariya a na une 7-pela ni emoqnsim bati qujai deqa olo boqnsim ni mermoqnqas, ‘O was, e kumbra grotonum.’ Degsi mermo 7-pelatimqa ni aqa une kalil di torei moiotime.”
LUK.17.5	Onaqa Yesus aqa aŋgro nami giltnjrej qaji naŋgi na Yesus minjeb, “O Tamo Koba, ni na gago areqalo siŋgilatetgimqa iga ni qa gago areqalo geregere siŋgilatsim sqom.” 
LUK.17.6	Onaqa Tamo Koba Yesus na kamba minjrej, “Nuŋgo areqalo e qa siŋgilato qaji di sis yago bul kiñala sqas di kereqas. Degesqas di niŋgi subar endi minjibqa a nuŋgo anjam dauryosim jirim qoji waqosim aisim yuwalq di tigelqas.”
LUK.17.7	Yesus a naŋgi anjam degsi minjrsiqa olo yawo anjam bei endegsi minjrej, “Tamo bei na aqa wau tamo bei qariŋyim gilsimqa aqa kaja naŋgi taqatnjroqnqas kio aqa iŋgi wauq gilsimqa dia mandam qamsim bulyoqnqas kio ariya a wau di kobotimqa aqa tamo koba na endegsi minjqasai, ‘Ni namo iŋgi uye.’ Degyqasai. 
LUK.17.8	A minjqas, ‘Ni ijo iŋgi goietbosim gara tigsimqa iŋgi suweiyosim ebimqa iŋgi ti ya ti uyqai. Uyit menetbimqa bunu ni kamba iŋgi ti ya ti uyqam.’ Aqa wau tamo degsi minjqas. Di kiyaqa? A wau tamo laŋaj deqa. 
LUK.17.9	Deqa a na aqa tamo koba aqa anjam qusim dauryoqnimqa aqa tamo koba na aqa ñam soqtetqasai. ‘Ni keretsimqa ijo wau ojonum’ degsi minjqasai. Di kiyaqa? A wau tamo laŋaj deqa. 
LUK.17.10	Deqa niŋgi dego Qotei aqa wau tamo sosibqa wau kalil a na niŋgi eŋgoqnqas qaji di yoqniye. Yoqnsib mariye, ‘Iga wau tamo laŋaj. Deqa wau kalil Qotei na egeqnu qaji agi wau yeqnum.’”
LUK.17.11	Yesus a dena tigelosiqa Jerusalem aiqajqa gam dauryosiqa Samaria sawa ti Galili sawa ti ambleq dena walwelosi aioqnej. 
LUK.17.12+LUK.17.13	Aioqnsiq qure beiq di brantej. Onaqa tamo 10-pela naŋgo jejamu yu na ugeeleŋej qaji naŋgi bosib gamq dia Yesus itosibqa naŋgi kiñala isaq di tigelosib tulaŋ koba maosib minjeb, “O Tamo Koba Yesus, ni iga qa are ugeimimqa aqaryaige.” 
LUK.17.14	Onaqa Yesus a naŋgi unjrsiqa minjrej, “Niŋgi olo puluosi aisib nuŋgo jejamu atra tamo naŋgi osornjriye.” Degsi minjrnaqa naŋgi aioqnsibqa gamq dia naŋgo yu kalil koboonaqa naŋgo jejamu boleonaq uneb. 
LUK.17.15	Onaqa naŋgo ambleq dena qujai a segi olo puluosiqa Yesus aqa areq gilej. A tulaŋ koba leleŋoqnsiqa Qotei aqa ñam soqtoqnsiq giloqnej. 
LUK.17.16	Gilsiq Yesus aqa siŋgaq dia siŋga pulutosiqa biŋiyosiq minjej, “O Tamo Koba, ni keretsimqa ijo jejamu boletonum.” Tamo di a Samaria qaji. 
LUK.17.17	Onaqa Yesus a tamo di unsiqa marej, “E na tamo 10-pela naŋgo jejamu boletetnjronumqa ariya qujai a segi ijoq bqo. Tamo 9-pela naŋgi qabi unub? 
LUK.17.18	Naŋgi ijoq olo bosai. Naŋgi Qotei aqa ñam soqtosai dego. Sawa bei qaji tamo endi a segi qujai olo bosiq Qotei aqa ñam soqtqo.” 
LUK.17.19	Yesus a degsi marsiqa tamo di minjej, “Ni tigelosim gile. Ni ino areqalo e qa siŋgilatonum deqa ino jejamu boleqo.”
LUK.17.20	Bati bei Farisi naŋgi na Yesus endegsib nenemyeb, “Bati gembu Qotei a bosim aqa segi tamo uŋgasari naŋgo Mandor Koba sosim naŋgi taqatnjrqas?” Onaqa Yesus na minjrej, “Qotei a tamo naŋgo Mandor Koba sqa bati di brantimqa kumbra bei namoqna brantqasai. Deqa nuŋgo ŋamdamu na kumbra bei namoqna unsib dena poiŋgwasai. 
LUK.17.21	Tamo bei na bosim endegsi merŋgwasai, ‘Niŋgi uniye, Qotei na iga taqatgwa bqo agiende,’ o ‘Qotei bqo agide.’ Degyqasai. Niŋgi quiye. Qotei a nami bosiq nuŋgo ambleq endi Mandor Koba sosiq niŋgi taqatŋgeqnu.”
LUK.17.22	Yesus a anjam degsi marsiq kobotosiqa aqa aŋgro naŋgi endegsi minjrej, “Bati bei bamqa niŋgi e Tamo Aŋgro olo bqajqa bati unqajqa maroqnqab. Ariya niŋgi bati di unqasai. 
LUK.17.23	Tamo qudei naŋgi na niŋgi gisaŋgoqnsib merŋgoqnqab, ‘Niŋgi uniye. Tamo Koba bqo agide,’ o ‘Tamo Koba bqo agiende.’ Degsib merŋgoqnibqa niŋgi naŋgi daurnjraib. 
LUK.17.24	Kola minjaleqnaqa laŋ kalil suwaŋeqnu. Dego kere e Tamo Aŋgro brantitqa tamo uŋgasari kalil naŋgi e nubqab. 
LUK.17.25	Ariya namoqna e jaqatiŋ koba oqai. Amqa tamo uŋgasari bini bati endeqa unub qaji naŋgi na e qoreibqab.
LUK.17.26	“Noa aqa bati qa tamo uŋgasari naŋgi kumbra yoqneb dego kere e Tamo Aŋgro bqajqa bati qa naŋgi kumbra degyoqnqab. 
LUK.17.27	Agi Noa aqa bati qa naŋgi kalil iŋgi uyoqnsib ya uyoqnsib uŋa baŋ ojeleŋoqnsib sonabqa Noa a qobuŋ miligiq gilnaqa awa koba aisiqa mandam ya maqonaqa tamo kalil moreŋekriteb. 
LUK.17.28+LUK.17.29	Lot aqa bati qa dego tamo uŋgasari naŋgi iŋgi uyoqnsib ya uyoqnsib iŋgi iŋgi awaiyeleŋoqnsib silali oqnsib iŋgi yageleŋoqnsib tal ateleŋoqneb. Naŋgi kumbra degyoqnsib sonabqa Lot a Sodom qure uratosiq ulaŋeqnaqa ŋamyuo ti meniŋ puloŋ ti laŋ goge dena awa bul aisiqa Sodom tamo uŋgasari kalil naŋgi padaltnjrej. 
LUK.17.30	Dego kere tamo uŋgasari naŋgi kumbra degyoqnsib soqnibqa e Tamo Aŋgro brantqai.
LUK.17.31	“Gulube aqa bati di brantimqa tamo naŋgi tal meq di unub qaji naŋgi jaraiqa oqnsib iŋgi iŋgi oqa osibqa olo warum miligiq gilaib. Naŋgi jaraioqujatebe. Tamo naŋgi wauq di unub qaji naŋgi jaraiqa oqnsib iŋgi iŋgi oqa osibqa olo puluosib qureq baib. Naŋgi dena torei jaraioqujatebe. 
LUK.17.32	Kumbra nami Lot aqa ŋauqali aqaq di brantej qaji niŋgi deqa are qaliye. 
LUK.17.33	Tamo bei a aqa segi ŋambile qa areqalo kobaiyqas di a padalqas. Ariya tamo bei a aqa segi ŋambile uratqas di a olo ŋambile bole oqas.
LUK.17.34	“E na niŋgi endegsi merŋgwai. Ijo bqajqa bati brantimqa qolo deqa tamo aiyel bijal qujaiq di ŋereŋesoqnibqa Qotei na bei laŋ qureq osi oqsimqa bei uratim sqas. 
LUK.17.35	Uŋa aiyel tal qujaiq dia saplaŋ gereiyoqnibqa Qotei na bei laŋ qureq osi oqsimqa bei uratim sqas. 
LUK.17.36	Tamo aiyel wau qujaiq dia iŋgi yagoqnibqa Qotei na bei laŋ qureq osi oqsimqa bei uratim sqas.” Yesus a na aqa aŋgro naŋgi anjam degsi minjrej. 
LUK.17.37	Onaqa naŋgi na kamba Yesus nenemyeb, “O Tamo Koba, kumbra kalil di sawa qabia brantqas?” Onaqa Yesus na minjrej, “Wagme naŋgi qusaonub qaji sawa dia qal naŋgi koroqab.”
LUK.18.1+LUK.18.2	Yesus a na aqa aŋgro naŋgi anjam degsi minjrej. Osiqa naŋgi bati gaigai Qotei pailyoqnib asginjraim deqa olo yawo anjam bei endegsi minjrej, “Qure beiq dia anjam pegiyo tamo bei soqnej. Tamo di aqa kumbra bolesai. A Qotei ulaiyosaioqnej. A tamo uŋgasari naŋgi qa dego are qalosaioqnej. 
LUK.18.3	Qure dia uŋa qobul bei dego soqnej. A bati gaigai anjam pegiyo tamo di aqa areq giloqnsiqa minjoqnej, ‘Tamo bei na e gulube ebeqnu. Deqa ni na aqaryaibosim gago aiyel anjam pegiyetgimqa tamo dena e olo gulube ebqasai.’ 
LUK.18.4	A degsi minjeqnaqa a aqaryaiyqa uratoqnej. Ariya bunuqna a are qalej. ‘Bole, e Qotei ulaiyosaieqnum. E tamo uŋgasari naŋgi qa are qalosaieqnum. 
LUK.18.5	Ariya uŋa qobul di a bati gaigai e waiŋboqnsiqa merbeqnu, “Ni aqaryaibe.” A merbo gaigai yeqnu deqa uŋgum e aqa anjam gereiyetqai. E aqa anjam gereiyetqasai di a bati gaigai ijo areq boqnsim sqas. Yimqa e tulaŋ asgibo uge.’”
LUK.18.6	Tamo Koba Yesus a na aqa aŋgro naŋgi yawo anjam degsi minjrsiqa olo minjrej, “Anjam pegiyo tamo uge aqa anjam marej qaji di niŋgi quonub. 
LUK.18.7	Qusib are qaliye. Qotei a tamo bole. A tamo uge sai. Deqa aqa segi tamo uŋgasari nami giltnjrej qaji naŋgi qolo ti qanam ti pailyoqnqab di a naŋgo pail qusimqa tariŋsokobaiyqasai. A naŋgi urur aqaryainjrqas. 
LUK.18.8	E niŋgi merŋgwai. Qotei a na aqa segi tamo uŋgasari naŋgi urur aqaryainjroqujatqas. Ariya mondoŋ e Tamo Aŋgro laŋ goge dena bosiyqa tamo uŋgasari mandamq endi unub qaji naŋgi kumbra kieryoqnsib soqnibqa e unjrqai. Naŋgi e qa naŋgo areqalo siŋgilatosib sqab kio sai kio di geregere unqai.”
LUK.18.9	Tamo qudei naŋgi mareqnub, “Iga tamo bole. Iga tamo qudei naŋgi unub dego sai. Naŋgi tamo uge.” Tamo qudei naŋgi degsib mareqnub. Deqa Yesus na tamo deqaji naŋgi yawo anjam endegsi minjrej, 
LUK.18.10	“Tamo aiyel naŋgi Qotei pailyqajqa marsibqa atra tal miligiq gileb. Bei Farisi tamo. Bei takis o qaji tamo. 
LUK.18.11	Naŋgi atra tal miligiq gilsibqa Farisi tamo a namo tigelosiqa aqa segi jejamu soqtosiqa endegsi pailyej, ‘O Qotei, e tamo qudei naŋgi unub dego sai. E gisaŋ na tamo uŋgasari naŋgi silali yainjrosaieqnum. E sambala kumbra yosaieqnum. E kumbra uge bei dego yosaieqnum. E takis o qaji tamo di bul sai. 
LUK.18.12	E gaigai ni pailmqa oqnsim iŋgi ti ya ti urateqnum. E ijo segi iŋgi iŋgi kalil poteleŋoqnsim oto bei ni atraimeqnum.’ 
LUK.18.13	Farisi tamo a degsiqa Qotei pailyej. Onaqa takis o qaji tamo a kiñala isaq di tigelesosiqa laŋ goge koqyosim pailyqajqa jemaiyonaqa turuosiqa are soqoŋyosiqa marej, ‘O Qotei, e une ti. Deqa ni e qa dulosimqa ijo une kalil kobotetbe.’ Takis o qaji tamo a degsiqa Qotei pailyej.”
LUK.18.14	Yesus a yawo anjam degsi minjrsiqa olo minjrej, “Niŋgi quiye. E bole merŋgwai. Takis o qaji tamo di aqa une kalil Qotei na kobotetonaqa a olo puluosiqa aqa talq aiej. Ariya Farisi tamo di aqa une Qotei na kobotetosai. Di kiyaqa? Tamo kalil naŋgo segi ñam soqteqnub qaji naŋgi di Qotei na olo naŋgo ñam aguq atetnjrqas. Ariya tamo naŋgi naŋgo segi ñam aguq ateqnub qaji naŋgi di Qotei na olo naŋgo ñam soqtetnjrqas.”
LUK.18.15	Yesus a anjam degsi marsiq koboonaqa tamo uŋgasari qudei naŋgo aŋgro du du naŋgi Yesus na aqa baŋ naŋgo gateq di atetnjrqajqa deqa joqsib Yesus aqa areq beb. Beqnabqa Yesus aqa aŋgro naŋgi na saidnjrsib minjreb, “Nuŋgo aŋgro du du joqsib endeq baib.” 
LUK.18.16	Degsib saidnjreb deqa Yesus na aŋgro du du naŋgi metnjrsiqa aqa aŋgro naŋgi ŋiriŋtnjrsiqa minjrej, “Aŋgro du du naŋgi metnjribqa ijo areq bebe. Naŋgi saidnjraib. Di kiyaqa? Tamo uŋgasari naŋgi aŋgro du du dego bul sqab di Qotei a naŋgo Mandor Koba sosim naŋgi taqatnjrqas. 
LUK.18.17	Niŋgi quiye. E bole merŋgwai. Niŋgi aŋgro du du naŋgi dego bul sqasai di Qotei a niŋgi osim taqatŋgwasai. Deqa a nuŋgo Mandor Koba sqa keresai dego.”
LUK.18.18	Onaqa Juda gate bei na Yesus endegsi nenemyej, “O Qalie Tamo Bole, e kiersiyqa ŋambile gaigai sqai?” 
LUK.18.19	Onaqa Yesus na kamba minjej, “Ni kiyaqa e tamo bole qa merbonum? Qotei a segi qujai tamo bole. 
LUK.18.20	Ariya ni Qotei aqa dal anjam kalil qalie unum. ‘Ni tamo bei aqa uŋa jejamu ojetaim. Ni tamo bei qalsim moiotaim. Ni bajiŋaim. Ni tamo bei aqa jejamu laŋa gisaŋyaim. Ni ino ai wo abu wo naŋgo sorgomq di geregere sosimqa naŋgo anjam dauryoqne.’” 
LUK.18.21	Onaqa Juda gate dena olo Yesus minjej, “E aŋgro kiñala qa dal anjam di kalil dauryosim boqnem agi bini degsi unum.” 
LUK.18.22	Degsi minjnaqa qusiqa kamba minjej, “Ni dal anjam kalil dauryosim keretonum. Ariya kumbra qujai ni keretosai. Deqa e ni mermqai. Ni gilsim ino iŋgi iŋgi kalil qariŋyosim silali osim tamo iŋgi iŋgi saiqoji unub qaji naŋgi jeisi enjre. Degsim enjrsim bosim e daurbe. Osim bunuqna ni laŋ qureq dia awai bole itqam.” 
LUK.18.23	Yesus a na tamo di degsi minjnaq qusiqa aqa iŋgi iŋgi kalil qa are gulubekobaiyej.
LUK.18.24	Onaqa Yesus na tamo di koqyosiqa minjej, “Tamo uŋgasari iŋgi iŋgi koba ti unub qaji naŋgi Qotei na taqatnjrsim naŋgo Mandor Koba sqajqa baŋgi koba. 
LUK.18.25	Kamel a yumba miligiq gilqajqa tulaŋ baŋgi koba. Dego kere tamo uŋgasari iŋgi iŋgi koba ti unub qaji naŋgi Qotei na taqatnjrsim naŋgo Mandor Koba sqajqa tulaŋ baŋgi koba.” 
LUK.18.26	Onaqa tamo uŋgasari naŋgi Yesus aqa anjam di qusib minjeb, “Ni anjam degsi mergonum deqa tamo yai naŋgi ŋambile gaigai sqa kere?” 
LUK.18.27	Onaqa Yesus na kamba minjrej, “Tamo naŋgi segi ŋambile sqa keresai. Ariya Qotei a kumbra kalil yqa kere.”
LUK.18.28	Yesus a degsi minjrnaqa Pita na minjej, “O Tamo Koba, ni une. Iga gago iŋgi iŋgi kalil uratosimqa ni daurmonum.” 
LUK.18.29+LUK.18.30	Onaqa Yesus na minjrej, “Niŋgi quiye. E bole merŋgwai. Tamo bei a Qotei na taqatosim aqa Mandor Koba sqa marsimqa aqa segi qure uratosim aqa ŋauŋ, aqa was naŋgi, aqa ai wo abu wo naŋgi, aqa aŋgro naŋgi ti kalil uratnjrsim e daurbqas tamo di Qotei na iŋgi iŋgi gargekoba olo yeleŋqas. Yimqa mondoŋ a ŋambile gaigai sqas.”
LUK.18.31	Yesus a na aqa aŋgro 12-pela naŋgi anjam degsi minjrsiq koboonaqa naŋgi joqsiqa segitnjrsiqa endegsi minjrej, “Niŋgi quiye. Iga Jerusalem aieqnum. E Tamo Aŋgro deqa Jerusalem dia anjam kalil Qotei aqa medabu o tamo naŋgi nami e qa neŋgreŋyeb qaji di aqa damu brantqas. 
LUK.18.32	Agi jeu tamo naŋgi na e osib tamo naŋgi Qotei aqa ñam qaliesai qaji naŋgo baŋq di e atqab. Yimqa naŋgi na e ojsib misiliŋboqnsib miselboqnsib ugeugeiboqnqab. 
LUK.18.33	Osib e kumbaiŋbosib lubsib moiotbqab. Bati qalub koboamqa e olo subq na tigelqai.” 
LUK.18.34	Yesus a na aqa aŋgro naŋgi anjam degsi minjrnaq qusibqa anjam di aqa utru Qotei na ulitej deqa naŋgi geregere poinjrosai.
LUK.18.35	Onaqa Yesus a walwelosi aisiq Jeriko qure jojomyeqnaqa tamo bei ŋamdamu geteŋyej qaji a gam qalaq di awoosiqa tamo uŋgasari naŋgi silali qa ŋilnjroqnej. 
LUK.18.36	Tamo uŋgasari tulaŋ gargekoba naŋgi Yesus dauryosib qatroŋosib aieqnab tamo dena qusiqa nenemnjrej, “Niŋgi qabiteqnub?” 
LUK.18.37	Onaqa naŋgi na minjeb, “Yesus Nasaret qaji a aieqnu. Deqa iga a dauryosim aieqnum.” 
LUK.18.38	Degsi minjnabqa a tulaŋ koba leleŋosiqa marej, “O Yesus, Devit aqa Ŋiri, ni e qa are ugeimeme.” 
LUK.18.39	Onaqa tamo uŋgasari namoeb qaji naŋgi na tamo di ŋiriŋtosib minjeb, “Ni leleŋkobaaim. Kiri.” Degsi minjnabqa a naŋgo anjam quetnjrosai. A olo tulaŋ koba leleŋosiq Yesus minjoqnej, “O Devit aqa Ŋiri, ni e qa are ugeimeme.” 
LUK.18.40	Onaqa Yesus a tigelosiqa tamo uŋgasari naŋgi minjrej, “Tamo di osib ijo areq osi boiye.” Onaqa naŋgi na a osib Yesus aqa areq osi beb. Osi bonabqa nenemyej, 
LUK.18.41	“E ni kiermqajqa deqa ni e qa leleŋoqnam?” Onaqa minjej, “O Tamo Koba, e olo ŋam poibim sawa unqajqa deqa e ni qa leleŋoqnam.” 
LUK.18.42	Onaqa Yesus na minjej, “Ni e qa ino areqalo siŋgilatonum deqa e ni boletmqai. Deqa ino ŋamdamu olo poimeme.” 
LUK.18.43	Degsi minjnaqa aqa ŋamdamu poiyonaqa sawa unsiqa Qotei aqa ñam soqtosiqa tigelosiq Yesus dauryosiq aiej. Onaqa tamo uŋgasari kalil naŋgi Yesus aqa siŋgila di unsibqa naŋgi dego Qotei aqa ñam soqtoqneb.
LUK.19.1+LUK.19.2+LUK.19.3	Onaqa Yesus aisiqa Jeriko qureq di brantosiq qure ambleq na walweleqnaqa tamo bei aqa ñam Sakius a Yesus tamo kiero degosiq unqajqa dauryej. Sakius a takis o qaji tamo naŋgo gate. A ñoro koba ti soqnej. A tamo truquyala. Deqa a Yesus dauryosiq unqajqa yonaq ugeiyej. Di kiyaqa? Tamo gargekoba naŋgi na sawa getenteb deqa. 
LUK.19.4	Deqa Sakius a urur ti gilsiq tamo uŋgasari kalil naŋgi buŋnjrsiqa namoosiq gam qalaq di ŋam bei oqsiq ŋam atej. Ŋam atsiqa are qalej, “Yesus a gam endena bamqa e geregere unqai.” 
LUK.19.5	Onaqa Yesus a gam dena walwelosi gilsiq ŋam utruq di tigelosiq tarosiq Sakius unsiqa minjej, “O Sakius, ni mandamq aioqujat. Bini e ino talq di sqai.” 
LUK.19.6	Degsi minjnaqa a qusiqa mandamq aioqujatosiqa tulaŋ areboleboleiyonaqa Yesus osiqa ombla na aqa talq gileb. 
LUK.19.7	Gilnabqa tamo uŋgasari kalil naŋgi unsibqa ŋiriŋeb. Ŋiriŋosib mareb, “Niŋgi uniye. Yesus a une tamo dauryosiqa aqa talq gilqo.” 
LUK.19.8	Ariya Sakius a Yesus osiqa aqa talq gilsib iŋgi uyoqnsib Sakius a tigelosiqa Yesus minjej, “O Tamo Koba, ni que. E ijo iŋgi iŋgi kalil ambleq na potosiy tamo iŋgi iŋgi saiqoji unub qaji naŋgi jeisi enjrqai. E nami tamo bei gisaŋyosim silali dala qujai yaiyem kio? Degamqa e kamba silali dala qolqe olo yqai.” 
LUK.19.9	Onaqa Yesus a Sakius aqa anjam di qusiqa tamo uŋgasari naŋgi minjrej, “Bini Sakius a are bulyosiq Abraham aqa aŋgro tiŋtiŋqo. Deqa a Qotei na oqo. Tamo kalil aqa tal qujaiq endi unub qaji naŋgi dego Qotei na oqo. 
LUK.19.10	E segi Tamo Aŋgro. Deqa e na tamo uŋgasari padalo gamq di unub qaji naŋgi ŋamosiy itnjrsiy eleŋqai. Yimqa naŋgi padalo gam uratosib ŋambile gaigai sqab. E deqa mandamq aiem.”
LUK.19.11	Onaqa tamo uŋgasari naŋgi Yesus aqa anjam di qusibqa are qaleb, “Bini Qotei a gago Mandor Koba sosim iga taqatgwajqa bati brantqo kio?” 
LUK.19.12	Naŋgi degsib are qaleb. Di kiyaqa? Yesus a Jerusalem qure jojomyej deqa. Onaqa Yesus a yawo anjam bei endegsi minjrej, “Tamo kobaquja bei a sawa isaq gilej. Tamo di a are qalej, ‘E sawa deq gilitqa sawa deqaji tamo uŋgasari naŋgi na e mandor koba atqab. Yibqa e olo puluosiy bosiy ijo segi tamo uŋgasari naŋgo mandor koba sosiy naŋgi taqatnjrqai.’ A degsi are qalsiqa sawa isaq gilej. 
LUK.19.13	A gilqa osiqa aqa wau tamo 10-pela naŋgi metnjrnaqa aqa areq bonabqa naŋgi segi segi 20 kina enjrsiqa minjrej, ‘Silali endena wauosib olo silali aqa oto dego oiye. Bunuqna e olo bosiy unqai.’
LUK.19.14	“A degsi minjrsiqa sawa isaq gilsiq di sonaqa aqa qure qujai naŋgi a qa tulaŋ ugeosib are qaleb, ‘A gago mandor koba sqasai.’ Degsib are qalsib deqa tamo qudei naŋgi qariŋnjrnab sawa deq gilsib sawa deqaji tamo uŋgasari naŋgi minjreb, ‘Tamo di a gago mandor koba ataib. A na taqatgwa iga uratonum.’ 
LUK.19.15	Degsi minjrnab qusibqa naŋgo anjam uratosib tamo di mandor koba ateb. Onaqa bunuqna tamo di a olo puluosiq aqa segi qureq aisiqa wau tamo 10-pela naŋgi wau qa silali enjrej qaji naŋgi metnjrej. Metnjrnaqa naŋgi aqa areq bonabqa a na minjrej, ‘E nami silali eŋgem qaji dena waueb olo silali di osorbiye.’
LUK.19.16	“Onaqa wau tamo deqaji bei bosiqa minjej, ‘O Tamo Koba, ino 20 kina ebem qaji dena wauonamqa olo 200 kina brantej agiende.’ 
LUK.19.17	Onaqa aqa tamo koba na minjej, ‘Ni wau tamo bolequja. Ni wau kiñala geregere taqatonum deqa e na qure kokba 10-pela olo ino baŋq di uratitqa ni na taqatnjroqnqam.’
LUK.19.18	“Onaqa wau tamo bei olo bosiqa aqa tamo koba minjej, ‘O Tamo Koba, ino 20 kina ebem qaji dena wauonamqa olo 100 kina brantej agiende.’ 
LUK.19.19	Onaqa aqa tamo koba na minjej, ‘Ni dego wau tamo bolequja. Deqa e qure kokba 5-pela ino baŋq di uratitqa ni na taqatnjroqnqam.’
LUK.19.20	“Onaqa wau tamo bei olo bosiqa aqa tamo koba minjej, ‘O Tamo Koba, ni unime. Ino 20 kina ebem qaji agi olo osibetmonum. E gara ñeŋgi bei na dalaosim atnam soqnej. 
LUK.19.21	E kumbra degyem. Di kiyaqa? E ni qa ulaem deqa. E qalieem, ni tamo ŋiriŋ ani. Tamo qudei na waueqnab silali branteqnaqa ni segi na eqnum. Tamo qudei na iŋgi yageqnab melieqnaqa ni segi na otorosim uyeqnum. Deqa e ni qa ulaosim ino silali agi gara ñeŋgi na dalaosim atnam soqnej.’
LUK.19.22	“Onaqa tamo koba dena kamba endegsi minjej, ‘Ni wau tamo uge. Ino segi anjam dena e na ino une qa pegimqai. Ni nami qalieem, e tamo ŋiriŋ ani. Tamo qudei na waueqnab silali branteqnaqa e segi na eqnum. Tamo qudei na iŋgi yageqnab melieqnaqa e segi na otorosim uyeqnum. Ni nami e qa degsim qalieem. 
LUK.19.23	Deqa ni kiyaqa ijo silali di osi gilsim silali talq di atosai? Ni di atem qamu e bosimqa silali talq dena ijo silali aqa oto kobaqo qamu turtsim onum qamu.’ 
LUK.19.24	Degsi minjsiqa tamo qudei aqa areq di tigelesoqneb qaji naŋgi minjrej, ‘Niŋgi 20 kina di yaiyosibqa wau tamo nami wauosiqa 200 kina ej qaji di olo yiye.’ 
LUK.19.25	Onaqa naŋgi na minjeb, ‘O Tamo Koba, a 200 kina ejunu. Deqa ni kiyaqa 20 kina olo yqa maronum?’
LUK.19.26	“Onaqa tamo koba na minjrej, ‘Niŋgi quiye. E endegsi merŋgwai. Tamo a wau geregere taqatoqnqas di Qotei na olo wau gargekoba aqa baŋq di atimqa a na taqatoqnqas. Ariya tamo a wau geregere taqatoqnqasai di wau kiñala a na taqatejunu qaji di Qotei na olo aqa baŋq dena yaiyimqa a laŋa sosimqa wau bei taqatoqnqasai.’ 
LUK.19.27	Osiqa minjrej, ‘Tamo naŋgi e qa jeu ateb qaji naŋgi joqsib boiye. Naŋgi e qa mareb, “Tamo di mandor ataib.” Deqa tamo naŋgi di joqsib bosib ijo ulatamuq endia naŋgi ñumeleŋib moreŋqab.’”
LUK.19.28	Yesus a na yawo anjam degsi minjrsiqa a Jerusalem aiqajqa gam dauryosiq aioqnej.
LUK.19.29+LUK.19.30	Aisiqa Betfage qure ti Betani qure ti Oliv mana utruq di unub qaji di jojomyosiqa aqa aŋgro aiyel qariŋnjrsiqa minjrej, “Niŋgi aisib qure aiyel dia brantosib donki bei tontonub unu di unqab. Donki di bunuj tamo bei nami aqa quraq di awoosaioqnej qaji. Niŋgi donki di unsibqa sil palontosib titosib osi boiye. 
LUK.19.31	Niŋgi sil palontoqnibqa tamo bei na nenemŋgwas, ‘Niŋgi kiyaqa donki aqa sil palonteqnub?’ Degsi nenemŋgimqa niŋgi na endegsib minjiye, ‘Tamo Koba a wau ti deqa donki qa mergwo bosim sil palonteqnum.’”
LUK.19.32	Yesus a naŋgi aiyel degsi minjrsiq qariŋnjrnaqa aisib anjam Yesus na minjrej qaji di dauryosib donki di uneb. 
LUK.19.33	Unsib sil palonteqnabqa donki aqa abu naŋgi bosib naŋgi aiyel nenemnjreb, “Niŋgi kiyaqa donki aqa sil palonteqnub?” 
LUK.19.34	Degsi nenemnjrnabqa naŋgi aiyel na kamba minjreb, “Tamo Koba a wau ti. Deqa donki qa mergwo bosim sil palonteqnum.”
LUK.19.35	Degsi minjrnab odnjreb. Deqa naŋgi aiyel na donki di osib Yesus aqa areq osi gileb. Osi gilsib naŋgo segi gara jugo piqtosib donki aqa quraq di tusib Yesus soqtosib donki aqa quraq di awoteb. 
LUK.19.36	Onaqa Yesus a donki aqa quraq di awoonaqa donki a walwelosi aieqnaqa tamo uŋgasari tulaŋ gargekoba naŋgi beleŋosib naŋgo gara jugo piqteleŋosib gamq dia tueleŋoqneb. 
LUK.19.37	Onaqa Yesus a Oliv mana utru jojomyosiqa walwelosi aieqnaqa Yesus aqa aŋgro gargekoba naŋgi a dauryosib aieleŋeb. Yesus a nami maŋwa tulaŋ gargekoba yeqnaqa naŋgi unoqneb. Deqa a donki aqa quraq di awoosiq walwelosi aieqnaqa naŋgi a unsibqa tulaŋ areboleboleinjreqnaqa leleŋoqnsib murqumyoqnsib Qotei aqa ñam soqtoqnsib maroqneb, 
LUK.19.38	“Tamo a bqo endi Tamo Koba Qotei aqa ñam na bqo. A gago Mandor Koba. Deqa Qotei na a tulaŋ geregereiyoqnqas. Deqa iga Qotei laŋ qureq di unu qaji aqa ñam soqtoqnqom! A na gago are latetgeqnu.” Yesus aqa aŋgro naŋgi degoqnsib leleŋ ti Yesus dauryoqneb.
LUK.19.39	Onaqa Yesus a walwelosi aieqnaqa tamo uŋgasari naŋgo ambleq dena Farisi tamo qudei naŋgi tigelosib Yesus minjeb, “O Qalie Tamo Koba, ni ino aŋgro naŋgi medabu getentetnjrime.” 
LUK.19.40	Onaqa Yesus na minjrej, “Ijo aŋgro naŋgo medabu getentqab di meniŋ naŋgi endi dego tamo bulyosib tulaŋ koba murqumyosib Qotei aqa ñam soqtoqnqab.”
LUK.19.41	Yesus a naŋgi degsi minjrsiqa aisiq Jerusalem qure jojomyosiqa ŋam atej. Ŋam atsiqa Jerusalem qure unsiqa akamej. 
LUK.19.42	Akamosiq marej, “O Jerusalem tamo uŋgasari, bini bati endeqa niŋgi Qotei aqa kumbra qalieeb qamu niŋgi geregere lawo na unub qamu. Ariya kumbra di niŋgi qa uliejunu. Deqa niŋgi unqa keresai. 
LUK.19.43+LUK.19.44	Deqa niŋgi quiye. Bati bei brantimqa tamo qudei naŋgi bosib niŋgi jeutŋgosib nuŋgo qure agutibqa niŋgi jaraiqa keresaiiŋgwas. Amqa naŋgi na niŋgi qoto itŋgosib tulaŋ ugeugeiŋgosib nuŋgo qure niñaqyekritqab. Osib meniŋ kalil paraparainjrsib breinjribqa meniŋ bei meniŋ bei aqa quraq di sqasai. Meniŋ kalil segisegiqab. Jeu tamo naŋgi bosib niŋgi degŋgwab. Di kiyaqa? Qotei a niŋgi aqaryaiŋgwa bati brantqo di niŋgi poiŋgosai deqa.”
LUK.19.45	Yesus a naŋgi degsi minjrsiqa atra tal koba miligiq gilsiqa ŋam atej tamo uŋgasari gargekoba naŋgi iŋgi iŋgi qariŋyeleŋoqnsibqa dena silali eqnab unjrsiqa naŋgi winjrnaq jaraieb. 
LUK.19.46	Naŋgi jaraieqnabqa Yesus na minjrej, “Qotei aqa anjam bei nami endegsib neŋgreŋyeb unu, ‘Ijo tal endi pailyqajqa tal.’ Qotei aqa anjam degsi unu. Ariya niŋgi olo tal endi ugetonubqa a bajiŋ tamo naŋgo tal bulqo.”
LUK.19.47+LUK.19.48	Yesus a bati gaigai atra tal miligiq giloqnsiq dia tamo uŋgasari naŋgi Qotei aqa anjam palontosiq minjroqnej. Yeqnaqa tamo uŋgasari kalil naŋgi aqa anjam quqwa tulaŋ arearetnjroqnej. Deqa atra tamo kokba ti dal anjam qalie tamo naŋgi ti Juda gate kokba ti naŋgi minjiŋ oqetnjrnaqa Yesus qalib moiqajqa gam ŋamoqneb. Ariya naŋgi tamo uŋgasari naŋgi ulainjrsib deqa naŋgi Yesus ojsib qalqa keresai.
LUK.20.1+LUK.20.2	Bati bei Yesus a atra tal koba miligiq gilsiq dia tamo uŋgasari naŋgi Qotei aqa anjam bole palontosiq minjroqnej. Onaqa atra tamo kokba ti dal anjam qalie tamo naŋgi ti Juda tamo bole bole naŋgi ti bosib nenemyeb, “Ni iga merge. Ni siŋgila qabe na osimqa kumbra endi yeqnum? Yai na ni qariŋmej deqa ni wau endi yeqnum?” 
LUK.20.3	Onaqa Yesus na kamba minjrej, “E kamba anjam bei niŋgi nenemŋgitqa niŋgi e merbiye. 
LUK.20.4	Yai na Jon qariŋyonaqa bosiqa tamo uŋgasari naŋgi yansnjroqnej? Qotei na kio? Tamo bei na kio? Niŋgi na merbiye.” 
LUK.20.5	Onaqa naŋgi Yesus aqa anjam di qusibqa naŋgi segi segi qairosib maroqneb, “Iga Yesus minjqom, ‘Qotei na Jon qariŋyej’ degsi minjqom di a iga mergwas, ‘Kiyaqa niŋgi Jon aqa anjam quetosai?’ 
LUK.20.6	Ariya iga minjqom, ‘Tamo bei na Jon qariŋyej’ degsi minjqom di tamo uŋgasari naŋgi ŋiriŋosib bosib iga meniŋ na lugwab. Di kiyaqa? Naŋgi mareqnub, ‘Jon a Qotei aqa medabu o qaji tamo bole.’” 
LUK.20.7	Naŋgi degsib marsib deqa olo Yesus minjeb, “Yai na kio Jon qariŋyej di iga qaliesai.” 
LUK.20.8	Onaqa Yesus na kamba minjrej, “Niŋgi degsi merbonub deqa e dego yai na qariŋbonaq bosim wau endi yeqnum di niŋgi merŋgwasai.”
LUK.20.9	Yesus a anjam degsi minjrsiqa olo tamo uŋgasari naŋgi koroinjrsiqa yawo anjam bei endegsi minjrej, “Tamo bei a tigelosiqa aqa wauq gilej. Gilsiqa wain sil yageleŋosiqa tamo qudei naŋgo baŋq di aqa wau uratetnjrsiqa sawa isaq gilsiq dia sokobaiyej. 
LUK.20.10	Sonaqa wain gei melionaqa wau lanja na aqa kaŋgal tamo bei minjej, ‘Ni gilsim wau taqato tamo naŋgi minjre, “Wau lanja a na qariŋbqo bonum. Niŋgi wain gei ebibqa osi aiqai.” ’ Degsi minjsiq qariŋyonaqa wau taqato tamo naŋgoq gilsiq minjrej, ‘Wau lanja a na e qariŋbqo bonum. Niŋgi wain gei ebibqa osi aiqai.’ Degsi minjrnaqa naŋgi na a ojsib qalougetosib wiyonab laŋa puluosi aiej. 
LUK.20.11	Ainaqa wau lanja na olo kaŋgal tamo bei qariŋyonaq gilnaqa a dego qalougetosib ugeugeiyosib wiyonabqa a laŋa puluosiq aiej. 
LUK.20.12	Onaqa wau lanja na olo kaŋgal tamo bei qariŋyonaq gilnaqa a dego qalougetosib ugeugeiyosib wiyonab aiej. 
LUK.20.13	Onaqa wau lanja a are qalej, ‘E kierqai? E endegyqai. E ijo segi aŋgro qujai e na tulaŋ qalaqalaiyeqnum qaji di qariŋyit gilqas naŋgi a qalqasai. Naŋgi aqa anjam quetqab. A ijo segi aŋgro deqa naŋgi a qalqasai.’ 
LUK.20.14	Degsi are qalsiqa aqa segi ŋiri qariŋyonaq gilej. Gileqnaqa wau taqato tamo naŋgi a unsibqa naŋgi segi segi qairosib mareb, ‘Tamo a bqo endi wau lanja aqa segi ŋiri. A na aqa abu aqa iŋgi iŋgi kalil oqas. Deqa iga a qalsim moiotosimqa wau endi iga na oqom.’ 
LUK.20.15	Degsib marsibqa wau lanja aqa ŋiri ojsib wau qalaq osi gilsib dia qalnab moiej.
LUK.20.15	“Ariya niŋgi kiersib are qalonub? Wau lanja a bosimqa wau taqato tamo uge naŋgi di kiernjrqas? 
LUK.20.16	E niŋgi merŋgwai. A bosim naŋgi ñumsim moiotnjrqas. Osim aqa wau di olo yainjrsim tamo qudei naŋgo baŋq di uratetnjrimqa naŋgi na taqatqab.” Yesus a na naŋgi yawo anjam degsi minjrnaqa naŋgi qusib kamba minjeb, “Wau taqato tamo naŋgo kumbra di tulaŋ uge. Naŋgi kumbra deqaji yaib.”
LUK.20.17	Onaqa Yesus a na tamo uŋgasari naŋgi koqnjrsiqa minjrej, “Qotei aqa anjam bei unu. Naŋgi kiyaqa anjam endi neŋgreŋyeb? Agi anjam endegsib neŋgreŋyeb unu,
LUK.20.17	‘Tal gereiyo qaji tamo naŋgi na tal aqa ai arqsibqa uge qa marsib taqal waiyeb. Onaqa tal aqa ai di Qotei na olo osiq tumaq di tigeltej unu. Tal aqa ai di tal siŋgilatqajqa deqa tigeltej unu.’
LUK.20.18	Deqa tamo kalil uloŋosib tal aqa ai di aqa quraq aiqab qaji tal aqa ai dena naŋgo tanu giŋgeŋyqas. Ariya tal aqa ai di uloŋosimqa tamo bei aqaq aiqas di aqa jejamu ti tanu ti torei paraparayqas.”
LUK.20.19	Yesus a na atra tamo kokba ti dal anjam qalie tamo naŋgi ti yawo anjam degsi minjrnaqa naŋgi qusib endegsib qalieeb, “Yesus a yawo anjam dena gago jejamu qametgwo.” Naŋgi degsib qalieosibqa minjiŋ oqetnjrnaqa Yesus ojqa mareb. Ariya naŋgi tamo uŋgasari naŋgi tulaŋ ulainjrsib deqa naŋgi Yesus ojqa uratosib jaraieb.
LUK.20.20	Deqa naŋgi Yesus laŋa koqyesoqneb. Osib endegsib are qaleb, “Iga tamo qudei qariŋnjrnam naŋgi Yesus aqa areq gilsib anjam bei nenemyibqa a anjam grotimqa di iga qusim ojqom. Ojsim Rom naŋgo gate koba aqa baŋq di atqom.” Naŋgi degsi are qalsibqa tamo qudei minjreb, “Niŋgi na Yesus gisaŋyosib anjam bei nenemyibqa a niŋgi tamo bole edegwas. Osim anjam bei grotqas. Yimqa iga na ojqom.” 
LUK.20.21	Naŋgi na tamo qudei degsib minjrsib naŋgi qariŋnjrnab Yesus aqa areq gilsib gisaŋyosib minjeb, “O Qalie Tamo Koba, iga qalie, ni anjam bole maro qaji tamo. Ni anjam bole segi tamo uŋgasari naŋgi minjroqnsim Qotei aqa kumbra osornjreqnum. Ni tamo bei ulaiyosaieqnum. Ni tamo ñam ti naŋgi anjam bei minjroqnsim olo tamo ñam saiqoji naŋgi anjam bei minjrosaieqnum. Ni anjam qujai tamo kalil naŋgi minjreqnum. 
LUK.20.22	Deqa ni iga merge. Iga Sisar takis yqom e? Yqasai e? Ni kiersi are qalonum?” 
LUK.20.23	Onaqa Yesus a naŋgo areqalo uge di poiyonaqa minjrej, 
LUK.20.24	“Niŋgi meniŋ silali bei osorbiye.” Degsi minjrnaqa naŋgi meniŋ silali bei osi bosib osoryonab unsiqa minjrej, “Meniŋ silali quraq endi tamo yai aqa ulatamu ti ñam ti unu?” Onaqa naŋgi na minjeb, “Di Sisar aqa ulatamu.” 
LUK.20.25	Onaqa a na minjrej, “Deqa Sisar aqa iŋgi iŋgi a qa olo yiye. Ariya Qotei aqa iŋgi iŋgi a qa olo yiye.” 
LUK.20.26	Onaqa naŋgi Yesus aqa anjam di qusib naŋgi tulaŋ prugeleŋosib anjam bei minjqa keresaiinjrnaqa mequmosib soqneb.
LUK.20.27	Onaqa Sadyusi tamo qudei naŋgi Yesus a nenemyqa beb. Sadyusi naŋgi mareqnub, “Tamo moreŋo qaji naŋgi olo subq na tigelqasai.” 
LUK.20.28	Deqa naŋgi bosib Yesus endegsib nenemyeb, “O Qalie Tamo Koba, ni que. Moses a nami anjam endegsi neŋgreŋyej, ‘Tamo bei a moiimqa aqa ŋauqali aŋgro saiqoji soqnimqa aqa was bei na olo uŋa qobul di osimqa aqa was moiej qaji aqa aŋgro ŋambabtetqas.’ Moses a nami anjam degsi neŋgreŋyej. 
LUK.20.29	Deqa ni que. Was 7-pela naŋgi soqneb. Naŋgo was matu a uŋa osiqa moiej. A aŋgro saiqoji. 
LUK.20.30	Onaqa aqa aube yala na olo uŋa qujai di osiqa a dego moiej. A aŋgro saiqoji. 
LUK.20.31	Onaqa aqa aube yala na olo uŋa qobul di osiqa a dego moiej. A aŋgro saiqoji. Degsib gilsib was 7-pela kalil naŋgi uŋa qujai di osib moreŋeb. Naŋgi aŋgro saiqoji. 
LUK.20.32	Naŋgi kalil moreŋonabqa ariya bunuqna uŋa di a dego moiej. 
LUK.20.33	Ni iga merge. Mondoŋ subq na tigelo batiamqa tamo kalil naŋgi subq na tigelabqa uŋa di a yai aqa ŋauŋ tiŋtiŋ sqas? Ni qalie, naŋgi kalil uŋa qujai di eb.”
LUK.20.34	Onaqa Yesus na minjrej, “Mandamq endia tamo naŋgi uŋateqnub. Uŋa naŋgi tamoteqnub. 
LUK.20.35	Ariya mondoŋ Qotei aqa segi tamo uŋgasari nami giltnjrej qaji naŋgi subq na tigelosibqa naŋgi tamotqasai. Naŋgi uŋatqasai. 
LUK.20.36	Naŋgi laŋ aŋgro bul laŋa sqab. Deqa Qotei na naŋgi subq na tigeltnjrimqa naŋgi aqa segi aŋgro bole sqab. Deqa naŋgi olo moreŋqa keresai. 
LUK.20.37	Ariya tamo naŋgi olo subq na tigelqab deqa e niŋgi endegsi merŋgwai. Moses a nami Qotei aqa anjam bei endegsi neŋgreŋyej unu, ‘Ŋam mariŋ miligiq dia puloŋeqnaqa Qotei a ŋam puloŋq di sosiqa Moses metosiq minjej, “E Abraham aqa Qotei. E Aisak aqa Qotei. E Jekop aqa Qotei.” ’ 
LUK.20.38	Moses a anjam degsi neŋgreŋyej. Anjam dena iga poigwo, Qotei a tamo moreŋo qaji naŋgo Qotei sai. A tamo ŋambile so qaji naŋgo Qotei. Di kiyaqa? Naŋgi kalil aqa ŋamgalaq di ŋambile unub deqa.”
LUK.20.39+LUK.20.40	Onaqa dal anjam qalie tamo naŋgi Yesus aqa anjam di qusibqa naŋgi olo anjam bei nenemyqajqa keresaiinjrej. Deqa naŋgi na minjeb, “O Qalie Tamo Koba, ino anjam di bole.”
LUK.20.41	Onaqa Yesus na olo minjrej, “Tamo uŋgasari naŋgi mareqnub, ‘Kristus a Devit aqa ŋiri.’ 
LUK.20.42+LUK.20.43	Ariya Devit a segi nami marej, ‘Kristus a ijo Tamo Koba dego.’ Agi louqa buk miligiq dia Devit a anjam endegsi neŋgreŋyej,
LUK.20.42+LUK.20.43	‘Tamo Koba Qotei na ijo Tamo Koba minjej,
LUK.20.42+LUK.20.43	“Ni ijo baŋ woq endi awo.
LUK.20.42+LUK.20.43	Awesoqnimqa e na ino jeu tamo kalil naŋgi eleŋosiy ino sorgomq di atitqa ni na naŋgi taqatnjroqnqam.” ’
LUK.20.44	Niŋgi uniye. Devit a segi marej, ‘Kristus a ijo Tamo Koba.’ Deqa Kristus a kiersi Devit aqa ŋiri sqas?”
LUK.20.45	Tamo uŋgasari kalil naŋgi Yesus aqa anjam di queqnabqa naŋgo ŋamgalaq dia aqa aŋgro naŋgi anjam endegsi minjrej, 
LUK.20.46	“Dal anjam qalie tamo naŋgi kumbra uge uge yoqnsib laqnub. Deqa niŋgi na naŋgo kumbra uge di geregere tenemtoqniye. Tenemtsib naŋgo kumbra di dauryaib. Naŋgo kumbra uge agi ubtsiy merŋgwai. Naŋgi bati gaigai koro sawaq dia gara jugo olekokba jugoqnsib laqnibqa tamo uŋgasari naŋgi na naŋgi unjrsib naŋgo ñam soqtetnjrsib baŋ ojetnjroqnqajqa deqa naŋgi gara walaosi laqnub. Naŋgi bati gaigai Qotei tal miligiq dia tamo ñam ti naŋgo awo jaramq dia awooqnibqa tamo uŋgasari naŋgi na naŋgi unjrsib biŋinjrqajqa deqa naŋgi areboleboleinjreqnu. Naŋgi goio kokba bati qa giloqnsibqa tamo ñam ti naŋgo awo jaramq dia awooqnibqa tamo uŋgasari naŋgi na naŋgi unjrsib naŋgo ñam soqtetnjrqajqa deqa naŋgi areboleboleinjreqnu. 
LUK.20.47	Naŋgi na uŋa qobul naŋgi gisaŋnjroqnsibqa naŋgo tal ti iŋgi iŋgi ti laŋa yainjreqnub. Naŋgi qure ambleq dia tigeloqnsibqa tamo uŋgasari naŋgi na naŋgi unjrsib naŋgo ñam soqtetnjroqnqajqa deqa pail olekokba yeqnub. Di gisaŋ koba. Deqa mondoŋ tamo naŋgo une qa peginjrqa bati qa Qotei na naŋgi gulube tulaŋ kobaquja enjrqas.”
LUK.21.1	Bati bei Yesus a olo atra tal miligiq gilsiqa ŋam atej ñoro tamo naŋgi bosib silali ato qaji kulumq dia silali ateqnab unjroqnej. 
LUK.21.2	Onaqa uŋa qobul bei ñoro tulaŋ saiqoji soqnej qaji a dego bosiqa silali kiñilala aiyel segi waiyonaqa Yesus na unsiqa aqa aŋgro naŋgi minjrej, 
LUK.21.3	“Niŋgi quiye. E bole merŋgwai. Uŋa qobul endi a ñoro tulaŋ saiqoji. Aqa meniŋ silali kiñilala aiyel segi naj agi waiyekritqo. Aqa kumbra dena a na ñoro tamo kalil naŋgi buŋnjrsiqa silali kobaquja atqo. 
LUK.21.4	Ñoro tamo naŋgi silali koba ejunub. Naŋgi oto kiñala segi waiyonub. Ariya uŋa qobul endi a silali tulaŋ saibolesai. Aqa meniŋ silali kiñilala aiyel segi naj agi waiyekritqo.”
LUK.21.5	Onaqa Yesus aqa aŋgro qudei naŋgi atra tal di koqyosibqa Yesus minjeb, “O Tamo Koba, ni une. Meniŋ na atra tal walato qaji di tulaŋ boledamu. Qotei atraiyo qaji iŋgi iŋgi dego meniŋ ti turtsib atra tal endi walateb.” Onaqa Yesus na kamba minjrej, 
LUK.21.6	“Atra tal niŋgi unonub endi bunuqna jeu tamo naŋgi na bosib tulaŋ niñaqyosib aqa meniŋ kalil paraparainjrsibqa taqal breinjrqab. Yimqa meniŋ bei meniŋ bei aqa quraq di sqasai. Meniŋ kalil segisegiqab.”
LUK.21.7	Onaqa minjeb, “O Qalie Tamo Koba, bati gembu jeu tamo naŋgi bosib atra tal niñaqyqab? Niñaqyqa osibqa kumbra kie namoqna bamqa iga unsim poigwas, ‘Bati di jojomqo’?” 
LUK.21.8	Onaqa Yesus na minjrej, “Niŋgi geregere ŋam atsib soqniye. Tamo qudei naŋgi na niŋgi gisaŋgo uge. Bunuqna gisa gisaŋ tamo gargekoba naŋgi ijo ñam na boqnsib maroqnqab, ‘E Kristus.’ Qudei na maroqnqab, ‘Kristus bqajqa bati agi jojomqo.’ Degsib gisaŋosib maroqnibqa niŋgi naŋgi daurnjraib. 
LUK.21.9	Bunuqna niŋgi anjam endegsib quoqnqab, ‘Sawa bei beiq dia naŋgi aŋ na qotokobaiyeqnub.’ Ariya niŋgi anjam di qusib niŋgi deqa tulaŋ prugaib. Qotei a nami marej, ‘Kumbra di brantqas.’ Deqa branteme. Ariya kumbra di brantimqa diŋo bati urur brantqasai. Soboleiyosim brantqas.”
LUK.21.10	Yesus a naŋgi degsi minjrsiqa olo minjrej, “Bati deqa sawa bei ti sawa bei ti qoto tigeloqnsibqa segi segi qoteleŋoqnqab. Mandor kokba qudei naŋgi dego qoto tigeloqnsibqa mandor kokba qudei naŋgi qoto itnjroqnqab. 
LUK.21.11	Sawa bei beiq dia mimiŋ kokba ti ma uge ti mam ti iŋgi saio bati dego branteleŋqas. Laŋ goge dia maŋwa bei bei brantoqnibqa tamo uŋgasari naŋgi unoqnsib ulaugetoqnqab.
LUK.21.12	“Ariya kumbra kalil di brantosaisoqnibqa namoqna tamo qudei naŋgi na bosib niŋgi jeutŋgoqnsib ugeugeiŋgoqnsib ojeleŋoqnqab. Ojeleŋoqnsib Juda gate kokba naŋgo ulatamuq dia niŋgi tigeltŋgoqnibqa naŋgi na nuŋgo jejamuq di anjam gargekoba qametŋgoqnsib niŋgi tonto talq di breiŋgoqnqab. Niŋgi ijo ñam ejunub deqa naŋgi na niŋgi joqsib Rom naŋgo mandor kokba ti naŋgo gate kokba ti naŋgo ulatamuq dia niŋgi tigeltŋgoqnqab. 
LUK.21.13	Bati deqa Qotei na gam waqtetŋgoqnimqa niŋgi aqa anjam geregere palontosib minjroqnqab. 
LUK.21.14	Deqa niŋgi na kamba anjam kie minjrqajqa deqa nami are koba qalaib. 
LUK.21.15	Di kiyaqa? E segi na nuŋgo medabu siŋgilatetŋgsiy areqalo eŋgitqa niŋgi kamba anjam minjroqnqab. Minjroqnibqa naŋgi na anjam bei nuŋgo jejamuq di qametŋgwa yoqnib ugeinjroqnqas.
LUK.21.16	“Bati deqa nuŋgo segi meani naŋgi ti nuŋgo segi was naŋgi ti nuŋgo segi leŋ naŋgi ti nuŋgo segi kadoi naŋgi ti tigelosib niŋgi ojeleŋosib jeu tamo naŋgo baŋq di ateleŋoqnqab. Osib niŋgi qudei luŋgoqnib moreŋoqnqab. 
LUK.21.17	Niŋgi ijo ñam ejunub deqa tamo uŋgasari kalil naŋgi niŋgi qa tulaŋ ugeoqnsib jeutŋgoqnqab. 
LUK.21.18	Ariya Qotei na niŋgi geregere taqatŋgoqnqas. Deqa ijo aŋgro bei padalqasai. Niŋgi kalil bole sqab. Nuŋgo gate baŋga bei ugeqasai dego. 
LUK.21.19	Deqa niŋgi ijo ñam siŋgila na ojsib soqnib soqnib Qotei na niŋgi eleŋqas. Amqa niŋgi ŋambile gaigai sqab.
LUK.21.20	“Bunuqna qaja tamo naŋgi bosib Jerusalem qure agutosib soqnibqa niŋgi unsibqa endegsib marqab, ‘Bole, Jerusalem qure padalqa bati agi brantqo.’ 
LUK.21.21	Bati deqa tamo uŋgasari Judia sawaq di unub qaji naŋgi jaraiosib manaq oqoqujatebe. Tamo naŋgi Jerusalem qureq di unub qaji naŋgi dego qure uratosib jaraioqujatebe. Tamo naŋgi wauq di unub qaji ti gamq di laqnub qaji naŋgi ti olo puluosib qureq baib. Naŋgi dena torei jaraioqujatebe. 
LUK.21.22	Qotei a nami marej, ‘Bati deqa e na tamo uŋgasari naŋgo une qa peginjrsiy naŋgi ñumqai.’ Qotei a nami degsi marej. Deqa bati di brantimqa Qotei aqa anjam kalil nami neŋgreŋyeb qaji di aqa damu brantqas. 
LUK.21.23	Bati deqa Qotei aqa minjiŋ mandamq aiimqa Juda tamo uŋgasari naŋgi gulube tulaŋ kobaquja oqab. Deqa uŋa gumaŋ ti unub qaji naŋgi jaraio baŋgioqnsib gulube koba oqnqab. Uŋa aŋgro mom ti unub qaji naŋgi dego jaraio baŋgioqnsib gulube koba oqnqab. 
LUK.21.24	Jeu tamo naŋgi bosib Juda tamo uŋgasari naŋgi di serie na ñumoqnib moreŋoqnqab. Osib naŋgi ojeleŋosib joqsib sawa bei beiq dia uratnjroqnqab. Leŋ bei bei qaji tamo naŋgi bosib Jerusalem qure tulaŋ niñaqyosib taqatesqab. Taqatesoqnibqa bati Qotei a nami giltej qaji di brantimqa Qotei na naŋgi olo taqal wainjrqas.
LUK.21.25	“Bati deqa seŋ ambruqas. Bai dego suwaŋqasai. Bongar naŋgi ululoŋosib mandamq aieleŋqab. Yuwal dego korkortosim anjam atoqnimqa tamo uŋgasari sawa sawa kalilq di so qaji naŋgi quoqnib dena naŋgo areqalo niñaqyetnjroqnimqa naŋgi tulaŋ ulaugetoqnqab. 
LUK.21.26	Laŋ goge dia iŋgi iŋgi kalil reŋgiŋyeleŋamqa tamo uŋgasari naŋgi di unsib maroqnqab, ‘Bole, gulube oqa batiqo.’ Naŋgi degsib maroqnsib ulaugetosib ŋam eririqnjroqnqas. 
LUK.21.27	Bati deqa e Tamo Aŋgro siŋgila ti riaŋ koba ti laŋbiq na mandamq aioqnit tamo uŋgasari naŋgi tarosib e nubqab. 
LUK.21.28	Ariya kumbra kalil di brantqa utru atoqnimqa niŋgi ulaaib. Niŋgi tigelosib tarosib ŋam atoqniye. Di kiyaqa? Qotei a niŋgi eleŋqajqa bati agi jojomqo.”
LUK.21.29	Yesus a na naŋgi anjam degsi minjrekritosiqa olo yawo anjam bei endegsi minjrej, “Niŋgi qayu ti ŋamtaŋ kalil ti unjriye. 
LUK.21.30	Qayu baŋga qalsim olo ñalguyoqnimqa niŋgi unsib endegsib marqab, ‘Seŋ aqa bati jojomqo.’ 
LUK.21.31	Dego kere kumbra kalil e na merŋgonum qaji endi brantimqa niŋgi unsibqa endegsi poiŋgem, ‘Bole, Qotei na aqa segi tamo uŋgasari naŋgi taqatnjrsim naŋgo Mandor Koba sqajqa bati agi jojomqo.’
LUK.21.32	“Niŋgi quiye. E bole merŋgwai. Tamo uŋgasari bini bati endeqa unub qaji naŋgi kalil moreŋosaisoqnibqa kumbra kalil e na merŋgonum qaji endi branteleŋqas. 
LUK.21.33	Laŋ ti mandam ti koboqab. Ariya ijo anjam koboqa keresai.”
LUK.21.34	Osiqa Yesus a olo anjam endegsi minjrej, “Niŋgi geregere ŋam atsib soqniye. Niŋgi ya uge uyoqnsib nanarioqnqajqa are prugŋgoqnaiq. Nuŋgo segi jejamu qa iŋgi iŋgi qa areqalo kobaiyoqnaib. Niŋgi kumbra uge kalil deqaji yoqnibqa e urur mandamq aisiy niŋgi pruqtŋgo uge. 
LUK.21.35	Agi aliem urur bel qaleqnu dego kere. Bati deqa e bosiy tamo uŋgasari sawa sawa kalilq di unub qaji naŋgoq di brantoqujatqai. 
LUK.21.36	Deqa niŋgi bati gaigai ŋam atoqnsib Qotei pailyoqnsib soqniye. Qotei pailyoqnsib soqnibqa Qotei na niŋgi siŋgila eŋgoqnimqa kumbra kalil bumbraŋyeleŋqab qaji di nuŋgoq bqasai. Bati deqa e Tamo Aŋgro nuŋgoq botqa niŋgi ijo ulatamuq dia tigelqab.” Yesus a na aqa aŋgro naŋgi anjam degsi minjrej.
LUK.21.37	Bati gaigai qanam Yesus a atra tal miligiq di sosiqa tamo uŋgasari naŋgi Qotei aqa anjam palontosiq minjroqnej. Qoloeqnaqa a olo qure uratoqnsiqa mana ñam Oliv dia ŋeioqnej. 
LUK.21.38	Nebeeqnaqa a olo tigeloqnsiqa atra tal miligiq dia Qotei aqa anjam palontoqnej. Deqa tamo uŋgasari kalil naŋgi aqa anjam quqwa maroqnsib nobqolo ambru tigeloqnsibqa atra tal miligiq giloqneb.
LUK.22.1	Onaqa Juda naŋgo yori bati koba jojomej. Yori bati di aqa ñam Bem Tiyosai Qaji Uyqajqa Bati. Qotei a nami Israel naŋgi Isip sawaq dia padalqa laqnabqa eleŋosiq aqaryainjrej. Juda naŋgi deqa olo are qalqajqa yori bati agi jojomej. 
LUK.22.2	Deqa bati di atra tamo kokba ti dal anjam qalie tamo naŋgi ti Yesus qalsib moiotqajqa gam ŋamoqneb. Di kiyaqa? Naŋgi tamo uŋgasari naŋgi ulainjreb deqa.
LUK.22.3	Onaqa Satan a Judas aqa miligiq aiej. Judas aqa ñam bei Iskariot. A dego Yesus aqa aŋgro 12-pela naŋgi deqaji bei. 
LUK.22.4	Satan a Judas aqa miligiq aisiq walawalaiyonaqa tigelosiqa atra tamo kokba ti atra tal taqato tamo naŋgi ti naŋgoq gilsiqa minjrej, “E Yesus osiy nuŋgo baŋq di atitqa niŋgi na qalqab.” 
LUK.22.5	Degsi minjrnaqa naŋgi tulaŋ areboleboleinjrnaqa minjeb, “Ni Yesus osim gago baŋq di atimqa iga na silali emqom.” 
LUK.22.6	Degsi minjnabqa a naŋgo anjam di qusiqa minjrej, “Di kere.” Degsi minjrsiqa gilsiq a Yesus osim naŋgo baŋq di atqajqa deqa gam ŋamoqnej. A are qalej, “Yesus a tamo uŋgasari naŋgi uratnjrsim a segi soqnimqa bati deqa e na osiy Juda tamo kokba naŋgo baŋq di atqai.”
LUK.22.7	Ariya Bem Tiyosai Qaji Uyqajqa Bati brantej. Qotei a nami Israel naŋgi endegsi minjrej, “Niŋgi kaja du du naŋgi ñumsib siraŋmeq dia leŋ liyibqa e na unsiy niŋgi padaltŋgwasai.” Qotei a nami Israel naŋgi degsi minjrej. Kumbra deqa olo are qalqajqa yori bati brantonaqa Juda naŋgi mareb, “Yori bati brantqo. Deqa iga kaja du du naŋgi ñumsim Qotei atraiyqom.” 
LUK.22.8	Onaqa bati deqa Yesus na aqa aŋgro aiyel Pita wo Jon wo naŋgi minjrej, “Bini yori bati koba. Deqa niŋgi aiyel aisib gago iŋgi iŋgi gereiyetgibqa iga koba na aisim iŋgi uyqom.” 
LUK.22.9	Onaqa naŋgi aiyel na minjeb, “Ni iga merge. Iga aisim tal qabia iŋgi iŋgi gereiyqom?” 
LUK.22.10+LUK.22.11	Onaqa Yesus na naŋgi aiyel qariŋnjrsiqa minjrej, “Niŋgi aiyel aisib qure ambleq dia tamo bei ya nobu qoboiyosim giloqnim gamq dia itosib dauryiye. Niŋgi a dauryosib tal a gogetqas qaji di miligiq gilsib tal lanja endegsib minjiye, ‘Tamo Koba a marqo, “Bini yori bati koba. Deqa e ijo aŋgro naŋgi koba na awoosim iŋgi uyqajqa warum qabi unu?” ’ 
LUK.22.12	Niŋgi degsib minjibqa a na warum kobaquja bei gogeqsi unu di niŋgi osorŋgwas. Warum dia nami jar ti awo jaram ti ateleŋeb unu. Niŋgi aiyel aisib warum dia gago iŋgi iŋgi gereiyeleŋoiye.” 
LUK.22.13	Onaqa naŋgi aiyel aisib anjam kalil Yesus na minjrej qaji degsi brantonab unsibqa iŋgi iŋgi kalil warum dia gereiyeleŋeb.
LUK.22.14	Onaqa iŋgi uyqa bati brantonaqa Yesus aqa anjam palonto tamo 12-pela nami giltnjrej qaji naŋgi ti koba na aisib warum di miligiq gilsibqa awoosib iŋgi uyoqneb. 
LUK.22.15	Naŋgi iŋgi uyoqnsibqa Yesus na naŋgi endegsi minjrej, “E niŋgi koba na awoosim yori bati endeqa iŋgi uyqajqa tulaŋ areboleboleibqo. Ariya iŋgi uyo koboamqa e jaqatiŋ oqai. 
LUK.22.16	E niŋgi merŋgwai. E iŋgi endi olo uyqasai. Degsi gilsiy gilsiy mondoŋ Qotei a nuŋgo Mandor Koba soqnimqa iŋgi endi aqa utru e na geregere babtosiy olo uyqai.”
LUK.22.17	Osiqa a wain osiqa gambaŋq di bilentosiqa Qotei pailyosiqa aqa aŋgro naŋgi endegsi minjrej, “Niŋgi wain gambaŋ endi osib uyiye. 
LUK.22.18	Niŋgi quiye. E wain endi olo uyqasai. Degsi gilsiy gilsiy mondoŋ Qotei a nuŋgo Mandor Koba soqnimqa e olo uyqai.” 
LUK.22.19	Yesus a na naŋgi degsi minjrsiqa olo Qotei pailyosiqa bem osiq giŋgeŋyosiqa naŋgi enjrsiqa endegsi minjrej, “Endi ijo jejamu. E na niŋgi aqaryaiŋgwajqa deqa ijo jejamu endi niŋgi eŋgwai. Deqa niŋgi ijo jejamu osib uyiye. Bunuqna niŋgi gaigai uyoqnsib e qa are qaloqniye.” 
LUK.22.20	Naŋgi bem uynabqa Yesus na olo wain gambaŋ osiq Qotei pailyosiqa minjrej, “Wain gambaŋ endi ijo leŋ. Nuŋgo une kobotqajqa deqa ijo leŋ aisim Qotei aqa anjam bunuj nami gereiyej qaji di siŋgilatqas. 
LUK.22.21	Ariya niŋgi uniye. Tamo e osim jeu tamo naŋgo baŋq di atqas qaji agi iga koba na endego awoosim iŋgi uyeqnum. 
LUK.22.22	E Tamo Aŋgro. Deqa Qotei na nami merbej, ‘Ni moiqam.’ A degsi merbej deqa e aqa anjam di dauryosiy moiqai. Ariya tamo e osim jeu tamo naŋgo baŋq di atqas qaji a tulaŋ padalougetqas.” 
LUK.22.23	Yesus a na aqa aŋgro naŋgi anjam degsi minjrnaq qusibqa naŋgi segi segi maroqneb, “Aŋgro yai na kumbra di yqas?”
LUK.22.24	Ariya naŋgi segi segi ŋiriŋosib anjam na qotoqneb. Osib maroqneb, “Gago ambleq endena Yesus aqa aŋgro yai a ñam ti tigelqas?” 
LUK.22.25	Onaqa Yesus a naŋgo areqalo di qalieosiqa minjrej, “Mandor kokba sawa sawa kalil taqatejunub qaji naŋgi minjiŋ na tamo uŋgasari naŋgi taqatnjroqnsibqa siŋgila na anjam minjreqnub. Yeqnabqa tamo uŋgasari naŋgi na naŋgo ñam soqtoqnsibqa mareqnub, ‘Naŋgi iga geregere taqatgoqnsibqa kumbra bole bole yeqnub.’ 
LUK.22.26	Ariya niŋgi kumbra degyaib. Nuŋgo ambleq di aŋgro bei a ñam ti tigelqa marsimqa a mati aŋgro kiñala bulem. Osimqa a ñam ti tigelqas. Nuŋgo ambleq di aŋgro bei a tamo kobaquja tigelqa osimqa a mati nuŋgo kaŋgal tamo soqnem. Osimqa a tamo kobaqujaqas. 
LUK.22.27	Niŋgi are qaliye. Tamo yai a tamo kobaquja? Tamo awoosiq iŋgi uyeqnu a kio? Kaŋgal tamo iŋgi suweiyosiq anaiyeqnu a kio? Tamo agi awoosiq iŋgi uyeqnu qaji a tamo kobaquja. Ariya niŋgi degyaib. Niŋgi ijo kumbra dauryiye. Agi e nuŋgo ambleq endi sosimqa niŋgi kaŋgalŋgeqnum.
LUK.22.28	“E gulube gargekoba qoboiyeqnamqa niŋgi e uratbosaieqnub. Niŋgi gaigai e beterbeqnub. Niŋgi keretsib e beterbeqnub. 
LUK.22.29	Ijo Abu na e Mandor Koba atej deqa e na kamba niŋgi mandor kokba ateleŋqai. 
LUK.22.30	Yimqa niŋgi e koba na awoeleŋosib iŋgi ti ya ti uyoqnqab. Osib niŋgi awo jaram kokbaq dia awoosib Israel naŋgo moma 12-pela naŋgo leŋ kalil naŋgi taqatnjroqnqab.”
LUK.22.31	Yesus a na aqa aŋgro naŋgi anjam degsi minjrsiq koboonaqa olo Pita minjej, “O Saimon, ni que. Ijo aŋgro kalil niŋgi dego quiye. Satan a na niŋgi uneq waiŋgwa marqo. Niŋgi siŋgila na tigelesosib e daurbqab kio e uratbosib jaraiqab kio di Satan a nuŋgo areqalo tenemtsim qalieqajqa deqa niŋgi uneq waiŋgwa marqo. Agi tamo naŋgi wit ñoqoryoqnsib damu eleŋeqnub dego kere. 
LUK.22.32	O Pita, e ni qa gaigai endegsim Qotei pailyeqnum, ‘O Abu, ni na Pita aqa areqalo siŋgilatetimqa a e uratbqasai.’ E ni qa degsim pailyeqnum. Bole, ni mati uloŋqam. Ariya bunuqna ni olo are bulyosimqa ijoq bqam. Bosim ino was naŋgi siŋgilatnjroqnqam.”
LUK.22.33	Onaqa Pita na Yesus minjej, “O Tamo Koba, ni na marimqa aqo ombla tonto talq aiqom. Aisim ni marimqa aqo ombla moreŋqom.” 
LUK.22.34	Onaqa Yesus na minjej, “O Pita, ni que. Bini tuwe anjamosaisoqnimqa ni gisaŋoqalubtsim marqam, ‘E Yesus qaliesai.’”
LUK.22.35	Osiqa Yesus na aqa aŋgro naŋgi endegsi minjrej, “Nami e na niŋgi qariŋgosim merŋgem, ‘Niŋgi gilsib ijo anjam mare mare laqniye.’ Osim endegsim merŋgem, ‘Niŋgi silali ti gilaib. Nuŋgo qaquŋ aib. Siŋga taqal jigaib.’ Degsi merŋgonamqa niŋgi gileb. Gilsibqa niŋgi iŋgi bei qa truqueb e?” Onaqa naŋgi na minjeb, “Sai. Iga iŋgi bei qa truquosai.” 
LUK.22.36	Onaqa a na minjrej, “Ariya bini e anjam bei olo beltsiy merŋgwai. Nuŋgo silali bei soqnimqa oiye. Nuŋgo qaquŋ bei soqnimqa di dego oiye. Niŋgi sebru saiamqa nuŋgo gara jugo bei qariŋyib tamo bei na silali eŋgim dena sebru awaiyiye. 
LUK.22.37	Niŋgi quiye. Qotei aqa anjam bei nami e qa neŋgreŋyeb qaji di aqa damu brantqas. Agi nami e qa anjam endegsib neŋgreŋyeb, ‘Tamo uŋgasari naŋgi Kristus unsib marqab, “A dego une tamo. Deqa a une tamo naŋgi koba na gaiŋesqab.” ’ Degsib e misiliŋbqab. Yimqa Qotei aqa anjam kalil nami e qa neŋgreŋyeb qaji di aqa damu brantqas.” 
LUK.22.38	Onaqa Yesus aqa aŋgro naŋgi na minjeb, “O Tamo Koba, ni unime. Iga sebru aiyel ejunum.” Onaqa Yesus na minjrej, “Di kere.”
LUK.22.39	Ariya Yesus aqa kumbra gaigai yoqnej qaji di dauryosiqa Jerusalem qure uratosiq Oliv manaq oqej. Aqa aŋgro naŋgi dego a dauryosib oqeb. 
LUK.22.40	Oqsibqa nañu agu beiq di brantosib Yesus na aqa aŋgro naŋgi minjrej, “Niŋgi endegsib pailyiye, ‘O Abu, gulube bei gagoq di brantosim iga uneq waigaiq.’” 
LUK.22.41	Yesus a degsi minjrsiqa naŋgi uratnjrsiq kiñala sasalej. Tamo bei na meniŋ waiyim isaq yala gilqas dego kere a sasalosiqa siŋga pulutosiq Qotei pailyej. 
LUK.22.42	A endegsi pailyej, “O Abu, ni na marimqa gulube endi e qa baiq.” Degsi pailyosiqa olo urur are qalsiq endegsi pailyej, “Uŋgum, ni ijo areqalo dauryaim. Ni ino segi areqalo dauryosim ye.”
LUK.22.43+LUK.22.44	Yesus a degsi siŋgila na Qotei pailyoqnsiqa a are tulaŋ gulube kobaiyej. Onaqa a ŋeskobaiyosiqa aqa ŋes leŋ ti mandamq aioqnej. Deqa laŋ aŋgro bei aisiqa Yesus taqysiqa aqa areqalo olo siŋgilatetej. 
LUK.22.45+LUK.22.46	Yesus a pailyosiq koboonaqa a olo tigelosiqa aqa aŋgro naŋgo areq aisiq unjrej, naŋgi are gulube na ŋereŋesoqneb. Deqa minjrej, “Niŋgi kiyaqa ŋereŋejunub? Niŋgi tigelosib Qotei pailyiye. Yim gulube bei nuŋgoq di brantosim niŋgi uneq waiŋgo uge.”
LUK.22.47	Ariya Yesus aqa aŋgro 12-pela naŋgi deqaji bei agi Judas a na qaja tamo gargekoba naŋgi joqsiqa Yesus aqa areq di branteb. Brantonabqa Judas a Yesus aqa areq bosiq kundoqyej. 
LUK.22.48	Kundoqyonaqa minjej, “O Judas, ni bosim e Tamo Aŋgro e kundoqbonum e? Yim qaja tamo naŋgi e qa qalieosib ojqajqa deqa.”
LUK.22.49	Onaqa qaja tamo naŋgi brantosib baŋ waiysib Yesus ojqa laqnabqa aqa aŋgro naŋgi di unsibqa Yesus minjeb, “O Tamo Koba, ni na marimqa iga gago sebru osim tamo naŋgi di ñumnam moreŋqab.” 
LUK.22.50	Degsi minjsibqa aqa aŋgro bei na aqa sebru osiqa atra tamo gate aqa kaŋgal tamo bei gateq di qalqajqa waiyej grotosiqa dabkala wo segi gentetej. 
LUK.22.51	Onaqa Yesus na aqa aŋgro naŋgi minjrej, “Kumbra degyaib. Uratiye.” Degsi minjrsiqa tamo di aqa dabkala ojnaqa olo boleej.
LUK.22.52	Osiqa atra tamo kokba ti atra tal taqato tamo naŋgi ti Juda tamo bole bole ti naŋgi minjrej, “E leŋ ojo tamo deqa kio niŋgi sebru ti torom ti eleŋosib e ojqa bonub e? 
LUK.22.53	E nami koba atra tal miligiq dia niŋgi koba na sosim anjam merŋgoqnem bati deqa niŋgi yala baŋ waiysib e ojosai. Ariya bini nuŋgo bati brantqo. Endego ambru aqa siŋgila agi brantqo.”
LUK.22.54+LUK.22.55	Yesus a na naŋgi degsi minjrnaqa naŋgi a ojsib walwelosib atra tamo gate aqa talq osi gileb. Naŋgi Yesus osi gileqnabqa Pita a kiñala isa isaq na naŋgi daurnjrsiq gilej. Gilsiqa atra tamo gate aqa tal meq di brantej. Brantosiqa naŋgi koqnjroqnej. Naŋgi Yesus kieryib unqajqa deqa qaja tamo qudei naŋgi tal meq di ŋam tuŋguyosib awesonabqa bosiq naŋgi koba na ŋam yoroqnej. 
LUK.22.56	Pita a ŋamyuo areq di awesonaqa kaŋgal uŋa bei na unsiqa koqyosiq qaja tamo naŋgi minjrej, “Tamo endi Yesus ombla soqneb.” 
LUK.22.57	Onaqa Pita a saidosiq minjej, “Uŋa, e tamo di qaliesai.” 
LUK.22.58	Sokiñalaynaq tamo bei na olo Pita unej. Unsiqa minjej, “Ni dego Yesus aqa aŋgro bei.” Onaqa Pita na minjej, “E aqa aŋgro sai.” 
LUK.22.59	Olo kiñala soboleiyonaq tamo bei na Pita koqyosiqa tamo naŋgi dia soqneb qaji siŋgila na minjrej, “Tamo endi a dego Galili qaji tamo. Deqa e qalieonum, a Yesus dauryoqnej qaji.” 
LUK.22.60	Onaqa Pita na minjej, “Ni anjam maronum di e poibosai bolesai.” Degsi minjnaqa tuwe anjamej. 
LUK.22.61+LUK.22.62	Tuwe anjamonaqa Tamo Koba Yesus a bulosiqa Pita koqyonaqa anjam nami Yesus na minjej qaji, “Bini tuwe anjamosaisoqnimqa ni gisaŋoqalubtsim marqam, ‘E Yesus qaliesai,’” anjam deqa olo are qalsiqa poiyonaqa tal qalaq gilsiqa tulaŋ akamugetej.
LUK.22.63	Ariya tamo Yesus ojeb qaji naŋgi a osi gilsibqa atra tamo gate aqa tal miligiq dia a misiliŋyoqnsibqa baŋ na qaloqneb. 
LUK.22.64	Baŋ na qaloqnsibqa aqa ŋamdamu gara na qosetosib minjoqneb, “Ni Kristus amqa ni ubtsim mare, yai na ni lumqo?” 
LUK.22.65	Degsib minjoqnsib olo misiliŋ anjam gargekoba minjoqneb.
LUK.22.66	Onaqa nobqolo malu qameqnaq Juda gate kokba ti atra tamo kokba ti dal anjam qalie tamo naŋgi ti bosib koroonabqa qaja tamo naŋgi na Yesus osi bosib naŋgo ulatamuq dia tigeltonabqa Juda tamo kokba naŋgi na nenemyeb, 
LUK.22.67	“Ni Kristus amqa geregere merge.” Onaqa a na minjrej, “E Kristus degsi merŋgwai di niŋgi ijo anjam di quetbqasai. 
LUK.22.68	E anjam bei nenemŋgwai di niŋgi ijo anjam di dego quetbqasai. 
LUK.22.69	Deqa e niŋgi endegsi merŋgwai. Bunuqna e Tamo Aŋgro laŋ qureq oqsiy Qotei siŋgila koba ti unu qaji aqa baŋ woq dia gaigai awesqai.”
LUK.22.70	Yesus a naŋgi degsi minjrnaqa naŋgi na nenemyeb, “Deqa ni Qotei aqa Ŋiri e?” Onaqa a na kamba minjrej, “Od. Agi niŋgi na maronub di kere.” 
LUK.22.71	Onaqa naŋgi Yesus aqa anjam di qusib tulaŋ minjiŋ oqetnjrnaqa segi segi maroqneb, “Aqa une agi a segi babtqo iga quonum. Deqa kiyaqa tamo bei olo metonam bosim aqa une marqas?”
LUK.23.1	Juda tamo kokba naŋgi degsib marsibqa tigelosib Yesus osi gilsib Rom naŋgo tamo koba Pailat aqa ulatamuq dia tigelteb. 
LUK.23.2	Tigeltosib Pailat minjeb, “Iga Yesus uneqnum, a na Juda tamo uŋgasari naŋgi kumbra uge uge yqajqa deqa areqalo tigeltetnjreqnu. A na naŋgi mandor koba Sisar takis yqajqa saidnjroqnsiqa minjreqnu, ‘E segi nuŋgo Mandor Koba. E segi Kristus.’” Naŋgi degsib gisaŋosib Yesus aqa jejamuq di anjam qameteb. 
LUK.23.3	Onaqa Pailat a naŋgo anjam di qusiqa Yesus nenemyej, “Ni Juda naŋgo Mandor Koba e?” Onaqa Yesus na minjej, “Od. Anjam agi ni na maronum di kere.” 
LUK.23.4	Onaqa Pailat na atra tamo kokba ti tamo uŋgasari kalil naŋgi ti minjrej, “E segi are qalonum, Yesus aqa jejamuq di une bei saiqoji.” 
LUK.23.5	Degsi minjrnaqa naŋgi na kamba minjeb, “Yesus a na tamo uŋgasari naŋgi kumbra uge uge yqajqa deqa areqalo tigeltetnjreqnu. Agi a Galili sawaq dia aqa wau utru atsiqa dena Judia sawaq gilsiq qure qure kalilq dia walweloqnsiqa tamo uŋgasari naŋgi kumbra uge uge yqajqa deqa areqalo tigeltetnjreqnu. Dena bosiq gago qure endia dego kumbra degyeqnu.”
LUK.23.6	Onaqa Pailat a naŋgo anjam di qusiqa nenemnjrej, “Yesus a Galili qaji tamo e?” 
LUK.23.7	Degsi nenemnjrnaqa naŋgi na minjeb, “Od, a Galili qaji tamo.” Onaqa Pailat a naŋgo anjam di qusiqa minjrej, “Herot a Galili sawa taqatejunu. Bini a Jerusalem endi unu. Deqa e Yesus Herot aqaq qariŋyitqa a kamba Yesus aqa anjam quqwas.” Degsi minjrsiqa Yesus qariŋyonaqa Herot aqaq gilej.
LUK.23.8	Herot a nami anjam endegsi quoqnej, “Yesus a maŋwa gargekoba babteqnu.” Deqa a Yesus itqajqa are qaloqnej. Yesus a bosim Herot aqa ulatamuq dia maŋwa bei yim unqajqa deqa are qaloqnej. Deqa Pailat na Yesus qariŋyonaqa Herot aqaq gilnaqa Yesus aqa ulatamu unsiqa tulaŋ areboleboleiyej. 
LUK.23.9	Onaqa Herot na Yesus anjam gargekoba nenemyoqnej. Nenemyeqnaqa Yesus a kamba anjam bei marosai. A torei kiriesoqnej. 
LUK.23.10	Deqa atra tamo kokba ti dal anjam qalie tamo naŋgi ti bosib Herot aqa ulatamuq dia tigelosib gisaŋosib Yesus aqa jejamuq di anjam gargekoba qameleŋoqneb. 
LUK.23.11	Onaqa Herot a naŋgo anjam di qusiqa aqa qaja tamo qudei naŋgi minjrnaqa bosib Yesus tulaŋ ugeugeiyosib misiliŋyoqneb. Yesus a segi Mandor Koba degsi maroqnej deqa naŋgi gara jugo olekoba mandor kokba naŋgi gaigai jigeqnub deqaji bei osib jigetosib qariŋyonab olo Pailat aqaq aiej. 
LUK.23.12	Bati deqa Herot wo Pailat wo naŋgi jeu turyeb. Nami naŋgi ombla jeu soqneb.
LUK.23.13+LUK.23.14	Onaqa Pailat na atra tamo kokba ti Juda gate kokba ti tamo uŋgasari kalil naŋgi ti metnjrnaqa aqa areq bosib koroonabqa endegsi minjrej, “Niŋgi Yesus osib ijo areq di tigeltosib merbonub, ‘Tamo endena tamo uŋgasari naŋgi kumbra uge uge yqajqa deqa areqalo tigeltetnjreqnu.’ Ariya niŋgi quiye. Yesus a segi ijo areq di tigelesonaqa aqa kumbra deqa e na geregere nenemyonumqa niŋgi quonub. Ariya anjam kalil niŋgi aqa jejamuq di qameqnub qaji di e quonum ugeibqo. E aqa jejamuq di une bei itosai. 
LUK.23.15	Herot a dego Yesus aqa jejamuq di une bei itosai. Deqa a na Yesus olo qariŋyqoqa ijoq bqo. Deqa niŋgi quiye. Niŋgi Yesus aqa une kobaquja bei babtosai. Deqa e na Yesus laŋa moiotqa keresai. 
LUK.23.16+LUK.23.17	Deqa e na ijo qaja tamo qudei naŋgi minjrit naŋgi bu toqoŋ na Yesus kumbaiŋyosib a uratib olo gilqas.”
LUK.23.18	Onaqa tamo uŋgasari kalil naŋgi Pailat aqa anjam di qusibqa naŋgi tulaŋ koba murqumyosib minjeb, “Ni Yesus urataim. Ni a moiotime. Osim Barabas oqeq atsim iga ege.” 
LUK.23.19	Barabas a nami tamo qudei naŋgi joqsiqa Rom naŋgi ti qotsib tamo qudei ñumnab moreŋeb. Deqa naŋgi Barabas osib tonto talq di waiyeb. 
LUK.23.20	Ariya Pailat a Yesus uratim oqedqajqa areqalo soqnej. Deqa a na tamo uŋgasari naŋgi olo nenemnjrej, “Niŋgi maribqa e Yesus uratit gilqas.” 
LUK.23.21	Onaqa naŋgi olo tulaŋ koba murqumyosib waiŋyosib minjoqneb, “Ni Yesus urataim. Ni ŋamburbasq di qame! Ni ŋamburbasq di qame!” 
LUK.23.22	Onaqa olo minjrej, “Kiyaqa Yesus qalit moiqas? A une kie yqo deqa a ŋamburbasq di qamqai? Niŋgi Yesus aqa une kobaquja bei babtosai. Deqa e Yesus laŋa moiotqa keresai. Deqa e na ijo qaja tamo naŋgi minjrit naŋgi bu toqoŋ na Yesus kumbaiŋyosib a uratib olo gilqas.” 
LUK.23.23+LUK.23.24	Onaqa tamo uŋgasari naŋgi olo tulaŋ koba murqumyoqnsib siŋgila na Pailat saidyoqnsibqa waiŋyosib minjoqneb, “Ni Yesus ŋamburbasq di qame!” Degsib siŋgila na Pailat minjoqnsib naŋgo anjam dena Pailat aqa anjam qalotoqneb. Deqa Pailat a naŋgo anjam di dauryosiqa minjrej, “Di kere. Uŋgum. E na ijo qaja tamo naŋgi minjrit Yesus osi gilsib ŋamburbasq di qamib moiqas.” 
LUK.23.25	Degsi minjrsiqa Barabas tonto talq dena oqeq atsiqa naŋgi enjrej. Enjrsiqa tamo uŋgasari naŋgo areqalo dauryosiqa olo Yesus osiqa qaja tamo naŋgo baŋq di atnaqa naŋgi na osib aqa qawarq di aqa segi ŋamburbas atetosib a osi gileb.
LUK.23.26	A osi giloqnsibqa gamq dia tamo bei walwelosiq Jerusalem qureq aieqnaqa a turosib ojsib Yesus aqa qawarq dena ŋamburbas yaiyosib tamo di yonabqa a kamba qoboiyosiqa Yesus gam na dauryosiq giloqnej. Tamo di aqa ñam Saimon. A Sairini qure qaji.
LUK.23.27	Tamo uŋgasari tulaŋ gargekoba naŋgi Yesus gam na dauryosib giloqneb. Giloqnsibqa naŋgo ambleq dia uŋa qudei naŋgi are tulaŋ ugeinjrnaqa Yesus qa akamoqnsib lou ti giloqneb. 
LUK.23.28	Gileqnabqa Yesus a qusiqa bulosiqa naŋgi minjrej, “O Jerusalem uŋgasari, niŋgi e qa akamaib. Niŋgi nuŋgo aŋgro naŋgi qa ti niŋgi segi qa ti are qalsib akamoiye. 
LUK.23.29	Niŋgi quiye. Bati bei brantimqa tamo naŋgi endegsib marqab, ‘Uŋa naŋgo miligi ugeej qaji naŋgi areboleboleinjreme. Uŋa nami aŋgrotosaioqneb qaji naŋgi areboleboleinjreme. Uŋa aŋgro muŋgum anainjrosaieqnub qaji naŋgi dego areboleboleinjreme.’ Naŋgi degsib marqab. 
LUK.23.30	Bati deqa naŋgi na mana endegsib minjrqab, ‘Niŋgi bosib iga kabutgosib ulitgiye.’ 
LUK.23.31	Bini naŋgi ŋam gesgi kumbra degyeqnub. Ariya naŋgi ŋam moio kumbra kieryqab?”
LUK.23.32	Ariya qaja tamo naŋgi na Yesus osi giloqnsibqa bajiŋ tamo aiyel naŋgi dego ŋamburbasq di ñumib moreŋqajqa deqa koba na joqsib giloqneb. 
LUK.23.33	Naŋgi gilsib sawa agu kiñala bei aqa ñam Tamo Gate Tanu di brantosib dia Yesus ŋamburbasq di gaintsib qameb. Qamsib bajiŋ tamo aiyel naŋgi dego ŋamburbasq di gaintnjrsib ñumeb. Bei Yesus aqa baŋ woq di qameb. Bei Yesus aqa baŋ qonaŋq di qameb. 
LUK.23.34	Yesus a ŋamburbas goge di sosiqa a endegsi Qotei pailyej, “O Abu, ni na naŋgo une di kobotime. Naŋgi une yonub di naŋgi qaliesai.” Ariya qaja tamo naŋgi Yesus aqa gara eleŋqa marsib gilteleŋeb. Osib meniŋ silali alaŋeb. Tamo yai aqa meniŋ na buŋnjrqas a na gara oqas. Degsib marsib meniŋ silali alaŋosib gara eleŋeb.
LUK.23.35	Ariya tamo uŋgasari kalil naŋgi tigelesosib Yesus koqyeqnabqa Juda gate kokba naŋgi na Yesus misiliŋyosib maroqneb, “A na tamo uŋgasari naŋgi aqaryainjroqnej. Ariya a na aqa segi jejamu aqaryaiyqa keresai. A segi Kristus boleamqa a na aqa segi jejamu aqaryaiyosim ŋamburbas uratosim mandamq aiem.” 
LUK.23.36+LUK.23.37	Qaja tamo naŋgi dego Yesus degsib misiliŋyeb. Osib aqa areq gilsib wain isa koba anaiyosib misiliŋyosib minjeb, “Ni Juda naŋgo Mandor Koba boleamqa ni na ino segi jejamu aqaryaiyosim ŋamburbas urat.” 
LUK.23.38	Onaqa qaja tamo naŋgi ŋam sarqei bei osib quraq di anjam endegsib neŋgreŋyeb, “Tamo endi a Juda naŋgo Mandor Koba.” Degsib neŋgreŋyosib ŋam sarqei di osib Yesus aqa ŋamburbas mutu gogeq di qameb.
LUK.23.39	Onaqa bajiŋ tamo bei ŋamburbasq di gainteb qaji a na Yesus misiliŋyosiqa minjej, “Ni Kristus boleamqa ni ino segi jejamu aqaryaiyosim aqo aiyel dego aqaryaige.” 
LUK.23.40	Onaqa bajiŋ tamo bei na aqa anjam di qusiqa olo ŋiriŋtosiq minjej, “Ni dego gulube qujai endi onum. Deqa ni kiyaqa Qotei ulaiyosai? 
LUK.23.41	Aqo aiyel une tamo. Deqa iga kere moreŋqom. Ariya Yesus aqa jejamuq di une bei saiqoji.” 
LUK.23.42	A degsi marsiqa Yesus minjej, “O Yesus, mondoŋ ni olo bosim Mandor Koba sosimqa ni e qa are qalsim e ame.” 
LUK.23.43	Onaqa Yesus na minjej, “Ni que. Bini qujai ni e ombla laŋ qureq di sqom.”
LUK.23.44+LUK.23.45	Onaqa qanam jige seŋ bati 12 onaqa sawa kalil tulaŋ ambruosi sonaq sonaq gilsiq seŋ bati 3 onaq bilaqtej. Bati qujai deqa gara kobaquja atra tal miligiq di gaiŋesoqnej qaji a goge na braŋosiq aisiq poaiyelej.
LUK.23.46	Onaqa Yesus a tulaŋ koba leleŋosiqa marej, “O Abu, e na ijo qunuŋ osim ino baŋq di atonum.” Degsi marsiqa mondor titosiq moiej.
LUK.23.47	Onaqa qaja tamo naŋgo gate koba a Yesus degsi mondor titosiq moiej di unsiqa a Qotei aqa ñam soqtosiqa marej, “Bole, Yesus aqa jejamuq di une bei saiqoji.”
LUK.23.48	Onaqa tamo uŋgasari kalil Yesus unqa beleŋeb qaji naŋgi dego Yesus degsi moiej di unsibqa a qa tulaŋ are ugeinjrnaqa are soqoŋyeb. Osib jaraiosib naŋgo segi segi talq gileleŋeb.
LUK.23.49	Onaqa tamo qudei nami Yesus dauryosib laqneb qaji naŋgi ti uŋgasari qudei nami Yesus dauryosib Galili sawa uratosib Jerusalem beleŋeb qaji naŋgi ti isaq di tigelesosibqa Yesus a ŋamburbasq di gaiŋosiq moinaq koqyoqneb.
LUK.23.50	Tamo bei aqa ñam Josep a dego tigelosiqa Yesus a ŋamburbasq di gaiŋosiq moinaq unej. Josep a Juda naŋgo gate bei. A Arimatea qure qaji. Arimatea qure a Judia sawaq di unu. Josep a tamo bolequja. Aqa kumbra tulaŋ boledamu. 
LUK.23.51	Juda gate kokba naŋgi Yesus qalib moiqajqa maroqneb bati deqa Josep a naŋgi koba na marosaioqneb. A uratoqnej. A endegsi are qaloqnej, “Mondoŋ Qotei a bosim gago Mandor Koba sosim iga taqatgwas.” A degsi are qaloqnsiq bati di brantqajqa deqa tariŋoqnsiq soqnej. 
LUK.23.52	Ariya Josep a Pailat aqa areq bosiq nenemyej, “Ni e odbimqa e Yesus aqa jejamu osiy subq atqa kere e?” 
LUK.23.53	Degsi nenemyonaqa Pailat na odyonaqa gilsiq Yesus aqa jejamu ŋamburbasq dena osiq gara qat na dalaosiq osi gilsiq sub bei nami meniŋ miligiq di gereiyeb qaji dia atej. Sub di bunuj. Tamo bei nami sub dia atosaisoqneb. 
LUK.23.54	Bati di Juda naŋgo yori bati brantqa laqnej deqa yori bati aqa iŋgi iŋgi kalil gereiyosib atnab soqnej.
LUK.23.55	Ariya bati di uŋgasari qudei nami Yesus dauryosib Galili sawaq dena beleŋeb qaji naŋgi Josep koba na subq gileb. Gilsib Josep na Yesus atej qaji sub di uneb. 
LUK.23.56	Unsib olo puluosib naŋgo talq aisib ŋam so aqa ya quleq tulaŋ boledamu di gereiysib atnab soqnej. Ŋam so aqa ya di Yesus aqa jejamuq di liyqajqa marsib deqa gereiyeb. Onaqa yori bati brantonaqa naŋgi Qotei aqa dal anjam dauryosib wau getentosib aqaratosib soqneb.
LUK.24.1	Ariya yori bati koboonaqa nebeonaq nobqolo ambru uŋgasari naŋgi di olo tigelosib ŋam so aqa ya quleq boledamu nami gereiyeb qaji di osib Yesus aqa jejamuq di liyqajqa deqa subq gileb. 
LUK.24.2	Naŋgi gilsib ŋam ateb meniŋ kobaquja sub me getenteb qaji di waqosiq taqalq di sonaq uneb. 
LUK.24.3	Unsib sub meq aisib Tamo Koba Yesus aqa jejamu unqajqa marsib ŋam ateb naŋgi aqa jejamu unosai. 
LUK.24.4+LUK.24.5	Deqa naŋgi are tulaŋ kobainjrej. Onaqa tamo aiyel brantosib uŋgasari naŋgo areq di tigelesonab unjrsib tulaŋ ulaugetosib turuosib mandamq di ŋam queb. Tamo aiyel di naŋgo gara tulaŋ minjalo. Onaqa tamo aiyel naŋgi na minjreb, “Niŋgi kiyaqa tamo moreŋo qaji naŋgo sawaq endia tamo ŋambile unu qaji a qa ŋameqnub? 
LUK.24.6	Yesus a endi sosai. A olo subq na tigelqo. A nami niŋgi koba na Galili sawaq di sosibqa bati deqa a niŋgi endegsi merŋgej, ‘E subq na olo tigelqai.’ Niŋgi aqa anjam deqa olo are qaliye. 
LUK.24.7	Agi a na niŋgi endegsi merŋgej, ‘E Tamo Aŋgro ojsibqa une tamo naŋgo baŋq di atib lubib moiqai. Bati qalub koboamqa e olo subq na tigelqai.’ A niŋgi degsi merŋgej. Niŋgi aqa anjam deqa olo are qaliye.”
LUK.24.8+LUK.24.9	Onaqa uŋgasari naŋgi di Yesus aqa anjam deqa olo are qalsibqa subq dena olo puluosib aisib anjam kalil laŋ aŋgro na minjreb qaji di Yesus aqa aŋgro 11-pela naŋgi ti tamo qudei ti olo sainjreb. 
LUK.24.10	Uŋa bei aqa ñam Maria. A Makdala qure qaji. Bei Joana. Bei Maria. A Jems aqa aniqali. Ariya uŋgasari qudei naŋgi dego laŋ aŋgro naŋgo anjam di qusib aisib Yesus aqa aŋgro 11-pela naŋgi sainjreb. 
LUK.24.11	Sainjrnab qunab ugeinjrnaq mareb, “Uŋgasari naŋgo anjam di laŋa sa anjam.” 
LUK.24.12	Onaqa Pita a tigelosiqa urur ti gilsiq sub miligiq di tirosiq ŋam atej gara Yesus dalaeb qaji di segi sonaq unej. Unsiqa olo puluosiq aqa talq aisiq are koba qaloqnsiq maroqnej, “Yesus aqa jejamu qabi unu?”
LUK.24.13	Ariya bati deqa Yesus aqa aŋgro bei wo bei wo naŋgi Jerusalem qure uratosib qure bei aqa ñam Emeus deq gileb. Jerusalem dena tigelosib qure deq gilqajqa kiñala isaq. 11-pela kilomita dego. 
LUK.24.14	Naŋgi aiyel giloqnsibqa kumbra kalil jeu tamo naŋgi na Yesus yoqneb qaji deqa saoqnsib giloqneb. 
LUK.24.15	Saoqnsib gileqnabqa Yesus a segi naŋgoq di brantosiqa naŋgi koba na walwelosib giloqneb. 
LUK.24.16	Naŋgi Yesus uneb naŋgi a qa poinjrosai.
LUK.24.17	Deqa a naŋgi aiyel endegsi nenemnjrej, “Niŋgi anjam kie maroqnsib gileqnub?” Degsi nenemnjrnaqa naŋgi tigeleb. Yesus a moiej deqa naŋgi aiyel ulatamu ugeinjrej. 
LUK.24.18	Onaqa bei aqa ñam Kliopas a na kamba Yesus minjej, “Tamo gargekoba naŋgi Jerusalem qureq endi unub. Ariya ni segi qujai kio kumbra di brantej ni qaliesai?” 
LUK.24.19	Onaqa Yesus na kamba nenemnjrej, “Kumbra kie brantej?”
LUK.24.19	Onaqa naŋgi aiyel na minjeb, “Yesus Nasaret qaji a ŋamburbasq di qalnab moiej. Iga kumbra deqa mareqnum. Yesus a Qotei aqa medabu o qaji tamo bei. A Qotei aqa siŋgila ti sosiq deqa a Qotei aqa maŋwa gargekoba yeqnaqa tamo uŋgasari naŋgi unoqneb. A Qotei aqa siŋgila ti sosiq deqa anjam bolequja mareqnaqa tamo uŋgasari naŋgi quoqneb. 
LUK.24.20	Ariya a kumbra degyeqnaqa atra tamo kokba ti gago gate kokba naŋgi ti a ojsib Rom naŋgo tamo kokba naŋgo baŋq di ateb. Atnabqa naŋgi na a osib tigeltosib minjeb, ‘Ni une tamo. Deqa ni moiqam.’ Degsi minjsib a osib ŋamburbasq di qalnab moiej. 
LUK.24.21	Nami iga endegsi are qaloqnem, ‘Yesus a na qujai iga Israel tamo uŋgasari aqaryaigosim gago jeu tamo naŋgo baŋq dena iga eleŋqas.’
LUK.24.21	“Anjam bei dego unu. Jeu tamo naŋgi na Yesus qalnab moinaqa bati qalub gilsiq agi bini brantqo. 
LUK.24.22+LUK.24.23	Yqoqa nobqolo ambru gago uŋgasari qudei naŋgi subq gilsib Yesus aqa jejamu unqajqa marsib ŋam atonub naŋgi aqa jejamu unosai. Dena puluosib bosib iga mergonub, ‘Iga subq dia laŋ aŋgro aiyel unjronumqa naŋgi na mergonub, “Yesus a subq na tigelqo. Deqa a ŋambile unu.” ’ Uŋgasari naŋgi iga degsi mergonubqa iga tulaŋ prugugetonum. 
LUK.24.24	Gago was qudei naŋgi dego subq gilsib kumbra kalil uŋgasari naŋgi na unsib saigonub qaji di unonub. Unsib Yesus aqa jejamu unqajqa marsib ŋam atonub naŋgi dego aqa jejamu unosai.”
LUK.24.25	Onaqa Yesus na kamba minjrej, “Nuŋgo areqalo tulaŋ truquiŋgwo. Qotei aqa medabu o qaji tamo naŋgo anjam nami maroqneb qaji di niŋgi poiŋgosai. 
LUK.24.26	Agi Qotei aqa medabu o qaji tamo naŋgi nami anjam endegsib maroqneb, ‘Kristus agi Qotei na giltej qaji a jaqatiŋ koba osim moiqas. Osim a laŋ qureq oqimqa Qotei na ñam kobaquja yqas.’ Qotei aqa medabu o qaji tamo naŋgi nami anjam degsib maroqneb. Naŋgo anjam di niŋgi qaliesai kio?” 
LUK.24.27	Yesus a naŋgi degsi minjrsiqa a segi qa anjam kalil nami neŋgreŋyeleŋeb qaji di sainjrsiq Moses aqaq dena utru atsiq gilsiq Qotei aqa medabu o qaji tamo naŋgo anjam kalil nami a qa neŋgreŋyeleŋeb qaji di geregere plaltosiq minjroqnej.
LUK.24.28+LUK.24.29	Ariya naŋgi qalub koba na walwelosib qure naŋgi gilqa mareb qaji di jojomyoqnsib Yesus a naŋgi uratnjrsim gam bei dauryqa laqnaqa naŋgi aiyel na saidyosib minjeb, “Ni iga uratgaim. Qoloqas. Deqa ni iga koba na sqom.” Degsi minjnabqa a naŋgi aiyel daurnjrsiqa naŋgo talq aisib koba na soqneb. 
LUK.24.30	Sosib awoosib iŋgi uyoqnsib Yesus a bem osiq Qotei pailyosiqa bem giŋgeŋyosiqa naŋgi aiyel anainjrej. 
LUK.24.31	Anainjrnaqa bati deqa naŋgi Yesus qa poinjrnaqa mareb, “Bole, tamo endi Yesus.” Degsi marnabqa Yesus a naŋgo ambleq na loumosiq ulaŋej. 
LUK.24.32	Ulaŋonaq naŋgi mareb, “Bole, aqo aiyel gamq di walwelosi gileqnamqa Yesus a Qotei aqa anjam nami neŋgreŋyeb qaji di aqa utru geregere plaltosiq mergeqnaqa iga qusim tulaŋ arearetgoqnaj.”
LUK.24.33	Naŋgi aiyel degsi marsib bati qujai deqa olo puluosib Jerusalem aisib Yesus aqa aŋgro 11-pela naŋgi tamo qudei ti koroesonab itnjreb. 
LUK.24.34	Itnjrnab minjreb, “Bole, Tamo Koba Yesus a subq na tigelqo. Agi a subq na tigelosiq Saimon aqaq di brantqoqa Saimon a bole unqo.” 
LUK.24.35	Degsi minjrnabqa naŋgi aiyel kamba gamq dia anjam kalil Yesus na minjrej qaji deqa ti a na bem giŋgeŋyosiq anainjrnaqa naŋgi aiyel a qa poinjrej deqa ti naŋgi sainjreb.
LUK.24.36	Degsi sainjreqnabqa Yesus a segi naŋgo ambleq di brantosiq minjrej, “Niŋgi are lawo na soqniye.” 
LUK.24.37	Degsi minjrnaqa naŋgi kalil ulaosib tulaŋ prugeleŋosib are qaleb, “Iga buga bei unonum kio?” 
LUK.24.38	Degsi are qalnabqa Yesus na minjrej, “Niŋgi kiyaqa e buga qa marsib ulaosib prugonub? 
LUK.24.39	Endi e di. Niŋgi ijo baŋ bile unsib ijo siŋga unsib baŋ waiysib ijo jejamu ojsib poiŋgwas, e damu ti tanu ti. Ariya buga a damu ti tanu ti saiqoji.” 
LUK.24.40+LUK.24.41	Yesus a na naŋgi degsi minjrsiqa aqa baŋ ti siŋga ti naŋgi osornjrnaqa naŋgi unsib tulaŋ areboleboleinjrej. Onaqa naŋgi olo areqalo aiyelteb. Tamo endi Yesus bole kio Yesus bolesai kio degsib are qaloqneb. Onaqa Yesus na minjrej, “Niŋgi iŋgi bei unu e?” 
LUK.24.42+LUK.24.43	Onaqa naŋgi qe bei koiteb qaji di gentosib mutu bei Yesus yonab osiq naŋgo ŋamgalaq di uyej.
LUK.24.44	Uysiqa minjrej, “Nami e niŋgi koba na sosimqa bati deqa e niŋgi endegsim merŋgem, ‘Dal anjam kalil Moses na nami e qa neŋgreŋyej qaji di aqa damu brantqas. Anjam kalil Qotei aqa medabu o tamo naŋgi nami e qa neŋgreŋyeleŋeb qaji di aqa damu dego brantqas. Anjam kalil louqa buk miligiq di nami e qa neŋgreŋyeb qaji di dego aqa damu brantqas.’ E nami niŋgi degsi merŋgem.” 
LUK.24.45	Yesus a na naŋgi degsi minjrsiqa aqa anjam dena naŋgo areqalo waqtetnjrnaqa naŋgi Qotei aqa anjam nami neŋgreŋyeb qaji di aqa utru geregere poinjrej. 
LUK.24.46	Onaqa Yesus na olo minjrej, “Qotei aqa anjam bei nami endegsib neŋgreŋyeb unu, ‘Kristus a jaqatiŋ koba osim moiqas. Moisim bati qalub koboamqa a olo subq na tigelqas.’ Nami e qa anjam degsib neŋgreŋyeb unu. 
LUK.24.47+LUK.24.48	Deqa niŋgi gilsib e qa mare mare laqnsibqa sawa sawa kalilq dia tamo uŋgasari naŋgi anjam endegsib minjroqniye, ‘Niŋgi are bulyiye. Yibqa Qotei a Yesus aqa ñam na nuŋgo une kalil kobotetŋgwas.’ Niŋgi tamo uŋgasari naŋgi anjam degsib minjroqnsib kumbra kalil e nami nuŋgo ŋamdamuq di yoqnem qaji deqa naŋgi sainjroqniye. Niŋgi Jerusalem dia wau utru atsib dena walwelosib sawa sawa kalilq dia ijo anjam minjre minjre laqniye. 
LUK.24.49	Niŋgi quiye. Mondor Bole ijo Abu na nami nuŋgoq qariŋyqa marej qaji di e na qariŋyit nuŋgoq bqas. Deqa niŋgi qure endia tariŋoqniye. Tariŋosi soqnibqa laŋ goge dena siŋgila nuŋgoq bamqa niŋgi siŋgila osib sawa sawa kalilq dia ijo anjam minjre minjre laqniye.”
LUK.24.50	Yesus a na aqa aŋgro naŋgi anjam degsi minjrsiqa naŋgi joqsiqa Jerusalem qure uratosiq Betani qureq gilej. Gilsiq dia aqa baŋ soqtosiqa aqa aŋgro naŋgi qa pailyej. 
LUK.24.51	Pailyeqnaqa Qotei na a metonaq naŋgi uratnjrsiqa laŋ qureq oqej. 
LUK.24.52	A laŋ qureq oqeqnaqa aqa aŋgro naŋgi siŋga pulutosibqa a qa louosib tulaŋ areboleboleinjrej. Onaqa naŋgi olo puluosib Jerusalem qureq aieb. 
LUK.24.53	Aisib dia bati gaigai atra tal miligiq giloqnsibqa Qotei aqa ñam soqtoqneb.
JHN.1.1	Tulaŋ nami iŋgi iŋgi kalil brantosaisonaqa Anjam soqnej. Anjam a Qotei ombla soqneb. Anjam a segi Qotei. 
JHN.1.2	Tulaŋ nami Anjam a Qotei ombla soqneb. 
JHN.1.3	Aqa baŋ na Qotei na iŋgi iŋgi kalil gereiyej. Iŋgi bei gam bei na brantosai. Iŋgi iŋgi kalil branteleŋeb qaji di Anjam a segi na marnaq branteb. 
JHN.1.4	Anjam a segi ŋambile qa utru. Ŋambile di puloŋ bul. Deqa ŋambile dena tamo uŋgasari naŋgi suwantnjreqnu. 
JHN.1.5	Puloŋ di ambruq di suwaŋejunu. Ambru na puloŋ di mosotosaieqnu.
JHN.1.6	Tamo bei brantej aqa ñam Jon. Qotei na a qariŋyonaq bej. 
JHN.1.7	A anjam palontqa bej. A puloŋ qa anjam palontoqnej. Tamo uŋgasari kalil naŋgi aqa anjam qusib puloŋ qa naŋgo areqalo siŋgilatqajqa deqa palontoqnej. 
JHN.1.8	Jon a puloŋ sai. A puloŋ qa anjam palontqa bej. 
JHN.1.9	Puloŋ di puloŋ bole. A mandamq aisiqa tamo uŋgasari kalil naŋgi suwantnjreqnu.
JHN.1.10	Ariya Anjam a mandamq di soqnej. Aqa baŋ na Qotei na mandam atej. Ariya tamo uŋgasari mandamq di soqneb qaji naŋgi a qa poinjrosai. 
JHN.1.11	A aqa segi qure utruq ainaqa aqa leŋ naŋgi a areiyosai. 
JHN.1.12	Ariya tamo uŋgasari qudei naŋgi a areiyeb. Tamo uŋgasari naŋgi di aqa ñam qa naŋgo areqalo siŋgilateb qaji. Onaqa a na naŋgi giltnjrej. Yim naŋgi Qotei aqa aŋgro sqajqa deqa. 
JHN.1.13	Naŋgo meani na ŋambabtnjro qaji dena naŋgi Qotei aqa aŋgro brantosai. Naŋgo segi areqalo na naŋgi Qotei aqa aŋgro brantosai. Tamo bei aqa areqalo na dego naŋgi Qotei aqa aŋgro brantosai. Qotei a segi na marej deqa naŋgi aqa aŋgro tiŋtiŋ branteb.
JHN.1.14	Anjam di a tamo yusiqa gago ambleq di soqnej. Onaqa iga aqa ñam koba ti aqa siŋgila ti di unem. Aqa ñam agiende. A segi qujai Qotei aqa Ŋiri. A iga qa are tulaŋ boleiyeqnu. A segi anjam bole qa utru. 
JHN.1.15	A qa nami Jon na tamo uŋgasari naŋgi minjroqnsiqa endegsi leleŋoqnej, “E tamo deqa nami endegsi merŋgoqnem, ‘Tamo ijo qoreq na bqas qaji a na e tulaŋ buŋbejunu. Di kiyaqa? E ŋambabosaisonamqa a nami soqnej deqa.’”
JHN.1.16	A iga kalil qa are tulaŋ boleiyoqnsiqa iga geregereigeqnu. 
JHN.1.17	Bole, nami Qotei a Moses aqa baŋ na iga dal anjam egej. Ariya Yesus Kristus aqa wau na Qotei a iga qa are tulaŋ boleiyeqnu. A segi anjam bole qa utru. 
JHN.1.18	Tamo bei na Qotei aqa ulatamu unosai. Qotei aqa Ŋiri qujai a segi Qotei. A aqa Abu Qotei aqa areq di sosiqa beteryejunu. A na qujai iga Qotei osorgej.
JHN.1.19	Bati bei Juda tamo kokba naŋgi na atra tamo kokba ti Livai naŋgi ti qariŋnjrnabqa naŋgi Jerusalem qure uratosib Jon aqa areq gilsib nenemyeb, “Ni tamo yai?” 
JHN.1.20	Ariya Jon a anjam ulitosai. A segi qa ubtosiqa minjrej, “E Kristus sai.” 
JHN.1.21	Onaqa naŋgi na olo nenemyeb, “Di ni tamo yai? Ni Elaija kio?” Onaqa a na minjrej, “Sai.” Onaqa naŋgi na olo minjeb, “Ni Qotei aqa medabu o qaji tamo kobaquja iga a qa tariŋeqnum qaji tamo de kio?” Onaqa a na kamba minjrej, “Sai. E a sai.” 
JHN.1.22	Deqa olo nenemyeb, “Ni tamo yai? Ni segi qa kiersi mareqnum di geregere mergimqa iga olo aisim tamo naŋgi iga qariŋgonub qaji di minjrqom.” 
JHN.1.23	Onaqa Jon na minjrej, “Nami Qotei aqa medabu o qaji tamo Aisaia a anjam endegsi neŋgreŋyej, ‘Tamo bei a wadau sawaq di sosimqa a tulaŋ koba leleŋosim tamo uŋgasari naŋgi endegsi minjroqnqas, “Tamo Koba a bqas. Deqa niŋgi na aqa gam gereiyetiye.” ’ Aisaia a nami anjam degsi neŋgreŋyej. Gam gereiyetqa tamo agi e.”
JHN.1.24	Farisi naŋgi na atra tamo naŋgi di qariŋnjrnab Jon aqaq gileb. 
JHN.1.25	Onaqa naŋgi na olo Jon nenemyeb, “Ni Kristus sai. Ni Elaija sai. Ni Qotei aqa medabu o qaji tamo di sai. Deqa ni kiyaqa tamo uŋgasari naŋgi yansnjreqnum?” 
JHN.1.26	Onaqa Jon na kamba minjrej, “E ya na naŋgi laŋa yansnjreqnum. Ariya nuŋgo ambleq di tamo bei unu. Niŋgi a qa qaliesai. 
JHN.1.27	Agi e nami a qa endegsi merŋgoqnem, ‘A ijo qoreq na bqas.’ E nami niŋgi degsi merŋgoqnem. Tamo di a ñam ti. E ñam saiqoji. Deqa e na a kaŋgalyqajqa e tamo bolesai.” 
JHN.1.28	Jon a Betani qureq dia anjam di minjroqnej. Betani qure di Jordan ya taqal beiq di unu. Dia Jon na tamo uŋgasari naŋgi yansnjroqnej.
JHN.1.29	Nebeonaqa Yesus a walwelosiq Jon aqa areq beqnaqa unsiqa marej, “Niŋgi uniye. Tamo di a Qotei aqa Kaja Du. A na qujai tamo uŋgasari mandamq endi unub qaji naŋgo une kobotetnjrqajqa bej. 
JHN.1.30	E tamo deqa nami endegsi merŋgoqnem, ‘Tamo ijo qoreq na bqas qaji a na e tulaŋ buŋbejunu. Di kiyaqa? E ŋambabosaisonamqa a nami soqnej deqa.’ 
JHN.1.31	E nami a qa qaliesai. Ariya Israel tamo uŋgasari naŋgi a qa qalieqajqa deqa e bosim ya na tamo naŋgi yansnjreqnum.”
JHN.1.32	Jon a na naŋgi degsi minjrsiqa olo endegsi minjrej, “Qotei aqa Mondor a laŋ qure uratosiq binoŋ bulosiqa mandamq aisiqa Yesus aqa gateq di awoonaq e unem. 
JHN.1.33	E nami a qa qaliesai. Ariya Qotei agi e ya na tamo uŋgasari naŋgi yansnjrqajqa qariŋbej qaji a na merbej, ‘Ijo Mondor Bole aisim tamo bei aqa gateq di awoamqa ni unqam. A na qujai Mondor aqa siŋgila na tamo uŋgasari naŋgi yansnjroqnqas.’ 
JHN.1.34	Qotei a na e degsi merbonaqa e tamo di unsimqa marem, ‘Bole, tamo di a Qotei aqa Ŋiri.’”
JHN.1.35	Olo nebeonaqa Jon a na aqa aŋgro aiyel joqsiqa naŋgi koba na tigelesoqneb. 
JHN.1.36	Sonabqa Yesus a walwelosiq gileqnaqa unsiqa naŋgi aiyel minjrej, “Niŋgi uniye. Tamo di a Qotei aqa Kaja Du.” 
JHN.1.37	Degsi minjrnaqa naŋgi aiyel Jon dauryqa uratosib Yesus dauryosib gileb. 
JHN.1.38	Onaqa Yesus a bulosiqa naŋgi aiyel a dauryosib beqnabqa unjrsiqa nenemnjrej, “Niŋgi aiyel kiyaqa e daurbeqnub?” Onaqa minjeb, “Rabai, ni tal qabia unum?” Ñam “Rabai” di Hibru anjam. Gago anjam, “Qalie Tamo Koba.” 
JHN.1.39	Ariya Yesus na naŋgi aiyel minjrej, “Niŋgi aiyel bosib ijo tal uniye.” Ariya naŋgi aiyel Yesus dauryosib gilsib tal a soqnej qaji di uneb. Unsib seŋ bati 4 onaq bilaqtej deqa naŋgi a ombla soqneb.
JHN.1.40	Tamo aiyel Jon aqa anjam qusib Yesus dauryeb qaji bei aqa ñam Andru. A Saimon Pita aqa was. 
JHN.1.41	A Yesus uratosiq aqa was Saimon itosiq minjej, “Iga Mesaia unonum.” Ñam “Mesaia” di Hibru anjam. Gago anjam, “Kristus.” 
JHN.1.42	Degsi minjsiqa Saimon osiq Yesus aqa areq osi gilej. Onaqa Yesus na Saimon unsiqa minjej, “Ni Saimon, Jon aqa ŋiri. Bunuqna ino ñam Sifas mermoqnqab.” Ñam “Sifas” di Hibru anjam. Gago anjam, “Pita.” Aqa damu, “Meniŋ.”
JHN.1.43	Olo nebeonaqa Yesus a Galili sawaq gilqa osiqa Filip itosiq minjej, “Ni e daurbe.” 
JHN.1.44	Filip a Betsaida qure qaji. Di Andru wo Pita wo naŋgo qure utru. 
JHN.1.45	Ariya Filip a mati olo aisiqa Nataniel itosiq minjej, “Ni au. Iga tamo a qa nami Moses a dal anjam neŋgreŋyej qaji a unonum. Qotei aqa medabu o qaji tamo naŋgi dego a qa osib neŋgreŋyeleŋeb. Tamo di Yesus Nasaret qure qaji. A Josep aqa ŋiri.” 
JHN.1.46	Onaqa Nataniel na kamba Filip minjej, “Nasaret di qure kobaquja sai. Di qure kiñala. Kristus a qure dena bqa kere kio?” Onaqa Filip na minjej, “Ni bosim tamo di unime.”
JHN.1.47	Onaqa Nataniel a walwelosiq Yesus aqa areq beqnaqa unsiqa a qa marej, “Niŋgi uniye. Tamo di a Israel tamo bolequja. A gisaŋ anjam marosaieqnu.” 
JHN.1.48	Onaqa Nataniel na Yesus nenemyej, “Ni kiersim e qa qalieonum?” Onaqa Yesus na kamba minjej, “Filip a ni metmosaisonaqa ni qura utruq di awesonamqa e ni numonum.” 
JHN.1.49	Onaqa Nataniel a Yesus aqa anjam di qusiqa minjej, “O Qalie Tamo Koba, ni degsi maronum deqa e poibqo, ni Qotei aqa Ŋiri. Ni Israel naŋgo Mandor Koba.” 
JHN.1.50	Onaqa Yesus na kamba minjej, “Ni qura utruq di awesonam e ni numonum e degsi ubtsi mermonum deqa ino areqalo e qa siŋgilatonum e? Di e ijo siŋgila kiñala segi babtonum ni unonum. Bunuqna e ijo siŋgila kokba babtoqnit ni unoqnqam.” 
JHN.1.51	Osiqa marej, “Niŋgi quiye. E bole merŋgwai. E segi Tamo Aŋgro. Deqa bunuqna laŋ waqamqa Qotei aqa laŋ aŋgro naŋgi ijo jejamuq na laŋ qureq oqoqnsib olo mandamq aioqnib niŋgi unqab.”
JHN.2.1	Bati aiyel koboonaqa Kana qure agi Galili sawaq di unu dia aŋgro wala bei aqa uŋa baŋ ojej. Deqa tamo uŋgasari naŋgi koroosib iŋgi goieb. Anjam qariŋyonab Yesus aqa aniqali a koro deq gilej. 
JHN.2.2	Yesus aqa aŋgro naŋgi ti dego metnjrnab koro deq gileb. 
JHN.2.3	Koroosib iŋgi uyeqnabqa wain saiinjrnaqa Yesus aqa aniqali na minjej, “Naŋgi wain saiinjrqo.” 
JHN.2.4	Onaqa Yesus na minjej, “Ai, di ino wau. Di ijo wau sai. Ijo wauqa bati brantosaiunu.” 
JHN.2.5	Onaqa aqa aniqali na kaŋgal tamo naŋgi endegsi minjrej, “Yesus a anjam kie merŋgimqa di dauryiye.”
JHN.2.6	Tal dia ya nobu 6-pela kokba meniŋ na gereiyo qaji ateleŋonab soqneb. Juda naŋgi Qotei pailyqa oqnsib ya nobu dena ya tigoqnsib naŋgo baŋ ti jejamu ti yansoqneb. Deqa ya nobu di ateleŋonab soqneb. Ya nobu quja quja 100 lita. 
JHN.2.7	Ariya Yesus na kaŋgal tamo naŋgi minjrej, “Ya nobu di maqteleŋiye.” Onaqa naŋgi ya nobuq di ya qameleŋonab maqeleŋeb. 
JHN.2.8	Onaqa Yesus na olo minjrej, “Ya bei tigsib osi gilsib goio lanja tamo yiye.” Onaqa kaŋgal tamo naŋgi Yesus aqa anjam di dauryosib ya bei tigsib osi gilsib goio lanja tamo yeb. 
JHN.2.9	Yesus na ya laŋaj di bulyonaq wain babej. Deqa goio lanja tamo a uyo oneiyosiq marej, “Endi wain bole.” Wain di qabe na bej di a qaliesai. Kaŋgal tamo ya tigeb qaji naŋgi segi qalie. Ariya goio lanja tamo a na tamo uŋa baŋ ojej qaji di metonaq aqa areq bonaq minjej, 
JHN.2.10	“Bati gaigai tamo naŋgi iŋgi goioqnsib wain qaqatiŋ bole namo tamo naŋgi anainjreqnab uyeqnab olo bunu wain qaqatiŋ bolesai di anainjreqnub. Ariya ni degosai. Ni wain qaqatiŋ bole tentosim namo wain qaqatiŋ bolesai anainjronum uyonub olo bunu wain qaqatiŋ bole anainjronum.”
JHN.2.11	Yesus a Kana qureq dia Qotei aqa maŋwa di babtej. Kana qure agi Galili sawaq di unu. A nami Qotei aqa maŋwa bei babtosaioqnej. Bati deqa qujai a na maŋwa babtqa utru atej. Maŋwa dena a na aqa ñam koba ti aqa siŋgila ti boleq atej. Onaqa aqa aŋgro naŋgi aqa siŋgila di unsibqa naŋgi a qa naŋgo areqalo siŋgilateb.
JHN.2.12	Ariya uŋa baŋ ojo bati di koboonaqa Yesus aqa aube naŋgi ti aqa aŋgro naŋgi ti aqa aniqali koba na Kana qure uratosib Kaperneam qureq aieb. Aisib dia bati qudei soqneb.
JHN.2.13	Qotei a nami Israel naŋgi Isip sawaq dia padalqa laqnabqa eleŋosiq aqaryainjrej deqa are qalqajqa yori bati jojomonaqa Yesus a Jerusalem aiej. 
JHN.2.14	Aisiq atra tal koba miligiq gilej. Gilsiqa ŋam atej tamo naŋgi na bulmakau ti kaja ti binoŋ ti qariŋyeqnabqa tamo qudei naŋgi na awaiyeqnab unjrej. Silali piloqneb qaji tamo naŋgi naŋgo awo jaramq di awesosib silali pileqnabqa naŋgi dego unjrej. 
JHN.2.15	Unjrsiqa rauŋga osiq dena toqoŋ gereiyosiq ganiŋyoqnsiq naŋgi kalil naŋgo kaja ti naŋgo bulmakau ti winjrnaqa atra tal uratosib jaraieb. Silali piloqneb qaji tamo naŋgi dego winjrsiq naŋgo awo jaram bilbelyosiq silali bimbleŋyej. 
JHN.2.16	Osiqa tamo naŋgi binoŋ qariŋyoqnsibqa dena silali oqneb qaji naŋgi endegsi minjrej, “Niŋgi binoŋ di eleŋosib jaraiiye. Ijo Abu aqa tal endi awaiyo tal sai.” 
JHN.2.17	Onaqa Yesus aqa aŋgro naŋgi aqa kumbra di unsibqa Qotei aqa anjam bei nami neŋgreŋyeb qaji deqa olo are qaleb. Agi nami endegsib neŋgreŋyeb, “O Abu, e ino tal qa tulaŋ arearetbqo. Deqa e ino tal bole sqajqa waukobaeqnum.”
JHN.2.18	Yesus a na tamo naŋgi di winjrnaqa Juda tamo kokba naŋgi unsibqa deqa nenemyeb, “Ni Qotei aqa siŋgila kie babtimqa iga unsim dena poigwas, ‘Bole, Qotei na ni qariŋmqoqa bosim tamo naŋgi di winjronum’?” 
JHN.2.19	Onaqa Yesus na kamba minjrej, “E siŋgila endegsi babtqai. Niŋgi na atra tal kobaquja endi koŋgrontibqa bati qalub qa e olo tigeltqai.” 
JHN.2.20	Onaqa naŋgi na minjeb, “Atra tal endi gereiyeqnab wausau 46 koboej. Ni kiyaqa anjam grotosim ni bati qalub qa olo tigeltqa maronum? Keresai.”
JHN.2.21	Yesus a atra tal qa marej di aqa segi jejamu qa sigitosiqa yawo anjam marej. 
JHN.2.22	Deqa bunuqna a moisiq bati qalub koboonaqa olo subq na tigelonaqa aqa aŋgro naŋgi aqa anjam deqa olo are qalsibqa Qotei aqa anjam nami neŋgreŋyeb qaji deqa ti Yesus aqa anjam marej qaji deqa ti poinjrnaqa a qa naŋgo areqalo siŋgilateb.
JHN.2.23	Ariya Qotei a nami Israel naŋgi Isip sawaq dia padalqa laqnabqa eleŋosiq aqaryainjrej deqa are qalqajqa yori bati brantonaqa Yesus a Jerusalem di sosiqa Qotei aqa maŋwa gargekoba babteqnaqa tamo uŋgasari tulaŋ gargekoba naŋgi unoqnsibqa aqa ñam qa naŋgo areqalo siŋgilatoqneb. 
JHN.2.24	Ariya Yesus a naŋgi areinjrosai. Di kiyaqa? A tamo kalil naŋgo kumbra a qalie bole. 
JHN.2.25	A powo bei qa truquosai. Deqa tamo bei na tamo naŋgo kumbra Yesus a qalieqajqa minjqa keresai. A segi tamo naŋgo areqalo a qalie bole.
JHN.3.1	Jerusalem dia tamo bei soqnej aqa ñam Nikodemus. A Farisi tamo. A Juda naŋgo gate bei. 
JHN.3.2	A qolo Yesus aqa areq bosiqa minjej, “O Qalie Tamo Koba, iga qalieonum, Qotei na ni qariŋmej deqa ni bosim gago qalie tamo unum. Qotei a tamo bei ombla sqasai di a maŋwa ni yeqnum qaji di babtqa keresai.”
JHN.3.3	Onaqa Yesus na kamba minjej, “Ni que. E bole mermqai. Tamo bei a aŋgro mom bunuj bulosim ŋambabqasai di Qotei na a taqatosim aqa Mandor Koba sqasai. Deqa a Qotei unqa keresai.” 
JHN.3.4	Onaqa Nikodemus na nenemyej, “Tamo qeliqo qaji a kiersim olo aqa ai miligiq aisim aŋgro mom bunuj bulosim ŋambabqas?”
JHN.3.5	Onaqa Yesus na kamba minjej, “Ni que. E bole mermqai. Tamo bei a ya na ti Qotei aqa Mondor na ti aŋgro mom bunuj bulosim ŋambabqasai di Qotei na a taqatosim aqa Mandor Koba sqasai bolesai. 
JHN.3.6	Aqa ai wo abu wo naŋgi aiyel jejamu ti sosib dena a ŋambabteb. Deqa a dego jejamu ti unu. Ariya Qotei aqa Mondor na a ŋambabtqas di a mondor ti sqas. 
JHN.3.7	E ni mermonum, ‘Niŋgi aŋgro mom bunuj bulosib ŋambaboiye.’ Ni ijo anjam di qusim prugugetaim. 
JHN.3.8	Jagwa a segi puyoqnsiqa sawa sawaq gileqnaqa ni aqa anjam ato queqnum. Ariya a qabe na kio boqnsiq qabiteqnu di ni qaliesai. Tamo kalil Qotei aqa Mondor aqa siŋgila na aŋgro mom bunuj bulosib ŋambabeqnub qaji naŋgi kere dego.”
JHN.3.9	Onaqa Nikodemus na Yesus nenemyej, “Kumbra di kiersi brantqas?” 
JHN.3.10	Onaqa Yesus na kamba minjej, “Ni Israel naŋgo qalie tamo koba. Ni kiyaqa ijo anjam endeqa poimosai? 
JHN.3.11	Ni que. E bole mermqai. Iga anjam qalieosim deqa agi mareqnum. Iga kumbra unoqnsim deqa saeqnum. Ariya niŋgi gago anjam endi olo qoreiyeqnub. 
JHN.3.12	E mandam endeqa anjam merŋgonumqa niŋgi qusib nuŋgo areqaloq di siŋgilatosai. Deqa e laŋ qure qa anjam dego merŋgwai di niŋgi kiersib nuŋgo areqaloq di siŋgilatqab? 
JHN.3.13	Tamo bei a laŋ qureq oqosai. E Tamo Aŋgro e segi qujai laŋ qureq dena mandamq aiem. 
JHN.3.14	Nami Moses a wadau sawaq di sosiqa a amal sigitosiq soqtosiqa gaintej. Dego kere e Tamo Aŋgro dego soqtbosib gaintbqab. 
JHN.3.15	Amqa tamo kalil e qa naŋgo areqalo siŋgilatqab qaji naŋgi ŋambile gaigai sqab.
JHN.3.16	“Qotei aqa Ŋiri qujai unu. Qotei na tamo uŋgasari kalil mandamq endi unub qaji naŋgi tulaŋ qalaqalainjrsiq deqa aqa segi Ŋiri qujai di naŋgi enjrej. A endegsi are qalej, ‘Tamo uŋgasari kalil ijo Aŋgro qa naŋgo areqalo siŋgilatqab qaji naŋgi di padalqasai. Naŋgi ŋambile gaigai sqab.’ Qotei a degsi are qalsiq deqa aqa segi Ŋiri qujai naŋgi enjrej. 
JHN.3.17	Qotei a na tamo uŋgasari mandamq endi unub qaji naŋgo kumbra qa naŋgi peginjrqajqa deqa are qalsiq aqa Ŋiri naŋgoq qariŋyosai. A na naŋgi eleŋam naŋgi padalaib deqa are qalsiq aqa Ŋiri qariŋyonaq mandamq aiej. 
JHN.3.18	Qotei na tamo naŋgi Yesus qa naŋgo areqalo siŋgilateqnub qaji naŋgi peginjrqasai. Ariya tamo naŋgi Yesus qa naŋgo areqalo siŋgilatosaieqnub qaji naŋgi Qotei na peginjrqas. Di kiyaqa? Naŋgi aqa segi Ŋiri aqa ñam qa naŋgo areqalo siŋgilatosai deqa. 
JHN.3.19	Qotei na tamo naŋgi di peginjrqas di aqa utru agiende. Puloŋ a mandamq ainaqa tamo naŋgi ambru qa arearetnjroqnej. Naŋgi puloŋ qa arearetnjrosaioqnej. Di kiyaqa? Naŋgi kumbra uge uge yoqneb deqa. 
JHN.3.20	Tamo kalil kumbra uge uge yeqnub qaji naŋgi puloŋ jeuteqnub. Naŋgo kumbra uge uge di puloŋ na boleq ataim deqa naŋgi puloŋ aqaq bosaieqnub. 
JHN.3.21	Ariya tamo uŋgasari anjam bole dauryeqnub qaji naŋgi puloŋ aqaq beqnub. Boqnsib wau bole bole yeqnabqa tamo uŋgasari naŋgi unoqnsib endegsib mareqnub, ‘Bole, naŋgi Qotei aqa siŋgila oqnsib deqa wau bole bole yeqnub.’”
JHN.3.22	Ariya bati bei Yesus aqa aŋgro naŋgi ti walwelosib Judia sawaq gileb. Gilsib dia aqa aŋgro naŋgi ti sosibqa a na tamo uŋgasari naŋgi yansnjroqnej. 
JHN.3.23	Jon yansnjro qaji a Ainon qureq di sosiqa a dego tamo uŋgasari naŋgi yansnjroqnej. Ainon qure di Salim qure jojomq di unu. Dia ya koba soqnej deqa tamo uŋgasari naŋgi Jon aqa areq beqnabqa a na yansnjroqnej. 
JHN.3.24	Bati deqa Herot na Jon tonto talq waiyosaisoqnej.
JHN.3.25	Bati bei Jon aqa aŋgro qudei naŋgi Juda tamo bei ti jejamu yanso kumbra qa anjam na qotoqneb. 
JHN.3.26	Onaqa Jon aqa aŋgro naŋgi Jon aqa areq gilsib minjeb, “O Qalie Tamo Koba, nami tamo ni ombla Jordan ya taqal beiq di sosibqa ni a qa anjam maroqnem qaji bini tamo uŋgasari kalil naŋgi aqa areq gileqnabqa a na yansnjreqnu. Naŋgi inoq bosaieqnub.” 
JHN.3.27	Onaqa Jon na kamba minjrej, “Qotei laŋ qureq di unu qaji a na tamo bei iŋgi yqasai di a iŋgi oqa keresai. 
JHN.3.28	Niŋgi segi ijo anjam bei e nami merŋgoqnem qaji di quoqneb. Agi e merŋgoqnem, ‘E Kristus sai. Qotei na e qariŋbonaqa e namoosim Kristus bqajqa gam gereiyetoqnem.’ 
JHN.3.29	Tamo uŋa baŋ ojqas qaji a segi na uŋa di oqas. Aqa was a laŋa qalaq di tigelesosimqa tamo uŋa baŋ ojqo qaji aqa anjam quoqnqas. Qusimqa tulaŋ areboleboleiyqas. Dego kere e bini tulaŋ areboleboleibqo. 
JHN.3.30	Kristus aqa ñam tulaŋ kobaqas. Ijo ñam aguq aiqas.” Jon a na naŋgi degsi minjrej.
JHN.3.31	Tamo laŋ qureq di sosiqa dena mandamq aiej qaji a na iŋgi iŋgi kalil tulaŋ buŋnjrejunu. Tamo naŋgi mandamq endena branteleŋeb qaji naŋgi mandam endeqa kumbra yeqnub. Osib mandam endeqa anjam segi mareqnub. Ariya tamo laŋ qureq di sosiqa dena mandamq aiej qaji a na iŋgi iŋgi kalil tulaŋ buŋnjrejunu. 
JHN.3.32	Kumbra a uneqnu qaji a deqa saeqnu. Anjam a queqnu qaji di a babteqnu. Ariya tamo bei na aqa anjam di ojosaieqnu. 
JHN.3.33	Tamo naŋgi Yesus aqa anjam ojeqnub qaji naŋgi a qa naŋgo areqalo siŋgilatoqnsib mareqnub, “Bole, Qotei a anjam bole qa utru.” Naŋgi degsib mareqnub. 
JHN.3.34	Tamo Qotei na qariŋyej qaji a Qotei aqa anjam babtosiq mergeqnu. Di kiyaqa? Qotei na aqa Mondor aqa siŋgila potosiq taqal bei segi Yesus yosai. A na aqa siŋgila kalil Yesus yekritej. 
JHN.3.35	Abu Qotei na aqa segi Ŋiri Yesus tulaŋ areiyoqnsiq qalaqalaiyeqnu. Deqa a na iŋgi iŋgi kalil aqa segi Ŋiri aqa baŋq di ateleŋeqnu. 
JHN.3.36	Tamo naŋgi Qotei aqa Ŋiri qa naŋgo areqalo siŋgilatqab qaji naŋgi ŋambile gaigai sqab. Ariya tamo naŋgi Qotei aqa Ŋiri aqa anjam dauryqa uratqab qaji naŋgi ŋambile itqasai. Qotei aqa minjiŋ naŋgoq di sqas.
JHN.4.1+JHN.4.2+JHN.4.3	Farisi naŋgi endegsib queb, “Yesus a na Jon buŋyosiqa tamo uŋgasari tulaŋ gargekoba yansnjreqnaqa naŋgi a dauryeqnub. Jon a tamo gargekoba yansnjrosaieqnu.” Farisi naŋgi degsib queb. Bole, Yesus a segi na tamo uŋgasari naŋgi yansnjrosaioqnej. Aqa aŋgro naŋgi na yansnjroqneb. Tamo Koba Yesus a qalieej, Farisi naŋgi degsib queb. Deqa a Judia sawa uratosiqa olo Galili sawaq aiej. 
JHN.4.4	A gam dauryosiqa Samaria sawa amble potosiqa walwelosiq aiej.
JHN.4.5	Aisiq Samaria naŋgo qure kiñala bei aqa ñam Sikar di brantej. Qure qalaq dia mandam taqal bei soqnej. Mandam taqal di Jekop a nami aqa ŋiri Josep yej. 
JHN.4.6	Ya uyqajqa sub bei dia soqnej. Ya sub di Jekop a nami bogej qaji. Yesus a walwelosiq qanam jige seŋ bati 12 onaqa aqa jejamu asgiyonaqa aqaratqa osiqa ya sub qalaq di awoej.
JHN.4.7+JHN.4.8	Onaqa aqa aŋgro naŋgi iŋgi awaiyqa marsib qure ambleq aieb. Aieqnabqa Samaria uŋa bei a ya tugwajqa bej. Bonaqa Yesus na minjej, “Ya gambaŋ tigsim e anaibe.” 
JHN.4.9	Onaqa Samaria uŋa dena Yesus kamba minjej, “Ni Juda tamo. E Samaria uŋa. Deqa ni kiyaqa e merbonum, ‘Ya gambaŋ tigsim e anaibe’?” Uŋa a na degsiqa Yesus minjej. Di kiyaqa? Juda naŋgi Samaria naŋgi ti koba na anjam marosaieqnub deqa. 
JHN.4.10	Onaqa Yesus na uŋa di minjej, “Ni iŋgi Qotei na laŋa emqajqa di qalieosim qamu tamo ni na ya tigsim anaiyqajqa mermqo qaji a qa poimqo qamu ni na e merbimqa ŋambile gaigai sqajqa ya di anaimonum qamu.” 
JHN.4.11	Onaqa uŋa dena minjej, “Tamo Koba, ni ya tugwajqa ya gambaŋ saiqoji. Ya sub endi tulaŋ guma koba. Deqa ni qabe na ŋambile gaigai sqajqa ya di oqam? 
JHN.4.12	Gago moma utru Jekop a nami ya sub endi bogsiqa gago moma naŋgi enjrej. A segi ya sub endena ya uyoqnej. Aqa aŋgro naŋgi aqa bulmakau ti aqa kaja ti naŋgi dego sub endena ya uyoqneb. Ni na a buŋyqam kio?” 
JHN.4.13	Onaqa Yesus na kamba minjej, “Tamo naŋgi ya sub endena ya uyoqnqab di naŋgi olo bunu ya qarnjroqnqas. 
JHN.4.14	Ariya e na tamo naŋgi ya anainjrqai di naŋgi bunu ya qarnjrqasai. Ya e na anainjrqai di naŋgi uyibqa naŋgo are miligiq di ya ani bul polyoqnimqa naŋgi ŋambile gaigai sqab.” 
JHN.4.15	Onaqa uŋa dena Yesus minjej, “O Tamo Koba, ya di anaibimqa e olo ya qarbqasai. Yimqa e olo bosiy ya sub endena ya tugwasai.”
JHN.4.16	Onaqa Yesus na minjej, “Ni mati aisim ino gumbuluŋ metosim niŋgi ombla endeq boiye.” 
JHN.4.17	Onaqa uŋa na minjej, “E tamo saiqoji.” Onaqa Yesus na minjej, “Ni tamo saiqoji di kere maronum. 
JHN.4.18	Di kiyaqa? Ni nami tamo 5-pela osim uratnjrem. Ariya tamo ni bini ombla unum qaji di ino tamo sai. Deqa ino anjam di bole.” 
JHN.4.19	Onaqa uŋa dena minjej, “O Tamo Koba, ni anjam di ubtsi merbonum deqa e poibqo, ni Qotei aqa medabu o qaji tamo bole. 
JHN.4.20	Gago moma naŋgi nami Samaria manaq endia korooqnsib Qotei qa louoqneb. Ariya niŋgi Juda tamo niŋgi mareqnub, ‘Qotei qa louqajqa sawa qujai agi Jerusalem.’”
JHN.4.21	Onaqa Yesus na minjej, “Uŋa, ni ijo anjam endi qusim poimeme. Bati bei brantimqa manaq endia niŋgi Abu qa louoqnqasai. Jerusalem dia dego niŋgi Abu qa louoqnqasai. 
JHN.4.22	Niŋgi Samaria qaji tamo uŋgasari niŋgi louqa oqnsib niŋgi yai qa loueqnub di niŋgi geregere poiŋgosai. Ariya iga Juda qaji iga louqa oqnsim iga yai qa loueqnum di iga geregere poigeqnu. Di kiyaqa? Qotei na iga Juda tamo iga giltgej. Deqa gago baŋ na Qotei na tamo uŋgasari naŋgi eleŋqas. 
JHN.4.23	Ariya bati bei brantqas agi brantqo. Tamo naŋgi ijo Abu qa louqa oqnsib aqa Mondor Bole na ti kumbra bole na ti a qa louoqnqab di naŋgi bole na louqab. Yim ijo Abu a naŋgi qa tulaŋ areboleboleiyqas. 
JHN.4.24	Qotei a segi Mondor. Deqa tamo naŋgi Qotei qa louqa oqnsib aqa Mondor Bole na ti kumbra bole na ti a qa louoqnqab di naŋgi bole na louqab.” 
JHN.4.25	Onaqa uŋa dena Yesus minjej, “E qalie, Mesaia bqas.” “Mesaia” di Hibru anjam. Gago anjam, “Kristus.” Osiqa Yesus minjej, “Mesaia a bosimqa Qotei aqa anjam kalil ubtsim mergekritqas.” 
JHN.4.26	Onaqa Yesus na minjej, “Mesaia agi e segi. Aqo ombla anjam mareqnum.”
JHN.4.27	Yesus na uŋa degsi minjnaqa aqa aŋgro naŋgi olo qureq na bosibqa a uŋa de wo anjam mareqnab unsibqa tulaŋ koba prugeleŋeb. Ariya naŋgi Yesus nenemyosai, “Ni kiyaqa uŋa de wo anjam mareqnub?” Degosai. 
JHN.4.28	Onaqa uŋa dena aqa ya nobu uratosiqa olo qure miligiq aisiqa tamo uŋgasari naŋgi minjrej, 
JHN.4.29	“Niŋgi bosib tamo di uniye. E kumbra nami yoqnem qaji di a na ubtekritqo. Tamo di Kristus kio?” 
JHN.4.30	Degsi minjrnaqa naŋgi qure uratosib Yesus unqajqa beb.
JHN.4.31	Beqnabqa Yesus aqa aŋgro naŋgi na minjeb, “O Qalie Tamo Koba, ni bosim iŋgi uye.” 
JHN.4.32	Onaqa Yesus na minjrej, “Ijo iŋgi uyo bei unu di niŋgi qaliesai.” 
JHN.4.33	Onaqa aqa aŋgro naŋgi aqa anjam di qusibqa segi segi maroqneb, “Tamo bei na iŋgi bei uyqajqa osi bosiq yqo kio?” 
JHN.4.34	Onaqa Yesus na minjrej, “E na ijo Abu e qariŋbej qaji aqa areqalo dauryosiy aqa wau kobotqai. Ijo iŋgi uyo bole agide.
JHN.4.35	“Niŋgi mareqnub, ‘Bai qolqe koboamqa iŋgi meliqas.’ Niŋgi degsib mareqnub. Ariya e na niŋgi endegsi merŋgwai. Niŋgi ŋam atsib iŋgi wau uniye. Iŋgi meliosi unu. 
JHN.4.36	Tamo naŋgi iŋgi meli gentoqnsib koroiyoqnsib awai eqnub. Naŋgo awai agiende. Naŋgi ŋambile gaigai sqab. Deqa tamo naŋgi iŋgi yageqnub qaji ti tamo naŋgi iŋgi meli genteqnub qaji ti koba na areboleboleinjrqas. 
JHN.4.37	Deqa anjam endi bole, ‘Tamo bei na iŋgi yagwas. Bei na iŋgi meli gentqas.’ 
JHN.4.38	E niŋgi qariŋgonumqa gilsib wau niŋgi na wauosai qaji dena iŋgi eleŋonub. Tamo qudei naŋgi waukobaeb. Niŋgi laŋa gilsib iŋgi eleŋonub.”
JHN.4.39	Bati deqa uŋa na Samaria tamo uŋgasari gargekoba qure dia soqneb qaji naŋgi Yesus qa sainjrnaq qusibqa Yesus qa naŋgo areqalo siŋgilateb. Di kiyaqa? Uŋa na endegsi minjrej, “Tamo dena e kumbra nami yoqnem qaji di ubtekritqo.” 
JHN.4.40	Degsi minjrnaq qusibqa Yesus aqa areq gilsib minjeb, “Ni gago qureq endia iga koba na sqom.” Degsi minjnabqa Yesus a bati aiyel naŋgo qureq dia soqnej. 
JHN.4.41	Sosiqa Qotei aqa anjam palontosiq naŋgi minjreqnaqa tamo uŋgasari gargekoba aqa anjam qusib poinjrnaqa a qa naŋgo areqalo siŋgilateb. 
JHN.4.42	Osib uŋa di minjeb, “Ni na bosim Yesus qa anjam mergonum qusim gago areqaloq di sonaq olo a segi na mergwo qusim turtsim gago areqalo a qa torei siŋgilatonum. Osim endegsi poigwo, ‘Bole, Yesus a na qujai tamo uŋgasari mandamq endi unub qaji naŋgi oqas.’”
JHN.4.43	Ariya bati aiyel koboonaqa Yesus a qure di uratosiqa walwelosiq Galili sawaq gilej. 
JHN.4.44	A segi nami endegsi marej, “Qotei aqa medabu o qaji tamo bei aqa segi qure utruq gilsim anjam minjroqnqas di naŋgi aqa anjam quetqa asginjrqas. Deqa a ñam saiqoji sqas.”
JHN.4.45	Yesus a Galili sawaq di brantonaqa tamo uŋgasari sawa dia soqneb qaji naŋgi a qa areboleboleinjrnaqa a osib geregereiyeb. Di kiyaqa? Nami Juda naŋgo yori bati koba qa Yesus a Jerusalem di sosiqa Qotei aqa maŋwa gargekoba yeqnaq tamo uŋgasari naŋgi di unoqneb.
JHN.4.46	Ariya Yesus a olo Kana qureq aiej. Qure di agi Galili sawaq di unu. Qure dia nami a na ya laŋaj bulyonaqa wain babej. Aisiq di sonaqa Kaperneam qureq dia Rom naŋgo Mandor Koba aqa qaja tamo bei aqa ŋiri makobaiyonaq ŋeiesoqnej. 
JHN.4.47	Deqa qaja tamo di Yesus a Judia sawa uratosiq bosiq Galili sawaq di soqnej di qusiqa aqa areq bosiq pailyosiq minjej, “O Tamo Koba, ijo aŋgro moiqa laqnu. Deqa ni bosim a boletime.” 
JHN.4.48	Onaqa Yesus na qaja tamo di minjej, “Nuŋgo segi ŋamdamu na ijo maŋwa bei unqasai di niŋgi e qa nuŋgo areqalo siŋgilatqasai.” 
JHN.4.49	Onaqa qaja tamo dena olo Yesus minjej, “O Tamo Koba, ni urur au. Ijo aŋgro a moio uge.” 
JHN.4.50	Onaqa Yesus na minjej, “Ni gile. Endego ino aŋgro a boleqo ŋambile unu. A moiqasai.” Onaqa a Yesus aqa anjam di qusiqa aqa areqaloq di siŋgilatosiq gilej.
JHN.4.51	A gileqnaqa aqa kaŋgal tamo qudei naŋgi aqa talq dena bosib gamq di turosib minjeb, “Ino aŋgro a boleosiq ŋambile unu.” 
JHN.4.52	Onaqa a na nenemnjrej, “Seŋ bati gembub a boleqo?” Onaqa minjeb, “Ya qanam seŋ bosiq iŋgi uyo bati tiŋynaqa aqa jejamu kaŋkaŋ koboonaqa a boleej.” 
JHN.4.53	Degsi minjnabqa a qalieej, “Seŋ bati deqa tiŋtiŋ Yesus na ya merbej, ‘Endego ino aŋgro a boleqo ŋambile unu. A moiqasai.’” A degsi qalieosiq deqa a Yesus qa aqa areqalo siŋgilatej. Tamo kalil a ombla tal qujaiq di soqneb qaji naŋgi dego Yesus qa naŋgo areqalo siŋgilateb. 
JHN.4.54	Yesus a Judia sawa uratosiq bosiq Galili sawaq di sosiqa bati deqa a maŋwa di yej. A nami Galili sawaq dia maŋwa bei yosaioqnej. Aqa maŋwa qujai nami yej qaji agi a ya laŋaj bulyonaq wain babej.
JHN.5.1	Bati bei Yesus a Juda naŋgo yori bati koba unqa marsiqa Jerusalem aiej.
JHN.5.2	Jerusalem dia ya kuru bei soqnej. Ya kuru di kaja naŋgo siraŋme qalaq di soqnej. Ya kuru di aqa ñam Betesda. Di Hibru anjam na mareqnub. Ya kuru areqsi jagwa oqajqa tal kiñilala 5-pela soqneb. 
JHN.5.3	Dia tamo ma ti, tamo ŋam qandimo, tamo siŋga uge, tamo jejamu lainjro qaji tulaŋ gargekoba soqneb. Naŋgi ya anŋilqajqa tariŋoqnsib soqneb. 
JHN.5.4	Bati qudei Tamo Koba Qotei aqa laŋ aŋgro ya kuru miligiq aioqnsiqa ya enteqnaqa anŋiloqnej. Ya anŋiloqnimqa tamo a namo yaq aiqas qaji aqa ma koboqas. Utru deqa naŋgi ya anŋilqajqa tariŋoqneb.
JHN.5.5	Ariya Yesus a Jerusalem aiej bati deqa tamo bei wausau 38 ma ti soqnej qaji a di tariŋesoqnej. 
JHN.5.6	Onaqa Yesus na tamo di ŋeiesonaq unsiqa a bati olekoba ma de ti soqnej di qalieosiqa nenemyej, “Ni olo boleqajqa are unu e?”
JHN.5.7	Onaqa minjej, “O Tamo Koba, ya anŋiloqnimqa tamo yai na e aqaryaibosim urur yaq osi aiqas? Tamo bei saiqoji. E aiqa yeqnam ma tamo qudei naŋgi na e buŋboqnsib namo yaq aieqnub.” 
JHN.5.8	Onaqa Yesus na minjej, “Ni tigelosim ino sapera qoboiyosim walwel.” 
JHN.5.9	Degsi minjnaqa bati qujai deqa aqa jejamu boleonaqa a tigeloqujatosiq aqa sapera qoboiyosiqa walwelosiq gilej.
JHN.5.9	Bati di Juda naŋgo yori bati. 
JHN.5.10	Deqa Juda tamo kokba naŋgi na tamo boleej qaji di unsib minjeb, “Bini gago yori bati. Iga wauqa getento. Deqa ni ino sapera qoboiyaim.” 
JHN.5.11	Onaqa a na kamba minjrej, “Tamo e boletbqo qaji a na merbqo, ‘Ni ino sapera qoboiyosim walwel.’” 
JHN.5.12	Onaqa naŋgi na nenemyeb, “Tamo yai na ni mermqo, ‘Ni ino sapera qoboiyosim walwel’?” 
JHN.5.13	Onaqa a na minjrej, “Tamo e boletbqo qaji aqa ñam di e qaliesai.” A naŋgi degsi minjrej. Di kiyaqa? Tamo gargekoba sonabqa Yesus a naŋgo ambleq na ulaŋej deqa.
JHN.5.14	Onaqa nebeonaq Yesus a atra tal miligiq gilsiqa tamo a na boletej qaji a di sonaqa itosiqa minjej, “Ni que. E ni boletmonum. Deqa ni olo une bei ataim. Gulube kobaquja bei ino jejamuq di olo branto uge.” 
JHN.5.15	Onaqa tamo di aisiqa Juda tamo kokba naŋgi minjrej, “Tamo e boletbej qaji agi Yesus.”
JHN.5.16	Onaqa Juda tamo kokba naŋgi Yesus ugeugeiyqajqa maroqneb. Di kiyaqa? A maŋwa di yori bati qa yoqnej deqa. 
JHN.5.17	Onaqa Yesus a naŋgo anjam di qalieosiqa naŋgi minjrej, “Ijo Abu a nami gaigai wauoqnej agi bini wauoqnsi unu. Deqa e dego waueqnum.” 
JHN.5.18	Onaqa Juda tamo kokba naŋgi Yesus aqa anjam di qusibqa naŋgi a qalib moiqajqa naŋgo areqalo torei siŋgilaeb. Di kiyaqa? A yori bati segi gentosai. A dego marej, “Qotei a ijo Abu.” Aqa anjam dena a segi qa marej, “Aqo Qotei wo ombla kerekere.” Utru deqa naŋgi Yesus qalib moiqajqa naŋgo areqalo torei siŋgilaeb.
JHN.5.19	Onaqa Yesus na kamba minjrej, “Niŋgi quiye. E bole merŋgwai. E Qotei aqa Ŋiri. E ijo segi areqalo na kumbra bei yqa keresai. Kumbra ijo Abu na yeqnaq e uneqnum qaji di segi e yeqnum. E Qotei aqa Ŋiri deqa kumbra kalil ijo Abu na yeqnu qaji di e dego yeqnum. 
JHN.5.20	E ijo Abu aqa segi Ŋiri deqa a na e tulaŋ qalaqalaiboqnsiqa kumbra kalil a na yeqnu qaji di e olo osorbeqnu. Bunuqna ijo Abu na kumbra tulaŋ siŋgila kokba dego osorboqnqas. Yimqa niŋgi unsib tulaŋ prugeleŋqab. 
JHN.5.21	Ijo Abu na tamo moreŋo qaji naŋgi olo ŋambile enjroqnsiqa subq na tigeltnjreqnu. Deqa e Qotei aqa Ŋiri e kamba dego ijo segi areqalo na tamo naŋgi ŋambile enjreqnum. 
JHN.5.22	Ijo Abu na tamo naŋgo une qa naŋgi peginjrosaieqnu. E aqa segi Ŋiri deqa a na wau di e ebej. Deqa e na tamo naŋgo une qa naŋgi peginjreqnum. 
JHN.5.23	E wau di yeqnum deqa tamo kalil naŋgi ijo Abu aqa ñam soqteqnub dego kere naŋgi ijo ñam dego soqtetboqnqab. Di kiyaqa? E Qotei aqa Ŋiri deqa. Tamo naŋgi ijo ñam soqtosaieqnub qaji naŋgi ijo Abu e qariŋbej qaji aqa ñam dego soqtosaieqnub.
JHN.5.24	“Niŋgi quiye. E bole merŋgwai. Tamo a ijo anjam qusim ijo Abu e qariŋbej qaji a qa aqa areqalo siŋgilatqas di a ŋambile gaigai sqas. Deqa e aqa une qa a pegiyqasai. A moio gam uratqo deqa a olo ŋambile unu.
JHN.5.25	“Niŋgi quiye. E bole merŋgwai. Bati bei brantqas agi brantqo. Deqa tamo uŋgasari moreŋo qaji naŋgi ijo kakoro qusib dena naŋgi ŋambile oqab. Di kiyaqa? E Qotei aqa Ŋiri deqa. 
JHN.5.26	Ijo Abu a segi ŋambile qa utru. E aqa Ŋiri. A na e siŋgila ebej deqa e dego ŋambile qa utru. 
JHN.5.27	E Tamo Aŋgro. Deqa ijo Abu na e ñam ebej. Ñam dena e na tamo uŋgasari naŋgo kumbra qa peginjrqai. 
JHN.5.28	Niŋgi ijo anjam di qusib deqa are koba qalaib. Bati bei brantimqa tamo uŋgasari kalil subq di unub qaji naŋgi ijo kakoro quqwab. 
JHN.5.29	Qusib olo sub uratosib tigelqab. Tamo uŋgasari kumbra bole bole yoqneb qaji naŋgi tigelosibqa ŋambile sqab. Tamo uŋgasari kumbra uge uge yoqneb qaji naŋgi tigelabqa e na naŋgo kumbra uge deqa naŋgi peginjrsiy naŋgi padaltnjrqai.”
JHN.5.30	Yesus a degsi marsiqa olo marej, “E ijo segi areqalo na wau bei yqa keresai. Ijo Abu na e anjam merbeqnaq dauryoqnsim tamo uŋgasari naŋgi peginjreqnum. E kumbra tiŋtiŋ na naŋgi peginjreqnum. Di kiyaqa? E ijo segi areqalo dauryosaieqnum. Ijo Abu e qariŋbej qaji aqa areqalo dauryeqnum.
JHN.5.31	“E segi na ijo wau ti ijo kumbra ti ubtsiy marqai di tamo naŋgi ijo anjam qusib bole qa maraib. 
JHN.5.32	Ariya tamo bei unu agi Qotei. A na dego ijo wau ti ijo kumbra ti ubtsiq mareqnu. E qalieonum, anjam a mareqnu qaji di anjam bole.
JHN.5.33+JHN.5.34	“Mandam tamo bei aqa anjam na ijo anjam siŋgilatqajqa e deqa are qalosaieqnum. Ariya e qalieonum, niŋgi nami tamo qudei qariŋnjrnab naŋgi Jon aqaq gilnabqa Jon na naŋgi anjam minjroqnej. Ariya niŋgi Jon aqa anjam qa are qaliye. Yimqa anjam dena Qotei na niŋgi oqas. Jon a ijo wau ti ijo kumbra ti ubtsiq maroqnej. Niŋgi deqa are qaliye. Di kiyaqa? Jon a anjam bole ubtsiq maroqnej deqa. 
JHN.5.35	Jon a lam puloŋ bul sosiqa tamo naŋgi suwaŋtnjroqnej. Yeqnaqa niŋgi aqa suwaŋoq di sokiñalayoqnsib deqa areboleboleiŋgoqnej.
JHN.5.36	“Ariya anjam e palonteqnum qaji dena Jon tulaŋ buŋyejunu. Wau kalil ijo Abu na e yosiy kobotqajqa ebej qaji wau dena Jon aqa wau tulaŋ buŋyejunu. E wau di yeqnum deqa tamo uŋgasari naŋgi unoqnsib endegsi poinjreqnu, ijo Abu na e qariŋbonaq bem. 
JHN.5.37	Ijo Abu e qariŋbej qaji a segi e qa anjam mareqnu. Ariya niŋgi aqa kakoro nami quosaioqneb. Aqa ulatamu dego niŋgi nami unosaioqneb. 
JHN.5.38	Qotei aqa anjam dego nuŋgo are miligiq di sosai. Di kiyaqa? Tamo Qotei na qariŋyonaq mandamq aiej qaji aqa anjam niŋgi nuŋgo areqaloq di siŋgilatosaieqnub.
JHN.5.39	“Niŋgi are qaleqnub, Qotei aqa anjam neŋgreŋq di so qaji dena niŋgi ŋambile gaigai sqab. Niŋgi degsib are qaloqnsib deqa niŋgi Qotei aqa anjam di gaigai sisiyoqnsib peleiyeqnub. Ariya anjam di e qa mareqnu. 
JHN.5.40	Ariya niŋgi ŋambile oqa marsib e qa bqajqa urateqnub.
JHN.5.41	“E mandam tamo naŋgoq dena ñam koba oqajqa e deqa are qalsim anjam endi marosaieqnum. 
JHN.5.42	Ariya e niŋgi qa qalieonum. Nuŋgo are miligiq dia niŋgi Qotei qalaqalaiyosaieqnub. 
JHN.5.43	E ijo Abu aqa ñam na bonamqa niŋgi ijo anjam osai. Tamo bei aqa segi ñam na bqas di niŋgi aqa anjam oqujatqab. 
JHN.5.44	Niŋgi nuŋgo segi was naŋgoq dena ñam koba oqajqa are qaleqnub. Ariya Qotei a segi qujai unu. Niŋgi aqaq dena ñam koba oqajqa are qalosaieqnub. Niŋgi kumbra degyeqnub deqa niŋgi kiersib e qa nuŋgo areqalo siŋgilatqab? Di keresai.
JHN.5.45	“E ijo Abu aqa ŋamgalaq dia nuŋgo une qa pegiŋgwai edegaib. Nuŋgo une qa pegiŋgwajqa tamo qujai agi Moses. Niŋgi are qaleqnub, Moses a na niŋgi aqaryaiŋgwas. Di sai. 
JHN.5.46	Niŋgi Moses aqa anjam nuŋgo areqaloq di siŋgilatonub qamu ijo anjam dego nuŋgo areqaloq di siŋgilatonub qamu. Di kiyaqa? Moses a e qa anjam neŋgreŋyej deqa. 
JHN.5.47	Ariya niŋgi Moses aqa anjam nami neŋgreŋyej qaji di nuŋgo areqaloq di siŋgilatosaieqnub. Deqa niŋgi kiersib ijo anjam dego nuŋgo areqaloq di siŋgilatqab? Di keresai.”
JHN.6.1	Bati bei Yesus a Galili ya agu taqal beiq gilej. Ya agu di aqa ñam bei Taiberias ya agu. 
JHN.6.2	Nami Yesus a Qotei aqa maŋwa gargekoba babteqnaqa tamo uŋgasari tulaŋ gargekoba naŋgi unoqneb. Agi a na tamo ma ti soqneb qaji naŋgi boletnjreqnaqa tamo uŋgasari naŋgi unoqneb. Deqa Yesus a ya agu taqal beiq gileqnaqa naŋgi a dauryosib giloqneb. 
JHN.6.3	Onaqa bati di Yesus a na aqa aŋgro naŋgi joqsiqa koba na manaq oqsibqa mana goge dia awesoqneb. 
JHN.6.4	Bati deqa Juda naŋgo yori bati koba bei jojomej. Qotei a nami Israel naŋgi Isip sawaq dia padalqa laqnabqa eleŋosiq aqaryainjrej deqa are qalqajqa bati jojomej. 
JHN.6.5	Onaqa Yesus a ŋam atsiqa tamo uŋgasari tulaŋ gargekoba a dauryosib aqa areq beqnabqa unjrsiqa aqa aŋgro bei Filip nenemyej, “Iga qabe na iŋgi awaiyosim tamo uŋgasari kalil di anainjronam kereqas?” 
JHN.6.6	Filip aqa areqalo kie Yesus kamba minjim a quqwajqa deqa laŋa nenemyej. Kumbra kie a segi yqajqa di a nami qalieej.
JHN.6.7	Onaqa Filip na kamba Yesus minjej, “Iga 200 kina osim dena iŋgi awaiyosim iŋgi kiñala kiñala anainjrqom di kereqasai.” 
JHN.6.8	Ariya Saimon Pita aqa was Andru di Yesus aqa aŋgro bei a na Yesus minjej, 
JHN.6.9	“Aŋgro wala bei unu. A bem 5-pela qe kiñilala aiyel ojejunu. Di dego tamo uŋgasari gargekoba endi anainjrqom di tulaŋ kereqasai.” 
JHN.6.10	Onaqa Yesus na aqa aŋgro naŋgi minjrej, “Niŋgi na tamo uŋgasari minjribqa kalil mandamq di awoeleŋebe.” Sawa dia ñiŋ koba soqnej. Deqa Yesus aqa aŋgro naŋgi na tamo uŋgasari minjrnabqa kalil ñiŋq di awoeleŋeb. Tamo awoeleŋeb qaji sisiyeb 5,000.
JHN.6.11	Awoonabqa Yesus na bem ti qe ti di osiqa Qotei pailyosiqa tamo uŋgasari awoeleŋeb qaji naŋgi jeisi anainjreqnaq uyoqneb. Uynab kalil menetnjrej. 
JHN.6.12	Naŋgi menetnjrnaqa Yesus na aqa aŋgro naŋgi minjrej, “Niŋgi iŋgi oto kalil koroiyiye. Oto bei urataib.” 
JHN.6.13	Degsi minjrnaqa naŋgi bem 5-pela aqa oto kalil tamo uŋgasari naŋgi urateleŋeb qaji di koroiyosib gumba kokba 12-pelaq di jignab maqeleŋej.
JHN.6.14	Tamo uŋgasari kalil naŋgi Yesus aqa maŋwa di unsib deqa maroqneb, “Bole, Qotei aqa medabu o tamo nami Qotei na qariŋyim bqajqa marej qaji agi a di.” 
JHN.6.15	Onaqa Yesus a naŋgo anjam di qusiqa endegsi qalieej, tamo uŋgasari kalil naŋgi bosib a ojsib a naŋgo Mandor Koba sqajqa minjqab. Yesus a degsi qalieosiqa naŋgi a mandor koba ataib deqa a sawa di uratosiqa a segi manaq oqsiq di soqnej.
JHN.6.16	Ariya bilaqtonaqa Yesus aqa aŋgro naŋgi alile aieb. 
JHN.6.17	Aisib qobuŋ bei gogetosib qobuŋ suweiyosib gileb. Naŋgi mareb, “Iga ya agu taqal beiq gilsim Kaperneam qureq di tiryqom.” Naŋgi degsib marsib gileb. Qoloonaqa Yesus a naŋgoq bosaisoqnej. 
JHN.6.18	Naŋgi ya agu ambleq di gileqnabqa jagwa koba tigelosiqa ya korkortosiqa naŋgi pulutnjrej. 
JHN.6.19	Naŋgi 5-pela o 6-pela kilomita oyoosib gileqnabqa Yesus a ya baŋgaq na walwelosiqa naŋgi daurnjrsiq gilej. Gilsiq qobuŋ jojomyonaqa ŋam ateb a ya baŋgaq na walwelosiq beqnaqa unsib ulakobaeb. 
JHN.6.20	Deqa Yesus na minjrej, “Endi e beqnum. Ulaaib.” 
JHN.6.21	Degsi minjrnaqa naŋgi areboleboleinjrnaqa a metonab qobuŋ gogetej. Onaqa qobuŋ a ururosiq sawa naŋgi gilqajqa gilteb qaji di tiryej.
JHN.6.22	Nebeonaqa tamo uŋgasari qudei naŋgi ya agu taqal beiq di soqneb. Naŋgi qalie, ya bilaq qobuŋ qujai segi dia tiryosiq soqnej. Qobuŋ bei dia sosai. Yesus aqa aŋgro naŋgi segi qobuŋ di gogetosib gileb. Yesus a naŋgi koba na qobuŋ di gogetosai. 
JHN.6.23	Ariya qobuŋ qudei Taiberias qure uratosib bosib sawa Tamo Koba Yesus a nami Qotei pailyosiq tamo uŋgasari naŋgi iŋgi anainjrnaq uyeb qaji sawa di jojom di tiryeb. 
JHN.6.24	Onaqa tamo uŋgasari naŋgi uneb, Yesus a di sosai. Aqa aŋgro naŋgi dego di sosai. Deqa naŋgi qobuŋ di gogeteleŋosib gilsib Kaperneam qureq dia Yesus qa ŋamoqneb.
JHN.6.25	Osib naŋgi ya agu taqal beiq dia Yesus itosib nenemyeb, “O Qalie Tamo Koba, ni bati gembu endeq bem?” 
JHN.6.26	Onaqa Yesus na kamba minjrej, “Niŋgi quiye. E bole merŋgwai. Niŋgi ijo siŋgila unsib e qa poiŋgwo deqa niŋgi e qa ŋamosai. E niŋgi bem anaiŋgonam uynab menetŋgej utru deqa niŋgi e qa ŋamoqnab. 
JHN.6.27	Jejamu qa iŋgi a koboqas. Niŋgi iŋgi deqa wauaib. Iŋgi gaigai sqas qaji deqa niŋgi wauoiye. Iŋgi dena niŋgi ŋambile gaigai sqab. Ŋambile gaigai sqajqa iŋgi di e Tamo Aŋgro na niŋgi anaiŋgwai. Ijo Abu Qotei na e giltbej deqa e na iŋgi di anaiŋgwai.”
JHN.6.28	Onaqa naŋgi na kamba Yesus nenemyeb, “Iga wau kie yonamqa Qotei a marqas, ‘Di ijo wau bole agide’?” 
JHN.6.29	Onaqa Yesus na kamba minjrej, “Qotei aqa wau agi merŋgwai. Niŋgi tamo Qotei na qariŋyej qaji a qa nuŋgo areqalo siŋgilatiye. Tamo di agi e segi.”
JHN.6.30+JHN.6.31	Onaqa naŋgi Yesus aqa anjam di qusibqa olo nenemyeb, “Ni Qotei aqa maŋwa kie babtim iga unsim ni qa gago areqalo siŋgilatqom? Nami gago moma naŋgi wadau sawaq di sosib laŋ qure qa bem uyoqneb. Agi Qotei aqa anjam bei nami endegsib neŋgreŋyeb unu, ‘A na laŋ qure qa bem tamo uŋgasari naŋgi anainjreqnaq uyoqneb.’ Degsib neŋgreŋyeb. Ariya ni wau kie yim iga unsim ni qa poigim gago areqalo ni qa siŋgilatqom?” 
JHN.6.32	Onaqa Yesus na kamba minjrej, “Niŋgi quiye. E bole merŋgwai. Moses a na laŋ qure qa bem di niŋgi anaiŋgosaioqnej. Ijo Abu a segi na laŋ qure qa bem bole niŋgi anaiŋgeqnu. 
JHN.6.33	Bem bole Qotei na niŋgi eŋgeqnu qaji di laŋ qureq dena mandamq aisiq tamo uŋgasari mandamq endi unub qaji naŋgi ŋambile enjreqnu.” 
JHN.6.34	Onaqa naŋgi na Yesus minjeb, “O Tamo Koba, bati gaigai iŋgi di anaigoqne.” 
JHN.6.35	Onaqa Yesus na minjrej, “E segi ŋambile qa bem bole. Deqa tamo bei a ijoq bqas di a bunu mamyqasai. Tamo bei a e qa aqa areqalo siŋgilatqas di a bunu ya qaryqasai dego.
JHN.6.36	“E niŋgi merŋgonum, niŋgi gaigai nuŋgo ŋamdamu na e nubeqnub. Ariya niŋgi e qa nuŋgo areqalo siŋgilatosaieqnub. 
JHN.6.37	Tamo uŋgasari kalil Qotei na e ebej qaji naŋgi ijoq boqnqab. Tamo ijoq bqas qaji di e na olo wiyqa keresai bolesai. 
JHN.6.38	E ijo segi areqalo dauryqajqa e deqa laŋ qure uratosim mandamq aiosai. Abu e qariŋbej qaji aqa areqalo dauryqajqa deqa e laŋ qure uratosim mandamq aiem. 
JHN.6.39	Abu e qariŋbej qaji aqa areqalo endegsi unu. Tamo uŋgasari kalil a na ebej qaji bei e na uratit padalqasai. E na naŋgi kalil diŋo bati qa olo subq na tigeltnjrqai. 
JHN.6.40	Ijo Abu aqa areqalo endegsi unu. Tamo kalil e Qotei aqa Ŋiri nubsib e qa naŋgo areqalo siŋgilatqab qaji naŋgi ŋambile gaigai sqab. Diŋo bati qa e na naŋgi olo subq na tigeltnjrqai.”
JHN.6.41	Onaqa Juda tamo kokba naŋgi Yesus aqa anjam di qusibqa naŋgi a qa ugeosib a qa yomuoqneb. Di kiyaqa? A marej, “E segi bem bole laŋ qure uratosim mandamq aiem qaji.” Deqa naŋgi a qa yomuoqneb. 
JHN.6.42	Yomuoqnsib maroqneb, “Tamo di Yesus. A Josep aqa ŋiri. Aqa ai wo abu wo naŋgi qa iga qalie. A kiyaqa marqo, ‘E laŋ qure uratosim mandamq aiem’?”
JHN.6.43	Onaqa Yesus na kamba minjrej, “Niŋgi segi segi anjam koba e qa maroqnaib. 
JHN.6.44	Ijo Abu na e qariŋbonaq mandamq aiem. Tamo bei aqa segi areqalo na ijoq bqa keresai. Ijo Abu na are bulyetim ijoq bqas. Yim diŋo bati qa e na olo subq na tigeltqai. 
JHN.6.45	Qotei aqa medabu o qaji tamo naŋgi nami anjam endegsib neŋgreŋyeb unu, ‘Qotei a na tamo uŋgasari kalil naŋgi aqa kumbra osornjroqnim naŋgi a qa qalieoqnqab.’ Deqa tamo uŋgasari kalil ijo Abu aqa anjam quoqnsib a qa qalieeqnub qaji naŋgi ijoq beqnub.
JHN.6.46	“Tamo bei a ijo Abu aqa ulatamu unosai bolesai. E segi qujai ijo Abu aqa ulatamu unem. Agi e nami Qotei ombla sosim dena bem. 
JHN.6.47	Niŋgi quiye. E bole merŋgwai. Tamo a e qa aqa areqalo siŋgilatqas di a ŋambile gaigai sqas. 
JHN.6.48	E segi ŋambile qa bem uyo bole. 
JHN.6.49	Nami nuŋgo moma naŋgi wadau sawaq di sosibqa laŋ qure qa bem uyoqneb. Ariya bunuqna naŋgi kalil moreŋekriteb. 
JHN.6.50	Ariya e segi qujai bem bole laŋ qure uratosim mandamq aiem qaji. Tamo uŋgasari naŋgi bem di uyqab di naŋgi moreŋqasai. 
JHN.6.51	E segi ŋambile qa bem bole laŋ qure uratosim mandamq aiem qaji. Tamo bei a bem di uyqas di a ŋambile gaigai sqas. Bem di agi ijo segi jejamu. E na tamo uŋgasari mandamq endi unub qaji naŋgi ijo segi jejamu naŋgi anainjrit uyqab. Uysib naŋgi ŋambile sqab.”
JHN.6.52	Onaqa Juda naŋgi Yesus aqa anjam di qusib segi segi ŋiriŋosib maroqneb, “Tamo di a kiersimqa aqa segi jejamu iga anaigim uyqom?”
JHN.6.53	Onaqa Yesus na kamba minjrej, “Niŋgi quiye. E bole merŋgwai. E Tamo Aŋgro. Deqa niŋgi ijo jejamu ti ijo leŋ ti uyqasai di niŋgi ŋambile gaigai sqasai. 
JHN.6.54	Tamo naŋgi ijo jejamu ti ijo leŋ ti uyqab di naŋgi ŋambile gaigai sqab. Deqa diŋo bati qa e na naŋgi olo subq na tigeltnjrqai. 
JHN.6.55	Di kiyaqa? Ijo jejamu di iŋgi uyo bole. Ijo leŋ di ya uyo bole. 
JHN.6.56	Tamo naŋgi ijo jejamu ti ijo leŋ ti uyqab di naŋgi e ombla sqab. E naŋgi ombla sqai. 
JHN.6.57	Ijo Abu ŋambile unu qaji a na e qariŋbej deqa aqa siŋgila na e segi dego ŋambile unum. Dego kere tamo naŋgi ijo jejamu ti ijo leŋ ti uyqab di naŋgi dego ijo siŋgila na ŋambile sqab. 
JHN.6.58	E segi bem bole laŋ qure uratosim mandamq aiem qaji. Nami nuŋgo moma naŋgi laŋ qure qa bem uyoqneb. Ariya bunuqna naŋgi kalil moreŋekriteb. E segi bem uyo bole. Deqa tamo naŋgi bem bole di uyqab di naŋgi moreŋqasai. Naŋgi ŋambile gaigai sqab.” 
JHN.6.59	Yesus a Kaperneam qureq Juda naŋgo Qotei tal miligiq dia sosiqa Qotei aqa anjam di palontsiq tamo uŋgasari naŋgi minjroqnej.
JHN.6.60	Onaqa Yesus aqa aŋgro naŋgi aqa anjam di qusibqa naŋgi segi segi gargekoba endegsib maroqneb, “Anjam di gulube koba. Tamo yai a anjam di poiyqa kere?” 
JHN.6.61	Degsib maroqnsib Yesus qa yomueqnabqa aqa are miligiq di qalieosiqa minjrej, “Ijo anjam dena nuŋgo areqalo ugetetŋgwo e? 
JHN.6.62	Qure e Tamo Aŋgro nami soqnem qaji deq olo oqitqa niŋgi e nubsibqa kiersib are qalqab? 
JHN.6.63	Qotei aqa Mondor a segi na tamo uŋgasari naŋgi ŋambile enjreqnu. Nuŋgo segi jejamu na niŋgi aqaryaiŋwa keresai. Ijo anjam kalil e na merŋgeqnum qaji di Mondor aqa anjam. Anjam dena niŋgi ŋambile oqab. 
JHN.6.64	Ariya niŋgi qudei e qa nuŋgo areqalo siŋgilatosaieqnub.” Yesus a naŋgi degsi minjrej. Di kiyaqa? Aqa aŋgro yai naŋgi a qa naŋgo areqalo siŋgilatqasai di a nami qalieej. Tamo yai na Yesus ojsim jeu tamo naŋgo baŋq di atqas qaji di dego a nami qalieej. 
JHN.6.65	Osiqa minjrej, “Tamo naŋgi di e qa naŋgo areqalo siŋgilatosaieqnub. Utru deqa e niŋgi merŋgonum, ‘Qotei na tamo bei siŋgila yqasai di a ijoq bqa keresai.’”
JHN.6.66	Yesus a anjam degsi marnaqa aqa aŋgro gargekoba naŋgi a dauryqa uratosib jaraieb. 
JHN.6.67	Onaqa Yesus a na aqa aŋgro 12-pela naŋgi minjrej, “Niŋgi dego e uratbosib jaraiqab e?”
JHN.6.68	Onaqa Saimon Pita na minjej, “O Tamo Koba, iga ni uratmosim tamo yai aqaq gilqom? Ni segi qujai ŋambile gaigai sqajqa anjam mergeqnum. 
JHN.6.69	Iga ni qa gago areqalo siŋgilatosim endegsi qalieonum, Qotei aqa segi Tamo Bole a na nami giltej qaji agi ni qujai.”
JHN.6.70	Onaqa Yesus na minjrej, “E segi na ijo aŋgro 12-pela niŋgi giltŋgem. Ariya nuŋgo ambleq di ijo aŋgro bei a mondor uge ti unu.” 
JHN.6.71	Yesus a Saimon Iskariot aqa ŋiri Judas qa degsi marej. Yesus aqa aŋgro 12-pela naŋgi deqaji bei agi Judas. A na bunuqna Yesus ojsim jeu tamo naŋgo baŋq di atqas qaji.
JHN.7.1	Bati bei Yesus a Galili sawaq dia laqnej. A Judia sawaq dia laqajqa uratej. Di kiyaqa? Juda tamo kokba naŋgi a qalib moiqajqa maroqneb deqa. 
JHN.7.2	Ariya Juda naŋgo yori bati koba jojomej. Yori bati di aqa utru agi marqai. Juda naŋgo moma naŋgi nami jagwa oqajqa tal gereiyeleŋosib osi laqneb deqa are qalqajqa bati. 
JHN.7.3	Deqa Yesus aqa aube naŋgi na minjeb, “Ni Galili sawa endi saim. Ni sawa endi uratosim Judia sawaq gile. Gilsim dia ino maŋwa babtoqnimqa ino aŋgro naŋgi unoqnqab. 
JHN.7.4	Tamo bei na aqa kumbra babtqa osimqa a uliosim yqasai. Deqa ni ino maŋwa boleq na yqa marsimqa ni tamo uŋgasari kalil naŋgo ŋamgalaq di tigelosim yoqne.” 
JHN.7.5	Yesus aqa aube naŋgi a qa naŋgo areqalo siŋgilatosai deqa naŋgi degsib misiliŋ anjam minjeb. 
JHN.7.6	Onaqa Yesus na kamba minjrej, “Ijo bati kereosaiunu. Ariya bati kalil di nuŋgo bati. 
JHN.7.7	Tamo uŋgasari mandamq endi unub qaji naŋgi niŋgi jeutŋgwa keresai. Ariya naŋgi gaigai e jeutbeqnub. Di kiyaqa? E naŋgo kumbra uge uge babtetnjreqnum deqa. 
JHN.7.8	Niŋgi Jerusalem gilsib yori bati di uniye. E gilqa keresai. Di kiyaqa? Ijo bati kereosaiunu.” 
JHN.7.9	Degsi minjrsiqa a Galili sawaq di soqnej.
JHN.7.10	Ariya aqa aube naŋgi yori bati di unqajqa gilnabqa a dego gilej. A boleq na gilosai. A loumosiq gilej. Yim tamo naŋgi a unaib deqa. 
JHN.7.11	Ariya yori bati di brantonaqa Juda tamo kokba naŋgi Jerusalem dia Yesus qa ŋamoqneb. Ŋamosib maroqneb, “Yesus a qabi unu?” 
JHN.7.12	Onaqa tamo uŋgasari naŋgi segi segi anjam gargekoba laŋa laŋa Yesus qa maroqneb. Qudei naŋgi mareb, “Yesus a tamo bolequja.” Qudei naŋgi mareb, “Sai. A na tamo uŋgasari naŋgi gisa gisaŋnjreqnu.” 
JHN.7.13	Naŋgi degsib maroqneb. Ariya naŋgi Juda tamo kokba naŋgi ulainjrsib deqa naŋgi a qa boleq na anjam marosaioqneb.
JHN.7.14	Ariya yori bati gilsiq ambleqyonaqa Yesus a segi brantosiqa atra tal miligiq gilsiq dia tamo uŋgasari naŋgi Qotei aqa anjam palontosiq minjroqnej. 
JHN.7.15	Onaqa Juda tamo kokba naŋgi Yesus aqa anjam di qusibqa naŋgi are koba qaloqnsib segi segi maroqneb, “Yesus a powo kobaquja di qabe na osiqa anjam mareqnu? A nami skul beiq gilosai.” 
JHN.7.16	Onaqa Yesus na kamba minjrej, “Anjam e mareqnum qaji endi ijo anjam sai. Anjam endi ijo Abu e qariŋbej qaji aqa anjam. 
JHN.7.17	Tamo bei a Qotei aqa areqalo dauryqajqa are soqnimqa anjam e mareqnum qaji endi aqa utru a geregere poiyqas. Osim qalieqas, ijo anjam endi Qotei aqaq dena bej. E ijo segi areqalo na marosaieqnum. A degsim qalieqas. 
JHN.7.18	Tamo bei aqa segi areqalo na anjam marqas di a aqa segi ñam soqtqa osim deqa anjam marqas. Ariya Qotei agi e qariŋbej qaji aqa ñam e soqtqa osim deqa anjam mareqnum. Deqa e tamo bole. E gisaŋ tamo sai.
JHN.7.19	“Nami Moses na niŋgi dal anjam eŋgej. Ariya nuŋgo ambleq di tamo bei a dal anjam di dauryosaieqnu. Kiyaqa niŋgi e lubsib moiotbqa mareqnub?” 
JHN.7.20	Onaqa tamo uŋgasari naŋgi na kamba Yesus minjeb, “Mondor uge inoq di unu. Yai naŋgi na ni lumsib moiotmqa mareqnub?” 
JHN.7.21	Onaqa Yesus na kamba minjrej, “E maŋwa qujai babtonamqa niŋgi kalil are koba qaleqnub. 
JHN.7.22	Ariya niŋgi are qaliye. Moses a na niŋgi muluŋ eŋgej. Onaqa niŋgi yori bati qa nuŋgo aŋgro naŋgi muluŋ breinjreqnub. Bole, Moses a muluŋ qa utru sai. Nuŋgo moma naŋgi muluŋ qa utru. 
JHN.7.23	Niŋgi Moses aqa dal anjam geregere dauryqa oqnsib deqa niŋgi yori bati qa nuŋgo aŋgro naŋgi muluŋ breinjreqnub. Ariya e yori bati qa tamo qujai aqa jejamu boletonumqa niŋgi unsibqa kiyaqa e qa ŋiriŋonub? 
JHN.7.24	Laŋa ŋamdamu na iŋgi iŋgi tenemtoqnaib. Kumbra bole na iŋgi iŋgi kalil tenemtoqniye.”
JHN.7.25	Ariya bati deqa tamo uŋgasari qudei Jerusalem di soqneb qaji naŋgi Yesus aqa kumbra di unsibqa naŋgi segi segi endegsib maroqneb, “Yesus a kio Juda tamo kokba naŋgi na qalib moiqajqa mareqnub? 
JHN.7.26	Niŋgi uniye. A boleq na anjam mareqnaqa naŋgi a anjam bei minjosaieqnub. Naŋgi qalieonub kio, tamo di a Kristus? 
JHN.7.27	Kristus aqa qure utru di tamo bei a qaliesai. Ariya tamo endi aqa qure utru di iga qalie bole.”
JHN.7.28	Onaqa Yesus a atra tal miligiq di sosiqa a na tamo uŋgasari naŋgi Qotei aqa anjam palontosiq minjroqnej. Osiqa leleŋosiq endegsi minjrej, “Niŋgi are qalonub, niŋgi e qa qalie. E qabe na bem di niŋgi qalie e? Ariya e ijo segi areqalo na bosai. Ijo Abu na e qariŋbonaq bem. Ijo Abu a segi kumbra bole qa utru. Ariya niŋgi a qa qaliesai. 
JHN.7.29	E a qa bole qalie. E a ombla sonamqa dena e qariŋbonaq agi bem.”
JHN.7.30	Onaqa naŋgi Yesus aqa anjam di qusibqa naŋgi a ojsib tonto talq di waiyqa mareb. Ariya a ojqa bati kereosaisoqnej deqa tamo bei na a ojosai. 
JHN.7.31	Bati deqa tamo uŋgasari gargekoba naŋgi Yesus qa naŋgo areqalo siŋgilateb. Osib mareb, “Kristus a bosim Qotei aqa maŋwa gargekoba tamo endena babteqnu qaji di buŋyqa keresai.”
JHN.7.32	Tamo uŋgasari naŋgi anjam degsib Yesus qa mareqnab Farisi naŋgi qusibqa atra tamo kokba naŋgi ti koroosib qaja tamo qudei naŋgi qariŋnjrnabqa Yesus ojqa gileb. 
JHN.7.33	Deqa Yesus a endegsi marej, “E niŋgi koba na sokiñalaysiy ijo Abu e qariŋbej qaji aqaq olo oqwai. 
JHN.7.34	Oqitqa niŋgi e qa ŋamqab e nubqasai. Qure e sqai qaji di niŋgi oqwa keresai.” 
JHN.7.35	Onaqa Juda naŋgi segi segi maroqneb, “Yesus a qabitimqa iga a unqasai? A Grik naŋgo sawaq gilqas kio? Gilsim dia Juda tamo qudei naŋgi koba na sosib Grik naŋgi anjam minjroqnqas kio? 
JHN.7.36	A marqo, ‘Niŋgi e qa ŋamqab e nubqasai. Qure e sqai qaji di niŋgi oqwa keresai.’ Utru kiyaqa a degsi marqo?”
JHN.7.37	Ariya yori bati gilsiq koboqa laqnaqa yori kobaquja brantej. Bati deqa Yesus a tigelosiqa leleŋosiq marej, “Tamo bei a ya qaryimqa ijoq bosim ya uyem. 
JHN.7.38	Tamo bei a e qa aqa areqalo siŋgilatqas di aqa are miligiq na ŋambile gaigai sqajqa ya oqoqnsim ya ani bul polyoqnqas. Nami Qotei aqa anjam degsib neŋgreŋyeb unu.” 
JHN.7.39	Yesus a ya qa marej di a Qotei aqa Mondor qa sigitosiqa yawo anjam marej. Yesus a laŋ qureq oqsiq ñam koba osaisoqnej deqa Qotei aqa Mondor bosaisoqnej. A bunuqna oqsim Qotei aqa Mondor qariŋyim bamqa tamo naŋgi Yesus qa naŋgo areqalo siŋgilatqab qaji naŋgi Qotei aqa Mondor oqab. Deqa Yesus a yawo anjam degsi marej.
JHN.7.40	Onaqa tamo uŋgasari qudei naŋgi Yesus aqa anjam di qusib mareb, “Bole, Qotei aqa medabu o qaji tamo kobaquja nami Qotei na qariŋyim bqajqa marej qaji agi a endi.” 
JHN.7.41	Onaqa tamo qudei naŋgi mareb, “Tamo endi a bole Kristus.” Onaqa tamo qudei naŋgi mareb, “Sai. Kristus a bqas di a Galili sawaq dena bqasai. 
JHN.7.42	Kristus a Devit aqa leŋ dena ŋambabosim aqa qure utru Betlehem dena bqas. Nami Qotei aqa anjam degsib neŋgreŋyeb unu.” 
JHN.7.43	Tamo uŋgasari naŋgi degsib Yesus qa anjam tititosib ŋiriŋosib poeleŋeb. 
JHN.7.44	Osib tamo qudei naŋgi Yesus ojqa mareb. Mareb di tamo bei na ojosai.
JHN.7.45	Onaqa qaja tamo Farisi naŋgi na qariŋnjrnab Yesus aqaq gileb qaji naŋgi olo puluosib atra tamo kokba ti Farisi ti naŋgoq ainabqa minjreb, “Niŋgi kiyaqa Yesus ojsib osi bosai?” 
JHN.7.46	Onaqa qaja tamo naŋgi na kamba minjreb, “Iga Yesus aqa anjam quonum di anjam bolequja maroqnaj. Tamo bei nami anjam deqaji marosaioqnej. Deqa iga a ojosai.” 
JHN.7.47	Onaqa Farisi naŋgi na minjreb, “Yesus a na niŋgi dego gisaŋgwo e? 
JHN.7.48	Niŋgi uniye. Juda tamo koba bei Yesus qa aqa areqalo siŋgilatosai. Farisi tamo bei dego Yesus qa aqa areqalo siŋgilatosai. Sai bolesai. 
JHN.7.49	Ariya tamo uŋgasari laŋa laŋaj naŋgi dal anjam qaliesai deqa agi Yesus qa naŋgo areqalo siŋgilatonub. Deqa Qotei a na naŋgi qoreinjrim torei padalqab.” Farisi naŋgi na qaja tamo naŋgi degsib minjreb.
JHN.7.50	Onaqa Juda gate bei Nikodemus agi nami Yesus aqaq gilsiq anjam minjej qaji a Farisi naŋgo ambleq di tigelosiqa endegsi minjrej, 
JHN.7.51	“Gago dal anjam kiersi unu? Iga tamo bei ojsim aqa une laŋa minjqom e? Sai. Gago dal anjam a degsi sosai. Iga mati aqa anjam qusim aqa kumbra geregere qalieqom.” 
JHN.7.52	Onaqa Farisi naŋgi na kamba minjeb, “Ni dego Galili qaji tamo kio? Qotei aqa anjam nami neŋgreŋyeb qaji di geregere peleiye. Peleiyqam endegsi poimqas, Qotei aqa medabu o qaji tamo bei Galili sawaq dena bqasai.”
JHN.7.53	Onaqa koro koboonaqa naŋgi kalil jaraiosibqa naŋgo segi segi talq gileleŋeb.
JHN.8.1	Ariya Yesus a Oliv manaq oqej. 
JHN.8.2	Nobqolo ambru a olo tigelosiqa atra tal miligiq gilej. Gilsiq di sonaqa tamo uŋgasari kalil naŋgi aqa areq beqnabqa a di awesosiqa Qotei aqa anjam palontosiq minjroqnej. 
JHN.8.3	Ariya uŋa bei tamo wo une ateqnab tamo qudei naŋgi na unsibqa dal anjam qalie tamo naŋgi ti Farisi naŋgi ti minjrnab naŋgi na uŋa di ojsib osi bosib tamo uŋgasari naŋgo ŋamgalaq di tigelteb. 
JHN.8.4	Osib Yesus minjeb, “O Qalie Tamo Koba, uŋa endi tamo bei wo une ateqnab tamo qudei naŋgi na unonub. 
JHN.8.5	Ni qalie, Moses a nami dal anjam endegsi neŋgreŋyej, ‘Uŋa bei a tamo wo une atimqa meniŋ na qalib moiem.’ Deqa ni kiersi marqam?” 
JHN.8.6	Naŋgi Yesus laŋa are qameteb. Naŋgi endegsib are qaleb, “Iga Yesus laŋa are qametonam a anjam bei grotimqa qusim a ojqom.” Onaqa Yesus a kamba naŋgi anjam bei minjrosai. A mana qamsiq turuosiqa baŋ gei na mandamq di neŋgreŋyoqnej.
JHN.8.7	Onaqa naŋgi na olo anjam di Yesus nenemyonabqa a tigelosiqa minjrej, “Nuŋgo ambleq di tamo yai a une saiqoji? A na namo meniŋ osim uŋa di qalem.” 
JHN.8.8	Osiqa olo turuosiqa mandamq di neŋgreŋyoqnej. 
JHN.8.9	Onaqa naŋgi Yesus aqa anjam di qusibqa naŋgi segi segi kalil oqedosib jaraieb. Tamo kokba naŋgi namoosib jaraionab qudei bunueb. Osib Yesus uratonab a segi di soqnej. Uŋa di a Yesus aqa ulatamuq di tigelesoqnej.
JHN.8.10	Onaqa Yesus a olo tigelosiqa uŋa di minjej, “Uŋa, tamo naŋgi qabitonub? Tamo bei na ino une qa olo mermosai.” 
JHN.8.11	Onaqa uŋa dena Yesus minjej, “Od, Tamo Koba, tamo bei na ijo une qa olo merbosai.” Onaqa Yesus na minjej, “E dego ino une qa mermqasai. Deqa ni gile. Olo une bei ataim.”
JHN.8.12	Yesus a uŋa degsi minjnaq gileqnaqa a na tamo uŋgasari naŋgi olo endegsi minjrej, “E mandam endeqa puloŋ. Tamo a e daurbqas di a ambruq di walwelqasai. A suwaŋoq di walweloqnsim ŋambile gaigai sqas.” 
JHN.8.13	Onaqa Farisi naŋgi Yesus aqa anjam di qusibqa endegsib minjeb, “Ni ino segi wau qa ti kumbra qa ti anjam mareqnum. Deqa tamo naŋgi ino anjam quetmaib.” 
JHN.8.14	Onaqa Yesus na kamba minjrej, “Di bole. E ijo segi kumbra qa anjam mareqnum. Ariya tamo naŋgi ijo anjam quetbqa kere. Di kiyaqa? E qabe na bem di e segi qalie bole. E qabitsiy puluosiy olo oqwai di dego e qalie. Ariya e qabe na bem di niŋgi qaliesai. E qabitsiy puluosiy olo oqwai di dego niŋgi qaliesai. 
JHN.8.15	Niŋgi laŋa mandam qa kumbra na tamo naŋgi peginjreqnub. E tamo naŋgo kumbra qa peginjrosaieqnum. 
JHN.8.16	Ariya e na tamo naŋgo kumbra qa naŋgi peginjrqai di tamo naŋgi ijo anjam quetbqa kere. Di kiyaqa? E segi na tamo naŋgi peginjrosaieqnum. Ijo Abu e qariŋbej qaji a ombla na wauoqnsim tamo naŋgi peginjreqnum. 
JHN.8.17	Nuŋgo dal anjam bei endegsib neŋgreŋyeb unu, ‘Tamo aiyel naŋgi anjam qujai marqab di naŋgo anjam bole.’ 
JHN.8.18	Deqa e segi na ijo wau qa ti ijo kumbra qa ti anjam mareqnum. Ijo Abu e qariŋbej qaji a dego e ombla na ijo wau qa ti ijo kumbra qa ti anjam mareqnum.”
JHN.8.19	Onaqa Farisi naŋgi na Yesus nenemyeb, “Ino Abu qabi unu?”
JHN.8.19	Onaqa Yesus na kamba minjrej, “Niŋgi e qa qaliesai deqa ijo Abu qa dego niŋgi qaliesai. Niŋgi e qa qalie qamu niŋgi ijo Abu qa dego qalie qamu.”
JHN.8.20	Yesus a atra tal miligiq di sosiqa tamo uŋgasari naŋgi anjam degsi minjrej. A silali ato qaji warum jojomq di awesoqnej. Warum dia tamo naŋgi Qotei atraiyoqnsibqa silali atoqneb. Yesus ojqa bati kereosaisoqnej deqa tamo bei na a ojosai.
JHN.8.21	Onaqa Yesus a na olo tamo uŋgasari naŋgi endegsi minjrej, “E niŋgi uratŋgitqa niŋgi e qa ŋamqab e nubqasai. Niŋgi nuŋgo une ti sosibqa moreŋqab. Qure e oqwai qaji di niŋgi oqwa keresai.” 
JHN.8.22	Onaqa Juda naŋgi Yesus aqa anjam di qusibqa naŋgi segi segi endegsib maroqneb, “Yesus a kiyaqa marqo, ‘Qure e oqwai qaji di niŋgi oqwa keresai’? A na aqa segi jejamu qalim moiqas kio?” 
JHN.8.23	Onaqa Yesus na olo minjrej, “Niŋgi mandam tamo. E laŋ goge qaji tamo. Niŋgi mandam endeqaji tamo. E mandam endeqaji tamo sai. 
JHN.8.24	Deqa e niŋgi merŋgonum, niŋgi nuŋgo une ti sosibqa moreŋqab. E segi qujai Qotei. Niŋgi deqa nuŋgo areqalo siŋgilatqasai di niŋgi nuŋgo une ti sosibqa moreŋqab.”
JHN.8.25	Onaqa naŋgi na Yesus nenemyeb, “Ni tamo yai?” Onaqa Yesus na minjrej, “E nami ijo ñam ubtsim merŋgem. 
JHN.8.26	E nuŋgo kumbra qa anjam gargekoba merŋgwajqa ijo areqaloq di unu. Deqa e nuŋgo kumbra qa niŋgi pegiŋgwai. Ariya ijo Abu e qariŋbej qaji a anjam bole qa utru. Deqa anjam kalil a na merbeqnu qaji di e quoqnsim tamo uŋgasari mandamq endi unub qaji naŋgi minjreqnum.” Yesus a na naŋgi degsi minjrej.
JHN.8.27	Naŋgi qaliesai, Yesus a naŋgi aqa Abu qa anjam degsi minjrej. 
JHN.8.28	Deqa a na olo minjrej, “Niŋgi na e Tamo Aŋgro soqtbosib gaintbibqa bati deqa niŋgi poiŋgwas, e segi qujai Qotei. Osib qalieqab, e ijo segi areqalo na kumbra bei yosaieqnum. Anjam kalil ijo Abu na merbeqnaq queqnum qaji di segi mareqnum. 
JHN.8.29	Ijo Abu e qariŋbej qaji a e ombla sosiqa taqbejunu. A na e uratbosaieqnu. Di kiyaqa? E gaigai kumbra kalil a tulaŋ areareteqnu qaji di yeqnum.” 
JHN.8.30	Yesus a anjam degsi marnaqa tamo uŋgasari naŋgi qusibqa naŋgi gargekoba Yesus qa naŋgo areqalo siŋgilateb.
JHN.8.31	Ariya Yesus a na Juda naŋgi a qa naŋgo areqalo siŋgilateb qaji naŋgi endegsi minjrej, “Niŋgi ijo anjam siŋgila na ojqab di niŋgi ijo aŋgro tiŋtiŋ sqab. 
JHN.8.32	Deqa niŋgi anjam bole geregere qalieqab. Yimqa anjam bole dena niŋgi aqaryaiŋgimqa une bei na niŋgi ojqa keresai.” 
JHN.8.33	Onaqa naŋgi na kamba minjeb, “Iga Abraham aqa moma. Iga nami tamo bei aqa kaŋgal tamo laŋaj sosai. Deqa ni kiyaqa mergonum, ‘Une bei na niŋgi ojqa keresai’?”
JHN.8.34	Onaqa Yesus na kamba minjrej, “Niŋgi quiye. E bole merŋgwai. Tamo kalil une yoqnsib laqnub qaji naŋgi une aqa kaŋgal tamo laŋaj bul unub. 
JHN.8.35	Kaŋgal tamo laŋaj naŋgi laŋa wau tamo unub. Naŋgi abu saiqoji. Ariya aŋgro naŋgi abu ti. Deqa naŋgi gaigai naŋgo abu ombla na sqab. 
JHN.8.36	E Qotei aqa Ŋiri deqa e Abu ti. Deqa e na niŋgi aqaryaiŋgitqa une bei na niŋgi ojqa keresaibolesai.
JHN.8.37	“E qalie, niŋgi Abraham aqa moma unub. Ariya ijo anjam nuŋgo are miligiq di sosai. Utru deqa niŋgi e lubsib moiotbqa mareqnub. 
JHN.8.38	Kumbra kalil ijo Abu na e osorbej qaji agi e na olo niŋgi saiŋgeqnum. Ariya niŋgi dego kumbra kalil nuŋgo abu na osorŋgeqnu qaji di niŋgi yeqnub.”
JHN.8.39	Onaqa Juda naŋgi Yesus aqa anjam di qusibqa olo kamba minjeb, “Gago abu bole agi Abraham.” Onaqa Yesus na minjrej, “Niŋgi Abraham aqa aŋgro qamu kumbra Abraham nami yoqnej qaji di niŋgi dego yeqnub qamu. 
JHN.8.40	Sai. Qotei aqa anjam bole kalil a na e merbeqnaq queqnum qaji di e niŋgi olo merŋgeqnum. Yeqnaqa niŋgi olo e lubsib moiotbqa mareqnub. Abraham a nami kumbra deqaji yosaioqnej. 
JHN.8.41	Niŋgi nuŋgo abu aqa kumbra yeqnub.” Onaqa naŋgi na minjeb, “Gago ai naŋgi laŋa laŋa laosib iga ŋambabtgosai. Gago Abu qujai agi Qotei.” 
JHN.8.42	Onaqa Yesus na minjrej, “Qotei a nuŋgo Abu qamu niŋgi e qalaqalaibonub qamu. Di kiyaqa? E Qotei aqaq dena bem deqa. E ijo segi areqalo na bosai. Qotei na e qariŋbonaq bem.
JHN.8.43	“Kiyaqa niŋgi ijo anjam endi poiŋgosai? Utru endegsi merŋgwai. Niŋgi ijo anjam quqwa keresai deqa. 
JHN.8.44	Niŋgi nuŋgo abu Satan aqa aŋgro. Niŋgi nuŋgo abu Satan aqa areqalo dauryqajqa tulaŋ siŋgilaeqnub. Satan a nami tamo qalo qaji tamo soqnej agi bini unu. A kumbra bole dauryosaieqnu. Di kiyaqa? A kumbra bole dauryqajqa torei urateqnu. A anjam marqas di a gisaŋ anjam segi marqas. A gisaŋ anjam qa utru. A gisaŋ tamo. A gisaŋ anjam kalil aqa abu. 
JHN.8.45	Ariya e anjam bole merŋgeqnum deqa niŋgi ijo anjam nuŋgo areqaloq di siŋgilatosaieqnub. 
JHN.8.46	E une yonum niŋgi degsib are qaleqnub e? Niŋgi degsib are qalqab di niŋgi ijo une babtiye. Ariya e anjam bole marqai di niŋgi kiyaqa ijo anjam nuŋgo areqaloq di siŋgilatosaieqnub? 
JHN.8.47	Qotei aqa aŋgro naŋgi aqa anjam kalil queqnub. Niŋgi Qotei aqa aŋgro sai deqa niŋgi aqa anjam quosaieqnub.”
JHN.8.48	Onaqa Juda naŋgi Yesus aqa anjam di qusibqa minjeb, “Iga bole maronum, ni Samaria qaji tamo. Mondor uge inoq di unu.” 
JHN.8.49	Onaqa Yesus na kamba minjrej, “Mondor uge ijoq di sosai. E ijo Abu aqa ñam soqteqnum. Ariya niŋgi na olo ijo ñam ugetetbeqnub. 
JHN.8.50	E ijo segi ñam soqtqa are qalosaieqnum. Ijo Abu a segi na ijo ñam soqtetbeqnu. Agi a na qujai nuŋgo une qa niŋgi pegiŋgwas. 
JHN.8.51	Niŋgi quiye. E bole merŋgwai. Tamo bei na ijo anjam qusim dauryqas di a olo moiqa keresai. Saibolesai.”
JHN.8.52	Onaqa Juda naŋgi na minjeb, “Endego iga qalieonum, mondor uge inoq di unu. Abraham a moiej. Qotei aqa medabu o qaji tamo kalil naŋgi dego moreŋekriteb. Ariya ni maronum, ‘Tamo bei na ijo anjam qusim dauryqas di a olo moiqa keresai.’ 
JHN.8.53	Ni na gago moma utru Abraham buŋyqam kio? A moiej. Qotei aqa medabu o qaji tamo kalil naŋgi dego moreŋeb. Deqa ni segi qa kiersi marqam?”
JHN.8.54	Onaqa Yesus na kamba minjrej, “E ijo segi ñam soqtonum qamu e laŋa soqtonum qamu. Ariya ijo Abu na ijo ñam soqtetbeqnu. Agi niŋgi a qa mareqnub, ‘A gago Qotei.’ 
JHN.8.55	Ariya niŋgi a qa qaliesai. Ariya e segi a qa qalie. E a qa qaliesai degsi marqai di e niŋgi bul gisaŋ tamo sqai. E a qa qalieosim deqa agi aqa anjam dauryeqnum.
JHN.8.56	“Nuŋgo moma utru Abraham a nami ijo bqajqa bati unqa marsiqa areboleboleiyonaq soqnej. A unsiqa tulaŋ areboleboleiyej.” 
JHN.8.57	Onaqa Juda naŋgi Yesus aqa anjam di qusibqa minjeb, “Ino wausau 50 osaiunu. Ni Abraham unem e?” 
JHN.8.58	Onaqa Yesus na kamba minjrej, “Niŋgi quiye. E bole merŋgwai. Abraham a ŋambabosaisonaqa e nami Qotei ombla soqnem.”
JHN.8.59	Onaqa naŋgi Yesus aqa anjam di qusibqa naŋgi a qa minjiŋ oqetnjrnaqa meniŋ eleŋosib Yesus meniŋ na qalsib moiotqa yonab a loumosiq atra tal uratosiq ulaŋej.
JHN.9.1	Yesus a walwelosiq gilsiq gam qalaq dia tamo bei ai miligiq na ŋam qandimo ŋambabej qaji di awesonaq unej. 
JHN.9.2	Onaqa Yesus aqa aŋgro naŋgi na Yesus nenemyeb, “O Qalie Tamo Koba, yai aqa une na tamo di ai miligiq na ŋam qandimo ŋambabej? Aqa segi une na kio aqa ai wo abu wo naŋgo une na kio?”
JHN.9.3	Onaqa Yesus na kamba minjrej, “Tamo di aqa segi une na sai. Aqa ai wo abu wo naŋgo une na sai dego. Qotei na tamo di boletimqa aqa wau di boleq dimqa tamo uŋgasari naŋgi unsib Qotei aqa ñam soqtqab. Utru deqa tamo di ai miligiq na ŋam qandimo ŋambabej. 
JHN.9.4	Sawa suwaŋesoqnimqa ijo Abu e qariŋbej qaji aqa wau yoqnqom. Ambruamqa tamo naŋgi wauqa keresai. 
JHN.9.5	E mandamq endi sosimqa e mandam endeqa puloŋ unum.”
JHN.9.6	Yesus a naŋgi degsi minjrsiqa mandamq di miselosiq aqa misel mandam ti ojnaq jagi bulonaq osiqa tamo di aqa ŋamdamuq di atej. 
JHN.9.7	Atsiqa qariŋyosiq minjej, “Ni gilsim ya bei ñam Siloam di yal.” “Siloam” di Hibru anjam. Aqa damu, “Qariŋyqo.” Onaqa tamo di gilsiq yalonaqa ŋam poiyonaqa sawa unej. Sawa unsiqa olo puluosi bej. 
JHN.9.8	Bonaqa aqa qure qujai naŋgi ti tamo naŋgi a nami ŋam qandimo sosiqa silali qa ŋilnjreqnaq unoqneb qaji naŋgi ti a olo unsibqa mareb, “Tamo nami ŋam qandimo sosiqa silali qa ŋilgoqnej qaji agiende kio?” 
JHN.9.9	Onaqa tamo qudei naŋgi mareb, “Od, agi a qujai.” Onaqa tamo qudei naŋgi mareb, “A sai. Tamo endi aqa ulatamu tamo ŋam qandimo aqa ulatamu bul.” Onaqa a segi na minjrej, “Agi e di.”
JHN.9.10	Onaqa tamo uŋgasari naŋgi na nenemyeb, “Ni ŋamdamu kiersi poimqoqa sawa unonum?” 
JHN.9.11	Onaqa a na kamba minjrej, “Tamo bei aqa ñam Yesus a na jagi gereiyosiq ijo ŋamdamuq di atsiqa merbqo, ‘Ni gilsim Siloam yaq di yal.’ Degsi merbqoqa e gilsim yalonumqa ŋam poibqoqa sawa unonum.” 
JHN.9.12	Onaqa tamo uŋgasari naŋgi na olo nenemyeb, “Tamo ni boletmqo qaji a qabi unu?” Onaqa a na minjrej, “A qabitqo kio di e qaliesai.”
JHN.9.13	Onaqa tamo nami ŋam qandimyesoqnej qaji di tamo uŋgasari naŋgi na osib Farisi naŋgoq osi gileb. 
JHN.9.14	Bati Yesus na jagi gereiyosiq tamo di aqa ŋamdamuq di atnaqa ŋam poiyej di Juda naŋgo yori bati qa. 
JHN.9.15	Deqa tamo uŋgasari naŋgi na tamo di osib Farisi naŋgoq osi gilnabqa naŋgi na endegsib nenemyeb, “Ni ŋamdamu kiersi poimqoqa sawa unonum?” Onaqa a na minjrej, “Tamo bei aqa ñam Yesus a jagi gereiyosiq ijo ŋamdamuq di atqoqa e yalonum ŋam poibqoqa sawa unonum.” 
JHN.9.16	Onaqa Farisi qudei naŋgi endegsib mareb, “Iga qalie, Qotei na Yesus qariŋyosai. Di kiyaqa? A yori bati gentqo deqa.” Ariya tamo qudei naŋgi mareb, “Sai. Une tamo a kiersim maŋwa deqaji babtqas?” Farisi naŋgi anjam deqa ŋiri ŋiriŋosib poaiyeleb.
JHN.9.17	Onaqa tamo nami ŋam qandimyesoqnej qaji di Farisi naŋgi na olo nenemyeb, “Yesus a na ino ŋamdamu boletqo deqa ni a qa kiersi are qalonum?” Onaqa a na minjrej, “E are qalonum, a Qotei aqa medabu o qaji tamo bole.”
JHN.9.18	Bole, tamo di a nami ŋam qandimo sosiqa olo ŋam poiyej. Ariya Juda tamo kokba naŋgi deqa areqalokobaiyeb. Osib aqa ai wo abu wo naŋgi metnjrnab beb. 
JHN.9.19	Bonabqa endegsib nenemnjreb, “Tamo endi nuŋgo aŋgro e? A bole aqa ai miligiq na ŋam qandimo ŋambabej e? Boleamqa niŋgi mergibqa iga quqwom. A kiersi bini ŋam poiyqoqa sawa uneqnu?” 
JHN.9.20	Onaqa aqa ai wo abu wo naŋgi na kamba minjreb, “Di bole, a gago aŋgro. A ai miligiq na ŋam qandimo ŋambabej di iga qalie. 
JHN.9.21	Ariya a kiersi bini ŋam poiyqoqa sawa uneqnu di iga qaliesai. Tamo yai na aqa ŋamdamu boletqo di dego iga qaliesai. A tamo boleqo. A segi nenemyibqa a segi na marqas.” 
JHN.9.22	Aqa ai wo abu wo naŋgi Juda tamo kokba naŋgi ulainjrsib deqa anjam degsib minjreb. Juda tamo kokba naŋgi nami maroqneb, “Tamo bei na marqas, ‘Yesus a bole Kristus,’ degsi marimqa tamo di iga taqalq waiyonam a bunu olo Qotei tal miligiq gilqasai.” 
JHN.9.23	Deqa naŋgi aiyel Juda tamo kokba naŋgi ulainjrsib minjreb, “A tamo boleqo. A segi nenemyiye.”
JHN.9.24	Onaqa tamo nami ŋam qandimyesoqnej qaji di Juda tamo kokba naŋgi na olo metonab bonaq minjeb, “Ni Qotei aqa ñam soqtosim anjam bole merge. Iga qalieonum, Yesus a une tamo. Ni degsi merge.” 
JHN.9.25	Onaqa a na kamba minjrej, “A une tamo kio sai kio di e qaliesai. Ariya e nami ŋam qandimo soqnem bini e olo ŋam poibqoqa sawa uneqnum di e qalieonum.”
JHN.9.26	Onaqa naŋgi na olo nenemyeb, “Yesus a ni kiermqo? A kiersi ino ŋamdamu boletqoqa ni sawa uneqnum?” 
JHN.9.27	Onaqa a na kamba minjrej, “E nami merŋgonum niŋgi ijo anjam quetbosai. Kiyaqa ololo merŋgit quqwab? Niŋgi dego Yesus aqa aŋgro sqajqa deqa e nenembeqnub e?”
JHN.9.28	Onaqa Farisi naŋgi na tamo di misiliŋyosib minjeb, “Ni Yesus aqa aŋgro. Iga Moses aqa aŋgro. 
JHN.9.29	Iga qalie, nami Qotei a bole Moses anjam minjoqnej. Ariya Yesus a qabe na kio bej di iga qaliesai.” 
JHN.9.30	Onaqa tamo dena kamba minjrej, “E nuŋgo anjam di quonum ugeibqo. Yesus a na ijo ŋamdamu boletqoqa e sawa uneqnum. Ariya niŋgi mareqnub, ‘Yesus a qabe na kio bej di iga qaliesai.’ 
JHN.9.31	Iga qalie, tamo naŋgi une ateqnub qaji naŋgi Qotei pailyqab di Qotei a naŋgo pail quqwasai. Ariya tamo naŋgi Qotei qa ulaoqnsib aqa areqalo dauryeqnub qaji naŋgi Qotei pailyqab di Qotei a naŋgo pail quqwas. 
JHN.9.32	Tamo ai miligiq na ŋam qandimo ŋambabo qaji di tamo bei na boletonaq iga nami unosaioqnem. 
JHN.9.33	Qotei na Yesus qariŋyosai qamu a kumbra bole bei babtqa keresai.”
JHN.9.34	Onaqa Farisi naŋgi na kamba minjeb, “Une aqa kumbra inoq di beterejunu. Ni une ti sosimqa ŋambabem agi bini ni degsi unum. Deqa ni Qotei aqa anjam iga mergaim.” Degsib minjsib a taqalq waiyosib a olo Qotei tal miligiq gilqajqa saidyeb.
JHN.9.35	Farisi naŋgi na tamo di taqalq waiyonab Yesus a degsi qusiqa a qa ŋamosiq itosiq minjej, “Ni Tamo Aŋgro qa ino areqalo siŋgilatonum e?” 
JHN.9.36	Onaqa a na kamba Yesus minjej, “O Tamo Koba, Tamo Aŋgro di yai? Ni merbimqa e qusiy ijo areqalo a qa siŋgilatqai.” 
JHN.9.37	Onaqa Yesus na minjej, “Ni Tamo Aŋgro itonum agi e. Endego aqo ombla anjam mareqnum.” 
JHN.9.38	Onaqa a na Yesus minjej, “O Tamo Koba, e ni qa ijo areqalo siŋgilatonum.” A degsi Yesus minjsiqa aqa areq di siŋga pulutosiqa a biŋiyej.
JHN.9.39	Onaqa Yesus a marej, “E tamo uŋgasari naŋgo kumbra qa naŋgi peginjrqajqa deqa mandamq aiem. Deqa tamo ŋam qandimo unub qaji naŋgi olo ŋam poinjrqas. Tamo ŋamdamu bole ateqnub qaji naŋgi olo ŋam qandimnjrqas.” 
JHN.9.40	Onaqa Farisi qudei Yesus aqa areq di soqneb qaji naŋgi aqa anjam di qusib nenemyeb, “Iga dego ŋam qandimgejunu kio?” 
JHN.9.41	Onaqa Yesus na kamba minjrej, “Niŋgi ŋam qandimŋgejunu qamu niŋgi une saiqoji unub qamu. Ariya niŋgi maronub, ‘Iga ŋamdamu bole ateqnum.’ Deqa niŋgi une ti unub.”
JHN.10.1	Osiqa Yesus a olo anjam endegsi minjrej, “Niŋgi quiye. E bole merŋgwai. Tamo bei a kaja naŋgo jeŋ miligiq gilqa osimqa siraŋmeq na gilqa uratosim qalaq na jeŋ prugosim miligiq gilqas di a bajiŋ tamo. 
JHN.10.2	Tamo a siraŋmeq na jeŋ miligiq gilqas di a kaja naŋgo mandor bole. 
JHN.10.3	Deqa siraŋme taqato tamo na siraŋ waqtetoqnim miligiq giloqnsim aqa segi kaja naŋgo ñam metnjroqnim naŋgi aqa kakoro qusib boqnib joqsim oqedoqnqas. 
JHN.10.4	Aqa segi kaja kalil naŋgi joqsim oqedoqnsim a naŋgi qa namoosim giloqnimqa naŋgi aqa kakoro qa poinjrqo deqa naŋgi a dauryoqnqab. 
JHN.10.5	Tamo laŋaj bei na naŋgi metnjrqas di naŋgi aqa kakoro qaliesai deqa naŋgi a dauryqasai. Naŋgi a uratosib jaraiqab.” 
JHN.10.6	Yesus a na Farisi naŋgi yawo anjam degsi minjrnaqa naŋgi qusib utru poinjrosai. 
JHN.10.7	Deqa Yesus a na aqa yawo anjam di aqa damu ubtosiqa endegsi minjrej, “Niŋgi quiye. E bole merŋgwai. Kaja naŋgo jeŋ miligiq gilqajqa siraŋme agi e segi. 
JHN.10.8	Tamo kalil e bosaisonam nami beb qaji naŋgi bajiŋ tamo. Ariya kaja naŋgi naŋgo medabu dauryosai. 
JHN.10.9	E segi siraŋme. Tamo bei a e qa bosim jeŋ miligiq giloqnqas di Qotei na a oqas. Amqa a miligiq gile oqede osim iŋgi bole uyoqnqas.
JHN.10.10	“Bajiŋ tamo naŋgi iŋgi bei qa bosaieqnub. Naŋgi kaja bajiŋosib ñumqajqa deqa beqnub. Ariya e degyqa bosai. E na kaja naŋgi ŋambile enjritqa naŋgi ŋambile sqajqa e deqa bem. 
JHN.10.11	E kaja naŋgo Mandor bole. Deqa e na kaja naŋgi aqaryainjrqa osiy ijo segi ŋambile uratosiy moiqai. 
JHN.10.12	Tamo laŋaj bei a silali qa segi wauqa osimqa a kaja naŋgi geregere taqatnjrqasai. Tamo di a kaja naŋgo mandor bolesai. Kaja naŋgi di aqa sai. Deqa bauŋ juwaŋ bamqa unsim kaja naŋgi uratnjrsim a ulaŋqas. Amqa bauŋ juwaŋ na kaja qudei ñumim kalil segisegiosib jaraiqab. 
JHN.10.13	A silali qa segi wauqa osimqa a kaja naŋgi geregere taqatnjrqasai. Deqa a kaja naŋgi qa are sosai. Deqa bauŋ juwaŋ bamqa a kaja naŋgi uratnjrsim ulaŋqas.
JHN.10.14	“E kaja naŋgo mandor bole. E ijo segi kaja naŋgi qa qalie. Ijo segi kaja naŋgi e qa dego qalie. 
JHN.10.15	Ijo Abu a e qa qalie. E ijo Abu qa qalie. Dego kere e ijo segi kaja naŋgi qa qalie. Naŋgi dego e qa qalie. Deqa e na kaja naŋgi aqaryainjrqa osiy ijo segi ŋambile uratosiy moiqai. 
JHN.10.16	Ijo kaja qudei dego jeŋ oqeq di unub. Naŋgi jeŋ miligiq endi sosai. Deqa e naŋgi dego joqsiy bosiy ijo kaja jeŋ miligiq endi unub qaji naŋgi ti turtnjrsiy jeŋ qujaiq di breinjrqai. Yim naŋgi mandor qujaiq di sosib ijo medabu dauryoqnqab. 
JHN.10.17	Ijo Abu na e tulaŋ qalaqalaibeqnu. Di kiyaqa? E ijo segi ŋambile uratosiy moiqai. Osiy olo subq na tigelqai. 
JHN.10.18	Tamo bei na ijo ŋambile yaibqa keresai. E ijo segi areqalo na ijo ŋambile uratosiy moiqai. E siŋgila ti unum deqa e na ijo ŋambile uratqa kere. E siŋgila ti unum deqa e na olo ijo ŋambile oqa kere. Ijo Abu na nami merbej, ‘Ni degye.’ Deqa e degyqai.”
JHN.10.19	Onaqa Juda naŋgi Yesus aqa anjam di qusibqa areqalo bei bei osib poeleŋeb. 
JHN.10.20	Osib tamo gargekoba naŋgi endegsib mareb, “Yesus a mondor uge ti unu. Deqa a tulaŋ nanariqo. Niŋgi kiyaqa aqa anjam queqnub?” 
JHN.10.21	Ariya tamo qudei naŋgi mareb, “Tamo a mondor uge ti sqas di a anjam bole deqaji marqa keresai. Mondor uge a na tamo ŋam qandimo boletqa kere e?”
JHN.10.22	Nami Juda naŋgo moma naŋgi atra tal siraŋ waqteb. Deqa olo are qalqajqa yori bati Jerusalem dia brantej. Bati di ulili aiqa bati. 
JHN.10.23	Onaqa Yesus a atra tal miligiq gilsiqa dena atra tal me ñam Solomon dia walweloqnej. 
JHN.10.24	Walweleqnaqa Juda tamo kokba naŋgi Yesus aqa areq di koroosib minjeb, “Bati gembub koboamqa ni na ino ñam ubtsim geregere mergwam? Ni Kristus boleamqa geregere merge.”
JHN.10.25	Onaqa Yesus na kamba minjrej, “E nami niŋgi merŋgonum, ‘E Kristus.’ Merŋgonumqa niŋgi quonub ugeiŋgwo. Wau kalil e ijo Abu aqa ñam na yeqnum qaji di niŋgi geregere tenemtoqniye. Tenemtosib endegsi poiŋgwas, ‘Bole, Yesus a Kristus.’ 
JHN.10.26	Niŋgi ijo kaja sai deqa niŋgi e qa nuŋgo areqalo siŋgilatosaieqnub. 
JHN.10.27	Ijo kaja naŋgi ijo medabu queqnub. E naŋgi qa qalie. Naŋgi e daurbeqnub. 
JHN.10.28	E naŋgi ŋambile enjritqa naŋgi ŋambile gaigai sqab. Deqa naŋgi padalqasai bolesai. Tamo bei na naŋgi ijo baŋq dena yaibqa keresai. 
JHN.10.29	Ijo Abu a na naŋgi e ebej. A segi qujai Qotei Koba. A na iŋgi iŋgi kalil tulaŋ buŋnjrejunu. Deqa tamo bei na ijo kaja naŋgi ijo Abu aqa baŋq dena yaiyqa keresai bolesai. 
JHN.10.30	Aqo ijo Abu wo iga tamo qujai.”
JHN.10.31	Onaqa Juda naŋgi Yesus aqa anjam di qusibqa naŋgi a qalib moiqajqa marsib meniŋ eleŋeb. 
JHN.10.32	Osib Yesus qalqa laqnab endegsi minjrej, “E na niŋgi Qotei aqa wau bole bole gargekoba osorŋgoqnem. Niŋgi wau deqa kiersib are qalsib deqa e lubsib moiotbqa meniŋ eleŋonub?”
JHN.10.33	Onaqa Juda naŋgi na kamba endegsib minjeb, “Iga ino wau bole bei qa are qalsim ni meniŋ na lumqasai. Ni Qotei misiliŋyonum deqa lumqom. Agi ni Qotei aqa sawa osim maronum, ‘E segi Qotei.’ Ni degsi maraim. Ni mandam tamo. Deqa ni lumqom.”
JHN.10.34	Onaqa Yesus na kamba minjrej, “Nuŋgo dal anjam bei nami endegsib neŋgreŋyeb unu, ‘E niŋgi merŋgonum, “Niŋgi qotei.” ’ Nuŋgo dal anjam nami degsib neŋgreŋyeb unu. 
JHN.10.35	Agi nami Qotei a tamo naŋgi endegsi minjrej, ‘Niŋgi qotei.’ Qotei aqa anjam kalil neŋgreŋq di unu qaji di iga olo bulyqa keresai. 
JHN.10.36	Ariya ijo Abu a segi na e giltbosiqa qariŋbonaq mandamq aiem. Deqa e maronum, ‘E Qotei aqa Ŋiri.’ E degsi maronumqa niŋgi kiyaqa merbonub, ‘Ni Qotei aqa sawa osim maronum, “E segi Qotei?” ’
JHN.10.37	“E ijo Abu aqa wau yosaiotqa niŋgi ijo anjam quetbaib. 
JHN.10.38	Ariya e Qotei aqa wau yeqnum. Deqa niŋgi ijo anjam quib ugeiŋgim niŋgi ijo wau uniye. Unsib poiŋgwas, bole, e Qotei aqa Ŋiri. Osib dena niŋgi geregere qalieqab, ijo Abu na e beterbejunu. E na ijo Abu beteryejunum.”
JHN.10.39	Onaqa naŋgi Yesus aqa anjam di qusib a ojqa yonab a naŋgi alelnjrsiqa ulaŋej.
JHN.10.40	Ulaŋosiqa olo Jordan ya taqal beiq gilej. Gilsiqa sawa Jon na nami tamo uŋgasari naŋgi yansnjroqnej qaji sawa di soqnej. 
JHN.10.41	Sonaqa tamo uŋgasari gargekoba naŋgi aqaq giloqneb. Aqaq giloqnsib segi segi maroqneb, “Bole, Jon a na aqa anjam siŋgilatqa osiqa Qotei aqa maŋwa bei babtosaioqnej. Ariya anjam kalil a na Yesus qa maroqnej qaji di bole.” 
JHN.10.42	Naŋgi degsib maroqneb. Deqa Yesus a sawa dia sonaqa tamo uŋgasari gargekoba naŋgi a qa naŋgo areqalo siŋgilatoqneb.
JHN.11.1	Tamo bei aqa ñam Lasarus a maiyej. Lasarus aqa qure utru Betani. Qure di Maria aqa nawi Marta wo naŋgo qure utru. 
JHN.11.2	Maria agi Tamo Koba Yesus aqa siŋgaq di goreŋ bilentosiq aqa gate baŋga na nuntej qaji agi a. Aqa nawi Lasarus a maiyej. 
JHN.11.3	Deqa Maria wo Marta wo naŋgi na tamo qudei qariŋnjrnab Yesus aqaq gilsib minjeb, “O Tamo Koba, tamo ni tulaŋ qalaqalaiyeqnum qaji a maiyqo.” 
JHN.11.4	Onaqa Yesus a naŋgo anjam di qusiqa minjrej, “Ma di tamo moiqajqa ma sai. Tamo uŋgasari naŋgi Qotei aqa siŋgila unsib aqa ñam soqtqajqa deqa a ma di oqo. Gam dena e Qotei aqa Ŋiri e dego ñam koba oqai.”
JHN.11.5	Yesus a Marta na aqa nawi Maria na Lasarus na naŋgi qalub tulaŋ qalaqalainjroqnej. 
JHN.11.6	Lasarus a maiyej anjam di qusiqa quosaibulosiqa sawa a soqnej qaji dia bati aiyel olo soqnej. 
JHN.11.7	Osiqa aqa aŋgro naŋgi minjrej, “Iga olo Judia sawaq aiqom.” 
JHN.11.8	Onaqa naŋgi na Yesus minjeb, “O Qalie Tamo Koba, nami yala Juda naŋgi meniŋ na ni lumqa mareb. Di ni olo deq aiqam e?” 
JHN.11.9	Onaqa Yesus na kamba minjrej, “Seŋ oqsiq qanamqo sawa suwaŋqo. Deqa tamo naŋgi sawa unsib walwelqa kere. Maŋgalqasai. 
JHN.11.10	Ariya seŋ aisiq qoloqo sawa ambruqo. Deqa tamo naŋgi walwelqa keresai. Maŋgalqab.”
JHN.11.11	Yesus a anjam degsi marsiqa olo minjrej, “Gago was Lasarus a ŋeiejunu. E aisiy dudumyqai.” 
JHN.11.12	Onaqa Yesus aqa aŋgro naŋgi aqa anjam di qusibqa minjeb, “O Tamo Koba, a ŋeiejunu degam aqa ma saiqas.” 
JHN.11.13	Naŋgi Lasarus a bole ŋeiejunu edegeb. Di sai. A bole moiej. Yesus a Lasarus aqa moio qa sigitosiqa ŋeio qa marej. 
JHN.11.14	Deqa a na olo ubtosiqa minjrej, “Lasarus a bole moiqo. 
JHN.11.15	Niŋgi ijo siŋgila unsib e qa nuŋgo areqalo siŋgilatqajqa deqa e aqaq aiosaisonam a moiqo. Deqa e ijo kumbra deqa areboleboleibqo. Niŋgi tigelab iga Lasarus aqaq aiqom.”
JHN.11.16	Onaqa Tomas aqa ñam bei Didimus a na Yesus aqa aŋgro qudei naŋgi minjrej, “Uŋgum. Iga kalil aisim Yesus a ti moiqom.”
JHN.11.17	Onaqa Yesus a naŋgi ti aisibqa Betani qure jojomyeb. Osib anjam endegsi queb, Lasarus a nami moiej subq ateb. Bati qolqe koboej. 
JHN.11.18	Betani qure di Jerusalem qure jojom. 3 kilomita dego. 
JHN.11.19	Deqa Juda tamo uŋgasari gargekoba Betani qureq bosib Marta wo Maria wo naŋgo jaja moiej deqa are latetnjrqajqa koroosib soqneb.
JHN.11.20	Onaqa Marta a anjam endegsi quej, “Yesus a beqnu.” A degsi qusiqa walwelosiqa gamq di turqajqa gilej. Maria a talq di awesoqnej. 
JHN.11.21	Marta a gilsiq Yesus gamq di turosiq minjej, “O Tamo Koba, ni nami endi so qamu ijo jaja a moiosai qamu. 
JHN.11.22	Ariya bini e qalieonum, ni iŋgi kie qa Qotei pailyqam a na emqas.”
JHN.11.23	Onaqa Yesus na Marta minjej, “Ino jaja a olo subq na tigelqas.” 
JHN.11.24	Onaqa Marta na kamba minjej, “E qalie, diŋo batiamqa tamo uŋgasari kalil naŋgi subq na tigelabqa ijo jaja dego ombla tigelqab.” 
JHN.11.25	Onaqa Yesus na minjej, “E segi subq na tigelo qa utru. E segi ŋambile sqajqa utru. Tamo a e qa aqa areqalo siŋgilatosim moiqas di uŋgum. A ŋambile sqas. 
JHN.11.26	Tamo kalil ŋambile sosib e qa naŋgo areqalo siŋgilateqnub qaji naŋgi olo bunu moiqasai. Naŋgi ŋambile gaigai sqab. O Marta, ni ijo anjam di qusim ino areqaloq di siŋgilatonum e?”
JHN.11.27	Onaqa Marta na Yesus minjej, “Od, Tamo Koba. E qalieonum, ni Kristus, Qotei aqa Ŋiri. Ni qujai Qotei na nami qariŋmonaqa mandamq aiem qaji. Deqa e ni qa ijo areqalo siŋgilatonum.”
JHN.11.28	Marta a anjam degsi marsiqa olo puluosi aisiq aqa nawi Maria metonaq aqa areq bonaq ombla sasalosibqa minjej, “Qalie Tamo Koba Yesus a bqo. A endi unu. A ni qa marqo.” 
JHN.11.29	Onaqa Maria a Marta aqa anjam di qusiqa tigeloqujatosiq Yesus unqa gilej. 
JHN.11.30	Yesus a qure miligiq aiosaisoqnej. A Marta wo gamq di anjam mareb sawaq di soqnej. 
JHN.11.31	Sonaqa Juda tamo uŋgasari Maria ombla aqa talq dia are latetoqneb qaji naŋgi Maria a tigeloqujatosiq tal uratosiq gileqnaqa unsib are qaleb, “A Lasarus aqa subq dia akamtqajqa gileqnu.” Naŋgi degsi are qalsib tigelosib Maria dauryosib gileb.
JHN.11.32	Maria a gilsiq sawa Yesus soqnej qaji di brantosiqa Yesus unsiqa aqa areq di siŋga pulutosiqa minjej, “O Tamo Koba, ni nami endi so qamu ijo jaja a moiosai qamu.”
JHN.11.33	Onaqa Yesus a Juda tamo uŋgasari Maria dauryosib beb qaji naŋgi Maria ombla akamoqneb di unsiqa naŋgi qa are ugeiyonaqa nenemnjrej, 
JHN.11.34	“Niŋgi Lasarus qabia subq ateb?” Onaqa naŋgi na minjeb, “O Tamo Koba, ni bosim aqa sub une.” 
JHN.11.35	Degsi minjnabqa Yesus a dego akamej. 
JHN.11.36	A akamonaqa Juda naŋgi di unsibqa mareb, “Niŋgi uniye. Yesus a Lasarus tulaŋ qalaqalaiyoqnej deqa akamqo.” 
JHN.11.37	Onaqa Juda tamo qudei naŋgi Yesus qa yomuosib mareb, “Yesus a nami tamo ŋam qandimo boletnjroqnej. A kiyaqa Lasarus boletosai? Amqa a moiqasai.”
JHN.11.38	Onaqa Yesus a naŋgo yomu anjam di qusiqa are gulubeiyonaqa walwelosiq Lasarus aqa subq gilej. Sub di mana miligiq di bogeb. Lasarus nami subq atsib meniŋ kobaquja na sub me getenteb. 
JHN.11.39	Deqa Yesus na minjrej, “Meniŋ kobaquja di taqal atiye.” Onaqa tamo moiej qaji aqa nawi Marta a na Yesus minjej, “O Tamo Koba, a nami moiej bati qolqe gilqo. Iga meniŋ taqal atqom di aqa qusa quleqwas.” 
JHN.11.40	Onaqa Yesus na kamba minjej, “E nami mermonum, ni e qa ino areqalo siŋgilatqam di ni Qotei aqa siŋgila unqam.” 
JHN.11.41	Degsi minjnaqa naŋgi meniŋ kobaquja di taqal atnabqa Yesus a laŋ goge tarosiqa Qotei endegsi pailyej, “O Abu, ni ijo pail endi quonum deqa e ni qa tulaŋ areboleboleibqo. 
JHN.11.42	E qalieonum, ni gaigai ijo pail queqnum. Ariya e tamo uŋgasari ijo areq endia tigelejunub qaji naŋgi qa are qalsim deqa e ni pailmonum. Amqa naŋgi qalieqab, ni na e qariŋbonam mandamq aiem.”
JHN.11.43	Yesus a degsi Qotei pailyosiq koboonaqa a tulaŋ koba maosiq marej, “O Lasarus, ni subq dena tigelosim au.” 
JHN.11.44	Degsi marnaqa tamo moiej qaji a subq dena tigelosiq oqedej. Aqa siŋga ti baŋ ti nami gara na dalaeb. Aqa ulatamu dego gara na qoseb. Deqa Yesus na minjrej, “Aqa gara di pambloŋyib walwelosim gilem.”
JHN.11.45	Bati deqa Juda tamo uŋgasari Maria aqa talq dia are latetoqneb qaji naŋgi Yesus aqa siŋgila di unsibqa naŋgo ambleq di tamo gargekoba naŋgi Yesus qa naŋgo areqalo siŋgilateb. 
JHN.11.46	Ariya naŋgi qudei Farisi naŋgoq gilsib kumbra Yesus yej qaji deqa sainjreb. 
JHN.11.47	Sainjrnab qusibqa atra tamo kokba ti Juda tamo kokba ti metnjrnab naŋgo areq bosib koba na koroosib mareb, “Iga kierqom? Yesus a maŋwa gargekoba yeleŋeqnu. 
JHN.11.48	Iga a uratonam degsi kumbra yoqnqas di tamo uŋgasari kalil naŋgi a qa naŋgo areqalo siŋgilatqab. Yim Rom naŋgi bosib gago atra tal niñaqyosib iga dego kobotgoiqab.”
JHN.11.49	Wausau deqa tamo bei aqa ñam Kaiafas a Juda naŋgo atra tamo gate soqnej. Deqa a naŋgo ambleq di tigelosiqa minjrej, “Niŋgi tulaŋ nanarionub. Anjam laŋa laŋa mareqnub. 
JHN.11.50	Niŋgi are qaliye. Tamo qujai a tamo uŋgasari kalil qa moiqas di kere. Amqa iga kalil padalqasai.”
JHN.11.51	Kaiafas aqa segi areqalo na anjam di marosai. A wausau deqa atra tamo gate soqnej deqa a Qotei aqa medabu osiqa anjam di marej. Yesus a Juda naŋgi qa moiqas anjam di ubtsiq marej. 
JHN.11.52	Bole, Yesus a Juda naŋgi segi qa moiqasai. Qotei aqa aŋgro kalil sawa bei beiq di unub qaji naŋgi qa ti moiqas. Moisim naŋgi kalil koroinjrimqa naŋgi aqa segi tamo uŋgasari sqab. Kaiafas a anjam di ubtsiq marej.
JHN.11.53	Ariya bati deqa Juda tamo kokba naŋgi Yesus qalib moiqajqa anjam gereiyoqneb. 
JHN.11.54	Onaqa Yesus a di qalieosiq deqa a Juda naŋgo ambleq di walwelosaioqnej. A segitosiqa qure kiñala bei wadau sawa jojom deq gilsiqa aqa aŋgro naŋgi koba na dia soqneb. Qure di aqa ñam Efraim.
JHN.11.55	Onaqa Juda naŋgo yori bati koba jojomej. Qotei a nami Israel naŋgi Isip sawaq dia padalqa laqnabqa eleŋosiq aqaryainjrej deqa are qalqajqa yori bati jojomonaqa Juda tamo uŋgasari tulaŋ gargekoba naŋgo qure qureq dena tigelosib yori bati di unqajqa deqa Jerusalem beb. Juda naŋgo kumbra agiende. Yori bati di brantosaisoqnimqa naŋgi Jerusalem bosib naŋgo segi jejamu yansosib yori bati tariŋqab. Deqa naŋgi Jerusalem beb. 
JHN.11.56	Ariya naŋgi Jerusalem bosib Yesus qa ŋamoqneb. Deqa naŋgi atra tal miligiq bosib segi segi maroqneb, “Niŋgi kiersib are qalonub? Yesus a yori bati unqajqa Jerusalem bqas kio sai kio?” 
JHN.11.57	Naŋgi degsib maroqneb. Di kiyaqa? Atra tamo kokba ti Farisi ti naŋgi na tamo uŋgasari naŋgi nami endegsib minjreb, “Tamo bei a Yesus qabi soqnimqa unsim bosim iga mergem. Yim iga Yesus ojsim tonto talq waiyqom.”
JHN.12.1	Ariya Juda naŋgo yori bati koba jojomej. Bati 6-pela amqa brantqas. Deqa Yesus a tigelosiqa Betani qureq gilej. Qure di Lasarus agi Yesus na subq na tigeltej qaji aqa qure utru. 
JHN.12.2	Gilnaqa qure deqaji tamo uŋgasari naŋgi unsibqa areboleboleinjrnaqa iŋgi goieteb. Ariya Marta a iŋgi suweiyosiq Lasarus wo Yesus wo tamo qudei ti metnjrnaq bosib koba na awoosib iŋgi uyoqneb. 
JHN.12.3	Onaqa Maria a goreŋ quleq tulaŋ boledamu silali kobaquja na awaiyej qaji di jaliŋaq jigsiqa osi bosiqa Yesus aqa siŋgaq di bilentosiqa aqa segi gate baŋga na nuntetej. Onaqa goreŋ aqa quleq na tal keretej. 
JHN.12.4	Onaqa Yesus aqa aŋgro bei aqa ñam Judas Iskariot bunuqna Yesus osim jeu tamo naŋgo baŋq di atqas qaji a Maria aqa kumbra di unsiqa ŋiriŋosiq marej, 
JHN.12.5	“Iga kiyaqa goreŋ di qariŋyosai? Osim meniŋ silali 300 osim tamo iŋgi iŋgi saiqoji unub qaji naŋgi aqaryainjrosai?” 
JHN.12.6	Judas a tamo iŋgi iŋgi saiqoji unub qaji naŋgi qa are qalsiq anjam di marosai. A bajiŋ tamo. A Yesus aqa aŋgro naŋgo silali jugwajqa quŋ taqatoqnej. Deqa naŋgi quŋ miligiq di silali ateqnab a na olo bajiŋoqnej. A deqa are qalsiq marej.
JHN.12.7	Onaqa Yesus a Judas aqa anjam di qusiqa minjej, “Uŋa di uratim a goreŋ di ojeme. Ojesoqnimqa e moiqai. Moiitqa naŋgi na e subq atqab. 
JHN.12.8	Tamo iŋgi iŋgi saiqoji unub qaji naŋgi bati gaigai niŋgi ti sqab. Ariya e bati gaigai niŋgi ti sqasai.”
JHN.12.9	Ariya Juda tamo uŋgasari tulaŋ gargekoba naŋgi qalie, Yesus a Betani qureq bosiq di soqnej. Deqa naŋgi a unqa beleŋeb. Naŋgi Yesus segi unqajqa bosai. Naŋgi qalie, Yesus a nami Lasarus subq na tigeltej. Deqa naŋgi a dego unqa beb. 
JHN.12.10	Yesus a Lasarus subq na tigeltej deqa atra tamo kokba naŋgi Lasarus dego qalsib moiotqa maroqneb. 
JHN.12.11	Di kiyaqa? Juda tamo uŋgasari tulaŋ gargekoba naŋgi atra tamo kokba naŋgi daurnjrqa uratosib Yesus qa naŋgo areqalo siŋgilatosib a dauryeb.
JHN.12.12	Juda tamo uŋgasari tulaŋ gargekoba naŋgi yori bati di unqa marsib Jerusalem beleŋeb. Beleŋosib Jerusalem dia ŋereŋesonab nebeonaqa naŋgi endegsib queb, “Yesus a Jerusalem bqas.” 
JHN.12.13	Naŋgi degsi qusib deqa naŋgi tuwom baŋga eleŋosib Yesus gamq di turqajqa aieb. Aisib Yesus beqnaqa gamq di turosibqa tulaŋ koba leleŋosib endegsib minjeb, “Iga Qotei qa tulaŋ areboleboleigwo. Tamo a bqo endi Tamo Koba Qotei aqa ñam na bqo. Deqa Qotei na a tulaŋ gereiyeme. A Israel naŋgo Mandor Koba.”
JHN.12.14	Onaqa Yesus a donki osiqa quraq di awoej. Aqa kumbra deqa nami Qotei aqa anjam endegsib neŋgreŋyeb unu, 
JHN.12.15	“O Saion tamo uŋgasari, niŋgi ulaaib. Niŋgi uniye. Nuŋgo Mandor Koba a donki bunuj quraq di awoosiq beqnu.” 
JHN.12.16	Nami Yesus aqa aŋgro naŋgi anjam di aqa utru poinjrosai. Ariya bunuqna Qotei na Yesus ñam kobaquja yonaqa naŋgi Qotei aqa anjam neŋgreŋq di so qaji deqa olo are qalsibqa qalieeb, anjam di Yesus qa neŋgreŋyeb. Osib tamo uŋgasari naŋgo kumbra deqa olo are qalsib aqa utru poinjrej.
JHN.12.17	Lasarus a moisiq subq di sonaqa tamo uŋgasari gargekoba naŋgi Yesus ombla sosib a Lasarus metosiq subq na tigeltonaq uneb. Unsib deqa anjam mare mare laqneb. 
JHN.12.18	Mare mare laqnab tamo uŋgasari tulaŋ gargekoba queleŋeb. Queleŋosib deqa Yesus a donki bunuj quraq di awoosiq Jerusalem beqnaqa naŋgi a gamq di turqajqa aieleŋeb. 
JHN.12.19	Ainabqa Farisi naŋgi na unjrsibqa segi segi maroqneb, “Iga Yesus siŋgila na saidyeqnamqa keresaiigeqnu. Niŋgi uniye. Tamo uŋgasari kalil naŋgi a dauryeqnub.”
JHN.12.20	Ariya tamo uŋgasari Qotei louqa marsib yori bati di unqajqa Jerusalem aieleŋeb qaji naŋgo ambleq di Grik tamo qudei soqneb. 
JHN.12.21	Deqa Grik tamo naŋgi di Filip aqaq di branteb. Di kiyaqa? Filip a dego Grik tamo deqa. Filip aqa qure utru Betsaida. Qure di Galili sawaq di unu. Ariya naŋgi Filip aqaq di brantosib minjeb, “O gago was, iga Yesus unqa bonum.” 
JHN.12.22	Onaqa Filip a aisiqa Grik tamo naŋgo anjam mareb qaji di Andru minjej. Minjsiqa Andru ombla gilsib anjam di olo Yesus minjeb. 
JHN.12.23	Minjnab qusiqa naŋgi kamba minjrej, “E Tamo Aŋgro. Deqa e ñam koba oqajqa bati brantqo. 
JHN.12.24	Niŋgi quiye. E bole merŋgwai. Wit yago breiyibqa mandamq aisim moiqasai di a laŋa sqas. Ariya moiqas di a olo qoqi oqsim gei gargekoba ateleŋqas. 
JHN.12.25	Dego kere tamo bei na aqa segi ŋambile tulaŋ qalaqalaiyqas di a padalqas. Ariya tamo bei a mandamq endia aqa segi ŋambile qoreiyqas di a ŋambile gaigai sqas. 
JHN.12.26	Tamo bei a ijo wau yqa osimqa a e daurbem. Yimqa qure e sqai qaji di ijo wau tamo a dego e ombla sqas. Tamo bei a ijo wau yoqnqas di ijo Abu na a ñam kobaquja yqas.”
JHN.12.27	Osiqa Yesus a olo anjam endegsi marej, “Endego e are tulaŋ gulubekobaibqo. Deqa e endegsi Qotei pailyqai kio, ‘O ijo Abu, ni na marimqa gulube e qa bqa laqnu endi e qa baiq’? Uŋgum, e degsi Qotei pailyqasai. Gulube aqa bati endi e qa branteme. E deqa mandamq aiem. 
JHN.12.28	O ijo Abu, ni na ino ñam tulaŋ kobaqujatime.” Yesus a anjam degsi marnaqa laŋ goge dena anjam endegsi bej, “E ijo ñam agi kobaqujatonum. Deqa olo kobaqujatqai.” 
JHN.12.29	Onaqa tamo uŋgasari Yesus aqa areq di tigelesoqneb qaji naŋgi anjam di qusibqa segi segi maroqneb, “Kola anjam atqo kio?” Onaqa tamo qudei naŋgi mareb, “Sai. Laŋ aŋgro bei na Yesus anjam minjqo.”
JHN.12.30	Onaqa Yesus na kamba minjrej, “Anjam niŋgi quonub qaji di e aqaryaibqajqa bosai. Di niŋgi aqaryaiŋgwajqa bej. 
JHN.12.31	Niŋgi quiye. Qotei a tamo uŋgasari mandamq endi unub qaji naŋgo une qa naŋgi peginjrqajqa bati brantqo. Qotei na mandam endeqa gate koba Satan taqal waiyqajqa bati agi brantqo. 
JHN.12.32	E bini mandamq endi unum. Ariya bunuqna jeu tamo naŋgi na e soqtbosib goge gaintbqab. Yimqa bati deqa e na tamo uŋgasari kalil naŋgi metnjritqa naŋgi e qa bqab.” 
JHN.12.33	Yesus aqa segi moiqajqa gam di boleq atqa osiqa degsi marej.
JHN.12.34	Onaqa tamo uŋgasari naŋgi dena kamba Yesus minjeb, “Kristus a bati gaigai sqas. Nami dal anjam degsi marnab iga quem. Deqa ni kiyaqa maronum, ‘E Tamo Aŋgro soqtbosib gaintbqab’? Tamo Aŋgro di tamo yai?”
JHN.12.35	Onaqa Yesus na minjrej, “Puloŋ a nuŋgo ambleq di sokiñalaysim niŋgi olo uratŋgwas. Puloŋ a nuŋgo ambleq endi unu. Deqa niŋgi puloŋ di osib puloŋq na laqniye. Yimqa ambruiŋgwasai. Tamo ambruq na laqnu qaji a ambruq di sosim qabitqas kio? Di a qalieqasai. 
JHN.12.36	Puloŋ a nuŋgo ambleq endi unu. Deqa niŋgi puloŋ di osib puloŋ qa nuŋgo areqalo siŋgilatiye. Niŋgi degyqab di niŋgi puloŋ aqa aŋgro bole sqab.”
JHN.12.36	Yesus a anjam degsi minjrsiqa naŋgi uratnjrnaq naŋgi a olo unosai. 
JHN.12.37	Yesus a Qotei aqa maŋwa gargekoba naŋgo ŋamgalaq di yoqnej. Yeqnaqa naŋgi unoqnsib deqa naŋgo areqalo siŋgilatosai. 
JHN.12.38	Naŋgo kumbra uge dena anjam bei nami Qotei aqa medabu o tamo Aisaia na marej qaji di aqa damu brantej. A endegsi marej, “O Tamo Koba, tamo yai a gago anjam endi qusiqa aqa areqaloq di siŋgilatqo? Tamo yai a Tamo Koba Qotei aqa siŋgila unqo?” Aisaia a nami anjam degsi marej.
JHN.12.39	Deqa naŋgi Yesus qa naŋgo areqalo siŋgilatqa keresai. Utru deqa Aisaia a anjam bei dego endegsi neŋgreŋyej, 
JHN.12.40	“Qotei a naŋgo ŋamdamu getentetnjrej. A naŋgo are miligi dego getentetnjrej. Deqa naŋgi naŋgo ŋamdamu na Qotei aqa kumbra bei unqa keresai. Naŋgi naŋgo are miligiq na Qotei aqa anjam dego poinjrqa keresai. Deqa naŋgi are bulyosib e qa bqa keresai. Deqa e na naŋgi olo boletnjrqasai.” 
JHN.12.41	Aisaia a nami Yesus aqa siŋgila unsiq deqa Yesus qa degsi marej.
JHN.12.42	Bole, Juda tamo kokba gargekoba naŋgi are bulyosib Yesus qa naŋgo areqalo siŋgilateb. Ariya naŋgi Farisi naŋgi ulainjrsib deqa naŋgi boleq na Yesus aqa ñam marosaioqneb. Naŋgi are qaleb, “Iga boleq na Yesus aqa ñam marqom di Farisi naŋgi na iga Qotei tal miligiq gilqa saidgwab.” 
JHN.12.43	Naŋgi degsib are qaleb. Di kiyaqa? Naŋgi tamo na naŋgo ñam soqtqajqa arearetnjroqnej. Naŋgi Qotei na naŋgo ñam soqtqajqa arearetnjrosaioqnej.
JHN.12.44	Onaqa Yesus a tulaŋ koba leleŋosiq marej, “Tamo bei a e qa aqa areqalo siŋgilatqas di a e qa segi aqa areqalo siŋgilatqasai. Ijo Abu e qariŋbej qaji a qa dego aqa areqalo siŋgilatqas. 
JHN.12.45	Tamo bei a e nubqas di a ijo Abu e qariŋbej qaji di dego unqas. 
JHN.12.46	E puloŋ bulosim mandamq aiem. Deqa tamo uŋgasari kalil e qa naŋgo areqalo siŋgilatqab qaji naŋgi ambruq di sqasai. 
JHN.12.47	Tamo bei a ijo anjam qusimqa ariya a dauryqasai di e aqa une deqa a pegiyqasai. E na tamo uŋgasari mandamq endi unub qaji naŋgo une qa peginjrqa bosai. E naŋgi oqajqa bem. 
JHN.12.48	Ariya tamo bei na e qoreibosim ijo anjam quqwa uratqas di aqa une qa pegiyqajqa tamo unu. Diŋo batiamqa anjam e mareqnum qaji dena tamo di aqa une qa pegiyqas. 
JHN.12.49	E ijo segi areqalo na anjam endi marosaieqnum. Ijo Abu e qariŋbej qaji a na anjam merbeqnaqa quoqnsim agi mareqnum. 
JHN.12.50	E qalieonum, ijo Abu Qotei aqa anjam di ŋambile gaigai sqajqa anjam. Deqa anjam kalil e mareqnum qaji endi ijo Abu na e merbeqnaq quoqnsim agi mareqnum.”
JHN.13.1	Qotei a nami Israel naŋgi Isip sawaq dia padalqa laqnabqa eleŋosiq aqaryainjrej deqa are qalqajqa yori bati koba jojomonaqa Yesus a endegsi qalieej, “E mandam endi so bati koboqo. E moisiy ijo Abu aqaq olo oqwa bati brantqo.” A degsi qalieosiq deqa aqa segi tamo uŋgasari mandamq di soqneb qaji naŋgi tulaŋ qalaqalainjroqnsiq gilsi gilsiq aqa moiqa bati itej.
JHN.13.2	Ariya bilaqtonaqa a na aqa aŋgro naŋgi joqsiqa koba na awoosib iŋgi uyoqneb. Iŋgi uyeqnabqa Satan a Judas Iskariot aqa are miligiq aisiqa Judas na Yesus osim jeu tamo naŋgo baŋq di atqajqa areqalo di tigeltetej. Judas a Saimon Iskariot aqa ŋiri. 
JHN.13.3	Ariya Yesus a qalieej, aqa Abu na iŋgi iŋgi kalil aqa baŋq di ateleŋej. A Qotei aqaq dena bej olo puluosim Qotei aqaq oqwas di dego qalieej. 
JHN.13.4	Deqa a aqa aŋgro naŋgi ti iŋgi uyoqnsibqa a tigelosiqa aqa gara olekoba piqtosiq jejamu piyo qaji gara osiqa tigej. 
JHN.13.5	Tigsiqa kaŋgal tamo bulosiqa tabirq di ya qamsiq aqa aŋgro naŋgo siŋga yansetnjroqnsiqa jejamu piyo qaji gara tigej qaji dena nuntetnjroqnej.
JHN.13.6	Osiqa Pita aqa siŋga yansetqa laqnaqa minjej, “O Tamo Koba, ni ijo siŋga yansetbqam e?” 
JHN.13.7	Onaqa Yesus na kamba minjej, “Kumbra e endego yeqnum endi ni utru poimosaiunu. Bunuqna ni poimqas.” 
JHN.13.8	Onaqa Pita na Yesus saidyosiq minjej, “Ni ijo siŋga yansqasai. Saibolesai.” Onaqa Yesus na minjej, “E ni yansmqasai di ni e ombla sqa keresai.” 
JHN.13.9	Onaqa Saimon Pita na minjej, “O Tamo Koba, ni ijo siŋga segi yansaim. Ijo baŋ ti gate ti dego yansetbe.” 
JHN.13.10	Onaqa Yesus na minjej, “Tamo a yalqo a olo yalqasai. Aqa siŋga segi yansqas di kere. Dena a torei milalo sqas. Niŋgi milalo unub. Ariya e niŋgi kalil qa marosai.” 
JHN.13.11	Yesus a qalieej, aqa aŋgro bei agi Judas a na Yesus osim jeu tamo naŋgo baŋq di atqas. Deqa a marej, “Niŋgi kalil milalo sosai.”
JHN.13.12	Yesus a naŋgo siŋga yansetnjrsiq koboonaqa aqa segi gara olekoba olo jigsiqa awoosiq nenemnjrej, “Kumbra e endego niŋgi eŋgonum qaji endi niŋgi utru poiŋgwo e? 
JHN.13.13	Niŋgi e merbeqnub, ‘O Qalie Tamo Koba. O Tamo Koba.’ Niŋgi e degsib merbeqnub. Di kere merbeqnub. Agi e segi qujai. 
JHN.13.14	E nuŋgo Tamo Koba. E nuŋgo Qalie Tamo Koba dego. Ariya e nuŋgo siŋga yansetŋgonum. Deqa niŋgi dego nuŋgo was naŋgo siŋga yansetnjroqniye. 
JHN.13.15	Kumbra e endego niŋgi eŋgonum qaji endi niŋgi kamba dego degsib yqajqa deqa kumbra osorŋgonum. 
JHN.13.16	Niŋgi quiye. E bole merŋgwai. Kaŋgal tamo na aqa tamo koba buŋyqa keresai. Tamo a wau bei yqa gilqas qaji a na tamo a qariŋyqo qaji di buŋyqa keresai. 
JHN.13.17	Kumbra e yeqnum qaji endi aqa utru niŋgi poiŋgwo. Deqa niŋgi ijo kumbra endi dauryqab di niŋgi tulaŋ areboleboleiŋgwas.
JHN.13.18	“Ijo anjam endi e niŋgi kalil qa marosai. E segi na niŋgi giltŋgem deqa e niŋgi qa qalieonum. Ariya anjam bei Qotei aqa neŋgreŋq di unu qaji di aqa damu brantqas. Anjam agiende, ‘Tamo e ombla bem uyqas qaji a na e jeutbqas.’ 
JHN.13.19	Kumbra di brantosaisonaqa e nami merŋgonum. Deqa bunuqna kumbra di brantimqa niŋgi e qa nuŋgo areqalo siŋgilatosib marqab, ‘Bole, Yesus a segi Qotei bole.’ 
JHN.13.20	Niŋgi quiye. E bole merŋgwai. Tamo bei na tamo bei e qariŋyonum qaji a oqas di a e dego oqas. A e oqas di a na ijo Abu e qariŋbej qaji a dego oqas.”
JHN.13.21	Yesus a naŋgi anjam degsi minjrsiq koboonaqa a are tulaŋ gulubekobaiyonaqa marej, “Niŋgi quiye. E bole merŋgwai. Ijo aŋgro bei na e osim jeu tamo naŋgo baŋq di atqas.” 
JHN.13.22	Onaqa Yesus aqa aŋgro naŋgi segi segi kokoqoqneb. Naŋgi qaliesai, Yesus a aŋgro yai qa degsi marej. 
JHN.13.23	Yesus aqa aŋgro bei agi Yesus na tulaŋ qalaqalaiyoqnej qaji a Yesus aqa areq di awesoqnej. 
JHN.13.24	Deqa Saimon Pita a baŋ na aŋgro di minjej, “Ni na Yesus nenemyimqa a aŋgro yai qa degsi marqo di mermqas.” 
JHN.13.25	Onaqa aŋgro dena Yesus beteryosiqa nenemyej, “O Tamo Koba, ni aŋgro yai qa maronum?” 
JHN.13.26	Onaqa Yesus na minjej, “Aŋgro e na endego bem osiy quiq di tuqtosiy anaiyqai qaji a na e osim jeu tamo naŋgo baŋq di atqas.” Degsi minjsiqa bem quiq di tuqtosiq Saimon Iskariot aqa ŋiri Judas anaiyej.
JHN.13.27	Anaiyonaq uynaq Satan a Judas aqa are miligiq ainaqa Yesus na minjej, “Ni kumbra yqam qaji di endego yoqujat.” 
JHN.13.28	Yesus a na Judas degsi minjnaqa aqa aŋgro kalil awoeleŋesoqneb qaji naŋgi aqa anjam di qusibqa utru poinjrosai. 
JHN.13.29	Judas a na naŋgo silali jugwajqa quŋ taqatoqnej. Deqa naŋgi are qaleb, Judas a gilsim yori bati aqa iŋgi iŋgi awaiyqajqa deqa kio Yesus na degsi minjej. Naŋgi qudei are qaleb, Judas a gilsim iŋgi awaiyosim tamo iŋgi iŋgi saiqoji unub qaji naŋgi anainjrqajqa deqa kio Yesus na degsi minjej. 
JHN.13.30	Ariya Judas a bem di uysiqa warum uratosiq oqedej. Di qolo.
JHN.13.31	Judas a oqedonaqa Yesus a endegsi marej, “Bini e Tamo Aŋgro ñam koba oqai. E ñam koba otqa dena Qotei a dego ñam koba oqas. 
JHN.13.32	Qotei a ñam koba osimqa a na e dego ñam koba ebqas. A urur ñam koba ebqas. 
JHN.13.33	O ijo aŋgro niŋgi quiye. E niŋgi koba na sokiñalaysiy uratŋgitqa niŋgi e qa ŋamoqnqab. Qure e oqwai qaji di niŋgi oqwa keresai. Ijo anjam di e nami Juda tamo naŋgi minjroqnem agi bini niŋgi dego olo merŋgonum. 
JHN.13.34	Endego e dal anjam bunuj eŋgwai. Dal anjam bunuj agiende. Niŋgi nuŋgo was naŋgi qalaqalainjroqniye. E niŋgi qalaqalaiŋgeqnum dego kere niŋgi kamba dego nuŋgo was naŋgi qalaqalainjroqniye. 
JHN.13.35	Niŋgi nuŋgo was naŋgi qalaqalainjroqnibqa tamo kalil naŋgi nuŋgo kumbra di unsibqa dena qalieoqnqab, niŋgi ijo aŋgro bole.”
JHN.13.36	Onaqa Saimon Pita na Yesus nenemyej, “O Tamo Koba, ni qabitqam?” Onaqa Yesus na minjej, “Qure e oqwai qaji di ni mati oqwa keresai. Bunuqna ni e daurbosim qure deq bqam.” 
JHN.13.37	Onaqa Pita na olo Yesus nenemyej, “O Tamo Koba, kiyaqa e bini ni daurmqa keresai? Ni marimqa e ni qa ijo ŋambile uratosiy moiqai.”
JHN.13.38	Onaqa Yesus na kamba minjej, “Ni e qa ino ŋambile uratosim moiqa kere e? Ni que. E bole mermqai. Tuwe anjamosaisoqnimqa ni maroqalubtqam, ‘E Yesus qaliesai.’”
JHN.14.1	Osiqa Yesus a na aqa aŋgro kalil naŋgi olo endegsi minjrej, “Niŋgi are gulubeiŋgaiq. Niŋgi Qotei qa nuŋgo areqalo siŋgilateqnub. Ariya niŋgi e qa dego nuŋgo areqalo siŋgilatoqniye. 
JHN.14.2	Laŋ qureq dia ijo Abu aqa talq di warum gargekoba unub. E oqsiy nuŋgo segi segi warum gereiyetŋgwai. Degsi sosai qamu e anjam endi niŋgi merŋgosai qamu. 
JHN.14.3	E nuŋgo segi segi warum gereiyetŋgsiy olo bosiy niŋgi joqsiy qure e sqai di niŋgi dego e ombla sqab. 
JHN.14.4	Qure e sqai deq oqwajqa gam di niŋgi qalie.”
JHN.14.5	Onaqa Tomas na Yesus minjej, “O Tamo Koba, qure ni oqwam qaji di iga qaliesai. Deqa iga kiersim qure deq oqwajqa gam qalieqom?” 
JHN.14.6	Onaqa Yesus na minjej, “E segi gam. E segi anjam bole qa utru. E segi ŋambile qa utru dego. Deqa tamo bei a gam bei na ijo Abu aqaq oqwa keresai. Ijo Abu aqaq oqwajqa gam agi e segi qujai. 
JHN.14.7	Niŋgi e qa qalieonub qamu niŋgi ijo Abu qa dego qalieonub qamu. Agi endego niŋgi ijo Abu qa qalieosib a unonub.”
JHN.14.8	Onaqa Filip na Yesus minjej, “O Tamo Koba, ni na ino Abu iga osorgimqa di iga qa kereqas.” 
JHN.14.9	Onaqa Yesus na minjej, “O Filip, e bati olekoba niŋgi koba na soqnem. Ni e qa qalieosaiunum e? Tamo a e nubqo di a ijo Abu dego unqo. Deqa ni kiyaqa e merbonum, ‘Ni na ino Abu iga osorge’? 
JHN.14.10	E ijo Abu beteryejunum a dego e beterbejunu di ni poimosai kio? Anjam e na niŋgi merŋgeqnum qaji endi ijo segi areqalo na marosai. Ijo Abu na e beterbesosiqa aqa wau ojeqnu. 
JHN.14.11	E ijo Abu beteryejunum a dego e beterbejunu. Niŋgi ijo anjam di qusib poiŋgem. Ariya niŋgi qusib ugeiŋgimqa wau kalil e nuŋgo ŋamgalaq di yeqnum qaji deqa olo are qalsib dena nuŋgo areqalo e qa siŋgilatiye.
JHN.14.12	“Niŋgi quiye. E bole merŋgwai. Tamo bei a e qa aqa areqalo siŋgilatqas di wau kalil e yeqnum qaji a dego yoqnqas. Osim ijo wau di buŋyosim wau tulaŋ kokba yoqnqas. Di kiyaqa? E ijo Abu aqaq olo oqwai deqa. 
JHN.14.13	E Qotei aqa Ŋiri deqa niŋgi iŋgi bei qa osib ijo ñam na Qotei pailyqab di e na iŋgi di eŋgwai. Yim dena ijo Abu a ñam koba oqas. 
JHN.14.14	Niŋgi iŋgi bei qa osib ijo ñam na Qotei pailyqab di e na iŋgi di eŋgwai.”
JHN.14.15	Osiqa Yesus a olo anjam endegsi minjrej, “Niŋgi e qalaqalaibo degosib ijo anjam dauryoqniye. 
JHN.14.16	Amqa e na ijo Abu minjitqa a na Aqaryaiŋgo tamo bei qariŋyimqa nuŋgoq bosim siŋgilatŋgwas. Osim bati gaigai niŋgi koba na sqas. 
JHN.14.17	Aqaryaiŋgo tamo di a anjam bole qa Mondor. Tamo uŋgasari mandamq endi unub qaji naŋgi Mondor di oqa keresai. Naŋgi a unosaieqnub. Naŋgi a qa qaliesai dego. Ariya niŋgi a qa qalie. A niŋgi koba na unub. Bunuqna a bosim nuŋgo are miligiq di sqas.
JHN.14.18	E niŋgi mandum aŋgro bul uratŋgwasai. E niŋgi qa olo bqai. 
JHN.14.19	Tamo uŋgasari mandamq endi unub qaji naŋgi sokiñalaysibqa e olo nubqasai. Ariya niŋgi na e olo nubqab. E ŋambile unum deqa niŋgi dego ŋambile sqab. 
JHN.14.20	Sosib bati deqa niŋgi endegsib qalieqab, e na ijo Abu beteryejunum. Niŋgi na e beterbejunub. E na niŋgi beterŋgejunum. 
JHN.14.21	Niŋgi quiye. Tamo bei a ijo dal anjam qusim dauryoqnqas di a na e tulaŋ qalaqalaiboqnqas. Tamo a e qalaqalaiboqnqas di ijo Abu na kamba a qalaqalaiyoqnqas. E dego a tulaŋ qalaqalaiyoqnsiyqa aqaq di brantoqnsiyqa e segi qa babtoqnqai.”
JHN.14.22	Onaqa Judas bei Judas Iskariot sai a na Yesus endegsi nenemyej, “O Tamo Koba, kiyaqa ni tamo uŋgasari kalil mandamq endi unub qaji naŋgoq di brantqa saidosim gago segiq di brantoqnsim ni segi qa babtoqnqam?” 
JHN.14.23	Onaqa Yesus na kamba minjej, “Tamo bei na e tulaŋ qalaqalaibqas di a ijo anjam dauryoqnqas. Yimqa ijo Abu na kamba tamo di qalaqalaiyimqa aqo ijo Abu wo aqaq bosim a ombla gaigai sqom. 
JHN.14.24	Tamo bei a e qalaqalaibqasai di a ijo anjam dauryqasai. Anjam e na niŋgi merŋgeqnum qaji endi ijo anjam sai. Anjam endi ijo Abu e qariŋbej qaji aqa anjam.
JHN.14.25	“Anjam endi e niŋgi koba na sosim deqa merŋgeqnum. 
JHN.14.26	Bunuqna Aqaryaiŋgo tamo a niŋgi qa bosim siŋgilatŋgwas. A Qotei aqa Mondor Bole. Ijo Abu na a qariŋyim ijo ñam na bosim anjam kalil niŋgi merŋgekritqas. Osim nuŋgo areqalo tigeltetŋgimqa anjam kalil e nami niŋgi merŋgoqnem qaji deqa olo are qalqab.
JHN.14.27	“E niŋgi uratŋgwa osiyqa nuŋgo are latetŋgwai. E segi are lawo na unum niŋgi degsib are lawo na sqajqa deqa e na nuŋgo are latetŋgwai. Mandam tamo uŋgasari naŋgi na degsib nuŋgo are latetŋgwa keresai. Deqa niŋgi are gulubeiŋgaiq. Osib ulaaib. 
JHN.14.28	E niŋgi endegsim merŋgonum quonub, ‘E niŋgi uratŋgsiy olo niŋgi qa bqai.’ Niŋgi e qalaqalaibonub qamu niŋgi ijo anjam deqa areboleboleiŋgwo qamu. Di kiyaqa? E ijo Abu aqaq olo oqwai deqa. Ijo Abu na e tulaŋ buŋbejunu. 
JHN.14.29	E ijo Abu aqaq oqosaisosim anjam endi agi merŋgonum. Deqa bunuqna e ijo Abu aqaq oqitqa niŋgi e qa nuŋgo areqalo siŋgilatqab.
JHN.14.30	“Mandam endeqa gate koba Satan a beqnu. Deqa e olo anjam olekoba titsiy merŋgoqnsiy sqasai. Satan a na e gulube bei ebqa keresai. 
JHN.14.31	Ariya ijo areqalo agiende. Tamo uŋgasari mandamq endi unub qaji naŋgi endegsib qalieqab, e na ijo Abu tulaŋ qalaqalaiyeqnum deqa aqa anjam kalil a na e merbeqnu qaji di e olo dauryeqnum. Ariya niŋgi tigelab iga gilqom.”
JHN.15.1	Osiqa Yesus a olo anjam endegsi minjrej, “E segi wain ŋamtaŋ bole. Ijo Abu a wain wau qa lanja. 
JHN.15.2	Ijo dani qudei naŋgi gei bole atqasai di ijo Abu na naŋgi giŋgeŋnjrsim taqal breinjrqas. Ijo dani gei bole ateleŋeqnub qaji di ijo Abu na gereinjreqnaqa naŋgi olo gei koba ateleŋeqnub. 
JHN.15.3	Ijo anjam e nami merŋgoqnem qaji dena niŋgi gereiŋgwo. Deqa niŋgi torei milalejunub. 
JHN.15.4	Niŋgi e beterbesoqnibqa e dego niŋgi beterŋgesqai. Ŋam dani a segi sqas di a geitqa keresai. Qoboq di qamesqas di a geitqas. Dego kere niŋgi e beterbesqasai di niŋgi gei bole atqa keresai.
JHN.15.5	“E segi wain ŋamtaŋ bole. Niŋgi ijo dani bul. Tamo bei a e beterbesqas di e dego a beteryesqai. Yimqa a gei koba ateleŋoqnqas. Niŋgi e uratbqab di niŋgi kumbra bole bei yqa keresai. 
JHN.15.6	Tamo bei a e beterbqasai di a ŋam dani bul giŋgeŋyosib taqal breiyib kaŋgraŋamqa koroiyosib ŋamyuoq di breiyib yugwas.
JHN.15.7	“Niŋgi e beterbesosib ijo anjam nuŋgoq di soqnimqa niŋgi iŋgi bei qa osib Qotei pailyqab di a na iŋgi di eŋgwas. 
JHN.15.8	Niŋgi ŋam dani bul sosib gei koba ateleŋabqa tamo uŋgasari naŋgi nuŋgo kumbra di unsibqa niŋgi qa endegsib marqab, ‘Naŋgi Yesus aqa aŋgro bole.’ Amqa nuŋgo kumbra dena ijo Abu aqa ñam tulaŋ kobaqujaqas. 
JHN.15.9	Ijo Abu na e tulaŋ qalaqalaibeqnu dego kere e na niŋgi tulaŋ qalaqalaiŋgoqnem. Deqa niŋgi gaigai ijo qalaqalaiyo kumbra ti soqniye. 
JHN.15.10	Niŋgi ijo dal anjam kalil dauryoqnqab di niŋgi ijo qalaqalaiyo kumbra ti sqab. E ijo Abu aqa dal anjam dauryoqnsimqa aqa qalaqalaiyo kumbra ti unum dego kere. 
JHN.15.11	Ijo areqalo agiende. E segi tulaŋ areboleboleibeqnu niŋgi dego tulaŋ areboleboleiŋgoqnem. Utru deqa e na anjam endi niŋgi merŋgonum. 
JHN.15.12	Ijo dal anjam agiende. E na niŋgi qalaqalaiŋgeqnum dego kere niŋgi na nuŋgo was naŋgi dego qalaqalainjroqniye. 
JHN.15.13	Tamo bei na aqa kadoi naŋgi tulaŋ qalaqalainjrsim deqa a na naŋgi aqaryainjrqa osimqa aqa segi ŋambile uratosim moiqas di a kumbra tulaŋ boledamu yqas. Qalaqalaiyo kumbra dena qalaqalaiyo kumbra kalil tulaŋ buŋnjrejunu. 
JHN.15.14	Niŋgi ijo anjam e na merŋgeqnum qaji endi dauryoqnqab di niŋgi ijo segi kadoi bole sqab. 
JHN.15.15	Kaŋgal tamo naŋgi naŋgo tamo kokba naŋgo wau utru geregere qaliesai. Deqa e niŋgi olo kaŋgal tamo qa merŋgwasai. Anjam kalil ijo Abu na e merbeqnaq queqnum qaji di e na ubtsim niŋgi merŋgeqnum. Deqa e niŋgi ijo kadoi qa merŋgeqnum.
JHN.15.16	“Niŋgi na e giltbosai. E na niŋgi ijo segi qa osim giltŋgem. Osim niŋgi wau eŋgem. Yimqa niŋgi gilsib gei koba ateleŋoqnibqa nuŋgo gei bole gaigai sqas. Deqa niŋgi ijo ñam na iŋgi bei qa ijo Abu pailyqab di a na eŋgwas. 
JHN.15.17	E na niŋgi dal anjam endegsi merŋgwai. Niŋgi segi segi na nuŋgo was naŋgi qalaqalainjroqniye.”
JHN.15.18	Osiqa Yesus a olo anjam endegsi minjrej, “Tamo uŋgasari mandamq endi unub qaji naŋgi na niŋgi jeutŋgoqnqab di niŋgi endegsi poiŋgem, naŋgi nami e dego jeutgoqneb. 
JHN.15.19	Niŋgi mandam endeqa tamo qamu tamo uŋgasari mandamq endi unub qaji naŋgi na niŋgi qalaqalaiŋgonub qamu. Agi naŋgi na naŋgo segi aŋgro naŋgi qalaqalainjreqnub dego kere. Ariya niŋgi mandam endeqa tamo sai. E na niŋgi giltŋgem deqa niŋgi mandam endeqa kumbra urateb. Utru deqa mandam endeqa tamo uŋgasari naŋgi na niŋgi jeutŋgeqnub. 
JHN.15.20	E nami merŋgonum, kaŋgal tamo na aqa tamo koba buŋyqa keresai. Niŋgi ijo anjam deqa geregere are qaliye. Jeu tamo naŋgi na e ugeugeibeqnub dego kere niŋgi dego ugeugeiŋgoqnqab. Naŋgi ijo anjam dauryoqneb qamu naŋgi nuŋgo anjam dego dauryonub qamu. 
JHN.15.21	Ariya jeu tamo naŋgi ijo Abu e qariŋbej qaji a qa qaliesai. Deqa naŋgi na niŋgi ugeugeiŋgoqnqab. Di kiyaqa? Niŋgi ijo ñam ejunub deqa.
JHN.15.22	“E bosim jeu tamo naŋgi di anjam minjrosai qamu naŋgi une saiqoji qamu. Ariya bini naŋgi naŋgo une di ulitqa gam saiqoji. 
JHN.15.23	Tamo bei na e jeutbqas di a na ijo Abu dego jeutqas. 
JHN.15.24	E wau bunuj tamo bei na nami yosaioqnej qaji di naŋgo ambleq di yosai qamu naŋgi une saiqoji qamu. Ariya e naŋgo ambleq di wau bunuj yeqnamqa naŋgi unoqneb. Deqa naŋgi na aqo ijo Abu wo jeutgeqnub. 
JHN.15.25	Naŋgo kumbra uge dena Qotei aqa dal anjam bei nami neŋgreŋyeb qaji di aqa damu branteqnu. Agi nami endegsib neŋgreŋyeb, ‘Tamo naŋgi na e laŋa jeutbeqnub.’
JHN.15.26	“Niŋgi siŋgilatŋgwajqa Mondor a ijo Abu ombla unub. E na a qariŋyit niŋgi qa bqas. A anjam bole qa Mondor. A ijo Abu aqaq dena bqas. Bosim ijo wau qa ti ijo kumbra qa ti anjam babtqas. 
JHN.15.27	Niŋgi dego e qa anjam babtqab. Di kiyaqa? Nami e ijo wau utru atem bati deqa niŋgi e ombla sosib ijo wau unoqneb dena bosi bosib agi bini niŋgi e ombla unum.
JHN.16.1	“Niŋgi ijo ñam ulontaib deqa e na anjam endi merŋgeqnum. 
JHN.16.2	Juda tamo kokba naŋgi na niŋgi taqal waiŋgosib niŋgi olo Qotei tal miligiq gilqa saidŋgwab. Yimqa bunuqna bati bei bamqa tamo naŋgi niŋgi liŋgoqnsib moiotŋgeqnub qaji naŋgi endegsib are qalqab, ‘Iga Qotei aqa wau bole yeqnum.’ 
JHN.16.3	Naŋgi aqo ijo Abu wo qa qaliesai deqa naŋgi na niŋgi degŋgwab. 
JHN.16.4	Ariya bini e naŋgo kumbra deqa niŋgi saiŋgonum. Bunuqna naŋgi na niŋgi degŋgibqa niŋgi ijo anjam endeqa olo are qalqab.”
JHN.16.4	Osiqa Yesus a olo anjam endegsi minjrej, “Nami e niŋgi koba na sosim deqa e na anjam endi niŋgi merŋgosaioqnem. 
JHN.16.5	Ariya bini e niŋgi uratŋgsiy ijo Abu e qariŋbej qaji aqaq olo oqwai. Ariya nuŋgo ambleq di aŋgro bei na e kamba nenembosai, ‘Ni qabitqam’ degbosai. 
JHN.16.6	E na anjam endi merŋgonumqa niŋgi qusib are gulubeiŋgwo. 
JHN.16.7	Niŋgi quiye. E bole merŋgwai. E niŋgi aqaryaiŋgwajqa deqa uratŋgsiy oqwai. E oqwasai di niŋgi siŋgilatŋgwajqa Mondor a nuŋgoq bqasai. Ariya e oqsiy Mondor qariŋyitqa a nuŋgoq bqas. 
JHN.16.8	Bosim mandam endeqa tamo uŋgasari naŋgo une babtoqnim naŋgi poinjroqnqas. Kumbra bole qa utru di dego a na osornjroqnim naŋgi qalieoqnqab. Qotei a mondoŋ tamo uŋgasari naŋgo une qa naŋgi peginjrqas. Kumbra di dego naŋgi qalieqajqa deqa Qotei aqa Mondor na naŋgi osornjroqnqas. 
JHN.16.9	Une aqa utru agiende. Mandam endeqa tamo uŋgasari naŋgi e qa naŋgo areqalo siŋgilatosaieqnub. 
JHN.16.10	Kumbra bole aqa utru agiende. E ijo Abu aqaq oqitqa niŋgi e olo nubqasai. 
JHN.16.11	Qotei na tamo naŋgo une qa peginjrqas kumbra di aqa utru agiende. Mandam endeqa gate koba Satan aqa une qa Qotei na pegiyosim a ŋamyuoq waiyqas.
JHN.16.12	“E anjam gargekoba niŋgi merŋgwajqa ijo areqaloq di unu. Bini e merŋgwasai. Di kiyaqa? Nuŋgo areqalo na ojqa keresai deqa. 
JHN.16.13	Ariya anjam bole qa Mondor a bosimqa nuŋgo areqalo gereiyetŋgimqa niŋgi anjam bole kalil poiŋgekritqas. A aqa segi areqalo na anjam merŋgwasai. A anjam quoqnsim di segi niŋgi merŋgoqnqas. Osim kumbra mondoŋ branteleŋqas qaji di dego ubtsim merŋgoqnqas. 
JHN.16.14	A ijo anjam osim niŋgi merŋgoqnqas. Osim kumbra dena a na ijo ñam koba ti ijo siŋgila ti boleq atoqnqas. 
JHN.16.15	Ijo Abu aqa iŋgi iŋgi kalil di ijo dego. Deqa e niŋgi merŋgonum, Qotei aqa Mondor a ijo anjam osim niŋgi merŋgoqnqas.”
JHN.16.16	Osiqa Yesus a olo anjam endegsi minjrej, “Niŋgi sokiñalaysib e nubqasai. Olo sokiñalaysib e nubqab.” 
JHN.16.17	Onaqa Yesus aqa aŋgro qudei naŋgi segi segi mareleŋoqneb, “Yesus a marqo, ‘Niŋgi sokiñalaysib e nubqasai. Olo sokiñalaysib e nubqab.’ Osiq marqo, ‘Ijo anjam di aqa utru agiende. E ijo Abu aqaq olo oqwai.’ A kiyaqa degsi marqo?” 
JHN.16.18	Naŋgi degsib marsib olo mareb, “Yesus a marqo, ‘Niŋgi sokiñalaysib e nubqab.’ Anjam di aqa utru iga poigosai.”
JHN.16.19	Naŋgi degsib Yesus nenemyqa osib segi segi mareqnab a qalieosiqa endegsi minjrej, “E niŋgi merŋgonum, ‘Niŋgi sokiñalaysib e nubqasai. Olo sokiñalaysib e nubqab.’ Ijo anjam di aqa utru niŋgi poiŋgosai deqa niŋgi segi segi nenemeqnub. 
JHN.16.20	Niŋgi quiye. E bole merŋgwai. Niŋgi e qa are tulaŋ ugeiŋgimqa akam ti sqab. Ariya mandam endeqa tamo uŋgasari naŋgi areboleboleinjrim sqab. Niŋgi are gulubeiŋgwas. Ariya nuŋgo are gulube di olo koboamqa niŋgi areboleboleiŋgwas. 
JHN.16.21	Uŋa a aŋgro oqa batiamqa aqa jejamu tulaŋ jaqatiŋyoqnimqa a are gulubekobaiyqas. Ariya a aŋgro osim aqa jaqatiŋ koboamqa a aqa jaqatiŋ deqa olo are qalqasai. A aŋgro osim deqa tulaŋ areboleboleiyim sqas. 
JHN.16.22	Dego kere bini niŋgi are gulubeiŋgwo. Ariya bunuqna e niŋgi olo niŋgitqa niŋgi are gulube di uratosib tulaŋ areboleboleiŋgwas. Nuŋgo arebolebole di tamo bei na olo yaiŋgwa keresai. 
JHN.16.23	Bati deqa niŋgi na olo e anjam bei nenembqasai. Deqa niŋgi quiye. E bole merŋgwai. Niŋgi iŋgi bei qa osib ijo ñam na Abu pailyqab di a na eŋgwas. 
JHN.16.24	Niŋgi nami ijo ñam na Qotei pailyosaioqneb. Ariya bini niŋgi iŋgi bei qa osibqa niŋgi ijo ñam na Qotei pailyoqniye. Osib deqa niŋgi iŋgi di osib niŋgi tulaŋ areboleboleiŋgoqnqas.”
JHN.16.25	Osiqa Yesus a olo anjam endegsi minjrej, “E anjam merŋgeqnum endi yawo na anjam merŋgeqnum. Bunuqna e olo yawo anjam bei merŋgwasai. Anjam aqa damu geregere plaltosiy ijo Abu qa merŋgoqnqai. 
JHN.16.26	Yimqa bati deqa niŋgi ijo ñam na ijo Abu pailyoqnqab. Deqa e niŋgi qa olo ijo Abu pailyqasai. Niŋgi segi na ijo Abu pailyoqnqab. 
JHN.16.27	Ijo Abu a na niŋgi tulaŋ qalaqalaiŋgeqnu. Di kiyaqa? Niŋgi na e qalaqalaibeqnub deqa. Osib niŋgi endegsi poiŋgeqnu, Qotei na e qariŋbonaq bem. 
JHN.16.28	Nami e ijo Abu ombla sosim dena mandamq aiem. Bini e olo mandam uratosiy aqaq olo oqwai.”
JHN.16.29	Onaqa Yesus aqa aŋgro naŋgi aqa anjam di qusib minjeb, “Od, endego ni boleq na anjam ubtosim mergonum. Ni yawo anjam mergosai. 
JHN.16.30	Deqa iga bini poigwo, ni kumbra kalil qa qalieonum. Deqa tamo bei na ni anjam bei nenemmosaisoqnimqa ni a qa tariŋqasai. Ni namoqna aqa anjam kamba minjqa kere. Utru deqa iga ni qa gago areqalo siŋgilatosim qalieonum, ni Qotei ombla sosim dena bem.”
JHN.16.31	Onaqa Yesus na kamba minjrej, “Niŋgi e qa nuŋgo areqalo siŋgilatonub e? Di keretonub. 
JHN.16.32	Niŋgi quiye. Bati bei bqas agi jojomqo. Od, bati di bqo. Deqa jeu tamo naŋgi na niŋgi teteiŋgibqa niŋgi kalil e uratbosibqa segisegiosib nuŋgo qureq jaraiibqa e segi sqai. Bole, e segi sqasai. Di kiyaqa? Ijo Abu a e ombla unum deqa. 
JHN.16.33	Niŋgi na e beterbosib are lawo na sqajqa deqa e na anjam endi niŋgi merŋgonum. Niŋgi mandamq endia sosib niŋgi gulube koba oqnqab. Deqa uŋgum. Niŋgi are siŋgilatiye. E segi na mandam endeqa siŋgila kalil gotraŋyosim tigelejunum.”
JHN.17.1	Yesus a na aqa aŋgro naŋgi anjam degsi minjrsiq koboonaqa laŋ goge tarosiqa Qotei endegsi pailyej, “O Abu, bati brantqo. E ino segi Aŋgro deqa ni na e ñam koba ebime. Yim e kamba dego ni ñam koba emqai. 
JHN.17.2	Di kiyaqa? Ni na e siŋgila ebem. Osim e na tamo uŋgasari kalil naŋgo gate sqa marsim e giltbem. Deqa tamo uŋgasari ni na e ebem qaji naŋgi di e na ŋambile enjritqa naŋgi ŋambile gaigai sqab. 
JHN.17.3	Ŋambile gaigai sqajqa kumbra agiende. Tamo ŋambile gaigai sqab qaji naŋgi ni qa qalieqab. Agi ni segi Qotei bole. E Yesus Kristus qa dego naŋgi qalieqab. Agi ni na e qariŋbonam bem.
JHN.17.4	“Ino ñam koba ti ino siŋgila ti di e na tamo uŋgasari mandamq endi unub qaji naŋgi osornjroqnem. Osim wau kalil ni na e yqajqa ebem qaji agi yekritem. 
JHN.17.5	O Abu, nami mandam a brantosaisonaqa e ni ombla ñam koba ti soqnem. Ñam di ni na e olo ebimqa aqo ombla ñam koba ti sqom.
JHN.17.6	“Mandam endeqa tamo uŋgasari ni na ebem qaji naŋgi di e na ino ñam osornjroqnem. Naŋgi ino segi tamo uŋgasari sonabqa ni na naŋgi e ebem. Naŋgi ino anjam dauryoqneb. 
JHN.17.7	Bini naŋgi qalieonub, iŋgi iŋgi kalil ni na e ebem qaji di inoq dena branteb. 
JHN.17.8	Anjam kalil ni na e merboqnem qaji di e na kamba naŋgi minjreqnam naŋgi quoqnsib endegsi poinjrej, e nami ni ombla sosim dena bem. Deqa naŋgi e qa naŋgo areqalo siŋgilatosib qalieeb, ni na e qariŋbonam bem.
JHN.17.9	“E naŋgi qa osim ni pailmonum. Mandam endeqa tamo uŋgasari kalil naŋgi qa e ni pailmosai. Tamo uŋgasari ni na e ebem qaji naŋgi segi qa osim ni pailmonum. Di kiyaqa? Naŋgi ino segi tamo uŋgasari unub deqa. 
JHN.17.10	Ijo segi tamo uŋgasari kalil naŋgi di ino dego. Ino segi tamo uŋgasari kalil naŋgi di ijo dego. Naŋgoq dena ijo ñam kobaqujaeqnu.
JHN.17.11	“E inoq olo bqai. Deqa e mandamq endia olo sqasai. Ariya ijo segi tamo uŋgasari naŋgi mandamq endi sqab. O Abu, ino kumbra kalil boledamu. Ni segi qujai une saiqoji. Ino segi ñam koba ni na ebem qaji ñam dena ni na ijo segi tamo uŋgasari naŋgi geregere taqatnjroqnime. Amqa aqo aiyel are qujaitejunum dego kere naŋgi kamba dego are qujaitosib sqab. 
JHN.17.12	E naŋgi ti sosimqa ino ñam kobaquja ni na ebem qaji ñam dena naŋgi taqatnjroqnem. Deqa ijo aŋgro bei padalosai. Ijo aŋgro qujai agi ni na nami padalqajqa giltem qaji a segi padalqas. A padalamqa ino anjam bei nami neŋgreŋyeb qaji di aqa damu brantqas. 
JHN.17.13	E inoq bqai. E tulaŋ areboleboleibeqnu dego kere ijo segi tamo uŋgasari naŋgi dego tulaŋ areboleboleinjrqajqa deqa e mandamq endia sosimqa anjam endi maronum.
JHN.17.14	“E na ino anjam naŋgi minjrem. Utru deqa tamo uŋgasari mandamq endi unub qaji naŋgi na naŋgi jeutnjreqnub. Di kiyaqa? Ijo aŋgro naŋgi mandam endeqa tamo sai. Agi e dego mandam endeqa tamo sai. 
JHN.17.15	Ni na ijo segi tamo uŋgasari naŋgi joqimqa naŋgi mandam uratosib laŋ qureq oqwajqa e deqa ni pailmosai. Naŋgi mandamq endi soqnibqa ni na naŋgi taqatnjresoqnimqa tamo uge Satan a na naŋgi ugeugeinjraim deqa ni pailmonum. 
JHN.17.16	Naŋgi dego mandam endeqa tamo sai. Agi e dego mandam endeqa tamo sai. 
JHN.17.17	Ino anjam kalil bole. Ni na ino anjam bole di naŋgi minjroqnimqa naŋgo are miligiq di wauoqnimqa dena naŋgi ino segi tamo uŋgasari tiŋtiŋ sqab. 
JHN.17.18	Nami ni na e qariŋbonam mandamq aisim tamo uŋgasari naŋgo ambleq di soqnem. Deqa e na kamba ijo segi tamo uŋgasari naŋgi qariŋnjritqa mandam endeqa tamo uŋgasari naŋgo ambleq di sqab. 
JHN.17.19	E niŋgi qa osiy ijo segi jejamu osiy ni emekritqai. Ijo kumbra dena naŋgi ino segi tamo uŋgasari tiŋtiŋ sosib ino anjam bole dauryoqnqab.
JHN.17.20	“E ijo aŋgro 11-pela naŋgi qa segi ni pailmosai. Bunuqna ijo aŋgro 11-pela naŋgi ijo anjam mare mare laqnibqa tamo uŋgasari gargekoba naŋgi naŋgo anjam quoqnsib e qa naŋgo areqalo siŋgilatoqnqab. E naŋgi qa dego ni pailmonum. 
JHN.17.21	O Abu, ni ijoq di unum. E dego inoq di unum. Aqo aiyel are qujaitosim unum. Ijo segi tamo uŋgasari kalil naŋgi dego aqo aiyel koba na are qujaitosib sqajqa deqa e ni pailmonum. Soqnibqa mandam endeqa tamo uŋgasari naŋgi na unjrsibqa naŋgi dego e qa naŋgo areqalo siŋgilatqab. Osib qalieqab, ni na e qariŋbonam bem. 
JHN.17.22	Aqo aiyel are qujaitosim unum. Ijo segi tamo uŋgasari kalil naŋgi dego aqo aiyel koba na are qujaitosim sqajqa deqa ñam koba ti siŋgila ti ni na ebem qaji di e na kamba olo naŋgi enjrem. 
JHN.17.23	E ijo segi tamo uŋgasari naŋgoq di unum. Ni ijoq di unum. Kumbra dena naŋgi kalil dego aqo aiyel koba na are qujaitosib sqab. Soqnibqa mandam endeqa tamo uŋgasari naŋgi na unjrsibqa qalieqab, ni na e qariŋbonam bem. Osib qalieqab, ni na e tulaŋ qalaqalaibeqnum dego kere ijo segi tamo uŋgasari naŋgi dego ni na tulaŋ qalaqalainjreqnum.
JHN.17.24	“O Abu, tamo uŋgasari ni na e ebem qaji qure e sqai qaji di naŋgi dego e ombla sqajqa deqa e ni pailmonum. Naŋgi e ombla sosibqa riaŋ ti ñam koba ti ni na nami ebem qaji di unqajqa deqa ti e ni pailmonum. Nami ni mandam atosaisosimqa agi riaŋ ti ñam ti di ni na e ebem. Di kiyaqa? Ni na e tulaŋ qalaqalaiboqnem deqa. 
JHN.17.25	O Abu, ino kumbra kalil tulaŋ tiŋtiŋo. Mandam endeqa tamo uŋgasari naŋgi ni qa qaliesai. Ariya e ni qa qalie. Ijo segi tamo uŋgasari naŋgi dego ni qa qalie. Deqa naŋgi qalieonub, ni na e qariŋbonam bem. 
JHN.17.26	E na ino ñam naŋgi osornjroqnem. Naŋgi olo osornjrqai. Yimqa ni na e tulaŋ qalaqalaibeqnum dego kere naŋgi dego ino qalaqalaiyo kumbra ti sqab. Amqa e segi naŋgi ti sqai.”
JHN.18.1	Yesus a degsi Qotei pailyosiq koboonaqa a na aqa aŋgro naŋgi joqsiqa koba na walwelosib Kidron ya dosib taqal beiq aisib nañu agu beiq di soqneb. 
JHN.18.2	Bati gaigai Yesus aqa aŋgro naŋgi koba na nañu agu dia korooqneb. Deqa Yesus aqa aŋgro Judas agi Yesus osim jeu tamo naŋgo baŋq di atqas qaji a nañu agu di qaliesoqnej. 
JHN.18.3	Deqa a na qaja tamo gargekoba naŋgi waŋal ti lam ti sebru ti eleŋonab joqsiqa nañu agu deq gileb. Atra tamo kokba ti Farisi ti naŋgi na naŋgi qariŋnjrnab Yesus ojqa gileb. 
JHN.18.4	Gulube kalil Yesus aqaq di brantqas qaji di a nami qaliesoqnej. Deqa jeu tamo naŋgi aqaq bonabqa a naŋgo areq gilsiqa nenemnjrej, “Niŋgi yai qa bonub?”
JHN.18.5	Onaqa naŋgi na kamba minjeb, “Iga Yesus Nasaret qaji a qa bonum.” Onaqa Yesus na minjrej, “E agiende.” Judas agi Yesus osiqa jeu tamo naŋgo baŋq di atej qaji a naŋgi koba na tigelesoqneb. 
JHN.18.6	Onaqa naŋgi Yesus aqa anjam di qusibqa qore na ululoŋosib ŋereŋeb.
JHN.18.7	Onaqa Yesus na olo nenemnjrej, “Niŋgi yai qa bonub?” Onaqa naŋgi na minjeb, “Iga Yesus Nasaret qaji a qa bonum.” 
JHN.18.8	Onaqa Yesus na minjrej, “E nami merŋgonum, e agiende. Niŋgi e qa bonub di e segi ojiye. Ijo aŋgro naŋgi uratnjrib gileb.” 
JHN.18.9	Yesus a naŋgi anjam degsi minjrej deqa aqa anjam bei nami marej qaji di aqa damu brantej. Agi a nami endegsi marej, “O Abu, tamo kalil ni na e ebem qaji bei e na uratit padalqasai.”
JHN.18.10	Onaqa jeu tamo naŋgi Yesus ojeqnab Saimon Pita a na aqa sebru osiqa atra tamo gate aqa kaŋgal tamo bei gateq di qalqajqa waiyej grotosiqa dabkala segi gentetej. Kaŋgal tamo di aqa ñam Malkus. 
JHN.18.11	Onaqa Yesus na Pita minjej, “Ino sebru olo ate. Jaqatiŋ kalil ijo Abu na ebqa merbej qaji di e oqai. Jaqatiŋ di ya uge uyo bul.”
JHN.18.12	Onaqa qaja tamo naŋgi ti naŋgo gate ombla na Yesus ojsib aqa baŋ tonteteb. 
JHN.18.13	Osib Kaiafas aqa soube Anas aqa talq osib gileb. Kaiafas a wausau deqa Juda naŋgo atra tamo gate soqnej. 
JHN.18.14	Agi a na nami Juda tamo kokba naŋgi minjrej, “Tamo qujai a tamo uŋgasari kalil qa moiqas di kere.”
JHN.18.15	Naŋgi Yesus osi gileqnabqa Saimon Pita wo Yesus aqa aŋgro bei wo naŋgi qoreq na daurnjrsib gileb. Yesus aqa aŋgro di atra tamo gate a qalie. Deqa a Yesus dauryosiq torei jeŋ miligiq gilsiq atra tamo gate aqa talq di brantej. 
JHN.18.16	Ariya atra tamo gate a Pita qaliesai. Deqa Pita a siraŋme qalaq oqeq di tigelesoqnej. Onaqa Yesus aqa aŋgro agi atra tamo gate a qaliesoqnej qaji a na bosiq kaŋgal uŋa siraŋme taqatoqnej qaji di minjnaqa odyonaqa Pita osiq ombla na jeŋ miligiq gilsib tal qalaq di tigelesoqneb. 
JHN.18.17	Onaqa kaŋgal uŋa siraŋme taqatoqnej qaji a na Pita nenemyej, “Ni Yesus aqa aŋgro bei kio?” Onaqa Pita na kamba minjej, “Eo. E aqa aŋgro sai.” 
JHN.18.18	Tal qalaq dia atra tamo gate aqa kaŋgal tamo naŋgi ti aqa tal taqato tamo ti naŋgi yornjrnaqa ŋam tuŋguyosib ŋamyuo areq di tigelesosib ŋam yoroqneb. Onaqa Pita a dego bosiq naŋgi koba na tigelesosib ŋam yoroqnej.
JHN.18.19	Ariya bati deqa qaja tamo naŋgi na Yesus osi gilsib atra tamo gate aqa tal gogetosib aqa ulatamuq di tigelteb. Tigeltonabqa atra tamo gate a na anjam gargekoba Yesus nenemyoqnej. Yesus aqa aŋgro naŋgi qa ti aqa anjam tamo uŋgasari naŋgi minjroqnej qaji deqa ti nenemyoqnej. 
JHN.18.20	Onaqa Yesus na kamba minjej, “E boleq na tamo uŋgasari naŋgi ijo anjam minjroqnem. E bati gaigai Juda naŋgo Qotei tal miligiq dia, atra tal miligiq dia, naŋgo koro sawaq dia ijo anjam palontosim minjroqnem. E uliosim anjam minjrosaioqnem. 
JHN.18.21	Deqa ni kiyaqa e nenemkobaibeqnum? Tamo uŋgasari ijo anjam quoqneb qaji naŋgi segi nenemnjrimqa naŋgi segi na mermqab. E anjam minjroqnem qaji di naŋgi qalie. Naŋgi segi na mermqab.”
JHN.18.22	Yesus a na atra tamo gate degsi minjej. Onaqa qaja tamo bei Yesus aqa areq di tigelesoqnej qaji a na baŋ lubtosiqa Yesus aqa ulatamuq di qalej. Osiqa minjej, “Ni kiyaqa atra tamo gate aqa medabu ojonum?” 
JHN.18.23	Onaqa Yesus na kamba minjej, “E anjam maronum endi gisaŋamqa ubtsi merbe. Ariya ijo anjam boleamqa di ni kiyaqa e lubonum?”
JHN.18.24	Onaqa Anas na aqa qaja tamo naŋgi minjrnaqa Yesus osib atra tamo gate Kaiafas aqaq gileb. Yesus aqa baŋ tontesonabqa osi gileb.
JHN.18.25	Ariya Saimon Pita a ŋamyuo areq di tigelesosiq ŋam yoreqnaqa tamo qudei naŋgi na minjeb, “Ni dego Yesus aqa aŋgro bei kio?” Onaqa Pita a saidosiq minjrej, “Eo. E aqa aŋgro sai.”
JHN.18.26	Onaqa atra tamo gate aqa kaŋgal tamo bei a na Pita minjej, “E ni kio Yesus ombla nañu aguq di sonam numonum?” Tamo di agi Pita na tamo dabkala gentetej qaji aqa aube. 
JHN.18.27	Onaqa Pita a olo saidosiq minjej, “Di e sai.” Pita a na degsi minjnaqa bati qujai deqa tuwe anjamej.
JHN.18.28	Onaqa nobqolo malu qameqnaq Juda tamo kokba naŋgi na Kaiafas aqa talq dena Yesus osib Rom naŋgo mandor koba Pailat aqa tal kobaqujaq osi gileb. Osi gilsib naŋgi segi Pailat aqa tal miligiq gilosai. Naŋgi endegsib are qaleb, “Pailat a Juda tamo sai. A sawa bei qaji tamo. Deqa iga aqa tal miligiq gilqa keresai. Gago dal anjam degsi unu. Iga aqa tal miligiq gilqom di iga une ti sqom. Sonamqa gago yori bati koba brantqas di iga iŋgi uyqa keresai.” Naŋgi degsi are qalsib deqa naŋgi segi Pailat aqa tal miligiq gilosai. 
JHN.18.29	Deqa naŋgi oqeq di tigelesonabqa Pailat a segi oqedosiq naŋgoq di brantej. Osiqa nenemnjrej, “Tamo endi a une kie yqo deqa niŋgi a osib ijoq bonub?” 
JHN.18.30	Onaqa naŋgi na Pailat minjeb, “Tamo endi a kumbra uge yosai qamu iga inoq osi bosai qamu.”
JHN.18.31	Onaqa Pailat na olo minjrej, “Niŋgi na a osib nuŋgo segi dal anjam na aqa une qa pegiyiye.” Onaqa naŋgi na kamba Pailat minjeb, “Iga Juda tamo. Deqa iga na tamo moiotqa keresai.” 
JHN.18.32	Naŋgi Pailat degsib minjeb deqa anjam bei nami Yesus a marej qaji di aqa damu brantej. Agi Yesus a segi nami aqa moiqajqa gam ubtej.
JHN.18.33	Onaqa Pailat a olo puluosiqa aqa tal miligiq gilsiqa aqa qaja tamo naŋgi minjrnaqa naŋgi na Yesus osib beb. Bonabqa Pailat na nenemyej, “Ni Juda naŋgo Mandor Koba e?” 
JHN.18.34	Onaqa Yesus na kamba minjej, “Ni ino segi areqalo na anjam di merbonum kio tamo qudei naŋgi na e qa saimonub qusim anjam di merbonum kio? Ni e merbe.” 
JHN.18.35	Onaqa Pailat na olo minjej, “Ni are qalonum, e Juda tamo e? Sai. E sawa bei qaji. Nuŋgo segi leŋ deqaji naŋgi na ni osi bonub. Agi atra tamo kokba naŋgi na ni ijoq osi bonub. Deqa ni merbe. Ni une kie yonum deqa ni osi bonub?”
JHN.18.36	Onaqa Yesus na minjej, “Mandam endeqa mandor kokba naŋgi na tamo taqatnjreqnub e naŋgi unub dego sai. E mandam endeqaji mandor sai. Tamo e na taqatnjreqnum qaji naŋgi dego mandam endeqaji tamo sai. E mandam endeqaji mandor qamu Juda tamo kokba naŋgi e ojeqnab qamu ijo wau tamo naŋgi ti qotonub qamu.” 
JHN.18.37	Onaqa Pailat na olo Yesus nenemyej, “Ni bole mandor e?” Onaqa Yesus na minjej, “Od, ni kere merbonum. E mandor. E anjam bole ubtqajqa deqa mandamq aisim ŋambabem. Tamo kalil anjam bole dauryeqnub qaji naŋgi ijo anjam queqnub.” 
JHN.18.38	Onaqa Pailat na minjej, “Anjam bole di kie?”
JHN.18.38	Osiqa Pailat a olo tigelosiq oqedosiqa Juda tamo kokba naŋgoq gilsiqa minjrej, “E tamo endi aqa jejamuq di une bei unosai. 
JHN.18.39	Deqa e nuŋgo kumbra bei dauryqai. Nuŋgo kumbra bei agi endegsi unu. Wausau gaigai nuŋgo yori bati koba branteqnaqa e na Juda tamo qujai tonto talq dena uratoqnsim eŋgeqnum. Deqa niŋgi na merbiye. Wausau endeqa e tamo yai uratsiy eŋgwai? E nuŋgo mandor koba Yesus uratsiy eŋgwai e?” 
JHN.18.40	Onaqa Juda tamo kokba naŋgi olo tulaŋ siŋgila na saidosib minjeb, “Ni Yesus uratim oqedaiq. Tonto tamo Barabas uratim oqedem.” Barabas a leŋ ojo tamo bei.
JHN.19.1	Onaqa Pailat na Yesus osiqa aqa qaja tamo naŋgo baŋq di atsiqa minjrej, “Niŋgi na Yesus bu toqoŋ na kumbaiŋyiye.” Degsi minjrnaqa naŋgi na Yesus osib bu toqoŋ na kumbaiŋyeb. 
JHN.19.2	Kumbaiŋysib koboonaqa naŋgi na sil luwit osib lulumosib dena mandor kokba naŋgo gate tatal bul gereiysib aqa gateq di atetosib siŋgila na teqiyeb. Osib gara jugo olekoba lent mandor kokba naŋgi gaigai jigeqnub deqaji bei osib Yesus jigeteb. A segi qa Mandor Koba maroqnej deqa naŋgi na kumbra degyeb. 
JHN.19.3	Osib Yesus aqa areq bosib a misiliŋyoqnsib gisaŋ na biŋiyoqnsib minjoqneb, “O Juda naŋgo Mandor Koba, kaiye.” Naŋgi degsib Yesus misiliŋyoqnsib baŋ lubtosib aqa ulatamuq di qaloqneb.
JHN.19.4	Onaqa Pailat a Yesus olo osiqa aqa talq dena oqeq atsiqa tamo uŋgasari naŋgo ulatamuq dia tigeltej. Tigeltosiq minjrej, “Niŋgi tamo endi uniye. E aqa jejamuq di une bei yala unosaibolesai. Niŋgi di qalieqajqa deqa e Yesus niŋgi qa osi bonum.” 
JHN.19.5	Ariya Yesus a oqedej. Gate tatal sil luwit na gereiyosib aqa gateq di ateteb qaji de ti gara lent a jigeteb qaji de ti qoji oqedej. Onaqa Pailat na olo minjrej, “Tamo endi uniye.”
JHN.19.6	Degsi minjrnaqa atra tamo kokba ti naŋgo qaja tamo naŋgi ti Yesus unsibqa naŋgi murqumyoqnsib Pailat waiŋyoqnsib minjoqneb, “Ni na ŋamburbasq di qame! Ni na ŋamburbasq di qame!” Onaqa Pailat na minjrej, “Niŋgi segi na Yesus osib ŋamburbasq di qamiye. E aqa jejamuq di une bei unosai.” 
JHN.19.7	Onaqa Juda tamo kokba naŋgi na olo Pailat minjeb, “Yesus a segi qa marqo, ‘E Qotei aqa Ŋiri.’ Aqa une deqa a moiem. Gago dal anjam degsi unu.”
JHN.19.8	Onaqa Pailat a naŋgo anjam di qusiqa a tulaŋ ulaugetej. 
JHN.19.9	Osiqa a olo Yesus osiq tal miligiq gilsiqa nenemyej, “Ni qabe na bem? Ni e merbe.” Onaqa Yesus a mequmesoqnej. A na kamba anjam bei Pailat minjosai. 
JHN.19.10	Onaqa Pailat na olo minjej, “Ni anjam bei merbqasai e? Ni que. E tamo kobaquja. Deqa e na odqai di naŋgi ni uratmib ni gilqam. E na saidqai di naŋgi ni uratmqasai. Naŋgi ni osib ŋamburbasq di qamqab. Ni degsi poimosai e?”
JHN.19.11	Onaqa Yesus na Pailat minjej, “Qotei laŋ qureq di unu qaji a na ni siŋgila emosai qamu ni na e kumbra bei ebqa keresai qamu. Deqa ino une kiñala. Ariya atra tamo gate agi e ojsiq ino baŋq di atqo qaji aqa une kobaquja.” 
JHN.19.12	Yesus a na Pailat degsi minjnaqa qusiqa olo oqedosiqa Juda tamo kokba naŋgi minjrej, “Uŋgum. E Yesus uratit gilqas.” A na naŋgi degsi minjreqnaqa naŋgi na olo tulaŋ saidoqnsib murqumyoqnsib minjoqneb, “Ni Yesus uratim gilaiq. Ni a uratqam di ni mandor koba Sisar aqa wau tamo bolesai. Yesus a marqo, ‘E segi mandor koba.’ A degsi marqo deqa a na Sisar jeu atqo.”
JHN.19.13	Naŋgi na Pailat degsib minjnab qusiqa a olo Yesus osiq oqedosiqa aqa awo jaram kobaq di awoej. Pailat a gaigai tamo naŋgo une qa peginjrqa oqnsiq deqa awo jaramq dia awooqnej. Jaram so qaji sawa di aqa ñam Meniŋ Bijal. Hibru anjam na Gabata mareqnub. 
JHN.19.14	Ariya Juda naŋgo yori bati brantqa laqnej deqa yori bati aqa iŋgi iŋgi kalil gereiyosib atnab soqnej. Seŋ bati 12 onaq qanam jigeej. Deqa Pailat na Yesus osiqa Juda tamo kokba naŋgi minjrej, “Niŋgi nuŋgo mandor koba uniye.” 
JHN.19.15	Onaqa naŋgi tulaŋ koba leleŋosib minjeb, “Ni na a taqal waiy! Osim ŋamburbasq di qame!” Onaqa Pailat na minjrej, “E nuŋgo mandor koba osiy ŋamburbasq di qamqai e?” Onaqa atra tamo kokba naŋgi na kamba minjeb, “Gago mandor bei saiqoji. Gago mandor qujai agi Sisar.” 
JHN.19.16	Onaqa Pailat a naŋgo areqalo dauryosiqa Yesus osiq naŋgo baŋq di atsiqa minjrej, “Niŋgi na Yesus osib ŋamburbasq di qamiye.”
JHN.19.17	Degsi minjrnaqa ariya qaja tamo naŋgi na Yesus osib aqa qawarq di aqa segi ŋamburbas qoboiyetosib a baŋ ojsib Jerusalem qure uratosib osi gilsib sawa agu kiñala bei aqa ñam Tamo Gate Tanu di branteb. Ñam di Hibru anjam na Golgota mareqnub. 
JHN.19.18	Di brantosib Yesus osib ŋamburbasq di qameb. Tamo aiyel dego ŋamburbasq di gaintnjrsib ñumeb. Yesus a ambleq di gaintsib tamo bei aqa baŋ qonaŋq di gainteb. Bei aqa baŋ woq di gainteb.
JHN.19.19	Onaqa Pailat a ŋam sarqei bei osiqa quraq di anjam endegsi neŋgreŋyej, “Yesus Nasaret qaji a Juda naŋgo Mandor Koba.” Degsi neŋgreŋyosiq ŋam sarqei di osi gilsiqa qaja tamo naŋgi enjrnaqa naŋgi na osib Yesus aqa ŋamburbas mutu gogeq di qameb. 
JHN.19.20	Sawa agu Yesus ŋamburbasq di qameb qaji di Jerusalem qure jojom. Deqa Juda tamo uŋgasari tulaŋ gargekoba naŋgi gile beoqnsib anjam Pailat na neŋgreŋyej qaji di sisiyoqneb. Anjam di Hibru anjam na Rom naŋgo anjam na ti Grik naŋgo anjam na ti turtsiq neŋgreŋyej. 
JHN.19.21	Onaqa Juda naŋgo atra tamo kokba naŋgi na Pailat minjeb, “‘Yesus a Juda naŋgo Mandor Koba’ anjam degsi neŋgreŋyaim. ‘A marej, “E Juda naŋgo Mandor Koba,” ’ degsi neŋgreŋye.”
JHN.19.22	Onaqa Pailat na minjrej, “Uŋgum. E anjam neŋgreŋyonum degesoqnem.”
JHN.19.23	Ariya qaja tamo naŋgi na Yesus ŋamburbasq di qamsibqa naŋgi Yesus aqa gara eleŋqa marsib gilteleŋeb. Gilteleŋosib tumbol qolqe ateb. Aqa gara jugo olekoba di gara baŋga qujai na gereiyeb. Gara baŋga bei na totoryosai. Gara di tulaŋ boledamu. 
JHN.19.24	Deqa qaja tamo naŋgi segi segi qairosib mareb, “Iga gara di bumbraŋyqasai. Iga meniŋ silali alaŋonam tamo yai aqa meniŋ na buŋnjrqas a na gara di oqas.” Degsib marsib meniŋ silali alaŋeb. Naŋgi kumbra di yeb deqa Qotei aqa anjam bei nami neŋgreŋyeb qaji di aqa damu brantej. Agi nami endegsib neŋgreŋyeb, “Naŋgi ijo gara eleŋqa marsib gilteleŋqab. Gilteleŋosib meniŋ silali alaŋqab.”
JHN.19.25	Yesus aqa ai wo aqa ani yala wo ŋamburbas utruq di tigelesoqneb. Maria Makdala qaji wo Klopas aqa ŋauqali Maria wo naŋgi aiyel dego bosib koba na tigelesoqneb. 
JHN.19.26	Onaqa Yesus a tirosiqa aqa ai wo aqa aŋgro bei a tulaŋ qalaqalaiyoqnej qaji a wo naŋgi aiyel ŋamburbas utruq di tigelesonab unjrsiqa aqa ai metosiq minjej, “O ai, di ino aŋgro.” 
JHN.19.27	Osiqa aŋgro di minjej, “Di ino ai.” Onaqa bati qujai deqa aŋgro dena Yesus aqa ai osiqa aqa segi talq dia ombla sosibqa taqatoqnej.
JHN.19.28	Ariya Yesus a endegsi qalieej, “Wau kalil ijo Abu na ebej qaji agi kobotonum.” Osiqa Qotei aqa anjam bei nami neŋgreŋyeb qaji di aqa damu brantqajqa deqa marej, “E ya qarbqo.” 
JHN.19.29	A degsi marnaqa qaja tamo naŋgi qusibqa gara ñeŋgi bei osib wain isa kobaq di tuqtosib ŋamtaŋ bei aqa dani osib mutuq di gara ñeŋgi qosisib osib Yesus anaiyqajqa soqtosib aqa medabuq di ateb. Wain di ya nobu bei ŋamburbas utruq di nami atnab soqnej qaji dena tigsib Yesus anaiyeb. 
JHN.19.30	Onaqa Yesus a wain isa koba di uysiqa marej, “Bini e ijo wau kobotonum.” Degsi marsiqa aqa gate gulaiŋosiqa mondor titosiq moiej.
JHN.19.31	Ariya Juda naŋgo yori bati koba brantqa laqnej deqa yori bati aqa iŋgi iŋgi kalil gereiysib atnab soqnej. Nebe yori bati kobaquja. Deqa Juda naŋgi mareb, “Iga yori bati qa tamo naŋgi ŋamburbasq di uratnjrim sqasai.” Osib Pailat aqa areq bosib minjeb, “Ni na ino qaja tamo naŋgi minjrimqa gilsib tamo ŋamburbasq di gaiŋejunub qaji naŋgo siŋga gentetnjribqa urur moreŋabqa osib subq atqab.” 
JHN.19.32	Onaqa Pailat a naŋgo anjam di qusiqa odosiq aqa qaja tamo qudei qariŋnjrnaq gilsib tamo aiyel Yesus koba na ŋamburbasq di gaiŋesoqneb qaji naŋgo siŋga gentetnjreb. 
JHN.19.33	Osib Yesus aqa areq gilsib uneb a nami moiej. Deqa naŋgi aqa siŋga gentosai. 
JHN.19.34	Ariya qaja tamo bei a na aqa qaja osiq Yesus aqa jar baŋgaq di qamnaq leŋ ti ya ti aiej. 
JHN.19.35	E Jon. Naŋgi kumbra di yonabqa e ijo segi ŋamdamu na unem. Deqa e bini mare mare laqnum. Anjam e mareqnum qaji endi bole. E segi qalieonum, e anjam bole mareqnum. Deqa niŋgi ijo anjam endi qusib Yesus qa nuŋgo areqalo siŋgilatiye. 
JHN.19.36	Qaja tamo naŋgi kumbra di yeb deqa Qotei aqa anjam bei nami neŋgreŋyeb qaji di aqa damu brantej. Agi endegsib neŋgreŋyeb, “Naŋgi aqa tanu bei gentqasai.” 
JHN.19.37	Qotei aqa anjam bei dego aqa damu brantej. Anjam agiende, “Naŋgi qaja na aqa jar baŋgaq di qamsibqa koqyesqab.”
JHN.19.38	Onaqa tamo bei aqa ñam Josep a Yesus aqa jejamu osim subq atqa marsiqa Pailat a nenemyqa gilej. Josep a Arimatea qure qaji. A Yesus daurysi laqnej qaji. A Juda tamo kokba naŋgi ulainjrsiq deqa uliosiq Yesus daurysi laqnej. A boleq na dauryosaioqnej. Ariya Josep a Pailat aqa areq gilsiqa nenemyej, “Ni e odbimqa e Yesus aqa jejamu osiy subq atqa kere e?” Onaqa Pailat na Josep odyonaqa a Yesus aqa jejamu osiq subq atqa gilej. 
JHN.19.39	Nikodemus agi nami qolo Yesus aqaq gilej qaji a dego Josep ombla na Yesus aqa jejamu osib subq atqa gileb. Nikodemus a gilqa osiqa ŋam so aqa ya quleq ti utru aiyela turtosiq gereiyosiq osi gilej. Ŋam so aqa ya di aqa gulube 30 kilogram. 
JHN.19.40	Onaqa naŋgi aiyel Yesus aqa jejamu osib gara boledamu na dalaosib ŋam so aqa ya di osib aqa jejamuq di liyeb. Juda naŋgi na tamo subq atqa oqnsib degyeqnub.
JHN.19.41	Sawa Yesus ŋamburbasq di qameb qaji qalaq dia mandam taqal bei soqnej. Mandam taqal dia sub bunuj bei soqnej. Sub dia nami tamo bei atosaisoqneb. 
JHN.19.42	Sub di isaq di sosai. A jojomq di soqnej. Juda naŋgo yori bati aqa iŋgi iŋgi kalil gereiyqa bati brantej deqa naŋgi aiyel na Yesus aqa jejamu osib sub dia ateb.
JHN.20.1	Yesus a subq di sonaq yori batiej. Nebeonaqa nobqolo ambru Maria Makdala qure qaji a tigelosiqa Yesus aqa subq gilej. Gilsiq ŋam atej meniŋ kobaquja sub me getenteb qaji di waqosiq taqalq di sonaq unej. 
JHN.20.2	Unsiqa olo puluosiq urur ti aisiq Saimon Pita wo Yesus aqa aŋgro bei agi a tulaŋ qalaqalaiyoqnej qaji a wo naŋgi aiyel itnjrsiqa minjrej, “Gago Tamo Koba Yesus aqa jejamu subq dena osib jaraionub. Qabia kio atonub di iga qaliesai.”
JHN.20.3	Degsi minjrnaqa Pita wo aŋgro de wo naŋgi anjam di qusibqa Yesus aqa sub unqajqa gileb. 
JHN.20.4	Naŋgi aiyel gurgurosib giloqnsib aŋgro dena Pita buŋyosiqa namoosi gilsiq subq di brantej. 
JHN.20.5	Osiq sub meq di tigelosiqa miligi tirosiq gara Yesus dalaeb qaji di sonaq unej. A sub miligiq aiosai. 
JHN.20.6	Onaqa Saimon Pita a bunuqna urur ti bosiq brantsiqa a torei sub miligiq aiej. Aisiq a dego gara Yesus dalaeb qaji di unej. 
JHN.20.7	Gara mutu bei Yesus aqa gate qoseteb qaji di dego lubosiq taqal beiq di sonaq unej. Gara mutu di gara qudei ti turtsi sosai. A segiq di soqnej. 
JHN.20.8	Onaqa aŋgro bei agi namo subq di brantej qaji a dego sub miligiq aiej. Aisiq gara di unsiq endegsi poiyej, “Bole, Yesus a subq na tigelqo.” 
JHN.20.9	Qotei aqa anjam bei nami endegsib neŋgreŋyeb unu, “Kristus a subq na tigelqas.” Bati deqa Yesus aqa aŋgro naŋgi anjam di poinjrosaisoqnej. 
JHN.20.10	Ariya naŋgi olo puluosib naŋgo qureq aieb.
JHN.20.11	Onaqa Maria a sub qalaq di tigelesosiqa akamoqnej. Akamoqnsiqa sub miligi tirej. 
JHN.20.12	Tirosiqa laŋ aŋgro aiyel sub miligiq di sonab unjrej. Naŋgi gara qat jigsib Yesus ŋeioteb qaji lumeq dia awesoqneb. Bei gateqsi bei siŋgaqsi awesoqneb. 
JHN.20.13	Onaqa laŋ aŋgro aiyel naŋgi na Maria minjeb, “Uŋa, ni kiyaqa akameqnum?” Onaqa minjrej, “Naŋgi ijo Tamo Koba osib jaraionub. Qabia kio atonub di e qaliesai.” 
JHN.20.14	Maria a naŋgi degsi minjrsiq bulosiqa aqa qoreq di Yesus a tigelesonaq unej. Ariya Maria a qaliesai, di Yesus.
JHN.20.15	Onaqa Yesus na Maria minjej, “O uŋa, ni kiyaqa akameqnum? Ni yai unqa bonum?” Onaqa Maria a are qalej, “Tamo endi mandam taqal endi taqateqnu qaji kio?” Degsi are qalsiq minjej, “O Abu, ni na kio ijo Tamo Koba osim sawa qabia atonum di merbimqa e gilsiy oqai.” 
JHN.20.16	Onaqa Yesus na minjej, “O Maria.” Degsi minjnaqa Maria a Yesus qa poiyonaqa Yesus areiysiq minjej, “O Rabonai.” Di Hibru anjam. Aqa damu, “O Qalie Tamo Koba.” 
JHN.20.17	Onaqa Yesus na Maria minjej, “Ni e ojaim. Di kiyaqa? E ijo Abu aqaq oqosaiunum deqa. Ariya ni ijo was naŋgoq gilsim endegsi minjre, ‘Yesus a marqo, “E ijo Abu aqaq olo oqwai. Ijo Abu agi nuŋgo Abu dego. Ijo Qotei agi nuŋgo Qotei dego.” ’ Ni gilsim naŋgi degsi minjre.”
JHN.20.18	Onaqa Maria Makdala qaji a Yesus aqa anjam di qusiqa a gilsiq Yesus aqa aŋgro naŋgi itnjrsiqa minjrej, “E gago Tamo Koba Yesus unonum.” Osiqa anjam kalil Yesus na minjej qaji di olo naŋgi sainjrej.
JHN.20.19	Ariya yori bati koboosiq bilaqtonaqa Yesus aqa aŋgro naŋgi siraŋme kalil qandimteleŋosib warum miligiq di soqneb. Di kiyaqa? Naŋgi Juda tamo kokba naŋgi ulainjreb deqa. Onaqa bati qujai deqa Yesus a tal miligiq di brantosiqa naŋgo ambleq di tigelosiq minjrej, “O ijo aŋgro, niŋgi are lawo na soqniye.” 
JHN.20.20	Osiqa aqa baŋ ti jar baŋga ti naŋgi osornjrej. Onaqa naŋgi kalil Tamo Koba Yesus unsibqa naŋgi tulaŋ areboleboleinjrej. 
JHN.20.21	Onaqa Yesus na olo minjrej, “Niŋgi are lawo na soqniye. E ijo Abu na qariŋbonaq mandamq aiem. Dego kere e na niŋgi qariŋgitqa gilsib ijo anjam mare mare laqniye.” 
JHN.20.22	Yesus a na aqa aŋgro naŋgi anjam degsi minjrsiqa aqa mondor puynjrsiqa minjrej, “Niŋgi Qotei aqa Mondor Bole oiye. 
JHN.20.23	Niŋgi tamo uŋgasari naŋgo une kobotetnjrqab di Qotei a dego naŋgo une kobotetnjrqas. Ariya niŋgi tamo uŋgasari naŋgo une kobotetnjrqasai di Qotei a dego naŋgo une kobotetnjrqasai.”
JHN.20.24	Yesus a naŋgoq di brantej di Tomas a naŋgi koba na sosai. Tomas a Yesus aqa aŋgro 12-pela deqaji bei. Aqa ñam bei Didimus. 
JHN.20.25	Onaqa Yesus aqa aŋgro naŋgi gilsib Tomas itosib minjeb, “Iga gago Tamo Koba Yesus unonum.” Degsi minjnabqa a naŋgo anjam di qunaq ugeiyonaq minjrej, “E ijo ŋamdamu na Yesus aqa baŋ tutu na qameb qaji pirigi di unsiy ojqai di e marqai, ‘Bole, Yesus a subq na tigelqo.’ E aqa jar baŋga qaja na qameb qaji di dego unsiy ojqai di e marqai, ‘Bole.’ E unqasai di e bole qa marqasai.”
JHN.20.26	Ariya bati 7-pela koboonaqa Yesus aqa aŋgro naŋgi olo tal miligiq di soqneb. Tomas a dego naŋgi koba na soqneb. Siraŋme kalil qandimeleŋesonabqa Yesus a olo tal miligiq di brantosiqa naŋgo ambleq di tigelosiqa minjrej, “O ijo aŋgro, niŋgi are lawo na soqniye.” 
JHN.20.27	Osiqa Tomas minjej, “O Tomas, ni ino baŋ gei na ijo baŋ bile qameb qaji aqa pirigi qamsim une. Ino baŋ waiysim ijo jar baŋga aqa pirigi dego oje. Areqalo aiyeltaim. Areqalo qujaitosim e qa ino areqalo siŋgilat.” 
JHN.20.28	Onaqa Tomas a na Yesus minjej, “O Yesus, endego e poibqo, ni ijo Tamo Koba. Ni ijo Qotei dego.”
JHN.20.29	Onaqa Yesus na olo Tomas minjej, “Ni ino ŋamdamu na e nubsim deqa ino areqalo e qa siŋgilatonum e? Ariya tamo uŋgasari naŋgo ŋamdamu na e nubosaieqnub qaji naŋgi e qa naŋgo areqalo siŋgilatqab di naŋgi tulaŋ areboleboleinjrqas.”
JHN.20.30	Yesus a Qotei aqa maŋwa tulaŋ gargekoba aqa aŋgro naŋgo ŋamdamuq di yoqnej. Ariya e aqa maŋwa kalil deqa neŋgreŋyosai. Aqa maŋwa quja quja segi e buk miligiq endi neŋgreŋyonum. 
JHN.20.31	Niŋgi ijo anjam endi sisiyosib Yesus qa nuŋgo areqalo siŋgilatosib a bole Kristus Qotei aqa Ŋiri degsi poiŋgwajqa deqa e na anjam endi neŋgreŋyonum. Yimqa niŋgi Yesus aqa ñam na ŋambile gaigai sqab.
JHN.21.1	Onaqa bati bei Yesus a Galili ya agu qalaq dia sosiqa olo aqa aŋgro naŋgoq di brantej. Ya agu di aqa ñam bei Taiberias. Yesus a aqa aŋgro naŋgoq di olo brantej deqa e kiñala saqai. 
JHN.21.2	Ya agu qalaq dia Yesus aqa aŋgro 7-pela naŋgi soqneb. Aŋgro bei Saimon Pita. Bei Tomas aqa ñam bei Didimus. Bei Nataniel. Nataniel aqa qure utru Kana. Kana a Galili sawaq di unu. Sebedi aqa ŋiri aiyel naŋgi dego ya agu qalaq di soqneb. Ariya Yesus aqa aŋgro aiyel dego naŋgi koba na soqneb. 
JHN.21.3	Onaqa Saimon Pita a na naŋgi minjrej, “E qe oqajqa deqa kakaŋ waiyqa aieqnum.” Onaqa naŋgi na minjeb, “Iga koba na aiqom.” Degsi minjsib naŋgi koba na aisib qobuŋ gogetosib kakaŋ waiyoqneb. Di qolo. Waiyeqnab nebeej. Naŋgi qe bei osai bolesai.
JHN.21.4	Ariya nobqolo ambru naŋgi qobuŋ miligiq di sosib ŋam ateb Yesus a alile di tigelesonaq uneb. Ariya naŋgi qaliesai, di Yesus. 
JHN.21.5	Onaqa a na nenemnjrej, “O ijo aŋgro, niŋgi qe onub e?” Onaqa naŋgi na minjeb, “Eo. Iga qe osai.” 
JHN.21.6	Onaqa minjrej, “Niŋgi qobuŋ aqa qala bei baŋ woq di kakaŋ waiysib qe oqab.” Onaqa naŋgi Yesus aqa anjam di dauryosib baŋ woq di kakaŋ waiyeb qe tulaŋ ani eb. Qe di tulaŋ gulube deqa naŋgi na soqtosib qobuŋ goge di atqa keresaiinjrej.
JHN.21.7	Onaqa Yesus aqa aŋgro bei agi Yesus a tulaŋ qalaqalaiyoqnej qaji a na Pita minjej, “Tamo di gago Tamo Koba Yesus.” Onaqa Saimon Pita a anjam di qusiqa aqa gara jugo wauqa osiq piqtej qaji di olo jigsiq qobuŋ dena prugosiq yaq aisiq Yesus aqa areq gilej. 
JHN.21.8	Onaqa Yesus aqa aŋgro naŋgi qobuŋ na beb. Naŋgi alile jojom 100 mita dego. Deqa kakaŋ qe na maqesonaq naŋgi bosib qobuŋ na titosib aisib alile di tiryeb.
JHN.21.9	Alile di tiryosib ŋam ateb Yesus a nami ŋam tuŋguyosiq qe koitonaq ŋamyuoq di sonaq uneb. Bem qudei dego sonaq uneb. 
JHN.21.10	Onaqa Yesus na minjrej, “Niŋgi qe onub di qudei osi boiye.” 
JHN.21.11	Onaqa Pita a olo qobuŋ gogetosiqa kakaŋ qe ti titosiq alile di atej. Qe di kokba. Qe kalil sisiyeb 153. Di qe gargekoba. Ariya kakaŋ yala braŋosai.
JHN.21.12	Onaqa Yesus a na qe qudei osiqa koitej. Osiqa naŋgi minjrej, “Niŋgi bosib qe ti bem ti endi uyiye.” Ariya naŋgi ulaosib deqa aŋgro bei na yala nenemyosai, “Ni tamo yai?” Degosai. Naŋgi qalie, di Tamo Koba Yesus. 
JHN.21.13	Onaqa Yesus a ŋamyuo jojomyosiqa bem ti qe ti di osiq naŋgi anainjronaq uyeb.
JHN.21.14	Yesus a nami subq na tigelosiqa aqa aŋgro naŋgoq di brantoaiyeltej. Bini qalubqo.
JHN.21.15	Naŋgi iŋgi uynab menetnjrnaqa Yesus na Saimon Pita nenemyej, “O Saimon, Jon aqa ŋiri, ni ijo aŋgro kalil buŋnjrsimqa ni segi e tulaŋ qalaqalaibeqnum e?” Onaqa Pita na minjej, “Od, Tamo Koba, ni qalieonum, e ni qalaqalaimeqnum.” Onaqa Yesus na minjej, “Deqa ni na ijo kaja du du naŋgi geregereinjroqnime.”
JHN.21.16	Osiqa olo Pita nenemyej, “O Saimon, Jon aqa ŋiri, ni e qalaqalaibeqnum e?” Onaqa Pita na minjej, “Od, Tamo Koba, ni qalieonum, e ni qalaqalaimeqnum.” Onaqa Yesus na minjej, “Deqa ni na ijo kaja naŋgi taqatnjroqnime.”
JHN.21.17	Osiqa olo nenemyoqalubtej, “O Saimon, Jon aqa ŋiri, ni e qalaqalaibeqnum e?” Yesus na Pita anjam di nenemyoqalubtej deqa Pita a are gulubeiyonaq minjej, “O Tamo Koba, ni iŋgi iŋgi kalil qa qalie. Deqa ni qalieonum, e ni qalaqalaimeqnum.” Onaqa Yesus na olo minjej, “Deqa ni na ijo kaja naŋgi geregereinjroqnime.
JHN.21.18	“O Pita, ni que. E bole mermqai. Ni aŋgro wala sosimqa bati deqa ni ino segi areqalo dauryosim sawa ni gilqajqa maroqnem ni deq giloqnem. Ariya bunuqna ni qeliosimqa ino baŋ soqtim tamo bei na ni tontmosim sawa ni gilqajqa uratqam qaji deq osi gilqas.” 
JHN.21.19	Pita aqa moiqajqa gam di Yesus na ubtetqa osiqa deqa degsi minjej. Pita a gam kie na moisim dena Qotei aqa ñam soqtqas di Pita a qalieqajqa deqa Yesus na degsi minjej. Osiqa Pita minjej, “Ni e daurbe.”
JHN.21.20	Osiqa Pita ombla walweloqnsibqa Pita a bulosiqa aŋgro Yesus na a tulaŋ qalaqalaiyoqnej qaji a naŋgi aiyel daurnjreqnaq unej. Aŋgro di agi nami Yesus aqa aŋgro naŋgi ti awoosib iŋgi uyoqnsibqa a Yesus beteryosiq nenemyej, “O Tamo Koba, aŋgro yai na ni osim jeu tamo naŋgo baŋq di atqas?” 
JHN.21.21	Pita a aŋgro di unsiqa Yesus nenemyej, “O Tamo Koba, bunuqna ino aŋgro di a kumbra kie na moiqas?” 
JHN.21.22	Onaqa Yesus na Pita minjej, “Aŋgro di a moiosaisoqnimqa e olo bqai degsi minjitqa ni deqa are koba qalaim. Di ino wau sai. Di ijo wau. Ni e daurbe.” 
JHN.21.23	Yesus a na Pita degsi minjej. Deqa Yesus aqa aŋgro di a moiqasai anjam di sawa sawaq gileqnaqa Kristen was qu kalil naŋgi quoqneb. Aŋgro di a moiqasai Yesus na Pita degsi minjosai. A na minjej, “Aŋgro di a moiosaisoqnimqa e olo bqai degsi minjitqa ni deqa are koba qalaim.”
JHN.21.24	Aŋgro di agi e segi. E Jon. E na anjam endi neŋgreŋyonum. E ijo segi ŋamdamu na Yesus aqa kumbra kalil endi unsim deqa agi neŋgreŋyonum. Iga qalieonum, ijo anjam endi bole.
JHN.21.25	Yesus a mandamq endia sosiqa a kumbra tulaŋ gargekoba yoqnej. Deqa e are qalonum, Yesus aqa kumbra kalil deqa saosim neŋgreŋyqom di buk tulaŋ tumbol kobaosim sawa sawa kalilq dia maqosim sawa atqa keresaiqas.
ACT.1.1	O Tiofilus, e nami anjam bei neŋgreŋyosim ni qa qariŋyem. Kumbra kalil Yesus na yoqnej qaji deqa ti anjam kalil a na tamo uŋgasari naŋgi minjroqnej qaji deqa ti utruq na neŋgreŋyem. 
ACT.1.2	Neŋgreŋyosim gilsimqa Qotei na Yesus osiq laŋ qureq oqej di patem. Yesus a laŋ qureq oqosaisosiqa aqa segi aŋgro giltnjrej qaji naŋgi koroinjrsiqa Qotei aqa Mondor na medabu siŋgilatetonaqa minjrej, “Niŋgi walweloqnsib ijo anjam mare mare laqniye.” Degsi minjrsiqa naŋgi uratnjrsiq laŋ qureq oqej. 
ACT.1.3	Nami Yesus a jaqatiŋ koba osiq moiej. Osiqa olo subq na tigelosiqa aqa segi aŋgro naŋgoq di brantoqnsiqa maŋwa gargekoba yeqnaqa naŋgi unoqneb. Unoqnsib maroqneb, “Bole, Yesus a subq na tigelqo. A ŋambile unu.” Bati 40 qa Yesus a mandamq di sosiqa aqa aŋgro naŋgoq di brantoqnej. Brantoqnsiqa Qotei a tamo uŋgasari naŋgo Mandor Koba sosiqa naŋgi taqatnjrejunu anjam di minjroqnej. 
ACT.1.4	Onaqa bati bei Yesus na aqa aŋgro naŋgi olo koroinjrsiqa minjrej, “Niŋgi Jerusalem urataib. Ijo Abu aqa Mondor niŋgi nami eŋgwa marej qaji deqa niŋgi tariŋoqnsib soqniye. E nami niŋgi deqa merŋgoqnem. 
ACT.1.5	Jon a ya na tamo uŋgasari naŋgi laŋa yansnjroqnej. Ariya bati qudei koboamqa e Qotei aqa Mondor na niŋgi yansŋgwai.”
ACT.1.6	Onaqa bati bei Yesus na aqa aŋgro naŋgi olo koroinjrnaqa naŋgi na endegsib nenemyeb, “O Tamo Koba, bini bati endeqa kio ni na Rom naŋgo siŋgila kobotosim iga Israel tamo uŋgasari siŋgila egimqa iga na kamba mandam endi taqatqom?” 
ACT.1.7	Onaqa Yesus na minjrej, “Niŋgi bati di qalieqa maraib. Di nuŋgo wau sai. Di ijo Abu aqa wau. A segi na bati di giltej unu. 
ACT.1.8	Ariya Qotei aqa Mondor nuŋgoq bamqa niŋgi siŋgila osib e qa anjam mare mare laqniye. Niŋgi Jerusalem endia, Judia sawaq dia, Samaria sawaq dia, sawa sawa kalil keretosib e qa anjam mare mare laqniye.”
ACT.1.9	Yesus a na aqa aŋgro naŋgi anjam degsi minjrsiqa a mandam uratosiq laŋ goge oqeqnaq naŋgi a koqyesoqneb. Onaqa laŋbi na a kabutonaqa naŋgi a olo unosai. 
ACT.1.10+ACT.1.11	Naŋgi laŋ goge tarosib ŋam ateqnabqa tamo aiyel gara qat jigeb qaji naŋgi bosib naŋgo areq di tigelosib minjreb, “O Galili qaji tamo, niŋgi kiyaqa laŋ goge tarosib ŋam ateqnub? Yesus a niŋgi uratŋgsiqa laŋ goge oqeqnaq niŋgi unonub mondoŋ a degsim olo bqas.”
ACT.1.12+ACT.1.13	Mana naŋgi soqneb qaji aqa ñam Oliv mana. Mana di Jerusalem qure jojomq di unu. Deqa naŋgi mana dena olo puluosib Jerusalem aisib tal gogetosib naŋgo warum bei gogeqsi naŋgi gaigai soqneb qaji warum deq gileb. Yesus aqa aŋgro warum deq gileb qaji naŋgo ñam agiende. Pita na Jon na Jems na Andru na Filip na Tomas na Bartolomyu na Matyu na Alfius aqa ŋiri Jems na Saimon a nami Rom naŋgi winjrqajqa maroqnej qaji a na Jems bei aqa ŋiri Judas na. Yesus aqa aŋgro 11-pela naŋgi di warum deq gileb. 
ACT.1.14	Naŋgi ti uŋgasari qudei ti Yesus aqa was naŋgi ti aqa aniqali Maria dego naŋgi koba na gaigai warum dia korooqnsibqa are qujaitoqnsib Qotei pailyoqneb.
ACT.1.15	Bati bei tamo uŋgasari 120 Yesus qa naŋgo areqalo siŋgilateb qaji naŋgi koroosib sonabqa Pita a naŋgo ambleq di tigelosiqa minjrej, 
ACT.1.16	“O ijo was niŋgi quiye. Qotei aqa anjam bei nami neŋgreŋyeb qaji di aqa damu bini brantqo. Anjam di aqa damu Qotei a nami brantqa marej deqa bini brantqo. Anjam di Qotei aqa Mondor na Devit minjnaqa qusiqa neŋgreŋyonaq soqnej. A Judas qa neŋgreŋyej. Judas agi a na jeu tamo naŋgi gam osornjrnaqa Yesus ojeb. 
ACT.1.17	A nami iga koba na sosimqa Yesus aqa wau ojoqnem.” Pita a na naŋgi anjam degsi minjrej.
ACT.1.18	O Tiofilus, e Judas qa kiñala saqai. Judas a nami Yesus osiqa jeu tamo naŋgo baŋq di atej. Judas aqa kumbra di tulaŋ uge. Aqa kumbra dena Juda tamo kokba naŋgi na silali yonabqa osiqa mandam taqal bei awaiyej. Awaiyosiqa bunuqna a mandam dia uloŋosiqa aqa mene paraonaqa bi bileŋej. 
ACT.1.19	Bunuqna tamo uŋgasari kalil Jerusalem di soqneb qaji naŋgi anjam di qusibqa mandam di aqa ñam “Akeldama” waiyeb. Di naŋgo segi anjam na ñam waiyeb. Ñam di aqa damu, “Leŋ Aiqajqa Mandam.”
ACT.1.20	Ariya Yesus aqa tamo uŋgasari 120 naŋgi koroesonabqa Pita na olo minjrej, “Devit a nami Qotei louqa buk miligiq di Judas qa endegsi neŋgreŋyej, ‘Aqa tal laŋa sqas. Aqa tal tamo bei na olo oqasai.’ Osiqa olo Judas qa endegsi neŋgreŋyej, ‘A Kristus aqa wau ojoqnej. Ariya tamo bei na olo wau di ojqas.’ Devit a nami Judas qa degsi neŋgreŋyej.
ACT.1.21	“Deqa ijo was niŋgi quiye. Iga tamo bei giltonamqa a na Judas aqa sawa osim iga ti Yesus aqa wau ojqom. Bati iga Tamo Koba Yesus dauryosim laqnamqa tamo naŋgi iga koba na soqnem qaji deqaji bei oqom. 
ACT.1.22	Jon yansnjro qaji aqa bati qa Yesus na aqa wau utru atej dena bosi bosiq Qotei na Yesus yaigosiqa laŋ qureq oqej bati deqa tamo naŋgi iga koba na soqnem qaji deqaji bei giltonamqa a iga ti Yesus aqa wau ojsim Yesus a moisiq olo subq na tigelej deqa mare mare laqnqom.”
ACT.1.23	Pita a naŋgi anjam degsi minjrnaqa naŋgi na tamo aiyel giltnjreb. Josep wo Matias wo giltnjreb. Josep aqa ñam bei Barsabas. Aqa ñam bei Jastas. 
ACT.1.24	Naŋgi aiyel giltnjrsibqa endegsib Qotei pailyeb, “O Tamo Koba Qotei, ni tamo kalil naŋgo areqalo qalie. Deqa tamo aiyel endi ni yai giltqam di iga osorgimqa tamo dena Judas aqa sawa osim aqa wau ojqas. 
ACT.1.25	Judas a wau di uratosiqa moisiq sawa uge ni nami a aiqajqa giltem qaji deq aiej.” 
ACT.1.26	Naŋgi degsib Qotei pailyosib koboonaqa tamo yai na kamba Judas aqa wau ojqajqa deqa marsibqa meniŋ silali alaŋeb. Meniŋ silali alaŋonabqa Matias aqa meniŋ na buŋyej. Deqa naŋgi Matias giltonabqa a Yesus aqa aŋgro 11-pela Yesus aqa anjam mare mare laqajqa nami giltnjrej qaji naŋgi koba na sosib wauoqneb.
ACT.2.1+ACT.2.2	Onaqa Juda naŋgo yori bati koba ñam Pentikos di brantej. Juda naŋgo moma naŋgi nami iŋgi meli bunuj otoreleŋeb deqa are qalqajqa yori bati brantonaqa Yesus aqa tamo uŋgasari kalil naŋgi tal qujaiq di koroosib sonabqa laŋ goge dena jagwa koba anjam ato bulosiq tal naŋgi awesoqneb qaji deq aiej. Aisiq tal keretej. 
ACT.2.3	Onaqa Qotei aqa Mondor a ŋam puloŋ bulosiqa aisiq segi segiosiqa naŋgo gateq di awoeleŋonaq uneb. 
ACT.2.4	Osiqa naŋgo segi segi are miligiq aisiq meŋ bulyetnjrnaqa naŋgi kalil qure segi segi naŋgo anjam mareleŋoqneb.
ACT.2.5	Bati deqa Juda tamo uŋgasari tulaŋ gargekoba naŋgi qure qure kalilq dena bosib Jerusalem di soqneb. Naŋgi kalil Qotei qa louoqneb qaji. 
ACT.2.6+ACT.2.7	Ariya jagwa koba anjam ato bulonaqa naŋgi kalil qusib bosib koroonabqa naŋgo segi segi qure utru anjam mareqnab qusibqa are koba qalsib maroqneb, “Tamo uŋgasari kalil endi Galili qaji. 
ACT.2.8	Naŋgi kiersib gago segi segi qure utru anjam mareqnab iga queqnum? 
ACT.2.9	Iga kalil qure bei bei qaji. Iga qudei Partia, Midia, Elam, Mesopotemia, Judia, Kapadosia, Pontus, Esia sawaq dena beleŋem. 
ACT.2.10	Iga qudei Frigia, Pamfilia, Isip, Libia sawa Sairini sawa jojomq dena beleŋem. Iga qudei Rom dena beleŋem. 
ACT.2.11	Iga qudei Juda tamo. Iga qudei Juda naŋgo louqa kumbra dauryeqnum. Iga qudei Krit. Iga qudei Arebia qaji. Naŋgi kiersib gago segi segi qure utru anjam na Qotei aqa wau kokba deqa mareqnab iga queqnum?” 
ACT.2.12	Tamo uŋgasari naŋgi anjam degsib marsibqa naŋgi are koba qalsib segi segi maroqneb, “Naŋgi kumbra di kiersib yonub?” 
ACT.2.13	Onaqa tamo qudei naŋgi yomuosib mareb, “Naŋgi wain bunuj uysib deqa nanariosib anjam laŋa laŋa mareqnub.”
ACT.2.14	Onaqa Yesus aqa aŋgro 11-pela naŋgi Pita ombla na tigelosibqa Pita na aqa medabu waqtosiqa endegsi minjrej, “Niŋgi Juda tamo ti tamo uŋgasari kalil Jerusalem qureq endi so qaji niŋgi ti ijo anjam endi qusib poiŋgem. 
ACT.2.15	Niŋgi maronub, ‘Tamo naŋgi di wain uysib nanarionub.’ Di sai. Endego nobqolo koba. Wain uyqa bati sai. 
ACT.2.16	Kumbra endeqa Qotei aqa medabu o qaji tamo Joel a nami endegsi marej, 
ACT.2.17	‘Qotei a marqo, “Diŋo bati jojomamqa e na ijo Mondor qariŋyitqa tamo uŋgasari kalil naŋgoq aiqas. Aisim nuŋgo aŋgro mel ti nuŋgo aŋgro sebiŋ ti naŋgi siŋgila enjrimqa naŋgi ijo medabu osib ijo anjam maroqnqab. Nuŋgo aŋgro wala naŋgi ti nuŋgo tamo bole bole naŋgi ti areqalo waqtetnjroqnitqa ŋeiobilqeioqnsibqa ijo kumbra gargekoba unoqnqab. 
ACT.2.18	Bati deqa e na ijo Mondor qariŋyitqa ijo wau tamo ti ijo wau uŋa ti naŋgoq aisim siŋgila enjroqnimqa naŋgi ijo medabu osib ijo anjam maroqnqab. 
ACT.2.19	Laŋ goge dia e na maŋwa gargekoba yoqnqai. Mandamq dia dego maŋwa gargekoba yoqnqai. Leŋ ti ŋamyuo ti qurem koba ti qariŋyit mandamq aiqas. 
ACT.2.20	Seŋ ambruqas. Bai lentosim leŋ bulqas. Amqa nuŋgo Tamo Koba a riaŋ koba ti siŋgila koba ti bqas. 
ACT.2.21	Bati deqa tamo uŋgasari gargekoba naŋgi endegsib pailyqab, ‘O Tamo Koba, ni na iga aqaryaigime.’ Yimqa a na naŋgo pail qusim naŋgi kalil eleŋamqa naŋgi so bole gaigai sqab.” ’ Qotei aqa medabu o qaji tamo Joel a nami anjam degsi marej.
ACT.2.22	“Deqa Israel tamo uŋgasari, niŋgi ijo anjam endi quiye. Niŋgi qalie, Qotei na Yesus Nasaret qaji a qariŋyonaq mandamq aisiqa kumbra gargekoba nuŋgo ambleq di yoqnej. Kumbra yeqnaqa niŋgi unoqnsib maroqneb, ‘Bole, Qotei na Yesus qariŋyonaq bej.’ 
ACT.2.23	Qotei na tamo di osiq nuŋgo baŋq di atej. A nami kumbra degyqa are qalsiq deqa anjam keretej. Onaqa niŋgi na Yesus osib tamo uge naŋgo baŋq di atnabqa naŋgi na osib ŋamburbasq di qalnab moiej. Nuŋgo kumbra dena niŋgi segi na Yesus qalsib moioteb. 
ACT.2.24	Onaqa Qotei na Yesus olo subq na tigeltosiqa moio gam kobotej. Di kiyaqa? Moio na Yesus a olo ojqa keresai. 
ACT.2.25	Agi Devit a nami Yesus qa endegsi marej,
ACT.2.25	‘Ijo Tamo Koba a bati gaigai ijo ulatamuq di sonaq uneqnum.
ACT.2.25	A ijo baŋ woq di unu deqa e padalqasai.
ACT.2.26	Deqa e tulaŋ areboleboleibqo. E arebolebole na anjam mareqnum.
ACT.2.26	Iŋgi bole bole kalil Qotei na e ebqajqa nami marej qaji e di oqajqa tariŋoqnsim unum.
ACT.2.27	Ni na ijo qunuŋ uratim moio qureq aiqasai.
ACT.2.27	Ni na ino segi aŋgro bolequja Kristus aqa jejamu dego subq di uratim qusaqasai.
ACT.2.28	Ŋambile sqajqa gam di ni na e osorbonum.
ACT.2.28	Ni e ombla sqam deqa e tulaŋ areboleboleibqo.’
ACT.2.28	Devit a nami anjam degsi marej.
ACT.2.29	“O ijo was niŋgi quiye. E bole merŋgwai. Gago moma Devit a nami moinaqa subq ateb. Aqa sub agi bini unu iga gaigai uneqnum. 
ACT.2.30+ACT.2.31	Nami Qotei na Devit minjej, ‘Mondoŋ ino leŋ naŋgi paraosibqa dena tamo bei ŋambabqas. Amqa e na tamo di giltitqa ni mandor koba unum dego kere a kamba ino sawa osim Mandor Koba sqas.’ Qotei na nami Devit anjam degsi minjej. Osiqa aqa anjam di siŋgilatosiqa olo minjej, ‘E ijo anjam di uratqasai. E dauryqai.’ Devit a Qotei aqa medabu o qaji tamo bole. Deqa kumbra Qotei na mondoŋ yqas qaji di Devit a nami qalieej. Osiqa Kristus qa endegsi marej, ‘Bunuqna a subq na tigelqas.’ Osiqa marej, ‘Qotei na Kristus moio qureq di uratqasai. Aqa jejamu dego subq di uratim qusaqasai.’ 
ACT.2.32	Yesus qujai di Qotei na subq na tigeltonaqa iga kalil ŋamdamu na unem. Deqa bini iga a qa mare mare laqnum. 
ACT.2.33	A laŋ qureq oqsiq ñam kobaquja osiq Qotei aqa baŋ woq di awesoqnej. Osiq Qotei aqa Mondor niŋgi nami eŋgwa marej qaji di aqa Abu aqaq dena yaiyosiqa qariŋyqo aiqoqa niŋgi unsib nuŋgo dabkala na dego quonub. 
ACT.2.34	Devit a subq na tigelosiq laŋ qureq oqosai. Ariya a Kristus qa endegsi marej,
ACT.2.34	‘Tamo Koba Qotei na ijo Tamo Koba Kristus minjej,
ACT.2.34	“Ni ijo baŋ woq endi awo.
ACT.2.35	Awesoqnimqa e na ino jeu tamo kalil naŋgi eleŋosiy ino sorgomq di atitqa ni na naŋgi taqatnjroqnqam.” ’
ACT.2.35	Devit a nami Kristus qa degsi marej.
ACT.2.36	“Deqa Israel tamo uŋgasari, niŋgi kalil ijo anjam endi geregere qusib poiŋgem. Yesus agi niŋgi na ŋamburbasq di qalnab moiej qaji a Qotei na olo osiqa gago Tamo Koba Kristus atej.” (Ñam Kristus di aqa damu, “Tamo Qotei na nami giltej qaji”) Pita a na tamo uŋgasari naŋgi anjam degsi minjrej.
ACT.2.37	Onaqa naŋgi Pita aqa anjam di qunabqa anjam dena naŋgo are qametnjrej. Deqa naŋgi na Yesus aqa aŋgro naŋgi Pita ombla minjreb, “O gago was niŋgi na mergiye. Iga kieronamqa Qotei na iga eleŋamqa iga padalqasai?” 
ACT.2.38	Onaqa Pita na kamba minjrej, “Niŋgi segi segi are bulyosib Qotei aqaq boiye. Babqa iga Yesus Kristus aqa ñam na niŋgi yansŋgonam Qotei na nuŋgo une kalil kobotetŋgwas. Osim aqa Mondor Bole niŋgi laŋa eŋgwas. Awai saiqoji. 
ACT.2.39	Qotei a nami marej, ‘E niŋgi ti nuŋgo aŋgro ti tamo kalil isa isaq di unub qaji naŋgi ti ijo Mondor eŋgwai.’ Qotei a nami degsi marej. Deqa niŋgi quiye. Qotei na aqa anjam di uratqasai. Tamo uŋgasari kalil gago Tamo Koba Qotei na metnjrim aqaq bqab qaji naŋgi aqa Mondor enjrqas.”
ACT.2.40	Pita a anjam deqaji gargekoba siŋgila na naŋgi minjroqnej. Osiqa olo endegsi minjrej, “Niŋgi geregere ŋam atsib soqniye. Tamo uŋgasari bini bati endeqa unub qaji naŋgi kumbra uge uge yoqnsib laqnub. Deqa niŋgi naŋgo kumbra uge di dauryoqnaib. Uratosib soqniye. Niŋgi naŋgi ti Qotei na padaltŋgo uge.” 
ACT.2.41	Onaqa tamo uŋgasari kalil Pita aqa anjam di qusib naŋgo are miligiq di ateb qaji naŋgi yansnjreb. Bati deqa tamo uŋgasari 3,000 naŋgi Yesus qa naŋgo areqalo siŋgilatosib tamo uŋgasari nami Yesus qa naŋgo areqalo siŋgilateb qaji naŋgo miligiq aisib koba na soqneb.
ACT.2.42	Tamo uŋgasari Yesus qa naŋgo areqalo siŋgilateb qaji naŋgi bati gaigai Yesus aqa aŋgro 12-pela naŋgo anjam quoqnsib dauryoqneb. Naŋgi bati gaigai are qujaitoqnsib bem gentosib uyoqnsibqa Qotei pailyosib soqneb. 
ACT.2.43	Qotei na Yesus aqa aŋgro 12-pela naŋgi siŋgila enjreqnaqa naŋgi maŋwa gargekoba yoqneb. Onaqa Yesus aqa tamo uŋgasari naŋgi kalil maŋwa di unoqnsib Qotei aqa ñam soqtoqneb. 
ACT.2.44	Tamo kalil Yesus qa naŋgo areqalo siŋgilateb qaji naŋgi bati gaigai korooqnsibqa naŋgo areqalo qujaitosib soqneb. Naŋgo iŋgi iŋgi kalil di koba qaji degsib maroqnsib Yesus aqa tamo uŋgasari kalil naŋgi jeisib enjroqneb. 
ACT.2.45	Naŋgo mandam ti naŋgo iŋgi iŋgi ti qariŋyeleŋeqnab tamo qudei naŋgi na awaiyoqnsib silali enjreqnab oqnsib Yesus aqa tamo uŋgasari iŋgi iŋgi saiqoji soqneb qaji naŋgi jeisib enjroqneb. 
ACT.2.46+ACT.2.47	Naŋgi bati gaigai naŋgo areqalo qujaitosib sosibqa Juda naŋgo atra tal miligiq dia korooqnsib louoqneb. Naŋgo segi segi talq dia dego korooqnsibqa bem gentosib uyoqneb. Naŋgi kalil arebolebole ti lawo na sosibqa Qotei aqa ñam soqtoqnsib koba na iŋgi uyoqneb. Degyeqnabqa tamo kalil naŋgi Yesus aqa tamo uŋgasari naŋgo kumbra di unoqnsibqa naŋgi qa tulaŋ areboleboleinjroqnej. Bati gaigai tamo uŋgasari qudei naŋgi are bulyeqnab Tamo Koba Qotei na naŋgi eleŋeqnaqa naŋgi boqnsib tamo nami Yesus qa naŋgo areqalo siŋgilateb qaji naŋgo miligiq aioqnsib koba na soqneb.
ACT.3.1+ACT.3.2	Bati gaigai bilaq seŋ keliŋteqnaqa Juda tamo uŋgasari naŋgi atra tal miligiq giloqnsib dia Qotei pailyoqneb. Ariya pailyo bati bei Pita wo Jon wo naŋgi aiyel pailyqa marsib atra tal miligiq gileqnabqa tamo bei ai miligiq na siŋga qandamo ŋambabej qaji a atra tal siraŋme jojomq di awesoqnej. Bati gaigai aqa was naŋgi a qoboiyosib boqnsib atra tal aqa siraŋme jojomq dia ateqnabqa awooqnsiqa tamo uŋgasari atra tal miligiq gileqnabqa silali qa ŋilnjroqnej. Siraŋme di aqa ñam Siraŋme Boledamu. 
ACT.3.3	Bati deqa Pita wo Jon wo naŋgi atra tal miligiq gilqa laqnabqa unjrsiqa silali qa ŋilnjrej. 
ACT.3.4	Onaqa naŋgi aiyel na tamo di kokoqyosibqa Pita na minjej, “Ni aqo nige.” 
ACT.3.5	Degsi minjnaqa a are qalej, “Naŋgi aiyel silali bei ebqab.” Degsi are qalsiqa naŋgi aiyel koqnjresoqnej. 
ACT.3.6	Onaqa Pita na minjej, “E silali saiqoji. Ijo iŋgi bei unu di ni emqai. Yesus Kristus Nasaret qaji aqa ñam na e ni endegsi mermonum, ‘Ni tigelosim walwel.’” 
ACT.3.7+ACT.3.8	Degsi minjsiqa aqa baŋ woq di ojsiq tigeltonaqa aqa siŋga tombol siŋgilaonab tigeloqujatosiq walwelej. Osiqa Pita wo Jon wo naŋgi aiyel daurnjrsiqa atra tal miligiq gilsiq tulaŋ areboleboleiyeqnaqa pruprugoqnsiq Qotei aqa ñam soqtoqnej. 
ACT.3.9+ACT.3.10	A degyeqnaqa tamo uŋgasari kalil naŋgi a unsibqa are koba qaloqneb. Osib maroqneb, “Tamo siŋga qandamo bati gaigai atra tal siraŋme jojomq dia awooqnsiqa silali qa ŋileqnu qaji agi a di.”
ACT.3.11	Tamo a di Pita wo Jon wo naŋgi aiyel daurnjrsi laqnaqa tamo uŋgasari kalil naŋgi a unoqnsib tulaŋ prugeleŋosib are koba qaloqneb. Deqa naŋgi gurgur ti bosib atra tal meq dia Pita wo Jon wo sonabqa koba na korooqneb. Atra tal me di aqa ñam Solomon aqa Tal Me. 
ACT.3.12	Tamo uŋgasari naŋgi bosib koroeeqnab Pita a naŋgi unjrsiqa endegsi minjrej, “O Israel tamo uŋgasari, niŋgi kiyaqa aqo aiyel tamo di boletonum unsibqa are koba qaleqnub? Niŋgi kiyaqa aqo aiyel nigsibqa endegsib are qalonub, ‘Naŋgo segi siŋgila na ti kumbra bole na ti tamo di boletonubqa walwelqo?’ Niŋgi degsib are qalaib. 
ACT.3.13	Abraham, Aisak, Jekop, gago moma kalil naŋgi ti naŋgo Qotei a na aqa wau tamo Yesus laŋ qureq osi oqsiq ñam kobaquja yej. Deqa Yesus aqa siŋgila na tamo di boleosiq walwelqo. Yesus qujai di niŋgi na osib jeu tamo naŋgo baŋq di ateb. Onaqa Pailat na Yesus osim tonto talq dena oqeq atqajqa merŋgonaqa niŋgi na saidosib urateb. 
ACT.3.14	Yesus a Qotei aqa segi Tamo Boledamu. A une saiqoji. Ariya niŋgi na Yesus uratosib saidosib Pailat minjeb, ‘Leŋ ojo tamo Barabas tonto talq dena oqeq atsim ege.’ Niŋgi na Pailat degsib minjnabqa a nuŋgo anjam di dauryosiqa leŋ ojo tamo Barabas osiqa oqeq atsiq eŋgej. 
ACT.3.15	Ariya Yesus a segi ŋambile qa utru. Di niŋgi na qalnab moiej. Onaqa Qotei na Yesus olo subq na tigeltonaqa iga gago ŋamdamu na unem. Deqa bini iga a qa mare mare laqnum. 
ACT.3.16	Aqo aiyel Yesus qa gago areqalo siŋgilatosim deqa aqa ñam na tamo siŋga qandamo di boletonum a siŋgilaqo. Tamo siŋga qandamo di niŋgi qalie. Niŋgi gaigai a unoqneb. Ariya Yesus a segi na aqo aiyel siŋgila egwoqa a qa gago areqalo siŋgilatosim deqa tamo di boletonumqa nuŋgo ŋamgalaq di walwelqo.
ACT.3.17	“O gago was niŋgi quiye. E qalieonum, niŋgi ti nuŋgo gate kokba ti Yesus Kristus qa poiŋgosai deqa a qaleb. 
ACT.3.18	Nami Qotei na aqa medabu o qaji tamo kalil naŋgo medabu siŋgilatetnjreqnaqa naŋgi endegsib maroqneb, ‘Kristus agi Qotei na giltqo qaji a jaqatiŋ koba osim moiqas.’ Ariya bunuqna niŋgi na Yesus qalnab moiej. Niŋgi kumbra di yonabqa Qotei aqa medabu o qaji tamo naŋgo anjam nami maroqneb qaji di aqa damu agi brantej.
ACT.3.19	“Deqa niŋgi quiye. Niŋgi na nuŋgo une kalil torei uratosib are bulyosib Qotei aqaq babqa a na nuŋgo une kalil kobotetŋgimqa niŋgi aqa aŋgro bole sqab. 
ACT.3.20	Amqa Tamo Koba Qotei a na niŋgi siŋgilatŋgimqa niŋgi kalil arebolebole ti lawo na sqab. Mondoŋ a na Yesus qariŋyim nuŋgoq bqas. Tamo di agi Yesus Kristus Qotei na nami giltej qaji. 
ACT.3.21	A laŋ qureq oqej di unu. A di soqnimqa Qotei na mandam bunuj ti laŋ bunuj ti atqa bati brantimqa a olo bqas. Qotei a nami marej, ‘E mandam bunuj ti laŋ bunuj ti atqai.’ Osiqa aqa anjam di aqa medabu o qaji tamo naŋgi minjrnaqa naŋgi na neŋgreŋyeb.
ACT.3.22	“Moses a nami Yesus qa endegsi marej, ‘Mondoŋ Tamo Koba Qotei a na aqa medabu o qaji tamo bei e bul nuŋgo ambleq dena tigeltimqa a na anjam merŋgoqnqas. Anjam merŋgoqnimqa niŋgi aqa anjam kalil qusib dauryoqniye. 
ACT.3.23	Tamo kalil aqa anjam quqwa uratqab qaji naŋgi Qotei na ñumim moreŋqab. Deqa naŋgi olo Qotei aqa tamo uŋgasari naŋgo ambleq di sqasai.’ Moses a nami degsi marej. 
ACT.3.24	Qotei aqa medabu o qaji tamo kalil naŋgi dego nami Yesus qa anjam degsib maroqneb. Samuel a nami Yesus bqajqa bati qalieosiqa deqa Yesus qa maroqnej. Samuel a moinaqa Qotei aqa medabu o tamo kalil bunuqna ŋambabeleŋeb qaji naŋgi dego Yesus bqajqa bati qalieosib deqa maroqneb.
ACT.3.25	“Qotei a niŋgi eleŋqa osiqa deqa aqa medabu o qaji tamo naŋgi qariŋnjreqnaqa aqa anjam mare mare laqneb. A nami nuŋgo moma naŋgi ti anjam qoseb. Anjam qosisib anjam di siŋgilatosib kereonaqa Abraham endegsi minjej, ‘Mondoŋ ino leŋ naŋgi paraosibqa dena tamo bei ŋambabqas. Ŋambabosim tamo uŋgasari kalil mandamq endi unub qaji naŋgi eleŋosim geregereinjrqas.’ Qotei a niŋgi eleŋqa osiqa deqa anjam di Abraham minjej. 
ACT.3.26	Osiqa bunuqna aqa wau tamo Yesus osiqa qariŋyonaq namoqna nuŋgoq aiej. Yesus a nuŋgoq aisim niŋgi kalil aqaryaiŋgimqa niŋgi nuŋgo kumbra uge kalil uratqajqa deqa are qalsiq Yesus qariŋyonaq nuŋgoq aiej.”
ACT.4.1+ACT.4.2+ACT.4.3	Pita wo Jon wo naŋgi na tamo uŋgasari naŋgi anjam degsib minjreqnabqa atra tamo naŋgi ti Sadyusi naŋgi ti atra tal taqato tamo naŋgo gate ombla na naŋgo aiyel anjam di qusibqa tulaŋ minjiŋ oqetnjrnaqa bosib naŋgi aiyel ojeleŋosib tonto talq di breinjreb. Naŋgi aiyel na tamo uŋgasari naŋgi anjam endegsib minjroqneb, “Yesus a moisiq olo subq na tigelej deqa tamo kalil naŋgi dego moisib olo subq na tigelqab.” Utru deqa atra tamo naŋgi ti Sadyusi naŋgi ti minjiŋ oqetnjrnaqa naŋgi aiyel ojeleŋosib tonto talq di breinjreb. Bilaqtej deqa naŋgi aiyel tonto talq di uratnjrnab sonab nebeej. 
ACT.4.4	Tamo uŋgasari tulaŋ gargekoba naŋgo aiyel anjam qusib Yesus qa naŋgo areqalo siŋgilateb. Tamo uŋgasari Yesus qa naŋgo areqalo siŋgilateb qaji kalil turteb 5,000.
ACT.4.5	Nebeonaqa Juda naŋgo gate kokba ti tamo bole bole ti dal anjam qalie tamo naŋgi ti bosib Jerusalem di koroeb. 
ACT.4.6	Atra tamo gate Anas na Kaiafas na Jon na Aleksander na Anas aqa leŋ kalil dego bosib koroeb. 
ACT.4.7	Koroosib naŋgi aiyel metnjrnab bosib naŋgo ambleq di tigelonab nenemnjreb, “Niŋgi siŋgila qabe na osib tamo di boleteb? Niŋgi yai aqa ñam na boleteb?”
ACT.4.8+ACT.4.9	Onaqa Qotei aqa Mondor a Pita aqa miligiq aisiq medabu siŋgilatetonaqa a na naŋgi endegsi minjrej, “O Israel gate ti tamo bole bole ti niŋgi ijo anjam endi quiye. Aqo aiyel na tamo siŋga qandamo boletem deqa niŋgi na iga osib nuŋgo ŋamgalaq di tigeltgonub. Tamo di a kiersi boleej deqa niŋgi qalieqa osib nenemgonub. 
ACT.4.10	Deqa niŋgi ti Israel tamo uŋgasari kalil ti ijo anjam endi qusib poiŋgem. Yesus Kristus Nasaret qaji agi niŋgi na ŋamburbasq di qalnab Qotei na olo subq na tigeltej qaji aqa ñam na tamo endi aqa jejamu boleosiq nuŋgo ulatamuq endia tigelesonaq niŋgi unonub. 
ACT.4.11	Yesus a tal aqa ai bul. Niŋgi tal gereiyo qaji tamo bul. Niŋgi na tal aqa ai di arqsibqa uge qa marsib taqal waiyeb. Onaqa Qotei na tal aqa ai di olo osiqa tal siŋgilatqajqa deqa tumaq di tigeltej unu. 
ACT.4.12	Niŋgi quiye. Tamo bei aqa ñam na Qotei na iga oqasai. Iga oqajqa tamo bei saiqoji. Qotei na tamo bei iga osorgosai bolesai. Yesus aqa ñam na qujai Qotei na iga oqas. Amqa iga padalqasai. Sawa bei beiq dia dego tamo bei na iga oqajqa di sosai.”
ACT.4.13	Pita wo Jon wo naŋgi siŋgila na tigelosib anjam di maroqneb naŋgi ulaosai. Deqa Juda tamo kokba naŋgi are koba qaloqneb. Di kiyaqa? Naŋgi qalieeb, naŋgi aiyel nami skul beiq gilosai. Naŋgi tamo laŋaj. Degsib qalieosib mareb, “Naŋgi aiyel nami Yesus ombla laqneb deqa anjam siŋgila na mareqnub.” 
ACT.4.14	Onaqa tamo siŋga qandamyonaq olo boleej qaji a Pita wo Jon wo naŋgo areq di tigelesonaq Juda tamo kokba naŋgi unsibqa naŋgi aiyel anjam bei kamba minjrqa keresaiinjrej.
ACT.4.15	Deqa naŋgi na qaja tamo qudei naŋgi minjrnabqa bosib naŋgi aiyel joqsib taqal beiq gilnabqa naŋgi segi qairosib mareb, 
ACT.4.16	“Iga naŋgi aiyel kiernjrqom? Naŋgi aiyel na maŋwa yonubqa Jerusalem tamo uŋgasari kalil naŋgi quekritonub. Deqa iga na ulitqa keresai. 
ACT.4.17	Naŋgo aiyel anjam tulaŋ kobaamqa tamo uŋgasari gargekoba quo uge. Deqa iga endegyqom. Iga naŋgi aiyel saidnjrnamqa Yesus aqa ñam mare mare laqasai.” 
ACT.4.18	Juda tamo kokba naŋgi degsib marsibqa naŋgi aiyel olo metnjrnab bonabqa siŋgila na saidnjrsib minjreb, “Niŋgi aiyel olo Yesus aqa ñam maroqnaib. Medabu getentiye.”
ACT.4.19	Onaqa Pita wo Jon wo naŋgi na kamba minjreb, “Aqo aiyel Qotei aqa anjam dauryqa uratosim nuŋgo anjam dauryqom di Qotei aqa ŋamgalaq di kumbra bole kio uge kio di niŋgi segi mariye. 
ACT.4.20	Aqo aiyel medabu getentqa keresai. Kumbra kalil gago ŋamdamu na unoqnem qaji deqa iga maroqnsim laqnqom. Anjam kalil gago dabkala na quoqnem qaji di dego iga maroqnsim laqnqom. Iga uratqa keresai.”
ACT.4.21	Onaqa Juda tamo kokba naŋgi na olo naŋgi aiyel Yesus aqa ñam marqajqa siŋgila na saidnjrsib uratnjrnab gileb. Naŋgi aiyel na tamo siŋga qandamo boletonabqa tamo uŋgasari tulaŋ gargekoba unsib deqa tulaŋ areboleboleinjrnaqa Qotei aqa ñam soqtoqneb. Deqa Juda tamo kokba naŋgi tamo uŋgasari naŋgi ulainjreb. Osib endegsib are qaleb, “Iga naŋgo aiyel jejamuq di une bei unosai. Deqa iga naŋgi aiyel ñumqa keresai. Ñumqom di tamo uŋgasari naŋgi minjiŋ oqetnjrimqa iga kamba lugwab.” Utru deqa Juda tamo kokba naŋgi tamo uŋgasari naŋgi ulainjrsib naŋgi aiyel uratnjrnab gileb. 
ACT.4.22	Tamo siŋga qandamo naŋgi aiyel na boleteb qaji aqa wausau 40. Deqa tamo uŋgasari naŋgi tulaŋ prugeleŋosib areboleboleinjrnaqa Qotei aqa ñam soqtoqneb.
ACT.4.23	Juda tamo kokba naŋgi na naŋgi aiyel uratnjrnab gilsib tamo uŋgasari Yesus qa naŋgo areqalo siŋgilateb qaji naŋgoq di brantosib anjam kalil atra tamo kokba ti tamo bole bole ti naŋgi na minjreb qaji deqa sainjreb. 
ACT.4.24	Sainjrnab qusibqa tulaŋ areboleboleinjrej. Deqa naŋgi kalil medabu qujaitosib Qotei endegsib pailyeb, “O Tamo Koba Qotei, ni na laŋ ti mandam ti yuwal ti iŋgi iŋgi kalil dego atem unub. 
ACT.4.25	Nami ni na ino segi Mondor Bole qariŋyonamqa aisiq ino wau tamo agi gago moma Devit aqa medabu siŋgilatetonaqa endegsi marej,
ACT.4.25	‘Kiyaqa sawa bei bei qaji tamo naŋgi minjiŋ oqetnjreqnu?
ACT.4.25	Kiyaqa naŋgo areqalo nanarionaq naŋgi Qotei ti qotqajqa qaireqnub?
ACT.4.26	Sawa bei bei qaji naŋgo mandor kokba naŋgi tigelosib naŋgi Kristus qalib moiqajqa deqa qoteqnub.
ACT.4.26	Mandor kokba naŋgi na Tamo Koba Qotei wo aqa Kristus wo qoto itnjrqajqa deqa koroeqnub.’
ACT.4.27	“O Qotei, Devit aqa anjam di aqa damu gam endena brantej. Herot wo Pontius Pailat wo Israel tamo ti qure bei bei qaji tamo naŋgi ti kalil qure endia koroosibqa ino segi wau tamo bole Yesus ni nami giltem qaji a qoto itqa marsibqa anjam kereteb. 
ACT.4.28	O Qotei, ni nami marem, ‘Naŋgi na Yesus qalib moiqas.’ Ino anjam di agi naŋgi dauryosib Yesus qalnab moiej. Naŋgo segi areqalo na naŋgi Yesus qalosai. Ni nami ino segi siŋgila na ti ino areqalo na ti marnamqa deqa naŋgi na Yesus qalnab moiej. 
ACT.4.29	O Tamo Koba Qotei, Juda tamo kokba naŋgi minjiŋ oqetnjrqoqa iga ula egwajqa anjam mergonub di ni unime. Iga ino wau tamo. Deqa ni na iga siŋgila egoqnimqa iga ino anjam maroqnqom. Iga ulaqasai. 
ACT.4.30	Ni na iga siŋgila egoqnimqa iga ino segi wau tamo bole Yesus aqa ñam na tamo uŋgasari naŋgi boletnjroqnimqa naŋgo ma kobooqnqas. Iga ino maŋwa yoqnimqa tamo uŋgasari naŋgi unoqnsib Yesus qa poinjroqnimqa ino ñam soqtoqnqab.”
ACT.4.31	Naŋgi degsib Qotei pailyosib koboonaqa tal naŋgi koroesoqneb qaji di reŋgiŋyej. Onaqa Qotei aqa Mondor aisiqa naŋgi siŋgila enjrnaqa naŋgi walwelosib siŋgila na Qotei aqa anjam mare mare laqneb. Naŋgi ulaosai.
ACT.4.32	Bati deqa tamo uŋgasari Yesus qa naŋgo areqalo siŋgilateb qaji naŋgi kalil areqalo qujaitosib soqneb. Tamo bei na aqa iŋgi iŋgi saiaosiq aqa segi qa marosaioqnej. Naŋgo iŋgi iŋgi kalil di koba qaji degsib maroqnsib Yesus aqa tamo uŋgasari kalil naŋgi jeisib enjroqneb. 
ACT.4.33	Tamo Koba Yesus a subq na tigelej anjam di aqa aŋgro 12-pela naŋgi siŋgila na maroqneb. Naŋgo anjam di siŋgila ti. Naŋgi mareqnab Qotei a naŋgi qa are tulaŋ boleiyoqnsiqa naŋgi siŋgila enjroqnej. 
ACT.4.34+ACT.4.35	Tamo uŋgasari Yesus qa naŋgo areqalo siŋgilateb qaji naŋgo ambleq di tamo bei yala iŋgi bei qa truquosaioqnej. Di kiyaqa? Naŋgi naŋgo mandam ti tal ti qariŋyeqnabqa tamo qudei naŋgi na awaiyoqnsib silali enjreqnab silali di osi boqnsib Yesus aqa aŋgro 12-pela naŋgo baŋq di ateqnab naŋgi na tamo iŋgi iŋgi saiqoji soqneb qaji naŋgi jeisib enjroqneb.
ACT.4.36	Naŋgo ambleq di tamo bei soqnej aqa ñam Josep. Aqa ñam bei Barnabas. Yesus aqa aŋgro 12-pela naŋgi na ñam di waiyeb. Aqa ñam di aqa damu, “Tamo are siŋgilatetnjro qaji.” Barnabas a Juda naŋgo moma utru Jekop aqa aŋgro Livai aqa leŋ. A Saiprus nui qaji. 
ACT.4.37	Ariya bati deqa aqa mandam bei soqnej di tamo qudei naŋgi na awaiyosib silali yonab osi gilsiq Yesus aqa aŋgro 12-pela naŋgo baŋq di uratej.
ACT.5.1+ACT.5.2	Ariya tamo bei soqnej aqa ñam Ananaias. Aqa ŋauqali aqa ñam Safaira. Ananaias aqa mandam bei tamo qudei naŋgi na awaiyosib silali yonabqa a silali di osiq naŋgi aqa ŋauqali wo anjam keretosib silali oto aqa segi qa ulitosiq oto segi osi gilsiq Yesus aqa aŋgro 12-pela naŋgo baŋq di uratej. 
ACT.5.3	Onaqa Pita na minjej, “Ananaias, kiyaqa Satan a ino are miligiq aiqoqa ni Qotei aqa Mondor gisaŋyonum? Ino mandam awaiyonub silali osim kiyaqa oto bei ino segi qa marsim ulitonum? 
ACT.5.4	Nami ino mandam awaiyosaisonabqa di ino segi mandam. Ariya bunuqna mandam awaiyosib silali emonub di ino segi silali. Ni segi na silali di taqatosim ni wau kie yqa osim ye. Ni kiyaqa gisaŋosim maronum, ‘Silali kalil agi osi bonum’? Ni kiyaqa kumbra uge di yqajqa are qalonum? Ni que. Ni tamo naŋgi gisaŋ anjam minjrosai. Ni Qotei gisaŋ anjam minjonum.” 
ACT.5.5+ACT.5.6	Pita a degsi marnaqa Ananaias a anjam di qusiqa moioqujatosiq mandamq di uloŋej. Onaqa aŋgro wala naŋgi bosib aqa jejamu gara na dalaosib osi gilsib subq ateb. Onaqa tamo uŋgasari kalil anjam di queb qaji naŋgi tulaŋ ulaugeteb.
ACT.5.7	Sokiñalayonaq aqa ŋauqali bej. Aqa gumbuluŋ moiej di a qaliesai. 
ACT.5.8	A bonaqa Pita na minjej, “Ni mare. Ni ino gumbuluŋ wo nuŋgo mandam bei tamo qudei naŋgi na awaiyosib silali eŋgonub qaji kalil agi ino gumbuluŋ na osi bosiq ebqo endi segi e?” Onaqa minjej, “Od. Silali kalil agide.” 
ACT.5.9	Degsi minjnaqa Pita na minjej, “Kiyaqa ni ino gumbuluŋ wo anjam keretosib kumbra uge di yonub? Niŋgi maronub, ‘Tamo Koba Qotei aqa Mondor a gago kumbra di unqasai.’ Degosib niŋgi yonub. Ni que. Aŋgro wala ino gumbuluŋ subq atonub qaji naŋgi bosib siraŋmeq di tigelonub. Naŋgi ni dego qoboimosib gilsib subq atqab.” 
ACT.5.10	Degsi minjnaqa a dego moioqujatosiq Pita aqa siŋgaq di uloŋej. Onaqa aŋgro wala naŋgi bosib a moiej di unsib qoboiyosib gilsib aqa gumbulu qali aqa areq di subq ateb. 
ACT.5.11	Onaqa anjam di tulaŋ kobaonaqa Yesus aqa tamo uŋgasari kalil tamo qudei naŋgi ti qusib tulaŋ ulaugeteb.
ACT.5.12	Bati deqa Qotei na Yesus aqa aŋgro 12-pela naŋgi siŋgila enjreqnaqa naŋgi maŋwa gargekoba yeqnabqa tamo uŋgasari naŋgi unoqneb. Tamo uŋgasari Yesus qa naŋgo areqalo siŋgilateb qaji naŋgi kalil are qujaitoqnsibqa Juda naŋgo atra tal meq dia korooqnsibqa Qotei qa louoqneb. Tal me di aqa ñam Solomon aqa Tal Me. 
ACT.5.13	Tamo uŋgasari laŋa laŋaj kalil Jerusalem qureq di soqneb qaji naŋgi na tamo uŋgasari Yesus qa naŋgo areqalo siŋgilateb qaji naŋgo ñam soqtetnjroqnsibqa naŋgi ti koba na koroqajqa ulaoqneb. 
ACT.5.14	Tamo ti uŋa ti tulaŋ gargekoba Tamo Koba Yesus qa naŋgo areqalo siŋgilatoqnsib boqnsib tamo nami Yesus qa naŋgo areqalo siŋgilateb qaji naŋgo miligiq aieqnab naŋgi tulaŋ kobaoqneb. 
ACT.5.15	Deqa naŋgi na tamo uŋgasari ma ti soqneb qaji naŋgi saperaq di ŋeiotnjroqnsib qoboinjrsib boqnsib gam qalaq di ateleŋoqneb. Pita a gam na walwelosim giloqnimqa aqa seŋ qunuŋ na naŋgi waburtnjroqnimqa naŋgo ma kobooqnqajqa deqa are qalsibqa gam qalaq di ateleŋoqneb. 
ACT.5.16	Qure kiñilala kalil Jerusalem qure jojomq di soqneb qaji naŋgi na dego tamo mainjro qaji naŋgi ti tamo mondor uge uge ti soqneb qaji naŋgi ti joqsib boqneb. Joqsib beqnab Yesus aqa aŋgro 12-pela naŋgi na naŋgi kalil boletnjroqneb.
ACT.5.17+ACT.5.18	Yesus aqa aŋgro 12-pela naŋgi kumbra degyeqnabqa atra tamo gate aqa wau qujai agi Sadyusi naŋgi ti koba na unsib minjiŋ oqetnjrnaqa naŋgi ojeleŋosib tonto talq di breinjrnab soqneb. 
ACT.5.19	Sonabqa qoloej. Onaqa Tamo Koba Qotei aqa laŋ aŋgro bei aisiqa tonto tal siraŋme waqtosiq naŋgi joqsiq oqedeb. Oqedonabqa laŋ aŋgro na minjrej, 
ACT.5.20	“Niŋgi gilsib atra tal miligiq dia tigelosib tamo uŋgasari naŋgi ŋambile gaigai sqajqa anjam di palontosib minjroqniye.” 
ACT.5.21	Onaqa naŋgi laŋ aŋgro aqa anjam di qusib dauryosib nobqolo malu qameqnaqa atra tal miligiq gilsib dia tigelosib tamo uŋgasari naŋgi Qotei aqa anjam palontosib minjroqneb.
ACT.5.21	Ariya atra tamo gate aqa wau tamo ti naŋgi na Juda tamo kokba ti Israel tamo bole bole ti naŋgi metnjrnab bosib koroeb. Koroosib anjam keretosib naŋgo qaja tamo naŋgi minjreb, “Niŋgi aisib Yesus aqa aŋgro 12-pela naŋgi tonto talq dena joqsib boiye.” 
ACT.5.22	Onaqa qaja tamo naŋgi aisib tonto talq di brantosib ŋam ateb Yesus aqa aŋgro 12-pela naŋgi di sosai. Naŋgi degsi unsib deqa olo puluosib bosib Juda tamo kokba naŋgi minjreb, 
ACT.5.23	“Iga ainum tonto tal siraŋme qandimesonaq unonum. Tal taqato tamo naŋgi aŋ ti siraŋmeq di tigelenab. Ariya iga siraŋ waqtosim miligiq gilonum iga tamo bei unosai.”
ACT.5.24	Degsi minjrnabqa atra tamo kokba ti atra tal taqato tamo naŋgo gate ombla na anjam di qusib are koba qalsib maroqneb, “Yesus aqa aŋgro 12-pela naŋgi kiersib tonto tal uratosib jaraionub?” 
ACT.5.25	Onaqa tamo bei bosiqa naŋgi minjrej, “Niŋgi quiye. Tamo niŋgi na tonto talq di breinjreb qaji agi atra tal miligiq di sosibqa tamo uŋgasari naŋgi anjam minjreqnub.” 
ACT.5.26	Degsi minjrnaqa atra tal taqato tamo naŋgo gate ombla na tigelosib atra tal miligiq gilsib ŋam ateb Yesus aqa aŋgro 12-pela naŋgi na tamo uŋgasari naŋgi anjam minjreqnab unjreb. Unjrsib naŋgi ojeleŋosib joqsib gileb. Siŋgila na ojsib gilosai. Jiŋga na joqsib gileb. Tamo uŋgasari naŋgi ŋiriŋosib meniŋ osib naŋgi ñumaib deqa ulaosib jiŋga na joqsib gileb.
ACT.5.27	Jiŋga na joqsib gilsib Juda tamo kokba naŋgo ulatamuq dia tigeltnjreb. Tigelonabqa atra tamo gate a na naŋgi ŋiriŋtnjrsiqa minjrej, 
ACT.5.28	“Niŋgi Yesus aqa ñam mare mare laqajqa iga siŋgila na saidŋgem. Di niŋgi na olo mare mare laqnabqa tamo uŋgasari kalil Jerusalem qureq endi unub qaji naŋgi quekritonub. Di segi sai. Niŋgi iga qa mareqnub, iga na Yesus ŋamburbasq di qalnam moiej. Degsib maroqnsib une di gago jejamuq di ateqnub.”
ACT.5.29	Atra tamo gate a na Yesus aqa aŋgro 12-pela naŋgi anjam degsi minjrnaqa naŋgi Pita ombla na kamba minjreb, “Iga Qotei aqa anjam segi dauryqom di kere. Iga tamo naŋgo anjam dauryqasai. 
ACT.5.30	Di bole, niŋgi na Yesus ŋamburbasq di qalnab moiej. Moinaqa gago moma naŋgo Qotei a na olo subq na tigeltej. 
ACT.5.31	Yesus qujai di Qotei na laŋ qureq osi oqsiqa aqa baŋ woq di awotej. Deqa Yesus a gago Tamo Koba. A na qujai iga eleŋamqa iga padalqasai. Yesus qujai dena iga Israel tamo uŋgasari are bulyetgsim gago une kobotetgwas. 
ACT.5.32	Iga gago segi ŋamdamu na Yesus aqa kumbra di unoqnsim deqa mare mare laqnum. Qotei aqa Mondor Bole na dego Yesus aqa kumbra deqa mare mare laqnu. Qotei na tamo uŋgasari aqa anjam dauryeqnub qaji naŋgi aqa Mondor di enjreqnu.”
ACT.5.33	Onaqa Juda tamo kokba naŋgi Yesus aqa aŋgro 12-pela naŋgo anjam di qusibqa minjiŋ oqetnjrnaqa naŋgi ñumib moreŋqa maroqneb. 
ACT.5.34	Onaqa naŋgo ambleq dena Farisi tamo bei aqa ñam Gamaliel a tigelej. A dal anjam qalie tamo kobaquja. Tamo kalil naŋgi bati gaigai a qa maroqneb, “A tamo bolequja.” A tigelosiqa qaja tamo naŋgi minjrej, “Niŋgi mati Yesus aqa aŋgro 12-pela naŋgi joqsib taqal beiq giliye.” 
ACT.5.35	Onaqa naŋgi gilnabqa Gamaliel a na Juda tamo kokba naŋgi minjrej, “O Israel tamo, niŋgi Yesus aqa aŋgro 12-pela naŋgi gulube enjrqa osibqa mati geregere are qaliye. 
ACT.5.36	Niŋgi qalie, nami yala tamo bei aqa ñam Teudas a tigelosiqa aqa segi ñam soqtoqnsiqa maroqnej, ‘E tamo kobaquja.’ Degsi mareqnaqa tamo 400 a dauryoqneb. Onaqa Rom naŋgi na bosib a qalnab moinaqa tamo naŋgi a dauryoqneb qaji kalil segi segi jaraionab aqa wau koboej. 
ACT.5.37	Bunuqna Rom tamo uŋgasari naŋgo ñam kalil sisiyqa bationaqa Galili qaji tamo bei aqa ñam Judas a dego tigelosiqa Rom naŋgi ti qotqajqa maroqnsiqa tamo naŋgo are tigeltetnjreqnaqa naŋgi a dauryoqneb. Onaqa Rom naŋgi na a qalnab moinaqa tamo kalil a dauryoqneb qaji naŋgi segi segi jaraieb. 
ACT.5.38	Deqa niŋgi quiye. Niŋgi Yesus aqa aŋgro 12-pela naŋgi di uratnjrib naŋgo wau yoqneb. Naŋgi naŋgo segi areqalo na wauqab naŋgo wau koboqas. 
ACT.5.39	Ariya naŋgi Qotei aqa areqalo na wauqab di niŋgi na naŋgi kobotnjrqa keresai. Niŋgi naŋgi ñumqab di niŋgi Qotei ti qotqab.”
ACT.5.39	Gamaliel a na Juda tamo kokba naŋgi anjam degsi minjrnaqa naŋgi aqa anjam di qusib dauryosib Yesus aqa aŋgro 12-pela naŋgi ñumqa urateb. 
ACT.5.40	Osib naŋgi metnjrnabqa naŋgi olo bonabqa bu toqoŋ na naŋgi kumbaiŋnjrsib naŋgi Yesus aqa ñam olo marqajqa siŋgila na saidnjrsib naŋgi uratnjreb. 
ACT.5.41	Onaqa naŋgi areboleboleinjrnaqa koro sawa di uratosib gileb. Naŋgi Yesus aqa ñam qa jaqatiŋ eb deqa Qotei a naŋgi qa marej, “Naŋgi Yesus aqa ñam qa siŋgilaonub deqa naŋgi jaqatiŋ oqa kere.” Qotei a naŋgi qa degsi marej deqa naŋgi areboleboleinjrnaq gileb. 
ACT.5.42	Naŋgi Yesus aqa anjam mare mare laqajqa uratosaioqneb. Naŋgi bati gaigai Yesus aqa anjam plaltoqnsib maroqneb. Atra tal miligiq dia, tamo uŋgasari naŋgo segi segi talq dia naŋgi anjam endegsib minjroqneb, “Yesus a bole Kristus Qotei na qariŋyej qaji.”
ACT.6.1	Bati deqa Juda tamo uŋgasari tulaŋ gargekoba naŋgi are bulyoqnsib Yesus qa naŋgo areqalo siŋgilatoqneb. Juda tamo uŋgasari qudei naŋgi Grik naŋgo laŋ deqaji. Deqa naŋgi Grik anjam qalie. Ariya Juda tamo uŋgasari qudei naŋgi Hibru qaji. Deqa naŋgi Hibru anjam qalie. Bati bei Grik qaji Juda naŋgi tigelosib Hibru qaji Juda naŋgi qa ŋiriŋeb. Di kiyaqa? Iŋgi jeio batieqnaqa naŋgi na Grik qaji Juda naŋgo uŋa qobul naŋgi uratnjroqnsib naŋgo segi uŋa qobul naŋgi iŋgi jeisi enjroqneb. 
ACT.6.2	Onaqa Yesus aqa aŋgro 12-pela naŋgi degsi qusibqa tamo uŋgasari kalil Yesus qa naŋgo areqalo siŋgilateb qaji naŋgi koroinjrsib minjreb, “Iga Yesus aqa aŋgro 12-pela. Deqa iga gulube di gereiyqasai. Gago wau qujai agi iga Qotei aqa anjam mare mare laqnum. Iga gago wau di uratosim iŋgi jei jeioqnqasai. 
ACT.6.3	Deqa was qu, niŋgi tamo 7-pela nuŋgo ambleq dena giltnjriye. Tamo endeqaji giltnjriye. Naŋgo kumbra tulaŋ boledamu. Qotei aqa Mondor naŋgoq di sosiqa naŋgi siŋgilatnjreqnu. Naŋgi powo koba ti unub. Tamo deqaji giltnjrsib wau enjribqa naŋgi na iŋgi jeietŋgoqnqab. 
ACT.6.4	Amqa iga Yesus aqa aŋgro 12-pela iga bati gaigai Qotei pailyoqnsim Yesus aqa anjam mare mare laqnqom. Gago wau bole agide.”
ACT.6.5	Onaqa naŋgi kalil anjam di dauryosib tamo 7-pela giltnjreb. Bei aqa ñam Stiven. Stiven aqa areqalo kalil Yesus qa siŋgilatoqnej. A areqalo aiyeltosaioqnej. Qotei aqa Mondor a Stiven aqa are miligiq aioqnsiqa siŋgilatoqnej. Bei aqa ñam Filip. Bei Prokorus. Bei Nikanor. Bei Timon. Bei Parmenas. Bei Nikolas. Nikolas aqa qure utru Antiok. A nami Juda tamo sai. A bunuqna Jerusalem bosiqa Juda naŋgo louqa kumbra dauryosiq naŋgo miligiq aiej. 
ACT.6.6	Ariya Kristen was naŋgi na tamo 7-pela naŋgi di giltnjrsib Yesus aqa aŋgro 12-pela naŋgo ulatamuq di tigeltnjrnab naŋgo gateq di baŋ atsib naŋgi siŋgila oqajqa deqa naŋgi qa Qotei pailyeb.
ACT.6.7	Bati deqa Qotei aqa anjam tulaŋ kobaoqnej. Tamo uŋgasari Jerusalem di soqneb qaji naŋgo ambleq di tamo uŋgasari tulaŋ gargekoba naŋgi are bulyoqnsib Yesus qa naŋgo areqalo siŋgilatoqnsib tamo nami Yesus qa naŋgo areqalo siŋgilateb qaji naŋgo miligiq aioqneb. Atra tamo gargekoba naŋgi dego Yesus aqa aŋgro 12-pela naŋgo anjam dauryoqnsibqa Yesus qa naŋgo areqalo siŋgilatoqneb.
ACT.6.8	Qotei a Stiven qa are tulaŋ boleiyoqnsiq deqa a siŋgila yeqnaqa a na tamo uŋgasari kalil Jerusalem di soqneb qaji naŋgo ŋamgalaq dia maŋwa gargekoba yoqnej. 
ACT.6.9	Onaqa bati bei Juda tamo qudei naŋgi tigelosib Stiven ombla anjam na qotoqneb. Tamo naŋgi di Juda naŋgo Qotei tal beiq dia gaigai louoqneb. Naŋgi nami kaŋgal tamo sonabqa uratnjrnab laŋa soqneb deqa naŋgi Qotei tal dia louoqneb. Deqa Qotei tal di aqa ñam endegsib waiyeb, “Tamo Laŋaj Naŋgo Qotei Tal.” Tamo naŋgi di Stiven ombla anjam na qotoqneb. Naŋgi nami Sairini qure ti Aleksandria qure ti Silisia sawa ti Esia sawa dena ti beleŋeb. 
ACT.6.10	Naŋgi Stiven ombla anjam na qoteqnab Qotei aqa Mondor na Stiven powo koba yoqnej deqa naŋgi aqa anjam qalotqa keresai. 
ACT.6.11	Deqa naŋgi lumu na tamo qudei naŋgi metnjrnab bonab minjreb, “Niŋgi na Stiven aqa jejamu laŋa gisaŋyiye.” Degyosib silali enjreb. Silali enjrnab naŋgi gisaŋosib mareb, “Stiven a Moses wo Qotei wo qa misiliŋ anjam mareqnaq iga quonum.” 
ACT.6.12	Naŋgi degsib marnabqa Juda tamo uŋgasari naŋgi ti Juda tamo bole bole ti dal anjam qalie tamo naŋgi ti qusibqa Stiven qa minjiŋ oqetnjrnaqa a ojeb. A ojsib koro sawaq osi gilsib Juda tamo kokba naŋgo ulatamuq dia tigelteb. 
ACT.6.13	Tigeltosib tamo qudei naŋgi dego tigeltnjrnab naŋgi Stiven aqa jejamu laŋa gisaŋyosib mareb, “Tamo endi bati gaigai Qotei aqa atra tal qa ti Moses aqa dal anjam qa ti misiliŋ anjam mareqnu. 
ACT.6.14	Bati bei a endegsi marnaq iga quem, ‘Yesus Nasaret qaji a na atra tal endi niñaqyosim Moses aqa dal anjam iga nami egej qaji di dego kobotosim dal anjam bunuj egwas.’” 
ACT.6.15	Onaqa tamo kalil koro sawaq dia awesoqneb qaji naŋgi gisaŋ anjam di qusib Stiven koqyeb. Aqa ulatamu laŋ aŋgro aqa ulatamu bulonaq uneb.
ACT.7.1	Onaqa atra tamo gate a na Stiven nenemyej, “Naŋgo anjam maronub di bole e?” 
ACT.7.2+ACT.7.3	Onaqa Stiven a kamba marej, “O ijo was ti ijo abu ti niŋgi ijo anjam endi quiye. Nami gago moma utru Abraham a Mesopotemia sawaq di sosiqa Haran qureq gilosaisonaqa bati deqa gago Qotei laŋ qureq di unu qaji a Abraham aqa ulatamuq di brantosiqa minjej, ‘O Abraham, ni na ino mandam ti ino was naŋgi ti uratnjrsimqa mandam bei e na osormitqa deq gilime.’ 
ACT.7.4	Qotei na Abraham degsi minjnaqa a tigelosiqa Kaldia sawa uratosiq Haran qureq gilsiq di soqnej. Bunuqna aqa abu moinaqa Qotei na a qariŋyonaq mandam iga bini unum qaji endeq bosiq soqnej. 
ACT.7.5	Sonaqa Qotei na mandam mutu bei a yosai. A aŋgro saiqoji sonaqa Qotei na minjej, ‘Bunuqna e na ni ti ino moma kalil ŋambabeleŋqab qaji naŋgi ti mandam endi eŋgwai.’ 
ACT.7.6	Osiqa minjej, ‘Mati ino moma naŋgi sawa beiq di yauŋ tamo soqnibqa sawa deqaji tamo naŋgi na wau koba enjroqnsib ugeugeinjroqnibqa wausau 400 gilqas. 
ACT.7.7	Yimqa e na kamba sawa deqaji tamo naŋgi ugeugeinjritqa ino moma naŋgi sawa di uratosib bosib mandam endia sosib e qa louoqnqab.’ Qotei na nami Abraham degsi minjej. 
ACT.7.8	Osiqa minjej, ‘E ni ti ino moma naŋgi ti nuŋgo Qotei sqai. Niŋgi dego ijo segi tamo uŋgasari sqab.’ Osiqa aqa anjam di siŋgilatqa osiqa Abraham minjej, ‘Ni muluŋ unoqnqam.’ Degsi minjnaqa Abraham aqa aŋgro Aisak ŋambabonaqa bati 8 qa muluŋ waiyej. Aisak aqa aŋgro Jekop ŋambabonaq a dego muluŋ waiyej. Onaqa Jekop na kamba aqa aŋgro 12-pela naŋgi muluŋ wainjrej. Di gago moma utru 12-pela.
ACT.7.9+ACT.7.10	“Onaqa bati bei Jekop aqa aŋgro 11-pela naŋgi naŋgo was Josep qa ugeosib a ojsib tamo qudei naŋgo baŋq di atnabqa naŋgi na silali enjrsib Josep osi sumsib Isip sawaq dia uratonab soqnej. Ariya Josep a Isip sawaq di sosiqa a tamo kobaquja bei wauetoqnej. Josep a gulube ti sonaqa Qotei na aqaryaiyoqnsiqa geregereiyoqnej. Osiqa Josep powo koba yeqnaqa a Isip naŋgo mandor koba aqa ulatamuq dia kumbra tulaŋ boledamu yeqnaqa unoqnsiqa Josep qa are tulaŋ boleiyonaq soqnej. Deqa a na Josep minjej, ‘Ni Isip naŋgo gate koba sqam.’ Degsi minjej deqa Josep a Isip sawa taqatoqnej. Isip naŋgo mandor koba aqa tal dego taqatoqnej.
ACT.7.11	“Bunuqna Isip sawa ti Kenan sawa ti mam koba osib deqa naŋgi gulube koba iteb. Onaqa gago moma naŋgi dego iŋgi saiinjrej. 
ACT.7.12	Iŋgi saiinjrnaqa Jekop a endegsi quej, ‘Isip sawaq dia iŋgi koba unu.’ Deqa a gago moma naŋgi qariŋnjrnaq iŋgi awaiyqa Isip sumeb. Sumsib iŋgi awaiyosib olo puluosib beb. 
ACT.7.13	Bunuqna gago moma naŋgi olo iŋgi awaiyqa qariŋnjrnaq Isip sumeb. Sumsib naŋgo was Josep aqa ulatamuq dia tigelonab a segi qa babtonaq naŋgi a qa poinjrej. Bati deqa Isip naŋgo mandor koba a dego Josep aqa abu qa ti aqa was naŋgi qa ti poinjrej. 
ACT.7.14	Onaqa Josep na aqa was naŋgi olo qariŋnjrnaq aisib Josep aqa leŋ kalil aqa abu Jekop ombla joqsib Isip sumeb. Tamo ti uŋa ti kalil turtonab 75. 
ACT.7.15	Bati deqa Jekop a Isip sawaq sumsiqa dia sosiq moiej. Gago moma utru naŋgi dego dia moreŋeb. 
ACT.7.16	Onaqa naŋgo qusa osi bosib Sekem qureq dia subq ateleŋeb. Sub di nami Abraham na Hamor aqa aŋgro naŋgoq dena silali na awaiyej.
ACT.7.17	“Ariya wausau gargekoba gilnaqa Qotei na gago moma naŋgi mandam iga bini unum qaji endi enjrqa bati jojomej. Agi nami Qotei na Abraham minjej, ‘Bunuqna e na ni ti ino moma naŋgi ti mandam endi eŋgwai.’ Bati di jojomonaqa gago moma utru naŋgo leŋ kalil Isip sawaq dia tulaŋ kobaeb. 
ACT.7.18	Bati deqa Isip naŋgo mandor koba bei tigelej. A Josep qa poiyosai. 
ACT.7.19	Deqa a na gago moma naŋgi gisa gisaŋnjroqnsiq ugeugeinjroqnej. Gago moma naŋgo aŋgro ŋambabeqnab a na naŋgi minjreqnaq osi giloqnsib nañuq di uratnjreqnab moreŋoqneb. 
ACT.7.20	Bati deqa Moses a ŋambabej. Qotei a Moses qa are tulaŋ boleiyonaq soqnej. Bai qalub qa Moses aqa meani naŋgo talq dia a ulitosib geregereiyoqneb. 
ACT.7.21	Bunuqna naŋgi Moses osib yaq di uratonab sonaqa Isip naŋgo mandor koba aqa asi na itosiq aqa segi qa marsiq a boletonaq tamo kobaqujaej. 
ACT.7.22	A Isip naŋgo skul kobaq giloqnsiq powo koba oqnej. Deqa a tamo siŋgila koba soqnej. A siŋgila na wauoqnsiqa anjam maroqnej.
ACT.7.23+ACT.7.24	“A wausau 40 sosiqa bati deqa aqa segi leŋ Israel naŋgi unjrqajqa marsiqa gilsiq naŋgoq di brantej. Brantonaqa Isip tamo bei na Israel tamo bei qalougeteqnaq unsiqa a kamba Israel tamo di aqaryaiyosiq Isip tamo di qalnaq moiej. 
ACT.7.25	Osiqa are qalej, ‘Ijo leŋ Israel naŋgi ijo kumbra di unsib endegsi poinjrqas, “Bole, Qotei na Moses giltimqa a na iga joqsim Isip sawa uratqom.” ’ Di naŋgi degsi poinjrosai. 
ACT.7.26	Nebeonaqa Moses a olo walwelosi gilsiq Israel tamo aiyel qoteqnab unjrsiqa naŋgi aiyel potnjrsiq minjrej, ‘Niŋgi aiyel was wo. Kiyaqa niŋgi qoteqnub?’ 
ACT.7.27	Degsi minjrnaqa tamo aqa was qaloqnej qaji a na tigelosiqa Moses aqa baŋ gotraŋyetosiqa minjej, ‘Yai na ni gago gate koba atqoqa iga taqatgosim gago une gereiyqa bonum? 
ACT.7.28	Ya ni na Isip tamo bei qalnam moiej degsim e olo lubsim moiotbqam kio?’ 
ACT.7.29	Onaqa Moses a anjam di qusiqa a ulaŋosiq gilsiq Midian sawaq di yauŋej. Di sosiqa uŋa osiqa aŋgro mel aiyel ŋambabtnjrej.
ACT.7.30	“A di sosiqa wausau 40 koboonaqa a wadau sawaq gilsiq Sainai mana utruq dia ŋam luwit yusiq puloŋeqnaqa Qotei aqa laŋ aŋgro bei ŋam puloŋq di sonaq unej. 
ACT.7.31+ACT.7.32	Unsiqa are koba qalsiqa olo geregere unqa osiqa ŋam luwit utruq gilnaqa ŋam puloŋq dena Tamo Koba Qotei na anjam endegsi minjnaq quej, ‘O Moses, e ino moma naŋgo Qotei. E Abraham aqa Qotei. E Aisak aqa Qotei. E Jekop aqa Qotei.’ Degsi minjnaqa Moses a ulaugetosiq gindagindaŋej. Osiqa ŋam puloŋ di unqa uratosiqa turuej. 
ACT.7.33	Onaqa Tamo Koba Qotei na olo minjej, ‘Mandam mutu kiñala ni tigelejunum endi getento koba. Deqa ino siŋga tatal piqt. 
ACT.7.34	Ni que. Ijo segi tamo uŋgasari naŋgi Isip sawaq dia gulube ti sonab e unjronum. Naŋgi akamkobaeqnab e quonum. Deqa e na naŋgi Isip naŋgo mandor koba aqa baŋq dena eleŋqai. E deqa ni mermqa bonum. Deqa ni tigel. E ni qariŋmitqa Isip aiqam.’ Qotei na Moses degsi minjej.
ACT.7.35	“O was qu, Moses qujai di nami Israel naŋgi na baŋ gotraŋyetosib minjeb, ‘Yai na ni gago gate koba atqoqa iga taqatgosim gago une gereiyqa bonum?’ Agi a qujai Qotei na qariŋyonaq Isip sawaq aisiqa a Israel tamo uŋgasari naŋgo gate koba sosiqa naŋgi Isip naŋgo mandor koba aqa baŋq dena eleŋej. Agi laŋ aŋgro a ŋam luwitq di sosiqa Moses aqaq di brantonaqa aqa medabuq na Qotei na Moses minjej, ‘E ni qariŋmitqa Isip aiqam.’ 
ACT.7.36	Moses qujai dena Isip sawaq aisiq dia maŋwa gargekoba yoqnej. Osiqa Israel naŋgi joqsiqa Isip sawa uratosib wadau sawaq gileb. Gilsib Yuwal Lentq dia Moses na maŋwa gargekoba yeqnaqa wausau 40 koboej. 
ACT.7.37	Moses qujai dena Israel tamo uŋgasari naŋgi minjrej, ‘Bunuqna Qotei na aqa medabu o qaji tamo bei e bul nuŋgo ambleq dena tigeltimqa a na niŋgi anjam merŋgoqnqas.’ 
ACT.7.38	Moses qujai dena Israel tamo uŋgasari naŋgi joqsiq wadau sawaq dia korooqneb. Di gago moma naŋgi. Moses qujai di Sainai manaq oqsiqa dia laŋ aŋgro na anjam minjej qaji a ombla soqneb. Sosibqa Moses na ŋambile gaigai sqajqa anjam Qotei aqaq dena yaiyosiqa gago moma naŋgi enjrej.
ACT.7.39	“Ariya Moses a Sainai mana goge dia sonaqa gago moma naŋgi na aqa anjam dauryqa uratosib a qoreiyeb. Osib olo puluosib Isip sawaq gilqajqa maroqneb. 
ACT.7.40	Osib Aron endegsib minjeb, ‘Ni na gago qotei qudei gereiyetgimqa naŋgi na iga joqsib puluosim Isip olo sumqom. Moses agi iga Isip sawaq dena joqsi bej qaji bini a qabitqo kio di iga qaliesai.’ Naŋgi na Aron degsib minjeb. 
ACT.7.41	Onaqa bati deqa gago moma naŋgi bulmakau sigitosib aqa sulum gereiyeb. Gereiyosib qotei gisaŋ di atraiyosib areboleboleinjrej. 
ACT.7.42	Naŋgi kumbra degyeb deqa Qotei na naŋgi qoreinjrnaqa naŋgi seŋ ti bai ti bongar ti biŋinjroqneb. Naŋgo kumbra deqa Qotei aqa medabu o qaji tamo naŋgi nami endegsib neŋgreŋyeb, ‘O Israel tamo uŋgasari, niŋgi wausau 40 wadau sawaq di sosibqa bulmakau ti kaja ti ñumoqnsib qotei gisa gisaŋ atrainjroqneb. Niŋgi na e atraibosaioqneb. 
ACT.7.43	Niŋgi qotei gisaŋ Molek aqa tal ti qotei gisaŋ Refan aqa bongar ti sigitosib naŋgo sulum gereiyosib wadau sawaq di osi laqnsib naŋgi biŋinjroqneb. Nuŋgo une deqa e niŋgi wiŋgitqa niŋgi sawa endi uratosib Babilon qure taqal beiq aisib di sqab.’ Nami Qotei aqa anjam degsib neŋgreŋyeb.
ACT.7.44	“Ariya gago moma naŋgi wadau sawaq di sosibqa naŋgi Qotei bole aqa segi so tal dego osi laqneb. Tal di Qotei na nami sigitosiqa Moses osoryonaqa degsi gereiyej. Tal dia Qotei a segi bati gaigai sosiqa Israel tamo uŋgasari naŋgi anjam minjroqnej. 
ACT.7.45	Bunuqna gago moma naŋgi tal di onabqa Josua na naŋgi joqsi bosiqa mandam endia soqneb. Sonabqa Qotei na Josua minjnaqa a na sawa bei bei qaji tamo kalil naŋgi winjrnaq jaraionabqa gago moma naŋgi mandam endi enjrej. Bati deqa gago moma naŋgi Qotei aqa tal di o ti bosib mandam endia atnab soqnej gilsi gilsiq Devit aqa batiej. 
ACT.7.46	Qotei a Devit qa are tulaŋ boleiyonaq soqnej. Deqa Devit a Qotei endegsi pailyej, ‘O Jekop aqa Qotei, ni odbimqa e ni sqajqa tal kobaquja gereiyetmqai.’ 
ACT.7.47	Degsi pailyonaqa Qotei na saidyej. Deqa a tal gereiyosai. Onaqa bunuqna Devit aqa ŋiri Solomon na Qotei a segi sqajqa tal kobaquja di gereiyetej.
ACT.7.48	“O was niŋgi quiye. Tamo Koba Qotei a laŋ goge di unu. Deqa tal tamo na gereiyo qaji a dia sqasai. Agi Qotei aqa medabu o qaji tamo bei a nami anjam endegsi marej, 
ACT.7.49	‘Tamo Koba Qotei a marqo, “Laŋ qure a ijo awo jaram koba. Mandam a ijo siŋga atqajqa sawa. Deqa e sqajqa tal niŋgi na gereiyetbqa keresai. E aqaratqajqa sawa bei sosai. 
ACT.7.50	Ijo segi baŋ na iŋgi iŋgi kalil gereiyem unu.” ’”
ACT.7.51	Stiven a anjam di kalil marekritosiq olo siŋgila na endegsi minjrej, “Niŋgi anjam gotraŋyo ani tamo. Nuŋgo are Qotei aqaq di sosai. Niŋgi sawa bei bei qaji tamo naŋgi bul. Sawa bei bei qaji tamo naŋgi Qotei qaliesai dego kere niŋgi dego Qotei qaliesai. Niŋgi Qotei aqa anjam quqwa urateqnub. Niŋgi bati gaigai Qotei aqa Mondor aqa anjam dego quqwa urateqnub. Nuŋgo moma naŋgi kumbra di yoqneb agi niŋgi na olo yeqnub. 
ACT.7.52	Nuŋgo moma naŋgi kumbra endegsib yoqneb. Naŋgi na Qotei aqa medabu o qaji tamo kalil naŋgi ugeugeinjroqnsib ñumoqneb. Bei uratosaioqneb. Kalil ñumoqneb. Qotei aqa medabu o qaji tamo naŋgi na nuŋgo moma naŋgi anjam endegsib minjroqneb, ‘Kumbra Tiŋtiŋ Yeqnu Qaji Tamo a bqas.’ Degsib minjreqnab naŋgi quqwa uratoqnsib naŋgi ñumoqneb. Ariya Yesus a bonaqa niŋgi na nuŋgo moma naŋgo kumbra di dauryosib Yesus osib jeu tamo naŋgo baŋq di atnabqa naŋgi na qalnab moiej. 
ACT.7.53	Niŋgi Qotei aqa dal anjam Moses a nami Qotei aqa laŋ aŋgro aqa baŋq dena yaiyej qaji di dauryqa uratosib agi Yesus qaleb.” Stiven a na Juda tamo kokba naŋgi degsi minjrej.
ACT.7.54	Onaqa naŋgi Stiven aqa anjam di qunab are qametnjrnaqa minjiŋ ani oqetnjrnaqa qalagei anjam atoqnej. 
ACT.7.55	Bati qujai deqa Qotei aqa Mondor na Stiven siŋgila yonaqa a laŋ goge tarosiqa Qotei aqa riaŋ koba unej. Yesus a Qotei aqa baŋ woq di tigelesonaq unej. 
ACT.7.56	Osiqa Juda tamo kokba naŋgi minjrej, “Niŋgi quiye. Laŋ waqwoqa Tamo Aŋgro a Qotei aqa baŋ woq di tigelesonaq e unonum.”
ACT.7.57	Stiven a naŋgi degsi minjrnaqa naŋgi kalil aqa anjam di quqwa uratosib tulaŋ koba murqumyosib naŋgo dabkala baŋ na getentosib gurgur ti gilsib siŋgila na ojeb. 
ACT.7.58	Ojsib meniŋ na qalib moiqajqa titosib qure polomq osi gileb. Onaqa tamo naŋgi nami Stiven aqa jejamu laŋa gisaŋyeb qaji naŋgi na naŋgo gara jugo piqteleŋosib aŋgro wala bei aqa ñam Sol aqa siŋgaq di koroiyeb. 
ACT.7.59	Osib meniŋ na Stiven qaleqnabqa moiqa osiqa Yesus endegsi pailyej, “O Tamo Koba Yesus, ni na ijo qunuŋ ame.” 
ACT.7.60	Degsi pailyosiqa siŋga tombol na awoosiq tulaŋ koba maosiq marej, “O Tamo Koba Yesus, naŋgi e lubonub naŋgo une deqa marsim kambatnjraime. Naŋgo une di kobotetnjrime.” A degsi pailyosiqa moiej.
ACT.8.1+ACT.8.2	Naŋgi Stiven qalnab moinaqa Sol a unsiqa tulaŋ areboleboleiyej. Osiqa marej, “Keretosib Stiven qalnub moiqo.” Onaqa tamo qudei Qotei aqa kumbra dauryoqneb qaji naŋgi Stiven moiej deqa are ugeinjrnaqa akamosib bosib aqa jejamu osib subq ateb.
ACT.8.1+ACT.8.2	Bati deqa Juda tamo kokba naŋgi Jerusalem dia tamo uŋgasari Yesus qa naŋgo areqalo siŋgilateb qaji naŋgi qa tulaŋ minjiŋ oqetnjrnaqa ugeugeinjroqneb. Deqa naŋgi segi segi jaraiosib Judia sawa ti Samaria sawa ti deq giloqneb. Ariya Yesus aqa aŋgro 12-pela naŋgi segi Jerusalem di soqneb. Naŋgi jaraiosai. 
ACT.8.3	Sol a dego tamo uŋgasari Yesus qa naŋgo areqalo siŋgilateb qaji naŋgi qa tulaŋ minjiŋ oqnaqa ugeugeinjroqnej. Deqa a naŋgo segi segi talq giloqnsiqa tamo ti uŋa ti ojeleŋoqnsiqa naŋgi joqsi aioqnsiqa tonto talq di breinjroqnej.
ACT.8.4	Ariya Yesus aqa tamo uŋgasari jaraieb qaji naŋgi sawa bei beiq giloqnsib dia Qotei aqa anjam mare mare laqneb. 
ACT.8.5	Filip a dego gilsiqa Samaria qureq dia tamo uŋgasari naŋgi Kristus aqa anjam minjroqnej. 
ACT.8.6	Minjroqnsiqa maŋwa gargekoba yeqnaqa naŋgi unoqnsib Filip aqa anjam qusib dauryoqneb. 
ACT.8.7	Tamo uŋgasari gargekoba naŋgi mondor uge ti sonabqa Filip na mondor uge wiyetnjreqnaqa mondor uge naŋgi na naŋgo jejamu uratoqnsib tulaŋ koba leleŋoqnsib jaraioqneb. Tamo uŋgasari jejamu lainjro qaji ti siŋga qandamnjro qaji ti gargekoba Filip na boletnjroqnej. 
ACT.8.8	Deqa qure dia tamo uŋgasari naŋgi Qotei aqa siŋgila unoqnsib tulaŋ areboleboleinjroqnej.
ACT.8.9	Qure dia quñam tamo bei soqnej aqa ñam Saimon. A nami quñam gargekoba yoqnsiqa aqa segi ñam soqtoqnsiqa maroqnej, “E tamo kobaquja.” Degyeqnaqa tamo uŋgasari qure dia soqneb qaji naŋgi a ulaiyoqnsibqa biŋiyoqneb. 
ACT.8.10	Deqa tamo ñam ti tamo laŋaj ti kalil qure dia soqneb qaji naŋgi Saimon aqa anjam qusib dauryoqneb. Osib aqa ñam soqtoqnsib maroqneb, “Tamo di siŋgila koba. A Qotei aqa siŋgila na waueqnu.” 
ACT.8.11	Naŋgi degyoqneb. Di kiyaqa? Saimon a nami quñam qaloqnsiq maŋwa gargekoba yoqnej deqa. Degsi ynaq ynaq naŋgi a unoqnsib biŋiyoqneb. 
ACT.8.12	Ariya Qotei a tamo uŋgasari naŋgo Mandor Koba sosiq naŋgi taqatnjreqnu anjam bole di Filip a palontoqnsiqa Yesus Kristus aqa ñam mare mare laqnaqa tamo uŋgasari gargekoba naŋgi quoqnsib are bulyoqnsib Yesus qa naŋgo areqalo siŋgilatoqneb. Degyeqnabqa Filip a na naŋgi yansnjroqnej. 
ACT.8.13	Onaqa quñam tamo Saimon a dego Filip aqa anjam di qusiqa quñam uratosiq are bulyosiq aqa areqalo Yesus qa siŋgilatej. Deqa Filip na Saimon dego osiq yansej. Yansonaqa Saimon a Filip daurysiq laqnsiqa Qotei na Filip aqa baŋ na maŋwa gargekoba yeqnaq unoqnsiqa tulaŋ koba prugoqnej.
ACT.8.14+ACT.8.15	Bati deqa Samaria tamo uŋgasari gargekoba naŋgi Qotei aqa anjam osib Yesus qa naŋgo areqalo siŋgilateb. Deqa Yesus aqa aŋgro 12-pela Jerusalem qureq di soqneb qaji naŋgi degsi qusibqa Pita wo Jon wo qariŋnjrnab Samaria naŋgoq gileb. Gilsib Samaria naŋgoq di brantosib naŋgi qa endegsib Qotei pailyeb, “O Abu, ni na Samaria naŋgi ino Mondor enjrime.” Degsib Qotei pailyeb. 
ACT.8.16	Di kiyaqa? Bati deqa Qotei aqa Mondor naŋgoq aiosaisoqnej deqa. Naŋgi Tamo Koba Yesus aqa ñam na segi yanso eb. 
ACT.8.17	Deqa naŋgi aiyel na Samaria tamo uŋgasari naŋgi qa pailyoqnsibqa naŋgo gateq di baŋ ateleŋeqnab naŋgi Qotei aqa Mondor oqneb.
ACT.8.18	Yesus aqa aŋgro aiyel naŋgi degyeqnabqa quñam tamo Saimon a unsiqa silali osi bosiqa naŋgi aiyel silali enjrqa osiqa minjrej, 
ACT.8.19	“Niŋgi e dego siŋgila ebibqa e kamba tamo uŋgasari naŋgo gateq di baŋ atoqnitqa naŋgi Qotei aqa Mondor oqnqab.”
ACT.8.20	Degsi minjrnaqa Pita na minjej, “Siŋgila endi Qotei na iga laŋa egwo. Iga silali na awaiyosai. Deqa ni silali na awaiyqa maraim. Ni kumbra ugetonum. Deqa ni ino silali qoji padalqam. 
ACT.8.21	Ino are miligi Qotei na unqo bolesai. Deqa ni iga ombla na wau endi ojqa keresai. 
ACT.8.22+ACT.8.23	E ni numonum ino areqalo tulaŋ uge. Ino kumbra uge dena ni ojosiŋgilatmqo. Deqa ni are bulye. Osim ino kumbra uge di uratosim Tamo Koba Qotei pailyimqa a ino areqalo uge di taqal waiyetmosim a ni qa olo are boleiyqas.” 
ACT.8.24	Onaqa Saimon na minjrej, “Niŋgi segi aiyel e qa Tamo Koba Qotei pailyiye. Yimqa e padalqa merbonub di e padalqasai.”
ACT.8.25	Ariya Pita wo Jon wo naŋgi Tamo Koba Yesus aqa anjam bole palontoqnsib Samaria tamo uŋgasari naŋgi minjroqnsib laqnsib bati bei olo puluosib Jerusalem aieb. Naŋgi Jerusalem aioqnsib Samaria naŋgo qure qure kalilq dia brantoqnsib Yesus aqa anjam bole minjre minjre aieqnab quoqneb.
ACT.8.26	Onaqa Tamo Koba Yesus aqa laŋ aŋgro bei Filip aqaq aisiqa minjej, “Ni tigelosim gam Jerusalem dena Gasa qureq aiejunu deq aie.” Gam di wadau sawaq di unu. 
ACT.8.27	Onaqa Filip a laŋ aŋgro aqa anjam di qusiqa tigelosiq gam deq aiej. Aisiq gam dena walweleqnaqa Itiopia tamo bei Qotei louqa Jerusalem aisiq dena puluosiq Itiopia sawaq olo gileqnaqa gamq di turej. Tamo di a tamo kobaquja. A Itiopia naŋgo mandor koba aqa ñoro taqato tamo. Mandor di aqa ñam Kandasi. Mandor di a uŋa. Aqa ñoro kalil silali ti tamo dena taqatoqnej. 
ACT.8.28	Aqa karis goge di awoosiqa Qotei aqa medabu o tamo Aisaia aqa anjam nami neŋgreŋyej qaji di sisiyosiq giloqnej. 
ACT.8.29	Onaqa Qotei aqa Mondor na Filip minjej, “Ni gilsim karis di jojomye.” 
ACT.8.30	Degsi minjnaqa Filip a ururosiq karis jojomyosiqa tamo di a Qotei aqa medabu o qaji tamo Aisaia aqa anjam sisiyeqnaqa qusiqa nenemyej, “Ni anjam sisiyeqnum di aqa damu poimqo e?” 
ACT.8.31	Onaqa tamo dena minjej, “E kiersi anjam endi aqa damu poibqas? Tamo bei na anjam endi aqa damu plaltosim merbimqa e poibqas.” Osiqa Filip minjnaqa a karis gogetosiqa ombla awoeb.
ACT.8.32	Tamo di a Qotei aqa anjam endegsi sisiyoqnej, “A kaja du bul qalqajqa marsib osi gilqab. Kaja naŋgi juŋgum joqetnjreqnab mequmosib unub dego kere a mequmosim sqas. 
ACT.8.33	Naŋgi gisaŋ anjam gargekoba aqa jejamuq di laŋa qametsibqa a gulube koba yosib qalib moiqas. Deqa a mandamq endi olo sqasai. A aŋgro saiqoji sqas deqa tamo bei na aqa aŋgro qa marqa keresai.”
ACT.8.34	Itiopia tamo dena anjam di sisiyekritosiq Filip minjej, “Ni e merbe. Qotei aqa medabu o qaji tamo Aisaia aqa anjam endi yai qa neŋgreŋyej? A segi qa kio tamo bei qa kio neŋgreŋyej?” 
ACT.8.35	Onaqa Filip na minjej, “A Yesus qa neŋgreŋyej.” Osiqa anjam dena utru atsiq Qotei aqa anjam qudei ti turtosiq Yesus qa saiyoqnej. 
ACT.8.36	Onaqa naŋgi gam dauryosib giloqnsib gam qalaq di ya bei sonaq unsibqa Itiopia tamo dena Filip minjej, “Ni une. Ya agide. Iŋgi bei na e getentbqa keresai. Deqa ni e yansbe.” 
ACT.8.37	Onaqa Filip na minjej, “Ni are bulyosim ino areqalo kalil Yesus qa siŋgilatqam di e ni yansmqai.” Onaqa minjej, “E ijo areqalo Yesus Kristus qa siŋgilatosim poibqo, a Qotei aqa Ŋiri.”
ACT.8.38	Degsi minjsiqa aqa karis tigeltosiq naŋgi aiyel mandamq aisib Filip na a osiq yaq aisiq yansej. 
ACT.8.39	Onaqa naŋgi aiyel ya uratosib gogetonabqa Tamo Koba Qotei aqa Mondor aisiqa Filip loumtosiq osi gilsiqa sawa beiq di atnaqa Itiopia tamo a olo Filip unosai. A yanso ej deqa a tulaŋ areboleboleiyonaqa gam dauryosiq aqa qureq gilej. 
ACT.8.40	Onaqa Filip a Asdot qureq di brantosiq dena walweloqnsiqa qure qureq dia Yesus aqa anjam bole tamo uŋgasari naŋgi minjroqnsiq gilsiq Sisaria qureq di brantej.
ACT.9.1	Sol a na tamo uŋgasari Tamo Koba Yesus dauryoqneb qaji naŋgi ugeugeinjrsim moiotnjrqajqa siŋgila na maroqnej. Deqa bati bei a atra tamo gate aqaq gilsiqa minjej, 
ACT.9.2	“Ni anjam bei neŋgreŋyosim ebimqa e anjam di osiy aisiy Damaskus qureq dia Juda tamo kokba naŋgi enjritqa naŋgi na anjam di sisiyosib e odbibqa tamo uŋgasari Damaskus qureq dia Yesus aqa gam dauryeqnub qaji naŋgi tontnjrsiy joqsiy Jerusalem bqai.” 
ACT.9.3+ACT.9.4	Degsi minjnaqa anjam di neŋgreŋyosiq yonaqa walwelosi aisiq Damaskus qure jojomyeqnaqa gamq dia puloŋ siŋgila koba minjal ti laŋ goge dena aqaq aisiq tulaŋ koba riaŋonaqa a uloŋosiq mandamq di ŋeiej. Ŋeiesosiqa Yesus aqa kakoro quej. Yesus na minjej, “O Sol. Ni kiyaqa e ugeugeibeqnum?” 
ACT.9.5	Onaqa Sol na minjej, “O Tamo Koba, ni yai?” Onaqa minjej, “E Yesus agi ni na ugeugeibeqnum qaji. 
ACT.9.6	Deqa ni tigelosim Damaskus qureq aie. Aisim dia tamo bei itqam. A na ni wau kie yqam di mermqas.”
ACT.9.7	Onaqa tamo naŋgi Sol ombla soqneb qaji naŋgi Yesus aqa kakoro qusib ŋam ateb naŋgi tamo bei unosai. Deqa naŋgi ulaosib mequmosib laŋa tigelesoqneb. 
ACT.9.8	Onaqa Sol a mandamq dena olo tigelosiqa ŋam plaltej a sawa unqa keresai. Deqa naŋgi a babaŋysib Damaskus qureq osi aieb. 
ACT.9.9	Sol a bati qalub ŋam qandimyonaq soqnej. Deqa a iŋgi bei uyosai. A ya uyosai dego.
ACT.9.10	Damaskus qureq dia tamo bei aqa ñam Ananaias soqnej. A Yesus dauryoqnej qaji. Bati deqa Tamo Koba Yesus na aqa areqalo waqtetosiqa ŋeiobilqei na minjej, “O Ananaias.” Onaqa minjej, “Tamo Koba, e agiende.” 
ACT.9.11	Onaqa Tamo Koba Yesus na minjej, “Ni tigelosimqa gam bei aqa ñam Tiŋtiŋ di dauryosim gilsim Judas aqa talq di brantqam. Tarsus tamo bei aqa ñam Sol a dia pailyoqnsi unu di unqam. 
ACT.9.12	E na aqa areqalo waqtetonumqa a ŋeiobilqei na kumbra endegsi unqo. Tamo bei aqa ñam Ananaias a bosiqa Sol aqaq di baŋ atqoqa ŋam poiyqo sawa unqo. Sol a ŋeiobilqei na kumbra degsi unqo.” Tamo Koba Yesus na Ananaias degsi minjej.
ACT.9.13	Onaqa Ananaias na kamba Yesus minjej, “O Tamo Koba, tamo gargekoba naŋgi e merbeqnub, ‘Sol a na Jerusalem dia Yesus aqa tamo uŋgasari naŋgi tulaŋ ugeugeinjreqnu.’ Naŋgi e degsib merbeqnub. 
ACT.9.14	Deqa ni que. Atra tamo kokba naŋgi na Sol qariŋyonab Damaskus qure endeq bej. A qure endia tamo uŋgasari ino ñam qa loueqnub qaji naŋgi tontnjrsim joqsim Jerusalem gilqajqa deqa bej.” 
ACT.9.15	Onaqa Tamo Koba Yesus na Ananaias minjej, “Ni ijo anjam mermonum qaji endi daurye. Sol a ijo wau tamo. E na a giltonum deqa a na ijo ñam osi walwelosim sawa sawa kalilq dia tamo uŋgasari Qotei qaliesai qaji naŋgi ti mandor kokba ti Israel tamo uŋgasari naŋgi ti ijo ñam minjroqnqas. 
ACT.9.16	A ijo ñam qa gulube gargekoba itoqnqas. Gulube di e na osoryoqnitqa itoqnqas.”
ACT.9.17	Onaqa Ananaias na minjej, “Od, Tamo Koba, e ino anjam dauryqai.” Osiqa tigelosiq gilsiq Sol soqnej qaji tal di gogetosiqa Sol aqaq di baŋ atsiqa minjej, “O ijo was Sol, Tamo Koba Yesus agi gamq dia inoq di brantonaq unem qaji a na e endegsi merbej, ‘Ni gilsim Sol boletimqa aqa ŋamdamu olo poiyqas. Yimqa Qotei aqa Mondor Sol aqa are miligiq aisim a siŋgilatqas.’ Yesus na e degsi merbsiqa qariŋbqoqa agi e inoq bonum.” 
ACT.9.18	Ananaias na Sol degsi minjnaqa bati qujai deqa iŋgi bei qe gajige bul Sol aqa ŋamdamuq dena uloŋonaq ŋam poiyonaqa sawa unej. Sawa unsiqa tigelonaq Ananaias na Yesus aqa ñam na yansej. 
ACT.9.19+ACT.9.20	Yansonaqa a iŋgi uysiqa jejamu siŋgilaej.
ACT.9.19+ACT.9.20	Ariya Sol a bati quja quja Damaskus qureq dia tamo uŋgasari Yesus dauryoqneb qaji naŋgi koba na korooqneb. A Juda naŋgo Qotei tal dego miligiq giloqnsiqa naŋgi endegsi minjroqnej, “Yesus a Qotei aqa Ŋiri.” 
ACT.9.21	Yeqnaqa tamo uŋgasari aqa anjam quoqneb qaji naŋgi tulaŋ prugeleŋoqnsib maroqneb, “Niŋgi uniye. Sol a Yesus aqa ñam mare mare laqnu. A nami Jerusalem dia tamo uŋgasari Yesus aqa ñam qa loueqnub qaji naŋgi ugeugeinjroqnej. Osiqa Damaskus qureq endia dego naŋgi tontnjrsim atra tamo kokba naŋgoq joqsim gilqajqa bej.” Tamo uŋgasari naŋgi degsib maroqnsib tulaŋ prugeleŋoqneb.
ACT.9.22	Sol a siŋgila na Qotei aqa wau yoqnej. Yeqnaqa aqa siŋgila ti aqa powo ti tulaŋ kobaoqnej. Deqa a siŋgila na Qotei aqa anjam maroqnej. A anjam geregere plaltoqnsiqa endegsi maroqnej, “Yesus a bole Kristus Qotei na qariŋyej qaji.” Degsi mareqnaqa Juda tamo kokba Damaskus qureq di soqneb qaji naŋgi aqa anjam di quoqnsib naŋgi na kamba olo aqa anjam di qalotqa keresai.
ACT.9.23	Onaqa bati gargekoba yala koboonaqa Juda tamo kokba naŋgi koroosib mareb, “Iga Sol qalsim moiotqom.” 
ACT.9.24+ACT.9.25	Naŋgi anjam degsib marnabqa Sol a quej. Deqa a qure di uratosim ulaŋqajqa maroqnej. Mareqnaqa Juda tamo kokba naŋgi qolo ti qanam ti qure aqa siraŋme kalil taqateleŋesoqneb. Taqatesonabqa tamo uŋgasari Sol daurysib laqneb qaji naŋgi na qolo a osib gumbaq di jigsib qure aqa jeŋ gogetosib sil na gumba tontosib goge na ura uratonab jeŋ qalaq aiej.
ACT.9.26	Jeŋ qalaq aisiqa dena walwelosiq Jerusalem qureq di brantej. Di brantosiqa tamo uŋgasari Yesus dauryoqneb qaji naŋgoq gilsiqa minjrej, “E niŋgi ti koba na Qotei aqa wau ojqom.” Degsi minjrnaqa naŋgi a ulaiyosib saidyeb. A are bulyosiqa Yesus aqa anjam daurysi laqnej di naŋgi poinjrosai. Deqa a naŋgi ti wauqajqa minjrnaqa naŋgi a ulaiyosib saidyeb. 
ACT.9.27	Onaqa Barnabas na Sol osiqa Yesus aqa aŋgro 12-pela naŋgoq gilsiqa Sol a nami Damaskus qureq aioqnsiqa gamq dia Tamo Koba Yesus unnaqa anjam minjej qaji deqa naŋgi sainjrej. Sol a Damaskus qureq aisiq dia sosiqa Juda tamo uŋgasari naŋgi Yesus aqa anjam minjroqnsiq laqnej a ulaosaioqnej deqa ti naŋgi sainjrej. 
ACT.9.28	Onaqa naŋgi Barnabas aqa anjam di qusibqa naŋgi Sol osib koba na soqneb. Sosibqa Sol a Jerusalem dia walweloqnsiqa siŋgila na Tamo Koba Yesus aqa ñam maroqnej. A ulaosaioqnej. 
ACT.9.29	Bati bei Sol a Qotei aqa anjam qa Juda tamo qudei ti anjam na qotoqneb. Tamo naŋgi di Grik anjam maro qaji. Naŋgi Sol ombla anjam na qotsibqa naŋgi a qa ugeosib mareb, “Iga Pol qalsim moiotqom.” 
ACT.9.30	Onaqa Kristen was naŋgi anjam di qusibqa Sol osib Sisaria qureq osi aieb. Aisib dena Sol qariŋyonabqa Tarsus qureq gilej.
ACT.9.31	Bati deqa Judia sawaq dia, Galili sawaq dia, Samaria sawaq dia dego tamo uŋgasari Yesus qa naŋgo areqalo siŋgilateb qaji naŋgi geregere lawo na soqneb. Naŋgi bati gaigai Tamo Koba Qotei aqa ñam biŋiyoqnsibqa aqa anjam dauryeqnabqa Qotei aqa Mondor na naŋgo are siŋgilatetnjreqnaqa tamo uŋgasari tulaŋ gargekoba are bulyoqnsib naŋgo miligiq aieqnab naŋgi tulaŋ kobaoqneb.
ACT.9.32	Bati bei Pita a sawa beiq di laqnsiqa a gilsiq Lida qureq di brantej. Brantosiqa Qotei aqa segi tamo uŋgasari qure dia soqneb qaji naŋgi itnjrej. 
ACT.9.33+ACT.9.34	Dia tamo bei soqnej aqa ñam Ainias. A jejamu laiyonaq soqnej. Wausau 8-pela a bijalq di ŋeiesoqnej. Onaqa Pita na unsiqa minjej, “Ainias, Yesus Kristus na ni boletmqo. Deqa ni tigelosim ino bijal qale.” Degsi minjnaqa aqa jejamu siŋgilaonaq a tigelej. 
ACT.9.35	Onaqa tamo uŋgasari kalil Lida qure ti Saron sawa ti dia soqneb qaji naŋgi tamo di boleonaq unsibqa naŋgi are bulyosib Tamo Koba Yesus qa naŋgo areqalo siŋgilateb.
ACT.9.36	Jopa qureq dia uŋa bei soqnej aqa ñam Tabita. A Yesus dauryoqnej qaji. Grik anjam na aqa ñam Dorkas. A uŋa bolequja. A gaigai kumbra tulaŋ boledamu yoqnsiqa tamo uŋgasari iŋgi iŋgi saiqoji soqneb qaji naŋgi lueinjroqnsiq iŋgi anainjroqnej. 
ACT.9.37	Ariya bati bei a maiyosiq moiej. Moinaqa uŋa qudei naŋgi na aqa jejamu yansosib warum bei goge di atnab soqnej. 
ACT.9.38	Lida qure di Jopa qure jojom. Deqa Jopa qureq dia tamo uŋgasari Yesus dauryoqneb qaji naŋgi Pita a Lida qureq di soqnej di qusibqa tamo aiyel qariŋnjrnab aisib Pita minjeb, “Ni urur au. Iga ni qa bonum. Ni iga daurgosim koba na Jopa qureq gilqom.” 
ACT.9.39	Onaqa Pita a tigelosiqa naŋgi daurnjrsiqa koba na gilsib Jopa qureq di branteb. Brantonabqa naŋgi Pita osib uŋa moiej qaji aqa warum miligiq gileb. Gilnabqa uŋa qobul kalil naŋgi Pita aqa areq di koroosib naŋgi akamoqnsib naŋgo gara jugo ti gara tugo ti nami Dorkas ombla na sosibqa gereiyosiq enjreleŋej qaji di Pita osoryeb. 
ACT.9.40	Onaqa Pita a naŋgi minjrej, “Niŋgi kalil oqediye.” Degsi minjrnaqa naŋgi oqedonab siŋga pulutosiq Qotei pailyej. Pailyosiq koboonaqa uŋa moiej qaji aqa areq gilsiqa minjej, “O Tabita, ni tigel.” Degsi minjnaqa a ŋam plaltosiqa Pita unsiq tigelosiq awoej. 
ACT.9.41	Onaqa Pita na aqa baŋ ojsiq tigeltej. Tigeltosiqa Qotei aqa segi tamo uŋgasari naŋgi ti uŋa qobul naŋgi ti metnjrnaqa naŋgi warum miligiq bosib Tabita uneb a ŋambile soqnej. 
ACT.9.42	Onaqa tamo uŋgasari kalil Jopa qureq di soqneb qaji naŋgi deqa queb. Qusib naŋgo qure dia tamo uŋgasari tulaŋ gargekoba naŋgi are bulyosib Tamo Koba Yesus qa naŋgo areqalo siŋgilateb. 
ACT.9.43	Onaqa Pita a bati gargekoba yala Jopa qureq di soqnej. Tamo bei wagme aqa jegara na gara gereiyo qaji aqa ñam Saimon aqa talq di naŋgi ombla soqneb.
ACT.10.1	Ariya Sisaria qureq dia tamo bei soqnej aqa ñam Kornilius. A Juda tamo sai. A Rom qaji tamo. A qaja tamo naŋgo gate. A na qaja tamo 100 naŋgi taqatnjroqnej. Aqa qaja tamo naŋgi Itali sawa qaji. 
ACT.10.2	Kornilius a Qotei aqa kumbra dauryoqnej qaji. Deqa tamo uŋgasari kalil a ombla tal qujaiq di soqneb qaji naŋgi a ti bati gaigai Qotei aqa sorgomq di soqneb. Juda tamo uŋgasari naŋgi iŋgi iŋgi saiinjreqnaqa a naŋgi silali na aqaryainjroqnej. A bati gaigai Qotei pailyoqnej. 
ACT.10.3	Ariya bati bei seŋ keliŋtonaqa Qotei na Kornilius aqa areqalo waqtetonaqa ŋeiobilqeiobulosiqa Qotei aqa laŋ aŋgro bei aqaq bonaq unej. Onaqa laŋ aŋgro dena minjej, “O Kornilius.” 
ACT.10.4	Onaqa Kornilius na laŋ aŋgro di koqyosiqa tulaŋ ulaugetosiq minjej, “O Tamo Koba, ni kiyaqa ijoq bonum?”
ACT.10.4	Onaqa laŋ aŋgro dena minjej, “Qotei a gaigai ino pail queqnu. Juda tamo uŋgasari naŋgi iŋgi iŋgi saiinjreqnaqa ni na naŋgi aqaryainjreqnum. Ino kumbra di Qotei a unoqnsiq deqa a ni qa tulaŋ areboleboleiyeqnu. 
ACT.10.5	Deqa ni que. Ni na tamo qudei naŋgi qariŋnjrimqa Jopa qureq aisib dia tamo bei aqa ñam Saimon ñam bei Pita a itqab. A itosib osib beb. Osib babqa a na anjam bei ni mermqas. 
ACT.10.6	A tamo bei wagme aqa jegara na gara gereiyo qaji aqa ñam Saimon aqa talq di unu. Aqa tal agi alile qalaq di unu.”
ACT.10.7	Laŋ aŋgro dena Kornilius anjam degsi minjsiq olo ulaŋej. Onaqa Kornilius na aqa kaŋgal tamo aiyel metnjrnaqa aqa areq beb. Qaja tamo qujai dego metonaq aqa areq bej. Qaja tamo di a Qotei aqa kumbra dauryoqnej qaji. A bati gaigai Kornilius ombla sosiqa wauetoqnej. 
ACT.10.8	Kornilius na naŋgi qalub metnjrnaq aqa areq bonabqa anjam kalil laŋ aŋgro na minjej qaji di naŋgi qalub minjrsiqa qariŋnjrnaq Jopa qureq aieb.
ACT.10.9	Naŋgi walwelosi aisib gamq di qoloinjrnaqa ŋereŋeb. Olo nebeonaqa tigelosib aisib Jopa qure jojomyeqnabqa bati deqa Pita a Qotei pailyqa osiqa warum bei gogeqsi deq oqej. Di qanam jige. 
ACT.10.10+ACT.10.11	Oqsiq warum dia sonaqa a mamyonaqa uŋa qudei naŋgi minjrnaqa iŋgi goieteb. Iŋgi goieqnabqa Qotei na Pita aqa areqalo waqtetonaqa a ŋeiobilqeiobulosiqa laŋ waqonaq iŋgi bei gara kobaquja bul plalosiq mutu qolqeq di ojeleŋosib laŋ goge dena ura uratonab aieqnaq unej. 
ACT.10.12	Gara miligiq di wagme utru segi segi soqneb. Bel, bauŋ, amal ti bagu ti qebari ti sonab unjrej. 
ACT.10.13	Uneqnaqa Qotei a laŋ goge dena anjam bei minjnaq quej. A minjej, “Pita, ni tigelosim wagme bei qalsim uye.” 
ACT.10.14	Onaqa Pita na minjej, “O Tamo Koba, e uyqasai! Wagme uge uge deqaji e nami uyosaioqnem. Moses a marej, ‘Wagme deqaji uyqajqa di getento koba.’” 
ACT.10.15	Onaqa Qotei na olo Pita minjej, “Iŋgi iŋgi kalil e na bole qa maronum qaji di ni na olo uge qa maraim.” 
ACT.10.16	Gara di degsi aioqalubtosiqa olo torei oqej.
ACT.10.17	Ŋeiobilqei di aqa utru Pita a poiyosai. Deqa a are koba qalsiq soqnej. Onaqa tamo qalub Kornilius na qariŋnjrej qaji naŋgi Jopa qureq di brantosib tamo qudei naŋgi endegsib nenemnjreb, “Saimon aqa tal qabi unu?” Degsi nenemnjrnaqa naŋgi na minjreb, “Saimon aqa tal agide.” Onaqa naŋgi walwelosib Saimon aqa tal meq di tigeleb. 
ACT.10.18	Tigelosib maosib mareb, “Saimon ñam bei Pita a tal endi unu e?” 
ACT.10.19	Pita a ŋeiobilqei deqa are koba qaleqnaqa Qotei aqa Mondor na minjej, “Ni que. Tamo qalub bosib ni qa maronub. 
ACT.10.20	Deqa ni tigelosim naŋgi daurnjrsim gile. Ni are gulubeimaiq. E na naŋgi qariŋnjronum bonub.”
ACT.10.21	Onaqa Pita a tal uratosiq mandamq aisiq naŋgo areq di brantosiq minjrej, “Niŋgi tamo ŋamonub qaji agi e. Niŋgi kiyaqa bonub?” 
ACT.10.22	Onaqa naŋgi na minjeb, “Qaja tamo gate aqa ñam Kornilius a tamo bolequja. A bati gaigai Qotei qa ulaoqnsiqa aqa anjam dauryeqnu. Juda tamo uŋgasari kalil naŋgi a qa mareqnub, ‘A tamo bolequja.’ Ni que. Ya bilaq Qotei aqa laŋ aŋgro bei Kornilius aqaq di brantosiq minjej, ‘Ni tamo qudei naŋgi qariŋnjrimqa aisib Pita minjib ino talq bosim anjam bei mermim quqwam.’” 
ACT.10.23	Onaqa Pita a naŋgo anjam di qusiqa naŋgi joqsiq aqa talq dia koba na soqneb. Ŋereŋosib nebeonaqa Pita a naŋgi koba na tigelosib aieb. Jopa tamo qudei Yesus dauryoqneb qaji naŋgi dego koba na aieb.
ACT.10.24	Naŋgi aisib gamq di qoloinjrnaqa ŋereŋeb. Olo nebeonaqa naŋgi tigelosib aisib Sisaria qureq di branteb. Kornilius a naŋgi qa tariŋoqnsiq ŋam atoqnej. A na aqa tamo si naŋgi ti aqa segi leŋ naŋgi ti kalil minjrnaq bosib a ti koroosib tariŋesoqneb. 
ACT.10.25	Onaqa Pita a aisiqa Kornilius aqa talq di brantej. Brantosiqa tal miligiq gilnaqa Kornilius a bosiqa Pita aqa siŋgaq di siŋga pulutosiqa a biŋiyej. 
ACT.10.26	Onaqa Pita na Kornilius tigeltosiq minjej, “Ni tigel. Ni e biŋibaim. E Qotei sai. Aqo ombla mandam tamo.” 
ACT.10.27	Degsi minjsiqa naŋgi ombla anjam qaireb. Osib warum bei miligiq gileb. Warum miligiq dia tamo uŋgasari gargekoba naŋgi koroesonabqa unjrej.
ACT.10.28	Unjrsiqa minjrej, “Niŋgi qalie, e Juda tamo. Niŋgi Juda tamo sai. Niŋgi sawa bei bei qaji tamo. Deqa gago Juda kumbra agiende. Iga nuŋgo tal gogetqajqa getento koba. Iga niŋgi koba na laqajqa dego getento koba. Moses aqa dal anjam nami degsi neŋgreŋyej unu. Di uŋgum. Qotei na e endegsi merbej, ‘Sawa bei bei qaji tamo naŋgi ijo ŋamdamuq di tamo bolesai edegaim.’ Qotei na e degsi merbej. 
ACT.10.29	Deqa niŋgi e qa anjam qariŋyonab e nuŋgo anjam gotraŋyosai. Agi e nuŋgo anjam dauryosim bosim nuŋgo tal gogetonum. Deqa niŋgi merbiye, niŋgi kiyaqa e bqajqa anjam qariŋyeb?”
ACT.10.30+ACT.10.31	Onaqa Kornilius na Pita minjej, “Ya ya endi bati qolqe gilqo seŋ bati kere endego seŋ keliŋtonaqa e pailyeqnamqa tamo bei gara tulaŋ qat jigsiqa bosiq ijo ulatamuq di tigelosiqa merbej, ‘O Kornilius, Qotei a gaigai ino pail queqnu. Juda tamo uŋgasari naŋgi iŋgi iŋgi saiinjreqnaqa ni na naŋgi aqaryainjreqnum. Ino kumbra di Qotei a unoqnsiq deqa a ni qa tulaŋ areboleboleiyeqnu. 
ACT.10.32	Deqa ni que. Ni na tamo qudei naŋgi qariŋnjrimqa Jopa qureq aisib dia tamo bei aqa ñam Saimon ñam bei Pita a itqab. A itosib osib beb. Osib babqa a na anjam bei ni mermqas. A tamo bei wagme aqa jegara na iŋgi iŋgi gereiyo qaji aqa ñam Saimon aqa talq di unu. Aqa tal agi alile qalaq di unu.’ 
ACT.10.33	Laŋ aŋgro na e degsi merbonaqa e urur tigelosim tamo qudei naŋgi qariŋnjrnam Jopa qureq aisib inoq di branteb. Brantonabqa ni na naŋgi daurnjrsim agi ijo talq bonum. Deqa e ni qa tulaŋ areboleboleibqo. Endego iga kalil endia koroosimqa Qotei aqa ŋamgalaq di awejunum. Deqa anjam kalil Tamo Koba Qotei na ni mermej qaji di mergimqa iga quqwom.” Kornilius na Pita degsi minjej.
ACT.10.34	Onaqa Pita a tigelosiqa naŋgi endegsi minjrej, “E Juda tamo. Niŋgi Juda tamo sai. Niŋgi sawa bei bei qaji tamo. Di uŋgum. Qotei a iga Juda tamo iga bole qa maroqnsiq olo sawa bei bei qaji tamo naŋgi uge qa marosaieqnu. Aqa ŋamdamuq di tamo kalil kere kere unub. Endego e degsi qalieonum. 
ACT.10.35	Deqa Qotei na iga Juda tamo segi oqasai. Sawa sawa kalilq dia tamo uŋgasari kumbra bole bole yoqnsib Qotei aqa sorgomq di unub qaji naŋgi dego a na eleŋeqnu. 
ACT.10.36	Bole, nami Qotei na aqa anjam bole qariŋyonaqa Israel naŋgo segiq aiej. Anjam di aqa damu endegsi unu. Tamo uŋgasari naŋgi Qotei ti jeu sonabqa Yesus Kristus na jeu kobotej. Yesus a tamo kalil naŋgo Tamo Koba. 
ACT.10.37	Niŋgi qalie, Jon a bosiqa tamo uŋgasari naŋgi yanso qa anjam minjroqnej. Bati deqa Yesus Nasaret qaji a Galili sawaq di sosiqa aqa wau utru atej. Aqa wau utru atsiqa a walweloqnsiqa Judia sawa naŋgo qure kalil keretoqnsiq wauoqnej. 
ACT.10.38	Qotei na aqa Mondor siŋgila koba ti unu qaji di Yesus yonaqa a walweloqnsiqa kumbra bole bole yoqnsiqa tamo uŋgasari Satan na ugetnjro qaji naŋgi kalil boletnjroqnej. Qotei a Yesus ombla soqneb deqa a siŋgila ti wauoqnej. 
ACT.10.39	Yesus a Juda naŋgo sawa ti Jerusalem qure ti dia maŋwa gargekoba yeqnaqa iga gago ŋamdamu na unoqnem. Iga deqa bini saosim laqnum. Onaqa jeu tamo naŋgi na Yesus osib ŋamburbasq di qalsib moioteb. 
ACT.10.40	Bati qalub koboonaqa Qotei na Yesus olo subq na tigeltonaqa a tigelosiqa gago ŋamgalaq dia branteqnaqa iga unoqnem. 
ACT.10.41	A tamo kalil naŋgo ŋamgalaq di brantosaioqnej. Tamo naŋgi Qotei na nami Yesus aqa kumbra qa saoqnqajqa giltnjrej qaji naŋgoq di segi brantoqnej. Yesus a subq na tigelosiqa iga koba na awooqnsimqa iŋgi ti ya ti uyoqnem. Deqa bini iga a qa saosim laqnum. 
ACT.10.42	Yesus a na nami iga endegsi mergej, ‘Niŋgi na tamo uŋgasari naŋgi e qa endegsib minjroqniye, “Yesus a segi qujai Qotei na giltej qaji. Deqa mondoŋ a na qujai tamo ŋambile unub qaji ti tamo nami moreŋeb qaji naŋgi ti naŋgo une qa peginjrsim naŋgi ŋamyuoq wainjrqas.” ’ Yesus a na nami iga degsi mergej. 
ACT.10.43	O was qu, Qotei aqa medabu o qaji tamo kalil naŋgi nami Yesus qa endegsib maroqneb, ‘Qotei na tamo kalil Kristus qa naŋgo areqalo siŋgilateqnub qaji aqa ñam na naŋgo une kobotetnjrqas.’”
ACT.10.44+ACT.10.45+ACT.10.46	Pita a naŋgi anjam degsi minjreqnaqa bati qujai deqa Qotei aqa Mondor aisiqa tamo kalil Pita aqa anjam quoqneb qaji naŋgo meŋ bulyetnjrnaqa naŋgi qure bei bei naŋgo anjam poinjrnaqa mareleŋoqneb. Maroqnsib Qotei aqa ñam soqteqnabqa Juda tamo nami Yesus qa naŋgo areqalo siŋgilateb qaji agi tamo naŋgi Pita koba na beb qaji naŋgi di qusibqa tulaŋ koba prugeleŋeb. Di kiyaqa? Bati deqa Qotei na sawa bei bei qaji tamo naŋgi dego aqa Mondor enjrej deqa. Onaqa Pita a endegsi marej, 
ACT.10.47	“Iga Juda tamo nami Qotei aqa Mondor em dego kere sawa bei bei qaji tamo naŋgi dego bini aqa Mondor onub. Deqa tamo bei na iga naŋgi yansnjrqajqa saidgwa keresai.” 
ACT.10.48	Osiqa naŋgi minjrej, “Niŋgi Yesus Kristus aqa ñam na yanso oiye.” Degsi minjrnaqa naŋgi na yanso osib Pita minjeb, “Ni iga koba na endi sqom.” Degsi minjnabqa a naŋgi koba na soqneb.
ACT.11.1	Yesus aqa aŋgro 12-pela naŋgi ti Kristen was kalil Judia sawaq di soqneb qaji naŋgi ti anjam endegsib queb, “Sawa bei bei qaji tamo naŋgi dego are bulyosib Qotei aqa anjam dauryeqnub.” 
ACT.11.2	Deqa Pita a olo Jerusalem qureq gilnaqa dia Juda tamo qudei Yesus dauryoqneb qaji naŋgi na Pita ŋiriŋtosib minjeb, 
ACT.11.3	“Sawa bei bei qaji tamo naŋgi muluŋ unosaieqnub. Deqa ni kiyaqa naŋgo tal gogetosim naŋgi ti awoosim iŋgi uyem?”
ACT.11.4	Onaqa Pita a naŋgo anjam di qusiqa utruq na anjam saosiq endegsi minjrej, 
ACT.11.5	“E Jopa qureq dia pailyeqnamqa Qotei na ijo areqalo waqtetbonaqa e ŋeiobilqeiobulosimqa iŋgi bei gara kobaquja bul plalosiq mutu qolqeq di ojeleŋosib laŋ goge dena ura uratonab ijo ulatamuq ainaq unem. 
ACT.11.6	Unsim geregere gara miligi peleiyosim wagme utru segi segi unjrem. Wagme juwaŋ ti amal ti bagu ti qebari ti gara miligiq di sonab unjrem. 
ACT.11.7	Onaqa Qotei a laŋ goge dena endegsi merbonaq quem, ‘O Pita, ni tigelosim wagme bei qalsim uye.’ 
ACT.11.8	Onaqa e na Qotei minjem, ‘O Tamo Koba, e uyqasai! Wagme uge uge deqaji e nami uyosaioqnem. Agi Moses a marej, “Wagme uge deqaji uyqajqa di getento koba.” ’ 
ACT.11.9	Onaqa Qotei a laŋ goge dena olo merbej, ‘Iŋgi iŋgi kalil e na bole qa maronum qaji di ni na olo uge qa maraim.’ 
ACT.11.10	Gara di degsi aioqalubtosiqa wagme kalil gara ti olo torei goge oqej.
ACT.11.11	“Bati qujai deqa tamo qalub naŋgi bosibqa e soqnem qaji tal meq dia tigeleb. Tamo bei aqa ñam Kornilius a na naŋgi Sisaria qureq dena qariŋnjrnaq ijoq beb. 
ACT.11.12	Onaqa Qotei aqa Mondor na e merbej, ‘Ni tigelosim naŋgi qalub daurnjrsim gile. Ni are gulubeimaiq.’ Degsi merbonaqa e tigelosim naŋgi qalub daurnjrsim Yesus aqa tamo 6-pela agi endia tigelejunub qaji naŋgi koba na gilem. Gilsim Sisaria qureq di brantosim Kornilius aqa tal gogetem. 
ACT.11.13+ACT.11.14	Gogetonamqa Kornilius na iga saigosiq endegsi mergej, ‘Laŋ aŋgro bei a bosiqa ijo talq endia tigelesonaq unem. Unnamqa merbej, “Ni na tamo qudei naŋgi qariŋnjrimqa Jopa qureq aisib dia tamo bei aqa ñam Saimon ñam bei Pita a osib beb. Osib babqa a na ni anjam bei mermqas. Mermimqa anjam dena Qotei na ni ti tamo uŋgasari kalil ni ombla tal qujaiq di unub qaji naŋgi ti oqas.” ’ 
ACT.11.15	Kornilius a na iga anjam degsi mergonaqa e kamba anjam mareqnamqa Qotei aqa Mondor a tamo kalil Kornilius aqa talq di koroesoqneb qaji naŋgoq aiej. Qotei aqa Mondor a nami iga Juda gagoq aiej dego kere naŋgoq aiej. 
ACT.11.16	Naŋgoq ainaqa e unsimqa Tamo Koba Yesus aqa anjam nami mergej qaji deqa olo are qalem. Agi a nami endegsi mergej, ‘Jon a ya na tamo uŋgasari naŋgi laŋa yansnjroqnej. Ariya e Qotei aqa Mondor na niŋgi yansŋgwai.’ 
ACT.11.17	O ijo was niŋgi quiye. Iga nami gago Tamo Koba Yesus Kristus qa gago areqalo siŋgilatonamqa Qotei na aqa Mondor Bole iga egej. Dego kere bini sawa bei bei qaji tamo naŋgi dego Yesus qa naŋgo areqalo siŋgilatonubqa Qotei na aqa Mondor naŋgi dego enjrqo. Deqa aqa wau di e na getentqa keresai.” Pita a degsi marej.
ACT.11.18	Onaqa Juda tamo Pita ŋiriŋteb qaji naŋgi aqa anjam di qusibqa naŋgo ŋiriŋ koboej. Osib naŋgi Qotei aqa ñam soqtosib mareb, “Bole, Qotei a sawa bei bei qaji tamo naŋgi dego are bulyetnjreqnu. Deqa naŋgi dego ŋambile gaigai sqab.”
ACT.11.19	Nami Juda tamo kokba naŋgi na Stiven qalsib moiotsibqa bati deqa tamo uŋgasari kalil Yesus qa naŋgo areqalo siŋgilateb qaji naŋgi dego ugeugeinjroqnsib gulube koba enjroqneb. Deqa naŋgi segi segi jaraiosib Fonisia sawa ti Saiprus nui ti Antiok qure ti deq gileleŋeb. Gilsib dia Qotei aqa anjam mare mare laqneb. Laqnsibqa Juda tamo uŋgasari naŋgi segi Qotei aqa anjam minjroqneb. Sawa bei bei qaji tamo naŋgi anjam minjrosaioqneb. 
ACT.11.20	Ariya naŋgo ambleq di Saiprus qaji tamo qudei ti Sairini qaji tamo qudei ti soqneb. Naŋgi Antiok qureq aisib dia Grik tamo naŋgi dego Tamo Koba Yesus aqa anjam bole plaltosib minjroqneb. 
ACT.11.21	Naŋgi Tamo Koba Yesus aqa siŋgila ti wauoqnsib anjam mareqnab tamo uŋgasari tulaŋ gargekoba naŋgi Tamo Koba Yesus qa naŋgo areqalo siŋgilatoqnsib are bulyoqneb.
ACT.11.22	Onaqa Yesus aqa tamo uŋgasari Jerusalem di soqneb qaji naŋgi di qusibqa Barnabas qariŋyonab Antiok qureq aiej. 
ACT.11.23	Aisiqa Qotei a naŋgi qa dego are boleiyoqnsiqa aqaryainjroqnej di unej. Unsiqa tulaŋ areboleboleiyej. Deqa a na naŋgi kalil are siŋgilatetnjroqnsiqa minjroqnej, “Niŋgi Tamo Koba Yesus gaigai dauryoqnsib soqniye.” 
ACT.11.24	Barnabas a tamo tulaŋ bolequja. Qotei aqa Mondor aqaq di sonaqa a siŋgila ti wauoqnej. Aqa areqalo kalil Yesus qa siŋgilatsiq soqnej. Deqa a Qotei aqa anjam mareqnaqa tamo uŋgasari gargekoba naŋgi quoqnsib are bulyoqnsib Tamo Koba Yesus qa naŋgo areqalo siŋgilatoqneb.
ACT.11.25	Ariya bati bei Barnabas a Sol ŋamqajqa deqa Tarsus qureq gilej. 
ACT.11.26	Gilsiq Sol ŋamosiq itosiq ombla puluosib Antiok qureq olo aieb. Aisib dia wausau qujai Yesus aqa tamo uŋgasari naŋgi koba na wauoqneb. Wauoqnsibqa tamo uŋgasari tulaŋ gargekoba naŋgi Qotei aqa anjam minjroqneb. Antiok dia tamo uŋgasari Yesus dauryoqneb qaji naŋgo ñam Kristen wainjreb.
ACT.11.27	Onaqa bati bei Qotei aqa medabu o qaji tamo qudei naŋgi Jerusalem dena tigelosib walwelosib Antiok qureq beb. 
ACT.11.28	Bei aqa ñam Agabus. Naŋgi Antiok qureq bonabqa Qotei aqa Mondor na Agabus aqa medabu siŋgilatetonaqa a tigelosiqa marej, “Bunuqna sawa sawa kalilq dia naŋgi mam koba oqab.” Onaqa bunuqna Rom naŋgo mandor koba Klodius aqa bati brantonaqa mam koba di aiej. 
ACT.11.29	Kristen tamo uŋgasari naŋgi Agabus aqa anjam di qusibqa naŋgi naŋgo segi segi silali soqnej qaji di koroiyosib Kristen was qu Judia sawaq di soqneb qaji naŋgi aqaryainjrqa osibqa silali qariŋyonab naŋgoq aiej. 
ACT.11.30	Silali di naŋgi na Barnabas wo Sol wo enjrnabqa naŋgi na osi aisib Kristen gate Judia sawaq di soqneb qaji naŋgo baŋq di ateb.
ACT.12.1	Bati deqa Mandor Koba Herot a na Yesus aqa tamo uŋgasari qudei naŋgi ojeleŋosiqa ugeugeinjrej. 
ACT.12.2	Osiqa qaja tamo bei qariŋyonaqa gilsiqa Jon aqa was Jems serie na qalnaq moiej. 
ACT.12.3	A degyonaqa Juda tamo kokba naŋgi tulaŋ areboleboleinjrej. Onaqa Herot a di qalieosiqa naŋgo are boletetnjrqajqa deqa olo Pita ojej. Bati di Juda naŋgo bem tiyosai qaji uyqajqa yori bati koba. 
ACT.12.4	Herot a Pita ojsiqa tonto talq di waiyej. Osiqa qaja tamo 16-pela naŋgi minjrnaqa naŋgi tonto talq dia Pita taqatesoqneb. Herot a endegsi are qalej, “Juda naŋgo yori bati koba ñam Pasova di koboamqa e Pita osiy Juda tamo uŋgasari naŋgo ulatamuq dia tigeltqai.” 
ACT.12.5	Pita a tonto talq di sonaqa Yesus aqa tamo uŋgasari naŋgi siŋgila na Pita qa pailyoqneb.
ACT.12.6	Ariya Herot a marej, “Nebeamqa e na Pita osiy Juda naŋgo ulatamuq di tigeltqai.” Herot a degsi marej. Deqa qolo di qaja tamo aiyel na Pita osib tonto tal miligiq dia warum beiq di waiysib ambletosib sil kokba aiyel na tontonab ŋeiesoqnej. Qaja tamo qudei naŋgi tonto tal siraŋme jojomq di tigelesosib taqatoqneb. 
ACT.12.7	Onaqa qolo qujai di Tamo Koba Qotei aqa laŋ aŋgro bei a warum miligiq di brantoqujatej. Aqa riaŋ na warum di tulaŋ suwantej. Onaqa laŋ aŋgro dena Pita jar baŋgaq di kontosiqa dudumyej. Dudumyosiq minjej, “Ni tigeloqujat.” Degsi minjnaqa sil kokba aiyel Pita aqa baŋ qoseb qaji di pambloŋosib uloŋeb. 
ACT.12.8	Onaqa laŋ aŋgro na olo Pita minjej, “Ino gara tigsim ino siŋga tatal jige.” Onaqa Pita a degyonaqa olo minjej, “Ino gara jugo dego jigsim e daurbe.” 
ACT.12.9	Degsi minjnaqa Pita a warum di uratosiq laŋ aŋgro di dauryosiq gilej. Laŋ aŋgro a bole Pita tonto talq dena oqeq atej di Pita a poiyosai. A are qalej, “E ŋeiobilqeionum kio?” 
ACT.12.10	Naŋgi warum di uratosib walwelosib qaja tamo bei tonto tal taqatesoqnej qaji di buŋyosib gilsib olo qaja tamo bei buŋyosib siraŋme kobaquja ain na gereiyeb qaji di brantonab siraŋ a segi waqonaqa naŋgi aiyel oqedeb. Siraŋme di tonto talq dena oqedosim qureq aiqajqa siraŋme. Naŋgi siraŋme dena oqedosib gam dauryosib giloqnsib laŋ aŋgro na Pita uratosiq ulaŋej.
ACT.12.11	Onaqa Pita a poiyonaqa marej, “Bole. Endego e qalieonum, Juda tamo kokba naŋgi na e lubqa laqnabqa Tamo Koba Qotei na aqa laŋ aŋgro qariŋyqoqa bosiq e aqaryaibosiqa Herot aqa baŋq dena e oqo.” 
ACT.12.12	Pita a degsi poiyonaqa walwelosi gilsiq Jon aqa ñam bei Mak aqa aniqali Maria aqa talq di brantej. Tal miligiq dia tamo uŋgasari gargekoba naŋgi koroesosib Pita qa pailyoqneb. 
ACT.12.13+ACT.12.14	Onaqa Pita a tal meq di brantosiqa siraŋmeq di tigelosiq kindokindoŋosiq maeqnaqa wau uŋa bei aqa ñam Roda a bosiqa siraŋ waqtqa osiqa Pita aqa kakoro qusiq tulaŋ areboleboleiyej. Onaqa a siraŋ waqtqa uratosiqa olo urur ti warum miligiq gilsiqa naŋgi minjrej, “Pita bqo agi tal meq di tigelejunu!” 
ACT.12.15	Onaqa naŋgi na minjeb, “Ni nanarionum. Di Pita sai.” Degsi minjnabqa a tulaŋ siŋgilaosiqa minjrej, “E nanariosai. E bole maronum. Pita a bqo aqa kakoro quonum.” Onaqa naŋgi na minjeb, “Di Pita sai. Di aqa laŋ aŋgro kio?”
ACT.12.16	Onaqa Pita a siraŋmeq di tigelesosiqa kindokindoŋeqnaqa naŋgi kalil bosib siraŋ waqtosib Pita uneb. Unsib tulaŋ prugeleŋeb. 
ACT.12.17	Onaqa Pita a aqa baŋ soqtosiqa naŋgi anjam marqa getentnjrnaqa naŋgi kirionabqa Tamo Koba Yesus na tonto talq dena oqeq atej deqa naŋgi sainjrej. Osiqa minjrej, “Niŋgi gilsib Kristen was kalil Jems ombla endegsib minjriye, ‘Pita a tonto talq dena oqedqo.’” Pita a naŋgi degsi minjrsiqa naŋgi uratnjrsiq tal beiq gilej.
ACT.12.18	Ariya nebeonaqa qaja tamo tonto tal taqatesoqneb qaji naŋgi ŋam ateb Pita a tonto talq di sosai degsi unsibqa naŋgi tulaŋ ulaugetosib are koba qaloqnsib maroqneb, “Pita a qabitqo?” 
ACT.12.19	Onaqa Herot a na aqa qaja tamo qudei naŋgi minjrej, “Niŋgi tonto talq gilsib Pita osib boiye.” Degsi minjrnaqa naŋgi tonto talq gilsib Pita qa ŋamonab ugeinjrej. Ugeinjrnaqa olo puluosib aisib Herot minjeb. “Pita a tonto talq di sosai.” Degsib Herot minjnabqa a segi gilsiq qaja tamo tonto tal taqatesoqneb qaji naŋgi nenemnjrnaqa minjeb, “Pita a qabitqo kio di iga qaliesai.” Naŋgi degsib Herot minjeb deqa a na aqa qaja tamo qudei naŋgi minjrej, “Naŋgi Pita geregere taqatosai deqa niŋgi na naŋgi ñumib moreŋqab.” Osiqa bunuqna Herot a Judia sawa uratosiqa Sisaria qureq aisiq di soqnej.
ACT.12.20	Herot a nami Tair qure ti Saidon qure ti naŋgi qa ŋiriŋugetej. Deqa tamo uŋgasari qure aiyel dia soqneb qaji naŋgi koroosib mareb, “Iga tamo qudei qariŋnjrimqa naŋgi Sisaria qureq aisib Herot aqa are latetqab. Yimqa aqa ŋiriŋ koboqas.” Naŋgi degsib marsib tamo qudei qariŋnjrnabqa naŋgi aisib Herot aqa talq di brantosib tal taqato tamo aqa ñam Blastus endegsib minjeb, “Ni na Herot minjim a odimqa iga a ombla qairqom. Yimqa aqa ŋiriŋ koboqas.” Tair qure ti Saidon qure ti naŋgi na sawa Herot a taqatoqnej qaji dena iŋgi awaiyoqneb. Utru deqa naŋgi na Herot aqa ŋiriŋ kobotqajqa mareb. Onaqa Blastus a naŋgo anjam di qusiqa gilsiq Herot minjej.
ACT.12.21	Minjnaqa Herot a qusiqa odosiqa naŋgi koba na qairqajqa bati atej. Ariya bati brantonaqa naŋgi gilsib koroonabqa Herot a bosiqa naŋgi anjam bei minjrqa osiqa mandor kokba naŋgo wala jigsiqa aqa awo jaram kobaq di awoosiq naŋgi anjam minjroqnej. 
ACT.12.22	Minjreqnaqa tamo uŋgasari koroesoqneb qaji naŋgi aqa anjam di quoqnsib naŋgi tulaŋ areboleboleinjrnaqa leleŋosib maroqneb, “Herot a mandam tamo sai. A dego qotei bei. Deqa a anjam degsi mareqnu.” 
ACT.12.23	Herot aqa kumbra dena a Qotei aqa ñam soqtosai. Aqa segi ñam soqtoqnsiqa anjam maroqnej. Deqa Tamo Koba Qotei a Herot qa ŋiriŋosiqa aqa laŋ aŋgro bei qariŋyonaqa urur aisiq Herot a ma uge yonaqa aqa bi ani ambli na uynab a moiej.
ACT.12.24	Ariya bati deqa Tamo Koba Yesus aqa anjam tulaŋ kobaoqnsiqa qure kalil keretoqnej.
ACT.12.25	Onaqa Barnabas wo Sol wo naŋgi Jerusalem dia naŋgo wau kobotosib olo puluqa laqnsib Jon aqa ñam bei Mak a osib koba na Antiok qureq gileb.
ACT.13.1	Antiok qureq dia Yesus aqa tamo uŋgasari naŋgo ambleq di Qotei aqa medabu o qaji tamo naŋgi ti Qotei aqa anjam plalto qaji tamo naŋgi ti soqneb. Naŋgo ñam agiende. Bei Barnabas. Bei Simeon aqa ñam bei Niger. Ñam di aqa damu, “Jejamu tulu.” Bei Lusius. A Sairini qaji. Bei Manain. A nami Tamo Koba Herot ombla aŋgro sosibqa tal qujaiq di boleeb. Ariya bei Sol. 
ACT.13.2	Bati bei naŋgi Tamo Koba Qotei qa louoqnsib qurieŋosib iŋgi ti ya ti uratsib sonabqa Qotei aqa Mondor na naŋgi minjrej, “Niŋgi na Barnabas wo Sol wo naŋgi aiyel giltnjrsib qariŋnjribqa e na wau enjro qaji di naŋgi gilsib wauoqnqab.” 
ACT.13.3	Onaqa naŋgi Qotei pailyqa osibqa iŋgi ti ya ti uratosib naŋgo aiyel gateq di baŋ atsib pailyosib Qotei aqa Mondor na anjam minjrej qaji di naŋgi dauryosib naŋgi aiyel qariŋnjrnab gileb.
ACT.13.4	Qotei aqa Mondor na naŋgi aiyel qariŋnjrnaq gilsib Selusia qureq di brantosib dia qobuŋ bei gogetosib qobuŋ na gilsib Saiprus nuiq di branteb. 
ACT.13.5	Brantosib Salamis qureq di tiryosib dena naŋgi siŋga na walwelosib nui di aqa qure kalilq dia brantoqnsibqa Juda naŋgo Qotei tal miligiq giloqnsib Qotei aqa anjam minjre minjre laqneb. Jon a dego naŋgi koba na gilsib Qotei aqa anjam na naŋgi aqaryainjroqnej.
ACT.13.6	Naŋgi Saiprus nui aqa qure kalil keretosib qure qujai Pafos di branteb. Osib qure dia quñam tamo bei aqa ñam Barjisas iteb. A Juda tamo. A na tamo uŋgasari naŋgi gisa gisaŋnjroqnsiqa endegsi minjroqnej, “E Qotei aqa medabu o qaji tamo bole.” 
ACT.13.7+ACT.13.8	Rom naŋgo gate koba bei aqa ñam Sergius Paulus a qure dia soqnej. Barjisas a gaigai Sergius Paulus dauryosiq laqnej. Sergius Paulus a qalie tamo kobaquja. Barnabas wo Sol wo Pafos qureq di brantonabqa Sergius Paulus a Qotei aqa anjam quqwa marsiqa naŋgi aiyel metnjrnaqa aqa areq bosib Qotei aqa anjam minjoqneb. Minjeqnabqa quñam tamo Barjisas (Grik anjam na aqa ñam Elimas) a qusiqa are qalej, “E na Barnabas wo Sol wo naŋgo anjam gegentoqnqai. Sergius Paulus a Qotei aqa anjam di qusimqa aqa areqalo Yesus qa siŋgilato uge.” 
ACT.13.9+ACT.13.10	A degsi are qalsiqa naŋgo aiyel anjam gegentoqnej. Onaqa Qotei aqa Mondor a Sol aqa ñam bei Pol aqa miligiq aisiq siŋgila yonaqa a na quñam tamo di koqyosiq minjej, “Ni Satan aqa aŋgro. Ni na kumbra bole kalil jeutsi laqnum. Ni gisa gisaŋ anjam marqajqa ino areqaloq di koba unu. Ni gisa gisaŋ kumbra yqajqa tulaŋ siŋgilaeqnum. Ni na Tamo Koba Qotei aqa anjam bole beltoqnsimqa gisa gisaŋ anjam segi mareqnum. Ino kumbra uge di ni na uratqa keresai. 
ACT.13.11	Deqa ni que. Endego Tamo Koba Qotei aqa siŋgila inoq aiimqa ni ŋamdamu geteŋmimqa bati gargekoba yala seŋ unqasai.” Degsi minjnaqa aqa ŋamdamu ambruiyonaqa a sawa unqa keresai. Deqa a na tamo qudei naŋgi metnjroqnsiqa endegsi minjroqnej, “Niŋgi na ijo baŋ ojsib e gam osorbiye.” 
ACT.13.12	Onaqa Sergius Paulus a Tamo Koba Qotei aqa siŋgila di unsiqa Qotei aqa anjam Barnabas wo Sol wo na minjoqneb qaji di poiyonaqa tulaŋ prugugetosiq Yesus qa aqa areqalo siŋgilatej.
ACT.13.13	Onaqa tamo naŋgi Pol daurysib laqneb qaji naŋgi a ombla na tigelosib Pafos qure uratosib qobuŋ na gilsib Pamfilia sawaq di brantosib Perga qureq di tiryeb. Tiryosib dia Jon Mak a naŋgi uratnjrsiqa olo puluosiq Jerusalem aiej. 
ACT.13.14+ACT.13.15	Onaqa Pol wo Barnabas wo naŋgi Perga qure uratosib siŋga na walwelosib Pisidia sawaq gilsib Antiok qureq di branteb. Brantosib di sonabqa yori batiej. Deqa naŋgi Juda naŋgo Qotei tal miligiq gilsib awoonabqa Juda gate kokba naŋgi tigelosib Moses aqa dal anjam ti Qotei aqa medabu o qaji tamo naŋgo anjam ti sisiyoqneb. Sisiyosib koboonaqa naŋgi na Pol wo Barnabas wo minjreb, “O gago was aiyel, niŋgi gagoq bonub deqa tamo uŋgasari naŋgo are siŋgilatetnjrqajqa anjam bei soqnimqa tigelosib mariye.”
ACT.13.16	Onaqa Pol a tigelosiqa aqa baŋ soqtosiqa tamo uŋgasari naŋgi anjam marqa getentnjrnaqa naŋgi kirionabqa endegsi minjrej, “O Israel tamo ti tamo kalil Qotei aqa sorgomq di unub qaji niŋgi ti ijo anjam endi quiye. 
ACT.13.17	Iga Israel gago Qotei a nami gago moma naŋgi aqa segi qa giltnjrnaqa naŋgi Isip sawaq dia yauŋ tamo sonabqa a na naŋgi geregere taqatnjroqnej. Onaqa naŋgi tulaŋ kobaonabqa Qotei a siŋgila na naŋgi joqsiqa Isip sawa uratosib gileb. 
ACT.13.18	Naŋgi gilsib wadau sawaq di brantosib wausau 40 qa wadau sawaq di sosibqa gulube koba oqneb. Bati deqa Qotei na naŋgi geregere taqatnjroqnej. 
ACT.13.19	Dena gago moma naŋgi walwelosib Kenan sawaq di brantonabqa dia Qotei na Kenan naŋgo qure kokba 7-pela padaltnjrsiq naŋgo mandam pupoiyosiq gago moma naŋgi enjrej. Qotei a naŋgi degnjrsiq bosi bosiq wausau 450 koboej. 
ACT.13.20	Di koboonaqa Qotei na Israel tamo qudei naŋgi gate atsiqa siŋgila enjreqnaqa siŋgila dena naŋgi na Israel tamo uŋgasari naŋgi taqatnjroqneb. Jeu tamo naŋgi bosib Israel naŋgi ugeugeinjreqnab siŋgila dena naŋgi na olo jeu tamo naŋgi di gotraŋnjroqneb. Degsib ysib ysib Qotei aqa medabu o qaji tamo Samuel aqa bati brantej.
ACT.13.21	“Onaqa Israel naŋgi na Samuel minjeb, ‘Ni na tamo bei giltimqa a gago mandor koba sosim iga taqatgwas.’ Degsib Samuel minjnabqa a na Kis aqa ŋiri Sol giltonaqa a Israel naŋgo mandor koba soqnej. Sol a Benjamin aqa leŋ. A wausau 40 qa Israel naŋgo mandor koba soqnej. 
ACT.13.22	Onaqa bunuqna Qotei na Sol kobotosiqa olo Devit giltonaqa a kamba Israel naŋgo mandor koba soqnej. Qotei a Devit qa endegsi marej, ‘E Jesi aqa ŋiri Devit unonum, aqa kumbra tulaŋ boledamu. E Devit aqa kumbra qa tulaŋ arearetbqo. E qalieonum, a ijo areqalo kalil dauryoqnqas.’ 
ACT.13.23	Osiqa Qotei aqa anjam nami marej qaji di a dauryosiqa Devit aqa leŋq dena tamo bei giltosiqa qariŋyonaq Israel gagoq bej. Tamo di aqa ñam Yesus. A na iga oqajqa deqa qariŋyonaq bej.
ACT.13.24	“Yesus a wau utru atosaisonaqa Jon a namoqna bosiqa Israel tamo uŋgasari naŋgi endegsi minjroqnej, ‘Niŋgi are bulyibqa e na niŋgi yansŋgwai.’ 
ACT.13.25	Osiqa aqa wau koboqa laqnaqa a na naŋgi olo endegsi minjrej, ‘Niŋgi e qa kiersib mareqnub? E nami merŋgem, e Kristus sai. Kristus a ijo qoreq na bqas. Aqa ñam kobaquja. E ñam saiqoji. E tamo laŋaj. Deqa e na Kristus kaŋgalyqajqa e tamo bolesai.’ Jon a nami degsi marej.
ACT.13.26	“O ijo was niŋgi quiye. Qotei na iga Abraham aqa moma iga ti niŋgi sawa bei bei qaji tamo Qotei aqa sorgomq di unub qaji niŋgi ti oqajqa deqa marsiq Yesus aqa anjam qariŋyqo gagoq bqo. 
ACT.13.27	Tamo uŋgasari kalil Jerusalem qureq di unub qaji naŋgi ti naŋgo gate kokba ti naŋgi na Yesus tigeltosib aqa jejamu laŋa gisaŋyosib a qalib moiqajqa anjam kereteb. Di kiyaqa? Yesus a bole Kristus Qotei na qariŋyej qaji di naŋgi poinjrosai deqa. Qotei aqa medabu o tamo naŋgo anjam yori bati gaigai sisiyeqnub qaji di aqa damu dego naŋgi poinjrosai. Utru deqa naŋgi na Yesus tigeltosib aqa jejamu laŋa gisaŋyosib a qalib moiqajqa anjam keretosib qalnab moiej. Naŋgo kumbra dena naŋgi Qotei aqa medabu o tamo naŋgo anjam nami neŋgreŋyeb qaji di dauryosib yeb. 
ACT.13.28	Naŋgi une bei Yesus aqa jejamuq di unosai. Yim naŋgi a qalsib moiotqajqa deqa. Deqa naŋgi gisaŋosib une bei aqa jejamuq di laŋa qamsib Pailat minjeb, ‘Yesus a une ti. Deqa ni na ŋamburbasq di gaint.’ Degsib minjnabqa a na Yesus osiq qaja tamo naŋgo baŋq di atnaqa naŋgi na qalnab moiej. 
ACT.13.29	Anjam kalil Qotei aqa medabu o tamo naŋgi nami neŋgreŋyeb qaji di Juda naŋgi dauryosib yeb. Agi naŋgi na Yesus qaleb. Osib Yesus ŋamburbasq dena osib subq ateb. 
ACT.13.30+ACT.13.31	Onaqa Qotei na Yesus olo subq na tigeltonaqa a tigelosiqa tamo naŋgi nami a ombla na Galili sawa uratosib Jerusalem qureq aieb qaji naŋgo ŋamdamuq dia bati gargekoba branteqnaqa naŋgi unoqneb. Deqa bini naŋgi Yesus qa anjam saosib laqnabqa Juda tamo uŋgasari kalil naŋgi queqnub.
ACT.13.32	“Nami Qotei na gago moma naŋgi endegsi minjrej, ‘E na Kristus qariŋyitqa a nuŋgoq bosim niŋgi oqas.’ Qotei aqa anjam bole di aqo Barnabas wo na niŋgi merŋgeqnum. 
ACT.13.33	Qotei na aqa anjam di dauryosim Yesus qariŋyim gagoq bqajqa deqa marsiq a na Yesus olo subq na tigeltej. Gago moma naŋgo leŋ agi iga. Deqa a gagoq bej. Anjam deqa nami Devit a louqa buk miligiq di endegsi neŋgreŋyej,
ACT.13.33	‘Ni ijo aŋgro bole.
ACT.13.33	Bini e ni ŋambabtmonum.’
ACT.13.33	Devit a nami lou namba 2q di anjam di neŋgreŋyej. 
ACT.13.34	Onaqa bunuqna Yesus a moinaqa Qotei na olo subq na tigeltej. Deqa Yesus a olo moiqasai. Aqa jejamu subq di qusaqasai dego. Agi Qotei a nami endegsi marej, ‘E niŋgi eleŋotqa niŋgi ijo segi tamo uŋgasari boledamu sosib ŋambile oqab. Ijo anjam di e bole dauryqai. E uratqasai. Agi anjam deqaji e nami Devit minjoqnem.’ Qotei a nami degsi marej. 
ACT.13.35	Deqa niŋgi quiye. Nami Devit na Qotei endegsi minjej, ‘Ni na ino segi aŋgro bole Kristus nami giltem qaji a subq di uratim qusaqasai.’ Devit a nami degsi Qotei minjsiqa agi louqa buk miligiq di neŋgreŋyej. 
ACT.13.36	Niŋgi qalie, Devit a mandor koba sosiqa Qotei aqa areqalo dauryoqnsiqa Israel tamo uŋgasari naŋgi geregere taqatnjroqnej. Bunuqna a moinaqa aqa jejamu osib subq ateb. Aqa moma naŋgi nami subq ateleŋeb a degsib subq ateb. Onaqa aqa jejamu subq di qusaej. 
ACT.13.37	Ariya tamo Qotei na subq na tigeltej qaji aqa jejamu subq di qusaosai. Tamo di agi Yesus. 
ACT.13.38	O ijo was, niŋgi geregere poiŋgem. Yesus qujai di aqa ñam na Qotei a nuŋgo une kobotetŋgwas. Iga Yesus qujai deqa anjam plaltoqnsim niŋgi merŋgeqnum. 
ACT.13.39	Niŋgi Moses aqa dal anjam dauryqab dena Qotei a nuŋgo une kobotetŋgwasai. Niŋgi dena Qotei aqa ŋamdamuq di une saiqoji sqa keresai. Tamo naŋgi Yesus qa naŋgo areqalo siŋgilatqab qaji naŋgi segi Qotei na une kobotetnjrimqa naŋgi aqa ŋamdamuq di une saiqoji sqab. 
ACT.13.40	Deqa niŋgi geregere ŋam atsib soqniye. Gulube kalil Qotei aqa medabu o tamo naŋgi nami deqa maroqneb qaji di nuŋgoq bo uge. Agi nami naŋgi na nuŋgo moma naŋgi anjam endegsib minjroqneb, 
ACT.13.41	‘O ijo anjam misiliŋyo qaji tamo niŋgi quiye. Nuŋgo bati endeqa e na maŋwa bei osorŋgitqa niŋgi unsib tulaŋ prugeleŋqab. Tamo bei na ijo siŋgila di unsiq deqa saiŋgwo qamu niŋgi qusib gisaŋ qa maronub qamu. Niŋgi bole qa marosai qamu. Deqa niŋgi tulaŋ padalougetqab.’” Pol a na Juda tamo uŋgasari naŋgi anjam degsi minjrej.
ACT.13.42	Onaqa lou koboonaqa Pol wo Barnabas wo naŋgi Qotei talq dena oqedonabqa tamo uŋgasari naŋgi na minjreb, “Yori bati bei qa niŋgi bosib anjam deqaji olo mergibqa iga quqwom.” 
ACT.13.43	Bati deqa tamo uŋgasari tulaŋ gargekoba naŋgi Pol wo Barnabas wo naŋgo anjam qusib naŋgi aiyel daurnjreb. Juda tamo ti sawa bei bei qaji tamo nami Juda naŋgo louqa kumbra dauryoqneb qaji naŋgi ti Pol wo Barnabas wo naŋgi daurnjreb. Deqa naŋgi aiyel na naŋgo are siŋgilatetnjroqnsib endegsib minjroqneb, “Qotei a niŋgi qa are tulaŋ boleiyeqnu deqa niŋgi aqa areqalo geregere dauryoqnsib soqniye.”
ACT.13.44	Onaqa yori bati bei qa tamo uŋgasari kalil Antiok qureq di soqneb qaji naŋgi Qotei aqa anjam quqwa marsibqa bosib Qotei talq di koroeb. 
ACT.13.45	Tamo uŋgasari tulaŋ gargekoba naŋgi Pol aqa anjam quqwajqa bosib koroonabqa Juda tamo kokba naŋgi na naŋgi unjrsibqa are minjiŋ oqetnjrnaqa Pol a anjam mareqnaqa naŋgi na aqa anjam gegentoqnsib a misiliŋyoqneb. 
ACT.13.46	Deqa Pol wo Barnabas wo naŋgi na Juda tamo kokba naŋgi siŋgila na endegsib minjreb, “Qotei na aqo Barnabas wo qariŋgosiq mergej, ‘Niŋgi aisib namoqna Juda naŋgo segiq di brantoqnsib ijo anjam minjroqniye.’ Qotei na iga degsi mergej deqa iga bosim Qotei aqa anjam niŋgi Juda tamo uŋgasari namoqna merŋgonum. Merŋgonumqa agi niŋgi na gago anjam qusib gotraŋyonub. Nuŋgo kumbra dena niŋgi nuŋgo segi jejamuq di une atsib niŋgi ŋambile gaigai sqajqa gam uratonub. Deqa niŋgi quiye. Bini aqo aiyel niŋgi uratŋgsimqa sawa bei bei qaji tamo naŋgoq gilsim Qotei aqa anjam naŋgi minjroqnqom. 
ACT.13.47	Iga degyqom. Di kiyaqa? Tamo Koba Qotei na nami iga segi segi endegsi mergej, ‘E na ni qariŋmitqa ni puloŋ bul sosim aisim sawa bei bei qaji tamo naŋgoq di brantoqnsim ijo anjam minjroqnimqa naŋgi qusib are bulyosib ambru uratosib suwaŋoq bqab. Ni sawa sawa kalilq dia tamo uŋgasari naŋgi anjam endegsim minjroqne, “Niŋgi are bulyosib Qotei aqaq babqa a na niŋgi oqas.” Ni aisim sawa bei bei qaji tamo naŋgi anjam degsim minjroqne.’”
ACT.13.48	Onaqa sawa bei bei qaji tamo naŋgi Pol aqa anjam di qusibqa naŋgi tulaŋ areboleboleinjrnaqa Tamo Koba Yesus aqa anjam biŋiyeb. Deqa qure dia tamo uŋgasari kalil Qotei na nami ŋambile gaigai sqajqa giltnjrej qaji naŋgi are bulyosib Yesus qa naŋgo areqalo siŋgilateb. 
ACT.13.49	Bati deqa Tamo Koba Qotei aqa anjam tulaŋ kobaosiqa sawa di keretej. 
ACT.13.50	Onaqa Juda tamo qudei naŋgi Pol wo Barnabas wo naŋgo kumbra di unsibqa naŋgi tulaŋ minjiŋ oqetnjrnaqa uŋa kokba qudei Qotei qa louoqneb qaji naŋgi ti qure deqa gate kokba ti naŋgo are ugetetnjrnabqa naŋgi tigelosib Pol wo Barnabas wo naŋgi tulaŋ ugeugeinjrsib naŋgi aiyel qure dia sqajqa siŋgila na saidnjrsib naŋgi winjrnab gileb. 
ACT.13.51	Deqa naŋgi aiyel naŋgo siŋga tumbrum butuyosib Antiok qure uratosib Aikoniam qureq aieb. Naŋgo aiyel kumbra di Antiok tamo uŋgasari naŋgi unsib naŋgo segi une qalieqajqa deqa naŋgi aiyel kumbra di yeb. 
ACT.13.52	Bati deqa Antiok qureq dia Qotei aqa Mondor a tamo uŋgasari Yesus qa naŋgo areqalo siŋgilateb qaji naŋgo are miligiq aioqnsiqa naŋgi siŋgilatnjreqnaqa naŋgi tulaŋ areboleboleinjroqnej.
ACT.14.1	Ariya Pol wo Barnabas wo naŋgi Aikoniam qureq di brantosib Juda naŋgo Qotei tal miligiq gileb. Gilnabqa tamo uŋgasari naŋgi koroesonabqa tigelosib Qotei aqa anjam palontosib minjroqneb. Minjreqnabqa tamo uŋgasari tulaŋ gargekoba Juda ti Grik ti naŋgo aiyel anjam dena are qametnjrnaqa naŋgi are bulyosib Yesus qa naŋgo areqalo siŋgilateb. 
ACT.14.2	Ariya Juda tamo qudei Pol wo Barnabas wo naŋgo anjam quqwa urateb qaji naŋgi na sawa bei bei qaji tamo naŋgo are ugetetnjrnabqa naŋgi tamo uŋgasari Yesus qa naŋgo areqalo siŋgilateb qaji naŋgi qa ugeosib misiliŋyoqneb. 
ACT.14.3	Deqa naŋgi aiyel Aikoniam qureq dia sokobaiyosib Tamo Koba Qotei a tamo uŋgasari naŋgi qa are tulaŋ boleiyeqnu anjam di minjroqneb. Naŋgi aiyel ulaosai. Tamo Koba Qotei na naŋgi aiyel siŋgila enjreqnaqa naŋgi maŋwa gargekoba yoqneb. Naŋgo kumbra dena Tamo Koba Qotei na tamo uŋgasari naŋgi osornjroqnej, naŋgo aiyel anjam di bole. 
ACT.14.4	Ariya Aikoniam qureq dia tamo uŋgasari naŋgi Pol wo Barnabas wo naŋgo anjam quoqnsib poeleŋeb. Qudei naŋgi Juda naŋgi daurnjreb. Qudei naŋgi Pol wo Barnabas wo naŋgi daurnjreb. 
ACT.14.5	Onaqa Grik tamo qudei ti Juda tamo qudei ti naŋgo tamo kokba ti naŋgi aiyel qa minjiŋ oqetnjrnaqa maroqneb, “Iga naŋgi aiyel meniŋ na ñumsim moiotnjrqom.”
ACT.14.6	Degsib mareqnabqa naŋgi aiyel qusibqa jaraiosib Likonia sawaq gileb. Gilsib sawa dia Listra qure ti Derbe qure ti qure qudei dego naŋgoq di brantoqneb. 
ACT.14.7	Brantoqnsib dia Yesus aqa anjam bole naŋgi minjre minjre laqneb.
ACT.14.8	Ariya Listra qureq dia tamo bei ai miligiq na siŋga qandamo ŋambabej qaji soqnej. A nami walwelosaioqnej. Aqa siŋga siŋgila saiqoji. Awogaigaisoqnej. 
ACT.14.9	Bati deqa Pol na Qotei aqa anjam palontsiq tamo uŋgasari naŋgi minjreqnaqa tamo di a quoqnej. Onaqa Pol na tamo di koqyosiqa aqa areqalo unej aqa areqalo qujai Qotei na a boletbqa kere. 
ACT.14.10	Degsi unsiq deqa tamo di metosiq minjej, “Ni tigel.” Minjnaqa a tigeloqujatosiq walwelej.
ACT.14.11	Pol a kumbra di yonaqa tamo uŋgasari tulaŋ gargekoba naŋgi unsibqa naŋgo segi Likonia anjam na tulaŋ koba leleŋoqnsib maroqneb, “Niŋgi uniye. Gago qotei naŋgi tamo bulyosib gagoq bonub.” 
ACT.14.12	Naŋgi degsib are qalsib deqa Barnabas minjeb, “Ni gago qotei Sus.” Ariya Pol a Qotei aqa anjam plaltosiq maroqnej deqa naŋgi na minjeb, “Ni gago qotei Hermes.” 
ACT.14.13	Qure polomq dia naŋgo qotei Sus aqa atra tal soqnej. Deqa atra tamo gate a na bulmakau qudei osiq ŋam so na walatnjrsiqa Pol wo Barnabas wo naŋgi aiyel atrainjrqa marsiqa tamo uŋgasari gargekoba joqsiq naŋgi koba na qure polomq gileb.
ACT.14.14	Onaqa Yesus aqa anjam maro tamo aiyel Barnabas wo Pol wo naŋgi di qusibqa are tulaŋ gulubeinjrnaqa naŋgo segi gara bumbraŋyosib gurgur ti tamo uŋgasari naŋgo ambleq aisib tulaŋ koba leleŋosib minjreb, 
ACT.14.15	“O tamo uŋgasari, niŋgi kiyaqa kumbra endi yeqnub? Aqo aiyel mandam tamo, niŋgi ti kere. Aqo aiyel na Yesus Kristus aqa anjam bole niŋgi merŋgeqnum. Niŋgi are bulyosib qotei gisa gisaŋ endi torei uratosib Qotei ŋambile gaigai unu qaji a qa nuŋgo areqalo siŋgilatqajqa deqa aqo aiyel na Yesus Kristus aqa anjam bole niŋgi merŋgeqnum. Qotei agi a na laŋ ti mandam ti yuwal ti iŋgi iŋgi kalil ti gereiyej. 
ACT.14.16	Bole, nami Qotei na sawa bei bei qaji tamo naŋgi uratnjreqnaqa naŋgi naŋgo segi areqalo dauryosib laqneb. 
ACT.14.17	Bati deqa Qotei a niŋgi qa uliosaioqnej. Niŋgi a qa qalieqajqa deqa a bati gaigai niŋgi geregereiŋgoqnej. A laŋ goge dena awa eŋgeqnaqa iŋgi uyo kalil aqa bati qa melieqnaqa niŋgi bati gaigai uyoqnsib areboleboleiŋgoqnej.” 
ACT.14.18	Onaqa tamo uŋgasari naŋgi Pol wo Barnabas wo naŋgo anjam di qusib quosaibulosib olo minjreb, “Niŋgi gago qotei.” Degsib minjroqnsib naŋgi aiyel atrainjrqajqa tulaŋ siŋgilaeqnab naŋgi na saidnjroqneb.
ACT.14.19	Onaqa Juda tamo qudei naŋgi Antiok dena ti Aikoniam dena ti walwelosib Listra qureq beb. Bosib dia tamo uŋgasari naŋgo are ugetetnjrnabqa naŋgi tigelosib Pol meniŋ na qaleb. Osib a giriŋyosib gilsib qure qalaq di ateb. Naŋgi are qaleb, “A moiqo.” 
ACT.14.20	Onaqa tamo uŋgasari Yesus qa naŋgo areqalo siŋgilateb qaji naŋgi bosib Pol a mandamq di ŋeiesonaq a kaiŋyosib tigelesonabqa a tigelosiqa olo qure miligiq aiej. Nebeonaqa a na Barnabas osiq ombla na walwelosib Derbe qureq gileb.
ACT.14.21	Naŋgi aiyel Derbe qureq di sosib Yesus aqa anjam bole plalteqnabqa tamo uŋgasari tulaŋ gargekoba naŋgi qusib are bulyoqnsib Yesus qa naŋgo areqalo siŋgilatoqneb. Bunuqna naŋgi aiyel olo puluosib qure kalil naŋgi nami laqneb qaji deq olo giloqneb. Listra qure ti Aikoniam qure ti Antiok qure ti deq giloqneb. 
ACT.14.22	Naŋgi aiyel degsib giloqnsibqa tamo uŋgasari Yesus dauryoqneb qaji naŋgo are siŋgilatetnjroqnsib minjroqneb, “Niŋgi Yesus qa nuŋgo areqalo siŋgilatosib soqniye. Bole, niŋgi gulube gargekoba iteleŋoqnqab. Di uŋgum. Gulube nuŋgoq boqnibqa Qotei a nuŋgo Mandor Koba sosim niŋgi taqatŋgoqnqas.” 
ACT.14.23	Ariya qure kalil naŋgi aiyel nami laqneb qaji deq olo giloqnsibqa Kristen gate ateleŋoqneb. Osib iŋgi ti ya ti uratosib naŋgi qa pailyosib Tamo Koba Yesus agi naŋgi a qa nami naŋgo areqalo siŋgilateb qaji aqa baŋq di ateb.
ACT.14.24	Bunuqna Barnabas wo Pol wo naŋgi aiyel Pisidia sawa amble potosib walwelosib Pamfilia sawaq di branteb. 
ACT.14.25	Brantosib Perga qureq aisib dia Yesus aqa anjam palontosib minjroqneb. Dena tigelosib Atalia qureq aieb. 
ACT.14.26	Aisib dena qobuŋ gogetosib aisib Antiok qure agi nami naŋgi aiyel dena tigelosib walweleb qaji di olo branteb. Dia nami Yesus aqa tamo uŋgasari naŋgi koroosib Qotei na naŋgi aiyel aqaryainjrim siŋgila na wauoqnqajqa deqa Qotei pailyosib naŋgi aiyel qariŋnjrnab gileb. Ariya naŋgi aiyel wau di kobotosib puluosib qure deq olo aieb. 
ACT.14.27	Aisib Yesus aqa tamo uŋgasari naŋgi koroinjrsibqa naŋgi aiyel qure qureq dia laqnsibqa Qotei na naŋgi aqaryainjreqnaqa naŋgi kumbra kalil yoqneb qaji deqa naŋgi sainjroqneb. Sainjroqnsib endegsib minjroqneb, “Qotei na sawa bei bei qaji tamo naŋgi dego gam waqtetnjreqnaqa naŋgi are bulyoqnsib Yesus qa naŋgo areqalo siŋgilateqnub.” 
ACT.14.28	Ariya naŋgi aiyel Antiok qureq dia tamo uŋgasari Yesus dauryoqneb qaji naŋgi koba na sokobaiyesoqneb.
ACT.15.1	Bati bei Yesus aqa tamo uŋgasari Jerusalem qureq di soqneb qaji naŋgo ambleq na Juda tamo qudei naŋgi tigelosib Judia sawa uratosib walwelosib Antiok qureq gileb. Gilsib dia Kristen tamo uŋgasari naŋgi endegsib minjreb, “Niŋgi Moses aqa dal anjam dauryosib muluŋ unqab di Qotei a niŋgi oqas. Niŋgi muluŋ unqasai di Qotei a niŋgi oqasai.” 
ACT.15.2	Degsi minjrnabqa Pol wo Barnabas wo naŋgi qusibqa ŋiriŋkobaosib naŋgi ti anjam na qotoqneb. Onaqa Kristen tamo uŋgasari naŋgi di qusibqa naŋgi koroosib anjam endegsib kereteb, “Iga na Pol wo Barnabas wo Yesus aqa tamo qudei ti naŋgi qariŋnjrim Jerusalem qureq aisib dia Yesus aqa aŋgro 12-pela naŋgi ti Kristen gate ti koba na koroosib anjam di gereiyqab.”
ACT.15.3	Naŋgi degsib anjam keretosib naŋgi qariŋnjrnab aieb. Naŋgi aioqnsibqa Fonisia sawa ti Samaria sawa ti dia Kristen tamo uŋgasari naŋgi itnjroqnsibqa endegsib minjroqneb, “Qotei na sawa bei bei qaji tamo uŋgasari naŋgi dego are bulyetnjreqnu.” Degsib minjreqnab naŋgi quoqnsib tulaŋ areboleboleinjroqnej.
ACT.15.4	Ariya naŋgi aisib Jerusalem qureq di brantonabqa Yesus aqa tamo uŋgasari kalil naŋgi ti Yesus aqa aŋgro 12-pela naŋgi ti Kristen gate kokba ti naŋgi na minjreb, “Niŋgi kere bonub. Bonub degamqa niŋgi sawa bei beiq dia Qotei aqa anjam qa wauoqneb deqa iga saigib iga quqwom.” Onaqa Pol wo Barnabas wo Qotei na siŋgilatnjreqnaqa sawa bei beiq dia wau kalil yoqneb qaji deqa naŋgi sainjrnab queb. 
ACT.15.5	Naŋgi kalil qusibqa tamo qudei nami Farisi naŋgo ambleq di soqneb qaji naŋgi tigelosib mareb, “Sawa bei bei qaji tamo naŋgi Yesus qa naŋgo areqalo siŋgilatqa osib muluŋ dego unsib Moses aqa dal anjam dauryoqnqab di kere. Naŋgi Yesus qa naŋgo areqalo laŋa siŋgilatqab di keresai.”
ACT.15.6+ACT.15.7	Naŋgi degsib marnabqa Yesus aqa aŋgro 12-pela naŋgi ti Kristen gate kokba ti naŋgi anjam di qusibqa naŋgi anjam di gereiyqajqa koroosib anjam gargekoba mareleŋoqneb. Onaqa Pita a tigelosiqa naŋgi endegsi minjrej, “O ijo was kalil, e na anjam bei niŋgi merŋgit quiye. Niŋgi qalie, Qotei a nami nuŋgo ambleq dena e giltbosiqa merbej, ‘O Pita, e ni qariŋmitqa ni gilsimqa sawa bei bei qaji tamo naŋgi Tamo Koba Yesus aqa anjam bole minjroqnimqa naŋgi quoqnsibqa Yesus qa naŋgo areqalo siŋgilatoqnqab.’ Qotei na e degsi merbej. 
ACT.15.8	Qotei a tamo kalil naŋgo areqalo qalie. Deqa a na aqa Mondor Bole nami iga egej dego kere sawa bei bei qaji tamo naŋgi dego enjreqnu. Aqa kumbra dena a na iga osorgeqnu, a na sawa bei bei qaji tamo naŋgi dego oqajqa are qaleqnu. 
ACT.15.9	Qotei a gam bei na iga Juda tamo uŋgasari eleŋosim olo gam bei na sawa bei bei qaji tamo naŋgi eleŋqasai. Naŋgi ti iga ti koba na Yesus qa gago areqalo siŋgilatqom gam dena qujai Qotei na iga are bulyetgosim gago une kobotetgwas. 
ACT.15.10	Deqa niŋgi kiyaqa Kristen tamo uŋgasari naŋgi muluŋ unsib Moses aqa dal anjam dauryqajqa anjam di minjroieqnub? Nuŋgo kumbra dena niŋgi na naŋgi gulube koba enjreqnub. Gulube di nami gago moma naŋgi oqa keresai. Bini iga na dego gulube di oqa keresai. Niŋgi endegsib are qalonub kio, ‘Qotei a gago kumbra di unqasai.’ Degosib niŋgi yonub. 
ACT.15.11	Iga endegsi poigwo. Tamo Koba Yesus a iga qa are tulaŋ boleiyeqnu aqa kumbra dena Qotei na iga oqas. Dego kere kumbra dena qujai Qotei na sawa bei bei qaji tamo naŋgi dego oqas.”
ACT.15.12	Pita a na naŋgi anjam degsi minjrnaqa naŋgi kalil aqa anjam di qusibqa naŋgi mequmesoqneb. Onaqa Barnabas wo Pol wo naŋgi kamba tigelosib Qotei na nami naŋgi aiyel siŋgilatnjreqnaqa naŋgi sawa bei bei qaji tamo naŋgo ambleq dia maŋwa gargekoba yoqneb deqa naŋgi sainjrnab queb.
ACT.15.13	Sainjrsib koboonaqa Jems a kamba tigelosiqa naŋgi kalil endegsi minjrej, “O ijo was kalil, e na anjam bei niŋgi merŋgit quiye. 
ACT.15.14	Saimon a mergwo, ‘Qotei a nami sawa bei bei qaji tamo naŋgo ambleq dena aqa segi tamo uŋgasari naŋgi oqa marsiq giltnjrej.’ Saimon a iga degsi mergwo. 
ACT.15.15	Saimon aqa anjam de ti Qotei aqa medabu o tamo naŋgo anjam nami neŋgreŋyeb qaji de ti utru qujai. Agi Qotei aqa medabu o qaji tamo bei a nami anjam endegsi neŋgreŋyej, 
ACT.15.16	‘Tamo Koba Qotei a marqo, “Bunuqna e olo bosiy Devit aqa tal uloŋej qaji di olo tigeltqai. Tal aqa iŋgi iŋgi kalil ugeeleŋeb qaji di dego bunuj ateleŋqai. 
ACT.15.17	Amqa sawa bei bei qaji tamo naŋgi e itbqa maroqnsib ijoq boqnqab. E na naŋgi giltnjritqa naŋgi ijo segi tamo uŋgasari sqab.” 
ACT.15.18	Tamo Koba Qotei aqa anjam di a nami babtej agi bini olo babtosiq mareqnu.’ Qotei aqa medabu o qaji tamo bei a nami anjam degsi neŋgreŋyej.
ACT.15.19	“Deqa ijo areqalo endegsi merŋgwai. Sawa bei bei qaji tamo naŋgi are bulyoqnsibqa Qotei aqaq boqnibqa iga naŋgi gulube bei enjrqasai. 
ACT.15.20	Iga anjam qujai endegsim neŋgreŋyosim naŋgoq qariŋyqom, ‘O was qu, niŋgi na qotei gisaŋ atrainjro qaji iŋgi bei uyaib. Niŋgi sambala kumbra yaib. Wagme sil na kakoro tontnjrnab moreŋeb qaji di niŋgi uyaib. Wagme leŋ ti dego uyaib.’ Iga anjam qujai di neŋgreŋyosim sawa bei bei qaji tamo naŋgoq qariŋyqom. 
ACT.15.21	Iga qalie, tulaŋ nami qure qure kalilq dia Juda naŋgi na Moses aqa dal anjam palontoqneb agi bini palonteqnub. Agi naŋgi yori bati gaigai naŋgo Qotei talq dia Moses aqa dal anjam degsib sisiyeqnub.”
ACT.15.22	Jems a na naŋgi kalil anjam degsi minjrnaqa Yesus aqa aŋgro 12-pela naŋgi ti Kristen gate kokba ti Yesus aqa tamo uŋgasari kalil naŋgi ti anjam di qusib kereonaq koba na gereiyeb. Gereiyosib naŋgo ambleq dena tamo aiyel giltnjreb. Tamo aiyel di qariŋnjrib Pol wo Barnabas wo daurnjrsib Antiok qureq aisib anjam gereiyeb qaji di Yesus aqa tamo uŋgasari Antiok qureq di soqneb qaji naŋgi deqa sainjrqajqa giltnjreb. Tamo aiyel giltnjreb qaji naŋgo ñam Judas aqa ñam bei Barsabas wo Sailas wo. Naŋgi aiyel Kristen gate kokba soqneb. 
ACT.15.23	Yesus aqa tamo uŋgasari Jerusalem qureq di soqneb qaji naŋgi na anjam di neŋgreŋyosib naŋgi aiyel enjrnabqa Antiok qureq osi aieb. Naŋgi na anjam endegsib neŋgreŋyeb,
ACT.15.23	“O Yesus aqa tamo uŋgasari kalil Antiok qureq di unub qaji, kaiye. Iga na anjam endi neŋgreŋyosim niŋgi qa qariŋyonum. Iga nuŋgo Kristen was. Iga Yesus aqa aŋgro 12-pela iga ti Kristen gate kokba iga ti anjam endi neŋgreŋyosim niŋgi qa qariŋyonum. Sawa bei bei qaji tamo Antiok qure ti Siria sawa ti Silisia sawa ti dia unub qaji niŋgi qa anjam endi qariŋyonum. 
ACT.15.24	Iga nami anjam endegsi quem. Tamo qudei naŋgi gago ambleq na tigelosib nuŋgoq gilsib naŋgo segi areqalo na anjam bei merŋgsib dena nuŋgo areqalo niñaqyetŋgeb. Tamo naŋgi di iga na qariŋnjrosai. 
ACT.15.25	Deqa iga kalil koroosim areqalo qujaitosim tamo aiyel giltnjrsimqa agi niŋgi qa qariŋnjronum. Naŋgo ñam Judas wo Sailas wo. Naŋgi aiyel gago was boledamu aiyel Barnabas wo Pol wo naŋgi daurnjrsib nuŋgoq bonub. 
ACT.15.26	Naŋgi aiyel gago Tamo Koba Yesus Kristus aqa ñam siŋgila na ojsib waueqnub. Jeu tamo naŋgi na naŋgi aiyel ñumib moreŋqajqa mareqnab naŋgi ulaosaieqnub. 
ACT.15.27	Deqa iga na naŋgi aiyel qariŋnjronum nuŋgoq bonub. Naŋgi aiyel na gago anjam neŋgreŋyonum qaji endi niŋgi olo merŋgib quqwajqa deqa bonub. 
ACT.15.28	O was niŋgi quiye. Iga kalil Qotei aqa Mondor ombla na areqalo qujaitosim anjam endegsi qosonum. Iga niŋgi gulube koba eŋgwasai. Niŋgi gago anjam truquyala endi segi qusib dauryqab di kereqas. Gago anjam truquyala agiende. 
ACT.15.29	Niŋgi na qotei gisaŋ atrainjro qaji iŋgi bei uyaib. Wagme leŋ ti uyaib. Wagme sil na kakoro tontnjrnab moreŋeb qaji di uyaib. Sambala kumbra dego yaib. Niŋgi kumbra di segi dauryqab di niŋgi geregere sqab. Koboqo.” Yesus aqa tamo uŋgasari Jerusalem qureq di soqneb qaji naŋgi na anjam degsib neŋgreŋyeb.
ACT.15.30	Neŋgreŋyosib tamo naŋgi di enjrsib qariŋnjrnab Antiok qureq aieb. Aisib dia Yesus aqa tamo uŋgasari naŋgi koroinjrsibqa anjam neŋgreŋyeb qaji di enjreb. 
ACT.15.31	Onaqa naŋgi kalil anjam di sisiyosib anjam dena naŋgo are siŋgilatetnjrnaqa naŋgi tulaŋ areboleboleinjrej. 
ACT.15.32	Judas wo Sailas wo naŋgi Qotei aqa medabu o qaji tamo. Deqa naŋgi aiyel anjam olekoba Yesus aqa tamo uŋgasari naŋgi minjrnab qunabqa anjam dena naŋgo are siŋgilatetnjrej. 
ACT.15.33	Naŋgi aiyel bati qudei Antiok qureq di sonabqa bunuqna Yesus aqa tamo uŋgasari naŋgi na minjreb, “O gago was niŋgi aiyel olo aiiye.” Degsib minjrsib qariŋnjrnabqa naŋgi Yesus aqa aŋgro 12-pela Jerusalem di soqneb qaji naŋgoq olo aieb. 
ACT.15.34	Ariya Sailas a areqalo bei osiq Antiok qureq di sqajqa marsiq soqnej. Judas a segi aiej. 
ACT.15.35	Onaqa Pol wo Barnabas wo naŋgi Antiok qureq di sosibqa Yesus aqa tamo qudei ti koba na wauoqnsibqa Tamo Koba Qotei aqa anjam plaltoqnsib tamo uŋgasari naŋgi minjroqneb.
ACT.15.36	Onaqa bati bei Pol na Barnabas minjej, “Aqo aiyel nami qure qureq walweloqnsimqa Tamo Koba Qotei aqa anjam plaltosim minjroqnem. Deqa iga qure kalil deq olo gilsimqa Yesus aqa tamo uŋgasari naŋgi olo unjrqom. Naŋgi kiersi unub kio di unjrqom.” 
ACT.15.37	Onaqa Barnabas na Pol minjej, “Di kere. Iga Jon olo osim iga koba na gilqom.” Jon aqa ñam bei Mak. 
ACT.15.38	Onaqa Pol na Barnabas minjej, “Mak a nami iga koba na wauqa gilnamqa Pamfilia sawaq dia a na iga uratgosiq olo Jerusalem aiej. Deqa iga a olo osi gilqasai.” 
ACT.15.39	Pol na Barnabas anjam degsi minjnaqa naŋgi aiyel ŋiriŋkobaosib poeb. Deqa Barnabas a Mak osiqa qobuŋ na Saiprus nuiq gileb. 
ACT.15.40	Ariya Pol a Sailas osiqa ombla na wauqa gileb. Tamo Koba Qotei na naŋgi aiyel aqaryainjrim siŋgila na wauqajqa deqa Yesus aqa tamo uŋgasari naŋgi na naŋgi aiyel qa Qotei pailyosib naŋgi aiyel qariŋnjrnab gileb. 
ACT.15.41	Naŋgi aiyel gilsib Siria sawa ti Silisia sawa ti ambleq na walweloqnsibqa qure qure kalilq dia brantoqnsibqa Yesus aqa tamo uŋgasari naŋgi itnjroqnsib naŋgi Qotei aqa anjam minjroqnsib siŋgilatnjroqneb.
ACT.16.1	Onaqa bati bei naŋgi aiyel walwelosib Derbe qureq di branteb. Dena tigelosib Listra qureq gileb. Dia tamo bei soqnej aqa ñam Timoti. A Yesus qa aqa areqalo siŋgilatej qaji. Timoti aqa aniqali a Juda qaji uŋa. A dego Yesus qa aqa areqalo siŋgilatej qaji. Timoti aqa siqali a Grik qaji tamo. 
ACT.16.2	Listra qure ti Aikoniam qure ti dia Yesus aqa tamo uŋgasari naŋgi maroqneb, “Timoti a tamo bolequja.” 
ACT.16.3	Onaqa Pol a Timoti osim ombla na walwelqajqa marsiqa a osiq muluŋ waiyej. Di kiyaqa? Juda tamo uŋgasari sawa dia soqneb qaji naŋgi endegsib qalieeb, “Timoti aqa siqali a Grik qaji tamo.” Naŋgi degsib qalieeb deqa Pol na Timoti osiq muluŋ waiyej. 
ACT.16.4	Muluŋ waiysiqa naŋgi aiyel ombla na gilsib qure qureq dia walweloqnsibqa anjam nami Yesus aqa aŋgro 12-pela naŋgi ti Kristen gate kokba ti Jerusalem dia gereiyeb qaji di Yesus aqa tamo uŋgasari naŋgi qusib dauryqajqa deqa minjroqnsib laqneb. 
ACT.16.5	Bati deqa Pol wo Sailas wo naŋgi na Yesus aqa tamo uŋgasari naŋgi itnjroqnsibqa Qotei aqa anjam minjreqnab anjam dena naŋgo are siŋgilatetnjroqnej. Deqa bati gaigai tamo uŋgasari gargekoba naŋgi are bulyoqnsibqa Yesus aqa tamo uŋgasari naŋgo miligiq aieqnab naŋgi tulaŋ kobaoqneb.
ACT.16.6	Bati bei Pol na Sailas na Timoti na naŋgi qalub walwelosib Frigia sawa ti Galesia sawa ti dia Qotei aqa anjam mare mare giloqneb. Naŋgi nami Esia sawaq dia Yesus aqa anjam marqa laqnabqa Qotei aqa Mondor na naŋgi saidnjrej. 
ACT.16.7+ACT.16.8	Deqa naŋgi Frigia sawa ti Galesia sawa ti dia laqnsibqa dena walwelosib Misia sawaq di branteb. Dena Bitinia sawaq gilqa laqnabqa Yesus aqa Mondor na naŋgi saidnjrnaqa naŋgi Misia sawa amble potosib aisib torei Troas qureq di branteb. 
ACT.16.9	Ariya naŋgi Troas qureq di sosibqa qolo Pol a ŋeiobilqeiobulosiqa Masedonia tamo bei unej. Masedonia tamo di bosiqa Pol aqa ulatamuq di tigelosiq minjej, “Ni Masedonia bosim Qotei aqa anjam na iga aqaryaige.” 
ACT.16.10	Pol a ŋeiobilqei degsi unej deqa iga tigelosim Masedonia sawaq aiem. Iga endegsi poigej, “Qotei na iga Masedonia sawaq dia tamo uŋgasari naŋgi Yesus aqa anjam minjrqajqa deqa metgwo.”
ACT.16.11	Ariya iga Troas qureq dena qobuŋ gogetosim Samotres nui tiŋyosim aiem. Aisim nui di buŋyosim nebeonaqa Neapolis qureq di tiryem. 
ACT.16.12	Dena iga siŋga na walwelosim Filipai qureq di brantem. Qure di nami Rom naŋgi bosib awoeb qaji. Qure di Masedonia naŋgo qure kobaquja. Iga aisim bati gargekoba yala qure dia soqnem. 
ACT.16.13	Onaqa Juda naŋgo yori bationaqa iga qure polomq aisim ya qalaq di brantem. Iga are qalem, “Ya qalaq di Juda naŋgo pailyo sawa unu kio?” Degosim aiem. Aisim uŋgasari qudei dia koroesonab naŋgi itnjrsimqa naŋgi koba na awoosim Qotei aqa anjam minjroqnem. 
ACT.16.14	Naŋgo ambleq di uŋa bei soqnej aqa ñam Lidia. A gara lent oqnsiq qariŋyeqnaqa tamo naŋgi na awaiyoqneb. Di aqa silali wau. Aqa qure utru Taiataira. A Qotei qa louoqnej qaji uŋa. A ya qalaq di sonaqa Pol na bosiq itej. Bati deqa Qotei na aqa areqalo waqtetonaqa a Pol aqa anjam qusiq poiyonaqa are bulyosiqa aqa areqalo Yesus qa siŋgilatej. 
ACT.16.15	Deqa tamo uŋgasari Lidia aqa talq di soqneb qaji naŋgi ti Lidia a ti yanso eb. Onaqa Lidia na iga mergej, “E are bulyosim Tamo Koba Yesus qa ijo areqalo siŋgilatonum niŋgi bole edegosib bosib ijo talq endia iga koba na sqom.” Lidia a tulaŋ siŋgilaej deqa iga aqa talq dia a ombla na soqnem.
ACT.16.16	Ariya bati bei iga olo pailyo sawaq aieqnamqa kaŋgal uŋa bei bosiqa gamq di iga itgej. Uŋa di a mondor uge ti soqnej. Mondor uge dena kumbra bunuqna branteleŋqas qaji di ubtsiq minjeqnaqa a quoqnsiqa tamo qudei naŋgi kamba minjreqnaqa naŋgi quoqnsib a silali koba yeqnab osi giloqnsiqa aqa tamo kokba naŋgo baŋq di atoqnej. 
ACT.16.17	Iga Pol koba na aieqnamqa uŋa di a iga daurgoqnsiqa tulaŋ koba leleŋoqnsiqa maroqnej, “Tamo naŋgi di Tamo Koba Qotei aqa wau tamo. Qotei a niŋgi oqajqa gam di naŋgi na osorŋgeqnub.” 
ACT.16.18	Bati gargekoba uŋa dena anjam degsi maroqnsiq iga daurgoqnej. Onaqa bati bei Pol a uŋa deqa minjiŋ oqnaqa bulosiqa mondor uge di minjej, “E Yesus Kristus aqa ñam na ni mermonum, ni uŋa di uratosim ulaŋ.” Degsi minjnaqa mondor uge dena uŋa di uratosiq ulaŋej.
ACT.16.19+ACT.16.20	Onaqa uŋa di aqa tamo kokba naŋgi silali oqajqa gam saiinjrnaqa di unsibqa Pol wo Sailas wo naŋgi qa minjiŋ oqetnjrnaqa ojsib koro sawaq joqsib gilsib Rom gate kokba naŋgo ulatamuq dia tigeltnjreb. Tigeltnjrsibqa naŋgo aiyel jejamu laŋa gisaŋnjrsib Rom gate kokba naŋgi endegsib minjreb, “Tamo aiyel naŋgi endena iga tamo uŋgasari qure endia unum qaji gulube koba egeqnub. Naŋgi aiyel Juda tamo. 
ACT.16.21	Naŋgi aiyel kumbra osorgeqnub di iga Rom tamo na dauryqa keresai.” 
ACT.16.22	Onaqa tamo uŋgasari kalil qure dia soqneb qaji naŋgi anjam di qusibqa Pol wo Sailas wo naŋgi qa minjiŋ oqetnjrnaqa mareb, “Naŋgi aiyel kumbaiŋnjriye.” Degsib marnabqa Rom gate kokba naŋgi na naŋgi aiyel ojsib qaja tamo naŋgo baŋq di atnabqa naŋgi na osib gara bumbraŋyetnjrosib bu toqoŋ na kumbaiŋnjreb. 
ACT.16.23	Naŋgi kumbaiŋnjrogargekobatosib tonto talq di breinjrsib tonto tal taqato tamo a minjeb, “Ni na naŋgi aiyel siŋgila na tontnjrsim geregere taqatnjresoqne.” 
ACT.16.24	Degsi minjnabqa a naŋgi aiyel joqsiqa tonto tal miligiq dia warum beiq di breinjrsiq ŋamtaŋ kobaquja na naŋgo siŋga gitantetnjrej.
ACT.16.25	Onaqa qolo jige Pol wo Sailas wo naŋgi tonto tal miligiq dia Qotei pailyoqnsib loueqnabqa tamo naŋgi tonto talq di soqneb qaji naŋgi quoqneb. 
ACT.16.26	Ariya bati qujai deqa mimiŋ koba dosiqa siŋgila na tonto tal reŋgiŋyonaqa siraŋme kalil waqeleŋeb. Sil kokba kalil tamo naŋgi tontnjreb qaji di pambloŋeleŋeb. 
ACT.16.27+ACT.16.28	Onaqa tonto tal taqato tamo a tigelosiqa ŋam atej siraŋme kalil waqeleŋesonaq unej. Deqa a are qalej, “Tonto tamo kalil naŋgi jaraionub.” Degsi are qalsiqa aqa serie osiq aqa segi jejamu qalqa laqnaqa Pol a maosiq minjej, “Ni ino segi jejamu qalaim. Iga kalil endi unum. Iga jaraiosai.” 
ACT.16.29+ACT.16.30	Pol a degsiqa tonto tal taqato tamo di minjnaqa a na qaja tamo qudei naŋgi metnjrnaq lam osi bosib tonto talq di atnab suwaŋej. Onaqa a tulaŋ ulaugetosiq gindagindaŋosiq urur ti warum miligiq gilsiq Pol wo Sailas wo naŋgo siŋgaq dia ŋam quosiq ŋeiej. Dena tigelosiqa naŋgi aiyel joqsi oqedosiq nenemnjrej, “O tamo kokba aiyel, e kumbra kie yitqa Qotei na e oqas?”
ACT.16.31	Onaqa naŋgi aiyel na minjeb, “Ni Tamo Koba Yesus qa ino areqalo siŋgilatime. Yimqa Qotei na ni ti tamo uŋgasari kalil ni ombla tal qujaiq di unub qaji naŋgi ti oqas.” 
ACT.16.32	Degsi minjnabqa a na naŋgi aiyel aqa talq osi gilnabqa naŋgi aiyel na a ti tamo uŋgasari kalil a ombla tal qujaiq di soqneb qaji naŋgi ti Tamo Koba Yesus aqa anjam plaltosib minjroqneb. 
ACT.16.33	Onaqa qolo qujai deqa tonto tal taqato tamo a na naŋgi aiyel joqsiqa naŋgo jejamuq di yu yansetnjrej. Osiqa tamo uŋgasari kalil a ombla tal qujaiq di soqneb qaji naŋgi koba na are bulyosib Yesus qa naŋgo areqalo siŋgilateb. Osib naŋgi yanso eb. 
ACT.16.34	Onaqa tonto tal taqato tamo a na naŋgi aiyel joqsiqa aqa talq dia warum bei miligiq gilsib iŋgi anainjrej. A ti tamo uŋgasari kalil a ombla tal qujaiq di soqneb qaji naŋgi ti tulaŋ areboleboleinjrej. Di kiyaqa? Naŋgi are bulyosib Qotei qa naŋgo areqalo siŋgilateb deqa.
ACT.16.35	Ariya nebeonaqa Rom gate kokba naŋgi na qaja tamo qudei naŋgi qariŋnjrnab aisib tonto tal taqato tamo di minjeb, “Ni na tamo aiyel di oqeq atim naŋgi gileb.” 
ACT.16.36	Onaqa a naŋgo anjam di qusiqa gilsiq Pol minjej, “Gate kokba naŋgi na qaja tamo qudei naŋgi qariŋnjronub bosib e endegsi merbonub, ‘Ni na naŋgi aiyel oqeq atim naŋgi gileb.’ Naŋgi e degsi merbonub. Deqa niŋgi aiyel are lawo na giliye.” 
ACT.16.37	Onaqa Pol a anjam di qusiqa qaja tamo naŋgi minjrej, “Aqo aiyel Rom qaji tamo. Rom gate kokba naŋgi na gago une bole bei babtosai. Naŋgi aqo aiyel laŋa ojsib tamo uŋgasari naŋgo ŋamdamuq dia kumbaiŋgosib tonto talq di waigeb. Bini naŋgi lumu na iga olo oqeq atib gilqajqa maronub. Deqa iga gilqasai. Naŋgi segi bosib iga tonto talq endena oqeq atib gilqom.”
ACT.16.38	Onaqa qaja tamo naŋgi Pol aqa anjam di qusibqa naŋgi olo gilsib Rom gate kokba naŋgi minjrnabqa qusib ulaeb. Di kiyaqa? Pol wo Sailas wo naŋgi Rom qaji tamo degsi marnab queb deqa. 
ACT.16.39	Deqa gate kokba naŋgi Pol wo Sailas wo naŋgo are latetnjrqa marsibqa tonto talq aisib minjreb, “Bole, iga grotonum.” Degsib minjrnabqa naŋgo aiyel are laonaqa naŋgi na siraŋ waqtetnjrsib jiŋga na joqsib oqedeb. Oqedosib naŋgi aiyel minjreb, “Niŋgi qure endi uratosib giliye.” 
ACT.16.40	Degsib minjrnabqa naŋgi aiyel tonto tal uratosibqa walwelosib Lidia aqa talq gileb. Gilsib dia Yesus aqa tamo uŋgasari qudei naŋgi itnjrsibqa Yesus aqa anjam na naŋgo are siŋgilatetnjreb. Osib naŋgi uratnjrsib qure di uratosib gileb.
ACT.17.1	Naŋgi gilsib Amfipolis qureq di brantosib dena walwelosib Apolonia qureq gileb. Dena tigelosib gilsib Tesalonaika qureq di branteb. Dia Juda naŋgo Qotei tal bei soqnej. 
ACT.17.2	Deqa Pol aqa kumbra gaigai yoqnej qaji di dauryosiqa Qotei tal miligiq gilej. Gilsiqa yori bati qalub qa Qotei aqa anjam nami neŋgreŋyeb qaji di plaltoqnsiqa Juda tamo uŋgasari naŋgi minjroqnej. 
ACT.17.3	Pol a na anjam aqa utru geregere plaltosiq endegsi minjroqnej, “Kristus a jaqatiŋ koba osim moiqas. Moisim olo subq na tigelqas. Qotei aqa anjam nami degsib neŋgreŋyeb unu.” Osiqa minjroqnej, “Yesus agi e niŋgi a qa merŋgeqnum qaji a bole Kristus Qotei na qariŋyej qaji.” 
ACT.17.4	Pol a na naŋgi anjam degsi minjreqnaqa Juda tamo uŋgasari qudei naŋgi aqa anjam di qusib poinjrnaqa Yesus qa naŋgo areqalo siŋgilatosib Pol wo Sailas wo naŋgi daurnjreb. Grik tamo uŋgasari gargekoba Qotei qa louoqneb qaji naŋgi ti uŋa kokba qudei ti naŋgi dego Yesus qa naŋgo areqalo siŋgilatosib Pol wo Sailas wo naŋgi daurnjreb.
ACT.17.5	Naŋgi daurnjrnab Juda tamo kokba naŋgi unsib deqa minjiŋ oqetnjrnaqa tamo uge qudei naŋgi koro sawaq dena eleŋosib minjreb, “Niŋgi na tamo uŋgasari naŋgo are ugetetnjribqa naŋgi na Pol wo Sailas wo ojqab.” Degsi minjrnabqa naŋgi na tamo uŋgasari kalil naŋgo are ugetetnjrnabqa naŋgi murqumyoqnsibqa Pol wo Sailas wo naŋgi ojqa marsib gurgur ti Jeson aqa talq gileb. Gilsib dia naŋgi aiyel itnjrsib qure deqa gate kokba naŋgo ulatamuq dia tigeltnjrqa marsib aieb. 
ACT.17.6+ACT.17.7	Aisib ŋam ateb Pol wo Sailas wo naŋgi Jeson aqa talq di sosai. Deqa naŋgi Jeson laŋa ojsib Yesus aqa tamo uŋgasari qudei dego ojeleŋosib joqsib aisib qure deqa gate kokba naŋgo ulatamuq dia tigeltnjreb. Tigeltnjrsib olo murqumyoqnsib naŋgo aiyel jejamu laŋa gisaŋnjrsib mareb, “Pol wo Sailas wo naŋgi qure qure kalilq dia tamo uŋgasari naŋgo are niñaqyetnjroqnsib laqnub. Agi bini naŋgi gago qure endeq bonubqa Jeson na naŋgi joqsiqa aqa talq di ulitnjrqo unub. Tamo aiyel dena gago mandor koba Sisar aqa dal anjam uratoqnsib mareqnub, ‘Mandor koba bei unu aqa ñam Yesus.’ Naŋgi aiyel degsib mareqnub.” 
ACT.17.8+ACT.17.9	Naŋgi gisaŋ anjam degsib marnabqa qure deqa gate kokba ti tamo uŋgasari kalil naŋgi ti anjam di qusibqa naŋgi minjiŋ oqetnjrnaqa Yesus aqa tamo uŋgasari qudei ti Jeson ombla minjreb, “Naŋgo aiyel une di niŋgi na awaiyqab. Deqa niŋgi silali atibqa iga na niŋgi uratŋgnam gilqab.” Onaqa naŋgi silali atnabqa gate kokba naŋgi na naŋgi uratnjrnab gileb.
ACT.17.10	Onaqa qolo qujai deqa Yesus aqa tamo uŋgasari qure dia soqneb qaji naŋgi na Pol wo Sailas wo qariŋnjrnab walwelosib gilsib Beria qureq di branteb. Di brantosib Juda naŋgo Qotei tal miligiq gilsib Qotei aqa anjam palontosib minjroqneb. 
ACT.17.11	Juda tamo uŋgasari Beria qureq di soqneb qaji naŋgo kumbra tulaŋ boledamu. Tesalonaika qureq di soqneb qaji naŋgi ti keresai. Juda tamo uŋgasari Beria qureq di soqneb qaji naŋgi Qotei aqa anjam quqwajqa tulaŋ areboleboleinjreqnaqa bati gaigai Qotei aqa anjam nami neŋgreŋyeb qaji di geregere peleiyoqneb. Pol wo Sailas wo naŋgo anjam bole kio sai kio di naŋgi qalieqa marsib deqa bati gaigai naŋgo aiyel anjam ti Qotei aqa anjam nami neŋgreŋyeb qaji de ti geregere tenemtoqneb. 
ACT.17.12	Deqa qure dia Juda tamo uŋgasari tulaŋ gargekoba naŋgi are bulyoqnsibqa Yesus qa naŋgo areqalo siŋgilatoqneb. Grik uŋa kokba qudei ti Grik tamo qudei ti naŋgi dego are bulyosib Yesus qa naŋgo areqalo siŋgilateb.
ACT.17.13	Onaqa Juda tamo uŋgasari Tesalonaika qureq di soqneb qaji naŋgi Pol a Beria qureq gilsiq dia dego Qotei aqa anjam maroqnej di qusibqa minjiŋ oqetnjrnaqa mareb, “Iga Pol qalqom.” Degsib marsibqa Beria qureq bosib dia tamo uŋgasari naŋgo are ugetetnjreb. 
ACT.17.14	Degyonabqa Yesus aqa tamo uŋgasari naŋgi di qusibqa tamo qudei minjrnabqa naŋgi na Pol suweiyosib alile aieb. Ariya Sailas wo Timoti wo naŋgi Beria qureq di soqneb. 
ACT.17.15	Tamo naŋgi Pol suweiyeb qaji naŋgi a osib koba na torei Atens qureq aieb. Aisib Atens qureq dia naŋgi Pol uratosib olo puluqa laqnabqa Pol na minjrej, “Niŋgi puluosib gilsib Sailas wo Timoti wo naŋgi aiyel minjrib ijoq boqujateb.”
ACT.17.16	Onaqa Pol a naŋgi aiyel qa Atens qureq di tariŋesoqnej. Sosiqa qure ambleq di walweloqnsiqa qotei gisa gisaŋ naŋgo sulum gargekoba unoqnsiqa are tulaŋ gulubekobaiyoqnej. 
ACT.17.17	Ariya a Atens qureq di sosiqa a bati gaigai Juda naŋgo Qotei tal miligiq giloqnsiqa Juda ti Grik tamo uŋgasari Qotei qa louoqneb qaji naŋgi ti Yesus aqa anjam plaltosiq minjroqnej. Atens naŋgo koro sawaq dia dego a bati gaigai tigeloqnsiqa tamo uŋgasari dia soqneb qaji naŋgi Yesus aqa anjam plaltosiq minjroqnej. 
ACT.17.18	Bati bei Grik naŋgo qalie tamo Atens qureq di soqneb qaji naŋgi Pol ombla anjam na qoteb. Naŋgi qudei qalie tamo koba Epikurias aqa skulq dena qalie eb. Naŋgi qudei skul bei aqa ñam Stoik dena qalie eb. Pol a na naŋgi endegsi minjroqnej, “Yesus a moisiq olo subq na tigelej. Deqa mondoŋ tamo kalil naŋgi dego subq na olo tigelqab.” Pol a na naŋgi degsi minjroqnej deqa naŋgi Pol ombla anjam na qotoqnsib segi segi maroqneb, “Pol a anjam laŋa laŋa mareqnu. A anjam kie mergwajqa bqo?” Ariya tamo qudei naŋgi endegsib maroqneb, “Pol a qure bei naŋgo qotei qa mergeqnu kio?” 
ACT.17.19	Naŋgi degsib maroqnsib Pol osib naŋgo koro sawa aqa ñam Areopagus deq osi gileb. Osi gilsib naŋgo ambleq di tigeltosib minjeb, “Anjam bunuj ni mareqnum qaji di aqa utru geregere mergimqa iga qusim qalieqom. 
ACT.17.20	Anjam bunuj ni mareqnum qaji di aqa utru bei. Iga anjam deqaji nami quosaioqnem. Deqa ni na anjam aqa utru geregere mergimqa iga qalieqom.” 
ACT.17.21	Tamo uŋgasari Atens qureq di soqneb qaji naŋgi ti tamo uŋgasari sawa bei beiq na Atens qureq beleŋeb qaji naŋgi ti bati gaigai koro sawaq dia korooqnsibqa anjam bunu bunuj maroqneb.
ACT.17.22	Deqa Pol a naŋgo koro sawa ambleq di tigelosiqa minjrej, “O Atens tamo uŋgasari niŋgi quiye. E nuŋgo qureq endia sulum gargekoba uneleŋosim dena e qalieonum, niŋgi qotei gargekoba louoqnqajqa are koba qaleqnub. 
ACT.17.23	E nuŋgo qure ambleq dia walweloqnsimqa nuŋgo atra bijal kalil uneleŋosim gilsim atra bijal bei dego unonum. Atra bijal di aqa quraq di anjam endegsi neŋgreŋyonab sonaq unonum, ‘Atra bijal endi qotei bei iga qaliesai qaji aqa atra bijal.’ O Atens tamo uŋgasari niŋgi ijo anjam endi quiye. E Qotei deqa merŋgwai. A Qotei bole. Niŋgi a qa qaliesai. Niŋgi a qa laŋa loueqnub.
ACT.17.24	“Qotei di a laŋ ti mandam ti iŋgi iŋgi kalil dego gereiyeleŋej. A segi qujai laŋ qa ti mandam qa ti Tamo Koba. Deqa atra tal tamo na gereiyo qaji a dia sqasai. 
ACT.17.25	Iga mandam tamo. Deqa iga na Qotei aqaryaiyosim iŋgi bei yqa keresai. A iŋgi bei qa truquosaieqnu. A segi iŋgi iŋgi kalil naŋgo utru. A segi na iga ŋambile egeqnu. Iŋgi iŋgi kalil dego a segi na egeqnu. 
ACT.17.26+ACT.17.27	Qotei dena nami tamo qujai Adam gereiyej. Adam gereiyonaqa aqa leŋ naŋgi paraosibqa sawa sawa kalil kereteb. Qotei na tamo uŋgasari naŋgo segi segi sqajqa bati ateleŋej. Naŋgo segi segi sqajqa mandam beli dego ateleŋej. Osiqa endegsi are qalej, ‘Tamo uŋgasari naŋgi e qa ŋamosib gilsib itbqab.’ A degsi are qalej. O Atens tamo uŋgasari niŋgi quiye. Qotei a isaq di sosai. A nuŋgo jojomq di unu. 
ACT.17.28	A segi na iga ŋambile egeqnaqa iga mandamq endia sosim walweleqnum. Nuŋgo segi qalie tamo qudei naŋgi nami deqa mareb. Agi naŋgi endegsib mareb, ‘Iga dego Qotei aqa aŋgro.’ 
ACT.17.29	Di bole. Iga Qotei aqa aŋgro. Deqa niŋgi quiye. Qotei a sulum bul sai. Tamo naŋgi gol na silva na meniŋ na ti sulum gereiyeqnub Qotei a dego sai. Tamo naŋgo segi baŋ na ti qalie na ti sulum gereiyeqnub. Qotei a sulum deqaji bul unu niŋgi degaib.
ACT.17.30	“Nami tamo naŋgi nanari soqneb. Naŋgi Qotei qaliesai. Deqa naŋgi qotei gisa gisaŋ naŋgo sulum gereinjroqnsib biŋinjroqneb. Bati di Qotei a naŋgo kumbra di unsiqa unosaibulosiqa naŋgi kambatnjrosaioqnej. Ariya bini Qotei na tamo uŋgasari kalil sawa sawa kalilq di unub qaji naŋgi endegsi minjreqnu, ‘Niŋgi are bulyosib kumbra uge uge di uratiye.’ 
ACT.17.31	Qotei a na bati atej unu. Bati di brantimqa a na tamo uŋgasari kalil naŋgo une qa peginjrqas. Aqa segi kumbra bole na ti aqa Ŋiri Yesus Kristus giltej qaji aqa baŋ na ti naŋgo une qa peginjrqas. Tamo uŋgasari naŋgi di qalieqajqa deqa Qotei na Yesus subq na olo tigeltej.”
ACT.17.32	Pol a Atens qureq dia tamo uŋgasari naŋgi anjam degsi minjrnaqa naŋgi Yesus subq na tigelej anjam di qusibqa naŋgi qudei Pol kikiyeb. Ariya naŋgi qudei na Pol minjeb, “Anjam di bunuqna ni na olo mergim iga quqwom.” 
ACT.17.33	Onaqa Pol a naŋgi uratnjrsiqa gilej. 
ACT.17.34	Tamo qudei naŋgi Pol aqa anjam di qusib poinjrej deqa naŋgi Yesus qa naŋgo areqalo siŋgilatosib Pol dauryeb. Bei aqa ñam Dionisius. A koro sawa deqaji gate bei. Uŋa bei aqa ñam Damaris. Tamo uŋgasari qudei dego naŋgi Yesus qa naŋgo areqalo siŋgilatosib Pol dauryeb.
ACT.18.1	Ariya bati bei Pol a Atens qure uratosiqa walwelosiq Korin qureq gilej. 
ACT.18.2	Gilsiq dia Juda tamo bei aqa ñam Akwila itej. Akwila aqa qure utru Pontus. Nami yala naŋgi aqa ŋauqali Prisila wo Itali sawa uratosib Korin beb. Rom naŋgo mandor koba Sisar Klodius a marej, “Juda naŋgi Rom qureq endia sqasai. Kalil jaraiiye.” Deqa naŋgi aiyel Itali sawa uratosib Korin qureq beb. Bosib Korin qureq di sonabqa Pol a gilsiq naŋgi itnjrej. 
ACT.18.3	Pol a naŋgi ti wau qujai. Deqa naŋgi koba na Korin qureq di sosibqa silali qa wauoqneb. Naŋgo silali wau agi naŋgi gara na tal gereiyoqneb. 
ACT.18.4	Yori bati gaigai Pol a Juda naŋgo Qotei tal miligiq giloqnsiqa Juda ti Grik ti naŋgi Yesus aqa anjam plaltosiq minjroqnej. Aqa anjam dena naŋgo are qametnjrimqa naŋgi Yesus qa naŋgo areqalo siŋgilatqajqa deqa anjam minjroqnej.
ACT.18.5	Onaqa bati bei Sailas wo Timoti wo naŋgi Masedonia sawa uratosib bosib Korin qureq dia Pol itosib naŋgi koba na soqneb. Deqa Pol a na aqa silali wau di uratosiqa Qotei aqa anjam segi wauoqnej. Osiqa Juda naŋgo Qotei tal miligiq giloqnsiqa naŋgi siŋgila na endegsi minjroqnej, “Yesus a bole Kristus Qotei na qariŋyej qaji.” 
ACT.18.6	Degsi minjreqnaqa Juda naŋgi Pol aqa anjam di qusib gotraŋyoqnsib Pol misiliŋyoqneb. Deqa Pol a na aqa segi gara jugo tumbrum butuyosiqa minjrej, “Niŋgi padalqab di nuŋgo segi une na niŋgi padalqab. Ijo une na sai. Deqa bini e niŋgi uratŋgsiy sawa bei bei qaji tamo naŋgoq giloqnsiyqa Yesus aqa anjam naŋgi segi minjroqnqai.” 
ACT.18.7	Pol a na Juda naŋgi degsi minjrsiqa naŋgo Qotei talq dena oqedosiq gilsiq tamo bei aqa ñam Titius Jastus aqa talq di soqnej. Titius a dego Qotei qa louoqnej qaji tamo. Aqa tal di Juda naŋgo Qotei tal jojomq di soqnej. 
ACT.18.8	Bati deqa Qotei tal taqato tamo aqa ñam Krispus a ti tamo uŋgasari kalil a ombla tal qujaiq di soqneb qaji naŋgi ti Pol aqa anjam qusib are bulyosib Tamo Koba Yesus qa naŋgo areqalo siŋgilateb. Korin tamo uŋgasari tulaŋ gargekoba naŋgi dego Pol aqa anjam qusib Yesus qa naŋgo areqalo siŋgilatosib yanso eb.
ACT.18.9	Bati bei qolo Qotei na Pol aqa areqalo waqtetonaqa a ŋeiobilqeiobulosiqa Tamo Koba Yesus unej. Unnaqa minjej, “O Pol, ni ulaaim. Ni qure endia sosimqa ino medabu waqtoqnsimqa boleq na ijo anjam mare mare laqne. Mequmaim. 
ACT.18.10	Ni ijo anjam mare mare laqnimqa tamo bei na ni ugeugeimqasai. Di kiyaqa? E ni ombla sqai deqa. Qure endia ijo segi tamo uŋgasari gargekoba unub. Deqa ni boleq na ijo anjam mare mare laqne. Ni ulaaim.” 
ACT.18.11	Yesus a na Pol anjam degsi minjnaqa a anjam di dauryosiqa Korin qureq dia wausau qujai bai 6-pela sosiqa tamo uŋgasari naŋgi Qotei aqa anjam plaltoqnsiq minjroqnej.
ACT.18.12	Ariya Pol a Korin qureq di sonaqa Rom naŋgo gate koba bei aqa ñam Galio a Akaia sawa taqatoqnej. Bati deqa Juda naŋgi Pol qa minjiŋ oqetnjrnaqa a ojsib koro sawaq osi gilsib Galio aqa awo jaram namoq di tigelteb. 
ACT.18.13	Tigeltosib Galio minjeb, “Tamo endena iga Juda tamo uŋgasari gago dal anjam gotraŋyoqnsiqa iga Qotei louqajqa gam bei osorgeqnu.” 
ACT.18.14	Onaqa Pol a kamba anjam marqa laqnaqa Galio na getentosiqa Juda naŋgi minjrej, “O Juda tamo uŋgasari, niŋgi quiye. Tamo endi a une kobaquja bei yimqa kio tamo bei qalim moiimqa kio niŋgi a ojsib bosib ijo ulatamuq endia tigeltqab di e nuŋgo anjam quqwai. 
ACT.18.15	Ariya niŋgi bosib nuŋgo segi dal anjam qa ti nuŋgo segi moma naŋgo ñam qa ti maronub deqa e na nuŋgo anjam di gereiyqasai. Di ijo wau sai. Niŋgi segi na gereiyiye.” 
ACT.18.16+ACT.18.17	Galio a na Juda naŋgi degsi minjrsiqa aqa awo jaramq dena naŋgi winjrej. Deqa Juda naŋgi are ugeinjrnaqa naŋgo Qotei tal taqato tamo aqa ñam Sostenes a ojsib Galio aqa awo jaram namoq dia qalougeteb. Onaqa Galio a di unsiqa a deqa are qalosai. Unsiq unosaibulej.
ACT.18.18	Pol a bati gargekoba yala Korin qureq di sosiqa Yesus aqa tamo uŋgasari naŋgi koba na wauoqneb. Osiqa dena tigelosiqa naŋgi uratnjrsiqa Senkria qureq gilej. Gilsiq di sosiqa Juda naŋgo kumbra dauryosiqa aqa segi gate baŋga ti mejuŋgum ti gentej. Nami a Qotei pailyoqnsiq deqa aqa gate baŋga ti mejuŋgum ti gentosaioqnej. Deqa a tulaŋ olekobaoqnej. Ariya pailyo di koboonaqa a Senkria qureq dia aqa gate baŋga ti mejuŋgum ti gentej. Osiqa Senkria qure uratqa osiqa Prisila wo Akwila wo naŋgi joqsiqa koba na qobuŋ gogetosib gileb. Gilsib Siria sawaq di brantosib Efesus qureq di tiryeb. 
ACT.18.19+ACT.18.20+ACT.18.21	Tiryosib mandamq aisib Pol a Juda naŋgo Qotei tal miligiq gilsiqa naŋgi Qotei aqa anjam plaltosiq minjroqnej. Onaqa naŋgi Pol aqa anjam qusib minjeb, “Ni bati qudei iga koba na endi sqom.” Minjnabqa a na naŋgi saidnjrsiqa gilqa osiqa minjrej, “Qotei na odbimqa bunuqna e nuŋgoq olo bqai.” Degsi minjrsiqa a qobuŋ gogetosiq gilej. A Prisila wo Akwila wo naŋgi Efesus qureq di uratnjrnaq soqneb. 
ACT.18.22	Pol a gilsiqa Sisaria qureq di tiryosiqa qobuŋ uratosiqa siŋga na walwelosi aisiq Jerusalem qureq di brantej. Brantosiqa Yesus aqa tamo uŋgasari naŋgi itnjrsiqa koba na soqneb. Osiqa naŋgi olo uratnjrsiqa walwelosiq Antiok qureq gilej.
ACT.18.23	Gilsiq Antiok dia bati gargekoba yala sosiqa dena walwelosiq Galesia sawa ti Frigia sawa ti dia laqnej. Laqnsiqa naŋgo qure kalilq dia brantoqnsiqa tamo uŋgasari Yesus qa naŋgo areqalo siŋgilateb qaji naŋgi koroinjroqnsiqa Qotei aqa anjam na are siŋgilatetnjroqnej.
ACT.18.24	Onaqa bati bei Juda tamo bei aqa ñam Apolos aqa qure utru Aleksandria a bosiqa Efesus qureq di wauoqnej. A Qotei aqa anjam maro qaji tamo. A Qotei aqa anjam tulaŋ qaliedamu. Deqa a na Qotei aqa anjam kalil nami neŋgreŋyeb qaji di geregere plaltoqnej. 
ACT.18.25	Tamo qudei naŋgi na nami Tamo Koba Yesus aqa gam Apolos osoryeb. Deqa a siŋgila na Yesus aqa anjam plaltoqnsiqa tamo uŋgasari naŋgi minjroqnej. Ariya Yesus aqa ñam na tamo yansnjrqajqa kumbra di Apolos a qaliesai. Jon yansnjro qaji a na nami tamo uŋgasari naŋgi yansnjroqnej kumbra di segi Apolos a qalieej. 
ACT.18.26	Deqa bati bei a Juda naŋgo Qotei tal miligiq dia siŋgila na anjam minjreqnaqa Prisila wo Akwila wo naŋgi aqa anjam qusibqa a osib Qotei aqa gam bole geregere osoryonab a poiyej. 
ACT.18.27	Onaqa bunuqna Apolos a marej, “E Akaia sawaq gilqai.” A degsi marnaqa Yesus aqa tamo uŋgasari Efesus qureq di soqneb qaji naŋgi na odosib minjeb, “Di kere. Ni gilime.” Degsib minjsibqa anjam bei neŋgreŋyosib Apolos yonab a na osi gilsiqa Yesus aqa tamo uŋgasari Akaia sawaq di soqneb qaji naŋgi enjrej. Endegsib neŋgreŋyeb, “O gago was niŋgi quiye. Apolos a nuŋgoq bqo. Deqa niŋgi a osib geregereiyiye.” Ariya Apolos a Akaia sawaq dia Yesus aqa tamo uŋgasari naŋgi itnjrnaqa naŋgi na a osib geregereiyeb. Onaqa a na naŋgi Qotei aqa anjam minjreqnaqa aqa anjam dena naŋgo are siŋgilatetnjroqnej. Qotei a nami naŋgi qa are tulaŋ boleiyosiqa naŋgo areqalo waqtetnjrnaqa naŋgi are bulyosib Yesus qa naŋgo areqalo siŋgilateb. Apolos a bosiqa tamo uŋgasari naŋgi di are siŋgilatetnjroqnej. 
ACT.18.28	Osiqa Juda tamo naŋgi koba na anjam na qotoqnsib Qotei aqa anjam nami neŋgreŋyeb qaji di plaltoqnsiqa Yesus a bole Kristus Qotei na qariŋyej qaji anjam di siŋgila na minjroqnej. A boleq na anjam minjroqnej.
ACT.19.1+ACT.19.2	Apolos a Korin qureq di sonaqa Pol a Esia sawa yambaŋ naŋgo qure qureq na walweloqnej. A walwelosi aisiq Efesus qureq di brantosiqa tamo qudei Yesus dauryoqneb qaji naŋgi sonab itnjrsiqa endegsi nenemnjrej, “Nami niŋgi Yesus qa nuŋgo areqalo siŋgilatosib bati deqa Qotei aqa Mondor eb e?” Onaqa naŋgi na saideb, “Eo. Iga Qotei aqa Mondor osai. Qotei aqa Mondor unu kio sai kio di iga nami quosaioqnem.” 
ACT.19.3	Onaqa Pol na olo nenemnjrej, “Niŋgi anjam kie qusib yanso eb?” Onaqa naŋgi na minjeb, “Jon yansnjro qaji aqa anjam segi iga qusim dena yanso em.”
ACT.19.4	Onaqa Pol na olo minjrej, “Nami Jon a na tamo uŋgasari naŋgi yansnjrqa oqnsiqa endegsi minjroqnej, ‘Niŋgi are bulyosib babqa e niŋgi yansŋgwai. Tamo ijo qoreq na bqas qaji a qa nuŋgo areqalo siŋgilatosib soqniye.’ Jon a na tamo uŋgasari naŋgi degsi minjroqnej. Tamo Jon aqa qoreq na bqajqa maroqnej qaji agi Yesus.” 
ACT.19.5	Onaqa naŋgi Pol aqa anjam di qusib poinjrnaqa Tamo Koba Yesus aqa ñam na yanso eb. 
ACT.19.6	Yanso onabqa Pol a naŋgo gateq di aqa baŋ atnaqa Qotei aqa Mondor naŋgoq aisiqa meŋ bulyetnjrnaqa naŋgi qure bei bei naŋgo anjam poinjrnaqa mareleŋoqneb. Osib naŋgi Qotei aqa medabu osib anjam maroqneb. 
ACT.19.7	Bati deqa tamo 12-pela naŋgi Qotei aqa Mondor eb.
ACT.19.8	Pol a bai qalub qure dia sosiqa Juda naŋgo Qotei tal miligiq giloqnsiqa siŋgila na Qotei aqa anjam minjroqnej. Qotei a tamo uŋgasari naŋgo Mandor Koba sosiq naŋgi taqatnjreqnu anjam di aqa utru naŋgi geregere poinjrqajqa deqa Pol a anjam siŋgila na minjroqnej. 
ACT.19.9	Degyeqnaqa Juda tamo uŋgasari qudei naŋgi Pol aqa anjam di qusibqa naŋgi a qa ugeosib aqa anjam dauryqa uratosib ŋambile gaigai sqajqa gam Yesus na nami iga osorgej qaji di qoreiyosib tamo uŋgasari naŋgi minjroqneb, “Yesus aqa gam di uge.” Deqa Pol a naŋgi uratnjrsiqa tamo uŋgasari Yesus qa naŋgo areqalo siŋgilateb qaji naŋgi segi joqsiqa tamo bei aqa ñam Tiranus aqa skul kobaq gileb. Gilsib dia Pol a bati gaigai Qotei aqa anjam plaltoqnsiq minjroqnej. 
ACT.19.10	Pol a wausau aiyel Efesus qureq di sosiqa Tamo Koba Yesus aqa anjam plaltosiq maroqnej. Deqa aqa anjam tulaŋ kobaonaqa tamo uŋgasari kalil Esia sawaq di soqneb qaji Juda ti Grik ti naŋgi quoqneb.
ACT.19.11	Qotei na Pol siŋgila yeqnaqa a maŋwa gargekoba babtoqnej. 
ACT.19.12	Deqa tamo qudei naŋgi na naŋgo gara ñeŋgi oqnsib Pol aqa jejamuq di betertoqnsib gara di olo osi giloqnsib tamo mainjro qaji naŋgo jejamuq di ateqnab naŋgo ma saioqnej. Tamo mondor uge ti so qaji naŋgo jejamuq di dego gara ñeŋgi ateqnab mondor uge naŋgi jaraioqneb.
ACT.19.13	Ariya Juda tamo qudei naŋgi dego mondor uge naŋgi winjrib jaraiqajqa maroqnsib sawa sawaq dia walweloqnsibqa tamo mondor uge ti so qaji naŋgi itnjroqnsib minjroqneb, “Niŋgi na silali egibqa iga na mondor uge wiyetŋgwom.” Juda tamo di naŋgi Yesus qaliesai. Deqa bati bei naŋgi Tamo Koba Yesus aqa ñam na mondor uge bei wiyqa osib mondor uge endegsi minjeb, “Iga Tamo Koba Yesus agi Pol a mareqnu qaji aqa ñam na ni mermonum, ni tamo di uratosim ulaŋ.” 
ACT.19.14	Juda naŋgo atra tamo koba bei aqa ñam Skeva aqa ŋiri 7-pela naŋgi na kumbra di degyeb. 
ACT.19.15	Onaqa mondor uge na naŋgi kamba minjrej, “E Yesus qalie. E Pol dego qalie. Ariya niŋgi tal qabe?” 
ACT.19.16	Mondor uge na naŋgi degsi minjrnaqa tamo mondor uge ti so qaji a siŋgila na prugosiq naŋgo qawarq di awoosiq naŋgi ñumougetnjrsiq jejamu niñaqyetnjrej. Osiqa naŋgo gara bumbraŋyetnjrnaqa naŋgi tal uratosib yosi jaraieb. 
ACT.19.17	Onaqa tamo uŋgasari kalil Juda ti Grik ti Efesus qureq di soqneb qaji naŋgi deqa qusibqa tulaŋ ulaugeteb. Osib naŋgi Tamo Koba Yesus aqa ñam tulaŋ koba soqteb. 
ACT.19.18	Bati deqa tamo uŋgasari tulaŋ gargekoba naŋgi are bulyoqnsibqa Yesus qa naŋgo areqalo siŋgilatoqneb. Deqa naŋgi boqnsib naŋgo kumbra uge uge nami yoqneb qaji di tamo kalil naŋgo ŋamdamuq dia ubtosib maroqneb. 
ACT.19.19	Tamo uŋgasari gargekoba nami quñam qaloqneb qaji naŋgi bosib naŋgo quñam qalo qaji buk kalil koroiyoqnsibqa tamo uŋgasari naŋgo ulatamuq dia koiteleŋoqneb. Buk di nami tamo qudei naŋgoq dena silali na awaiyo qaji. Silali kalil sisiyeb 50,000 kina. 
ACT.19.20	Naŋgo kumbra dena Tamo Koba Yesus aqa anjam tulaŋ kobaoqnsiqa sawa sawaq gileqnaqa tamo uŋgasari tulaŋ gargekoba naŋgi quoqneb.
ACT.19.21	Bati bei Qotei aqa Mondor na Pol areqalo yonaqa a endegsi marej, “E Masedonia sawa ti Akaia sawa ti dia walweloqnsiyqa dena aisiy Jerusalem qureq di brantqai.” Osiqa marej, “Di koboamqa e Jerusalem uratosiy gilsiy Rom qure dego unqai.” 
ACT.19.22	Pol a degsi marsiqa tamo aiyel a koba na wauo qaji Timoti wo Erastus wo naŋgi qariŋnjrnaqa namoosib Masedonia sawaq gileb. Pol a segi Esia sawaq di soqnej. A bunuqna Masedonia sawaq gilqa marsiq deqa naŋgi aiyel namoqna qariŋnjrnaq gileb.
ACT.19.23	Bati deqa Efesus qureq dia tamo qudei naŋgi ŋambile gaigai sqajqa gam Tamo Koba Yesus na nami iga osorgej qaji deqa ŋiriŋkobaoqneb. 
ACT.19.24	Naŋgo ŋiriŋ aqa utru agiende. Tamo bei aqa ñam Demitrius a Efesus qureq di soqnej. A silva na iŋgi iŋgi gereiyo qaji tamo. A na gisaŋ qotei bei aqa ñam Artemis aqa atra tal sigitoqnsiqa atra tal sulum kiñilala silva na gereiyeqnaqa tamo naŋgi silali na awaiyeqnabqa a ti aqa wau qujai naŋgi ti dena silali koba oqneb. 
ACT.19.25	Ariya bati bei Demitrius a na aqa wau qujai naŋgi koroinjrsiqa naŋgo areqalo tigeltetnjrim naŋgi Pol qa ŋiriŋqajqa deqa endegsi minjrej, “Niŋgi quiye. Gago wau endena iga silali koba eqnum. 
ACT.19.26	Ariya Pol a na gago wau endi ugeteqnu. Agi a gam endena ugeteqnu. A na tamo uŋgasari gargekoba naŋgi are tigeltetnjroqnsiqa minjreqnu, ‘Tamo naŋgi baŋ na qotei gereiyo qaji di qotei bolesai. Di qotei gisaŋ.’ Yeqnaqa naŋgi aqa anjam di dauryosib qotei Artemis qoreiyeqnub. Osib naŋgi Artemis aqa atra tal sulum dego awaiyqa urateqnub. Pol aqa kumbra di niŋgi uneqnub. Aqa anjam di dego niŋgi queqnub. Aqa kumbra di Efesus qureq endia segi yosai. Esia sawa keretoqnsiqa dia dego a kumbra di yeqnu. 
ACT.19.27	Pol aqa kumbra dena gago silali wau endi uloŋqas. Di segi sai. Gago qotei koba Artemis aqa atra tal aqa ñam dego ugeqas. Amqa tamo uŋgasari kalil naŋgi Artemis aqa ñam soqtqa uratqab. Niŋgi qalie, Esia sawaq endia tamo uŋgasari naŋgi Artemis aqa ñam soqtoqnsibqa a qa loueqnub. Sawa sawa kalilq dia dego tamo uŋgasari naŋgi Artemis aqa ñam soqteqnub. Deqa iga Pol siŋgila na ŋiriŋtosim wiyqom. Aqa anjam dena Artemis aqa ñam torei uloŋo uge.”
ACT.19.28	Onaqa Demitrius aqa wau qujai naŋgi aqa anjam di qusibqa tulaŋ minjiŋ oqetnjrnaqa tulaŋ koba murqumyoqnsib maroqneb, “Gago qotei Artemis a segi qujai gago qotei.” 
ACT.19.29	Naŋgi anjam degsib mareqnabqa tamo uŋgasari kalil Efesus qureq di soqneb qaji naŋgi qusibqa naŋgi dego tulaŋ murqumyoqnsibqa Masedonia tamo aiyel Pol dauryosib beb qaji naŋgo ñam Gaius wo Aristarkus wo naŋgi ojsib giriŋnjrosib qure deqa gate kokba naŋgo ulatamuq dia tigeltnjrqa marsib gurgur ti koro sawaq joqsib gileb. 
ACT.19.30	Onaqa Pol a deqa qusiqa tamo uŋgasari naŋgo are latetnjrqa marsiqa naŋgo ambleq aiqa laqnaqa Kristen tamo uŋgasari naŋgi na saidyeb. 
ACT.19.31	Rom qaji tamo kokba qudei Esia sawa taqatoqneb qaji naŋgi Pol qalie. Deqa naŋgi dego anjam qariŋyosib endegsib Pol minjeb, “Ni koro sawaq gilaim.”
ACT.19.32	Tamo uŋgasari tulaŋ gargekoba naŋgi koro sawaq dia koroosib murqumyoqneb. Utru kie qa naŋgi bosib koroeb di naŋgi qaliesai. Utru bei bei qa maroqnsibqa laŋa laŋa murqumyoqneb. 
ACT.19.33	Onaqa Juda naŋgi na tamo bei aqa ñam Aleksander osib koro sawa ambleq di tigeltonabqa tamo uŋgasari naŋgi a unsibqa mareb, “Tamo di aqa une qa kio iga bosim koroonum.” Onaqa Aleksander a tigelosiqa tamo uŋgasari naŋgi anjam bei minjrqa osiqa naŋgi kiriqajqa deqa aqa baŋ soqtej. 
ACT.19.34	Baŋ soqtonaqa naŋgi kiriosai. Di kiyaqa? Naŋgi poinjrej, Aleksander a Juda tamo. Deqa naŋgi kalil olo murqumyoqnsib maroqneb, “Iga Efesus gago qotei Artemis a segi qujai gago qotei.” Naŋgi anjam qujai di tulaŋ waiŋyoqnsib sokobaiyeb.
ACT.19.35	Onaqa Efesus naŋgo gate bei a kamba tigelosiqa tamo uŋgasari kalil naŋgi kiriqajqa deqa aqa baŋ soqtonaqa naŋgi kirieleŋonabqa minjrej, “O Efesus tamo uŋgasari niŋgi quiye. Efesus qureq endia niŋgi na qotei koba Artemis aqa atra tal taqateqnub. Artemis aqa sulum nami laŋ goge dena uloŋosiq mandamq aiej qaji di dego niŋgi na taqateqnub. Tamo uŋgasari kalil naŋgi di qalieonub. 
ACT.19.36	Deqa tamo bei a said qa marqa keresai. O ijo was, niŋgi grotosib une yaib deqa niŋgi mati kiriosib geregere are qaliye. 
ACT.19.37	Tamo aiyel endi naŋgi une saiqoji. Niŋgi na naŋgi laŋa joqsib bonub. Naŋgi gago atra talq dena iŋgi bei bajiŋosai. Naŋgi gago qotei Artemis aqa ñam misiliŋyosai dego. 
ACT.19.38	Deqa Demitrius a ti aqa wau qujai naŋgi ti naŋgi aiyel qa anjam bei soqnimqa joqsib Rom gate kokba naŋgo ulatamuq dia tigeltnjrsib anjam marqab. 
ACT.19.39	Niŋgi dego naŋgi aiyel qa anjam bei soqnimqa bati atibqa Rom gate kokba naŋgi koroosib nuŋgo anjam gereiyqab. 
ACT.19.40	Bini iga laŋa ŋiriŋ tigeltonum utru saiqoji. Deqa Rom gate kokba naŋgi bosib koro endeqa utru nenemgibqa iga na kamba anjam bei minjrqa keresaiigwas.” 
ACT.19.41	Gate tamo dena tamo uŋgasari kalil naŋgi anjam degsi minjrsiqa naŋgi winjrnaq jaraieb.
ACT.20.1	Naŋgi jaraionabqa Pol na Kristen naŋgi metnjrnaqa aqa areq di koroonabqa naŋgo are siŋgilatetnjrej. Osiqa naŋgi uratnjrsiqa Masedonia sawaq gilej. 
ACT.20.2	Gilsiq sawa dia walweloqnsiqa Kristen naŋgi itnjroqnsiqa Qotei aqa anjam gargekoba minjroqnej. Minjreqnaqa aqa anjam dena naŋgo are siŋgilatetnjroqnej. Onaqa a naŋgi uratnjrsiqa gilsiq Grik naŋgo sawaq di brantej. 
ACT.20.3	Brantosiqa sawa dia bai qalub sosiqa dena qobuŋ na Siria sawaq gilqa laqnaqa Juda tamo qudei naŋgi na Pol qalsib moiotqa mareqnab qusiqa endegsi are qalej, “E qobuŋ na gilqasai. E olo puluosiy siŋga na Masedonia sawaq aisiy dena Siria sawaq gilqai.” 
ACT.20.4+ACT.20.5	A degsi are qalsiqa tigelosiq aiqa osiqa tamo qudei naŋgi joqsiqa koba na aieb. Tamo di naŋgo ñam agi marqai. Bei Sopater. A Pirus aqa ŋiri. A Beria qure qaji. Tesalonaika tamo aiyel Aristarkus wo Sekundus wo naŋgi dego Pol koba na aieb. Bei Gaius. A Derbe qure qaji. Bei Timoti. Esia qaji tamo aiyel Tikikus wo Trofimas wo naŋgi dego Pol koba na aieb. Tamo naŋgi di Pol na joqsiqa koba na Masedonia sawaq aieb. Aisib dia iga Pol qu uratgosib namo aisib Troas qureq di branteb. Brantosib dia iga qa tariŋoqneb. 
ACT.20.6	Ariya Juda naŋgo bem tiyosai qaji uyqa bati koboonaqa iga Filipai qureq dia qobuŋ bei gogetosim qobuŋ na aisim bati 5-pela koboonaqa Troas qureq di tiryem. Tiryosim dia tamo naŋgi iga qa tariŋoqneb qaji naŋgi itnjrsimqa bati 7-pela naŋgi koba na soqnem.
ACT.20.7	Onaqa Juda naŋgo yori bati koboonaqa qolo iga na Kristen naŋgi koroinjrsimqa naŋgi koba na bem gentosim uyem. Bem uyeqnamqa Pol na Qotei aqa anjam minjroqnej. A anjam olekoba mareqnaq qolo jigeej. Di kiyaqa? Nebeamqa a naŋgi uratnjrsim aiqajqa deqa. 
ACT.20.8	Naŋgi koroesonabqa warum goge dia lam gargekoba pumbloŋoqnej. 
ACT.20.9	Aŋgro wala bei aqa ñam Yutikus a siraŋme kiñala dadaŋ gogeqsi aqa areq di awesoqnej. Onaqa Pol a anjam tulaŋ olekoba mareqnaqa Yutikus a urŋamyonaqa tibiboqnej. Osiq qambumtosiqa warum goge dena uloŋosiq mandamq aiej. Onaqa naŋgi kalil mandamq aisib Yutikus osib soqteb a moiej. 
ACT.20.10	Onaqa Pol a dego mandamq aisiqa aŋgro wala di soqoŋyej. Soqoŋyonaqa a olo ŋambile soqnej. Deqa Pol na tamo uŋgasari kalil Naŋgi minjrej, “Niŋgi are ugeiŋgaiq. A ŋambile unu.” 
ACT.20.11	Pol a na naŋgi degsi minjrsiqa olo warum gogeq oqsiqa dia bem giŋgeŋyonaqa naŋgi uyeb. Uynabqa Pol na olo anjam olekoba naŋgi minjreqnaqa nebeej. Nebeonaqa Pol a naŋgi uratnjrsiqa aiqa osiqa endegsi minjrej, “O ijo was niŋgi quiye. E aieqnum. Deqa niŋgi bole soqniye.” 
ACT.20.12	Aŋgro wala di a ŋambile sonaqa deqa aqa was naŋgi tulaŋ areboleboleinjrnaqa a osib naŋgo talq gileb.
ACT.20.13	Ariya iga Pol uratosim qobuŋ bei gogetosim aisim Asos qureq di tiryem. Di kiyaqa? Pol a nami iga endegsi mergej, “Niŋgi namooiye. E bunuqna siŋga na walwelosiy aisiy Asos qureq dia niŋgi itŋgwai. Osiy dena niŋgi koba na qobuŋ gogetosim aiqom.” Pol a iga degsi mergej. Deqa iga namo qobuŋ na aisim Asos qureq di tiryosim Pol qa tariŋoqnem. 
ACT.20.14	Ariya Pol a bunuqna Asos qureq bosiq dia iga itgonaqa iga koba na qobuŋ gogetosim qobuŋ na aisim Mitilini qureq di tiryem. 
ACT.20.15	Nebeonaqa iga dena qobuŋ na aisim Kios nui qalaq di tigelosim ŋereŋem. Olo nebeonaqa iga qobuŋ na aisim Samos nui qalaq di tigelosim ŋeiem. Olo nebeonaqa iga aisim Miletus qureq di tiryem. 
ACT.20.16	Pol na iga endegsi mergej, “Iga Efesus qure buŋyosim urur Jerusalem aiqom. Aisim di soqnimqa Juda naŋgo iŋgi meli bunuj otoro bati ñam Pentikos di brantim unqom. E Esia sawaq endia bati olekoba sqasai.” Pol a na iga degsi mergej.
ACT.20.17+ACT.20.18+ACT.20.19	Deqa iga Miletus qureq di tiryosim Pol na tamo qudei naŋgi qariŋnjrnaqa naŋgi siŋga na gilsib Efesus qureq di brantosib Kristen gate naŋgi endegsi minjreb, “Niŋgi Miletus qureq aisib dia Pol itosib aqa areq di koroabqa a na niŋgi anjam bei merŋgwas.” Onaqa Kristen gate naŋgi tigelosib Miletus qureq aisib dia Pol itosib aqa areq di koroonabqa a na naŋgi anjam endegsi minjrej,
ACT.20.17+ACT.20.18+ACT.20.19	“O Kristen gate niŋgi quiye. E Esia sawaq branto ŋasiti e nuŋgoq bosim niŋgi koba na soqnem. Sosimqa e bati gaigai Tamo Koba Yesus aqa anjam niŋgi merŋgoqnem. E ijo segi ñam soqtqajqa are qalosaioqnem. Ijo kumbra di niŋgi qalie. E niŋgi koba na sosimqa gulube gargekoba itoqnsim akamoqnem. Bati gargekoba Juda naŋgi na e lubsib moiotbqa mareqnab dena e are gulubekobaiboqnej. 
ACT.20.20	Niŋgi qalie, e bati gaigai nuŋgo koro sawaq dia, nuŋgo segi segi talq dia nuŋgo are siŋgilatetŋgwajqa anjam merŋgoqnem. E anjam deqaji niŋgi merŋgwajqa uratosaioqnem. 
ACT.20.21	E bati gaigai Juda tamo ti Grik tamo ti naŋgi are bulyosib Qotei aqaq bosib gago Tamo Koba Yesus qa naŋgo areqalo siŋgilatqajqa deqa e siŋgila na anjam minjroqnem. 
ACT.20.22	Deqa niŋgi quiye. Bini Qotei aqa Mondor na ijo are tigeltetbqoqa e Jerusalem qureq aieqnum. Dia kumbra kie ijoq di brantqas di e qaliesai. 
ACT.20.23	E qure qureq dia laqnamqa Qotei aqa Mondor na e endegsi merbeqnu, ‘Ni Jerusalem dia tonto talq aisim gulube koba oqam.’ Deqa e qalieonum, kumbra di ijoq bqas.
ACT.20.24	“Di uŋgum. E ijo segi jejamu qa are qalosaieqnum. Wau kalil Tamo Koba Yesus na ebej qaji di yosiy kobotqajqa are qaleqnum. Wau di endegsi unu. E siŋgila na Yesus aqa anjam bole tamo uŋgasari naŋgi minjre minjre laqnqai. Anjam bole di aqa damu agiende. Qotei a tamo uŋgasari naŋgi qa are boleiyoqnsiqa naŋgi eleŋeqnu.
ACT.20.25	“Deqa niŋgi quiye. E nami nuŋgo ambleq di sosimqa anjam endegsi plaltosim merŋgoqnem, ‘Qotei a nuŋgo Mandor Koba sosiq niŋgi taqatŋgeqnu.’ Ariya bini e qalieonum, e niŋgi uratŋgitqa niŋgi ijo ulatamu olo unqasai. 
ACT.20.26+ACT.20.27	E nuŋgo ambleq di sosimqa e Qotei aqa areqalo kalil niŋgi merŋgwajqa uratosaioqnem. Agi kalil merŋgekritem. Deqa tamo bei a nuŋgo ambleq di padalqas di ijo une na sai. 
ACT.20.28	O ijo was niŋgi nuŋgo segi segi jejamu geregere taqatosib Qotei aqa tamo uŋgasari naŋgi dego geregere taqatnjroqniye. Qotei aqa tamo uŋgasari naŋgi kaja bul. Qotei na aqa segi Ŋiri Yesus Kristus aqa leŋ na naŋgi awainjrej. Deqa niŋgi na naŋgi geregere taqatnjroqnsibqa naŋgo mandor bole soqniye. Wau di Qotei aqa Mondor na niŋgi eŋgej. 
ACT.20.29	E qalie, e niŋgi uratŋgitqa gisaŋ anjam maro tamo qudei naŋgi nuŋgo ambleq aiqab. Bauŋ juwaŋ na kaja ugeugeinjreqnub dego kere gisaŋ anjam maro tamo naŋgi di nuŋgo ambleq aisib Qotei aqa tamo uŋgasari naŋgi ugeugeinjroqnqab. 
ACT.20.30	Nuŋgo ambleq dena dego gisaŋ anjam maro tamo qudei naŋgi tigelosib Qotei aqa anjam bole bulbulyoqnsibqa gisaŋ anjam merŋgoqnqab. Yibqa Yesus aqa tamo uŋgasari naŋgi qusibqa Qotei aqa anjam bole ulontosib naŋgi daurnjrqab. 
ACT.20.31	Deqa niŋgi geregere ŋam atsib sosibqa ijo kumbra e bati gaigai nuŋgo ambleq di yoqnem qaji deqa are qalsib dauryoqniye. Agi wausau qalub e niŋgi koba na sosimqa niŋgi padalaib deqa qolo ti qanam ti Qotei aqa anjam niŋgi merŋgoqnsim akamoqnem. E wau di uratosaioqnem. Niŋgi ijo kumbra deqa geregere are qalsib dauryoqniye.
ACT.20.32	“Bini e niŋgi Qotei aqa baŋq di ateleŋitqa a na niŋgi geregere taqatŋgoqnqas. Qotei a niŋgi qa are boleiyosiqa eleŋej anjam di niŋgi siŋgila na ojesoqnibqa anjam dena nuŋgo are siŋgilatetŋgoqnqas. Niŋgi Qotei aqa segi tamo uŋgasari a na nami gilteleŋej qaji. Deqa mondoŋ a na niŋgi iŋgi bole bole eŋgoqnqas.
ACT.20.33	“E silali qa kio gara qa kio tamo bei ŋilyosaioqnem. 
ACT.20.34	Niŋgi qalie, e iŋgi bei qa truquoqnsimqa e segi wauoqnsim iŋgi awaiyoqnsim tamo naŋgi e ombla na wauoqnem qaji naŋgi iŋgi anainjroqnem. 
ACT.20.35	Kumbra kalil e nuŋgo ambleq di yoqnem qaji di niŋgi segi unoqneb. Unoqnsib endegsi poiŋgoqnej, ‘Pol aqa kumbra di bole. Deqa iga Pol aqa kumbra di dauryosim siŋgila na wauoqnsimqa tamo uŋgasari siŋgila saiqoji unub qaji naŋgi aqaryainjroqnqom. Iga Tamo Koba Yesus aqa anjam nami marej qaji deqa are qaloqnsim degsi wauoqnqom.’ Agi Yesus a segi nami endegsi marej, ‘Tamo bei na tamo bei aqaryaiyosim iŋgi bei yqas di tamo iŋgi oqas qaji a areboleboleiyqas. Ariya tamo a na iŋgi yqas qaji a olo tulaŋ arebolebolekobaiyqas.’”
ACT.20.36	Pol a na Efesus gate naŋgi anjam degsi minjrsiq koboonaqa siŋga pulutosiqa naŋgi koba na Qotei pailyeb. 
ACT.20.37	Pailyosib koboonaqa gate naŋgi are tulaŋ ugeinjrnaqa Pol soqoŋyosib akamoqnsib a kundoqyoqneb. 
ACT.20.38	Pol na minjrej, “Niŋgi ijo ulatamu olo unqasai.” Aqa anjam deqa naŋgi are tulaŋ ugeinjrej. Ariya naŋgi na iga suweigonab iga alile aisim naŋgi uratnjrsim qobuŋ gogetosim aiem.
ACT.21.1	Iga qobuŋ na aisim Kos nui buŋyosim aisim nebeonaqa Rodes nuiq di tiryonam olo nebeej. Nebeonaqa iga Rodes nui uratosim aisim Patara qureq di tiryem. 
ACT.21.2	Dia qobuŋ bei Fonisia sawaq gilqa laqnaqa iga qobuŋ di gogetosim gilem. 
ACT.21.3	Iga qobuŋ na gilsim Saiprus nui jojomyosim baŋ qonaŋq waiysim buŋyosim gilem. Gilsim Siria sawa buŋyosim Tair qureq di tiryem. Dia tamo qobuŋq di wauo qaji naŋgi na iŋgi iŋgi kalil waŋgarosib mandamq di ateleŋeb. 
ACT.21.4	Qure dia iga na Kristen tamo qudei naŋgi itnjrsimqa bati 7-pela naŋgi koba na soqnem. Sonamqa Qotei aqa Mondor na anjam ubtosiqa naŋgi endegsi minjrej, “Pol a Jerusalem dia gulube koba itqas.” Degsi minjrnaq qusibqa Pol minjoqneb, “Ni Jerusalem aiaim.” Onaqa Pol a kamba minjroqnej, “Sai. E Jerusalem aiqai.” 
ACT.21.5	Ariya bati 7-pela koboonaqa iga Pol ombla na qure di uratosim qobuŋ gogetqa marsim alile aiem. Kristen tamo uŋgasari naŋgo aŋgro ti naŋgi na iga suweigosib alile aisim dia iga koba na siŋga pulutosim Qotei pailyem. 
ACT.21.6	Pailyo koboonaqa iga naŋgi baŋ ojsimqa minjrem, “Niŋgi bole soqniye.” Onaqa naŋgi na iga mergeb, “Niŋgi aiiye.” Degsi mergonab iga qobuŋ gogeteqnamqa naŋgi olo puluosib naŋgo qureq gileb.
ACT.21.7	Ariya iga qobuŋ na Tair qure uratosim aisim Tolemes qureq di tiryem. Tiryosim dia Kristen naŋgi itnjrsimqa bati qujai naŋgi koba na soqnem. 
ACT.21.8	Nebeonaqa iga Tolemes qure uratosim walwelosi aisim Sisaria qureq di brantem. Brantosim Yesus aqa anjam maro tamo bei aqa ñam Filip aqa talq gilsimqa a ombla soqnem. Nami Jerusalem dia tamo 7-pela naŋgi iŋgi jeio wau yqajqa giltnjreb deqaji bei agi Filip. 
ACT.21.9	Filip aqa asi qolqe naŋgi a ombla soqneb. Naŋgi Qotei aqa medabu o qaji uŋa.
ACT.21.10	Bati qudei iga Sisaria qureq di sonamqa Qotei aqa medabu o qaji tamo bei aqa ñam Agabus a Judia sawaq dena walwelosiq gagoq bej. 
ACT.21.11	Bosiqa Pol aqa alalag yaiyosiqa qombilgej. Qombil aqa utru agiende. Agabus na Pol aqa alalag osiq aqa segi baŋ ti siŋga ti alalag dena qosej. Osiqa mergej, “Qotei aqa Mondor na e endegsi merbqo, ‘Jerusalem qureq dia Juda naŋgi na tamo alalag endi tigeqnu qaji aqa siŋga ti baŋ ti endegsib qosqab. Osib tamo di osi gilsib sawa bei bei qaji tamo naŋgo baŋq di atibqa naŋgi na a ugeugeiyqab.’” Dena qombil osorgej.
ACT.21.12	Onaqa iga Agabus aqa anjam di qusimqa iga ti tamo uŋgasari qudei qure dia soqneb qaji naŋgi ti Pol minjoqnem, “Ni Jerusalem aiaim.” 
ACT.21.13	Onaqa Pol na iga mergej, “Niŋgi kiyaqa akamoqnsib are gulubetetbeqnub? E Tamo Koba Yesus aqa ñam qa tonto talq waibqab di kere. Aqa ñam qa e lubib moiqai di dego kere. E gulube di uratqasai. E itqai.” 
ACT.21.14	Pol a degsi gago anjam quqwa uratosiq mergonaqa iga na olo saidyosai. Iga marem, “Uŋgum. Pol a Tamo Koba Qotei aqa areqalo dauryosim Jerusalem aiem.”
ACT.21.15	Ariya bati qudei koboonaqa iga Jerusalem aiqa marsimqa gago iŋgi iŋgi kalil gereiyosim tigelosim aiem. 
ACT.21.16	Aiqa yeqnam Sisaria tamo qudei Yesus dauryoqneb qaji naŋgi na iga suweigosib koba na aisim Jerusalem qureq di brantem. Brantosim naŋgi na iga tamo bei aqa ñam Nason aqa talq dia uratgosib olo pulueb. Deqa iga Nason ombla aqa talq di soqnem. Nason a nami Yesus dauryoqnsiq soqnej. Aqa qure utru Saiprus. 
ACT.21.17	Ariya iga Jerusalem di brantonamqa Kristen was naŋgi na iga nugsibqa tulaŋ areboleboleinjrnaqa iga osib geregereigeb.
ACT.21.18+ACT.21.19	Nebeonaqa iga Pol ombla na Jems unqajqa aqa talq gilem. Kristen gate kalil naŋgi Jems koba na koroesonab iga gilsim tal gogetosim naŋgi itnjrem. Nami Qotei na Pol qariŋyonaqa a sawa bei beiq dia laqnsiqa tamo uŋgasari naŋgi Yesus aqa anjam minjre minjre laqnej. Deqa a Jerusalem dia Kristen gate naŋgi itnjrsiqa aqa wau deqa naŋgi sainjrej.
ACT.21.20	Onaqa naŋgi Pol aqa anjam di qusibqa naŋgi tulaŋ areboleboleinjrnaqa Qotei aqa ñam soqteb. Osib Pol minjeb, “O gago was Pol, ni qalie, Juda tamo uŋgasari tulaŋ gargekoba naŋgi are bulyoqnsibqa Yesus qa naŋgo areqalo siŋgilateqnub. Naŋgi Moses aqa dal anjam dauryqajqa dego tulaŋ siŋgilaeqnub. 
ACT.21.21	Deqa tamo qudei naŋgi na ino jejamu laŋa gisaŋyoqnsib Juda naŋgi endegsib minjreqnub, ‘Pol a na Juda tamo uŋgasari sawa bei beiq di unub qaji naŋgi Moses aqa dal anjam dauryqa saidnjroqnsiq endegsi minjreqnu, “Nuŋgo aŋgro naŋgi muluŋ breinjraib. Juda kumbra dego Moses nami merŋgej qaji di uratiye. Di dauryaib.” ’ Naŋgi degsib ino jejamu laŋa gisaŋyoqnsib Juda tamo uŋgasari naŋgi minjreqnub. 
ACT.21.22	Iga qalie, Juda naŋgi quqwab, ni Jerusalem bonum. Qusibqa ni qa are ugeinjrqas. Deqa iga kierqom? 
ACT.21.23	Od, iga ni endegsi mermim ni degye. Gago ambleq endia Juda tamo qolqe unub. Naŋgi gago Juda kumbra dauryosib Qotei pailyqa osib naŋgo gate baŋga ti mejuŋgum ti urateb unub. 
ACT.21.24	Deqa ni naŋgi joqsim atra tal miligiq gilsim une kobotqajqa kumbra Moses a nami marej qaji di naŋgi koba na dauryosib yiye. Osim wagme awaiyetnjrimqa naŋgi na Qotei atraiyosib naŋgo gate baŋga ti mejuŋgum ti joqwab. Ni degyimqa Juda tamo kalil naŋgi ni numsib endegsib qalieqab, ‘Bole, Pol a dego Moses aqa dal anjam dauryo qaji tamo. Anjam naŋgi a qa mareqnub qaji di bolesai.’ Naŋgi degsib qalieosib ni qa boleqab. 
ACT.21.25	Ariya iga nami anjam endegsim neŋgreŋyosim sawa bei bei qaji tamo uŋgasari Yesus qa naŋgo areqalo siŋgilato qaji naŋgi qa qariŋyem, ‘Niŋgi na qotei gisaŋ atrainjro qaji iŋgi bei uyaib. Wagme leŋ ti uyaib. Wagme sil na kakoro tontnjrnab moreŋeb qaji di uyaib. Sambala kumbra dego yaib.’ Iga nami anjam degsim keretosim neŋgreŋyosim naŋgi qa qariŋyem.” 
ACT.21.26	Onaqa Pol a Kristen gate naŋgo anjam di qusiqa minjrej, “Od, e nuŋgo anjam di dauryqai.” Osiqa nebeonaqa a na tamo qolqe naŋgi di joqsiqa atra tal miligiq gilsiq une kobotqajqa kumbra Moses a nami marej qaji di naŋgi koba na dauryosib yeb. Osiqa atra tamo gate endegsi minjej, “Bati 7-pela koboamqa e na gago segi segi wagme osiy Qotei atraiyqai.”
ACT.21.27+ACT.21.28	Ariya bati 7-pela di koboqa laqnaqa Juda tamo qudei Esia sawaq dena beleŋeb qaji naŋgi Pol a atra tal miligiq di sonaq unsibqa bosib a ojeb. Ojsib murqumyoqnsib Juda tamo uŋgasari kalil naŋgo areqalo ugetetnjrqa marsibqa Pol aqa jejamu laŋa gisaŋyosib minjreb, “O Israel tamo uŋgasari, niŋgi kalil bosib iga aqaryaigosib Pol qalib moiqas. Pol a sawa sawa kalilq dia iga Juda qa ti Moses aqa dal anjam qa ti atra tal qa ti misiliŋ anjam mareqnaqa tamo uŋgasari kalil queqnub. Di segi sai. A dego Grik tamo qudei naŋgi joqsiqa koba na atra tal miligiq gileb. Aqa kumbra dena a na Qotei aqa atra tal di ugetej.” 
ACT.21.29	Naŋgi na degsib minjreb. Di kiyaqa? Nami Efesus tamo bei aqa ñam Trofimus a Pol ombla na Jerusalem qureq dia laqnabqa unjrsib are qaleb, “Pol a tamo di osiqa atra tal miligiq gilej.” Degsi are qalsib deqa minjreb.
ACT.21.30	Onaqa tamo uŋgasari kalil Jerusalem qureq di soqneb qaji naŋgi anjam di qusibqa minjiŋ oqetnjrnaqa leleŋkobaoqnsibqa gurgur ti atra tal miligiq gilsib Pol ojeb. Ojsib giriŋyosib oqeq atsib atra tal aqa siraŋme kalil kabuteleŋeb.
ACT.21.31	Osib naŋgi Pol moiotqa marsibqa baŋ na qaloqneb. Onaqa Rom qaja tamo naŋgo gate koba a anjam endegsi quej, “Juda tamo uŋgasari kalil naŋgi minjiŋ oqetnjrqoqa murqumyeqnub.” 
ACT.21.32	A degsi qusiqa aqa qaja tamo qudei naŋgo gate naŋgi ti joqsiqa gurgur ti tamo uŋgasari naŋgo ambleq ainabqa unjrsibqa Pol qalqa urateb. 
ACT.21.33	Onaqa qaja tamo naŋgo gate koba a bosiqa Pol ojsiqa aqa qaja tamo naŋgi minjrej, “Sil siŋgila kokba aiyel osi bosib a tontiye.” Onaqa naŋgi bosib Pol tontonabqa qaja tamo naŋgo gate koba a na tamo uŋgasari kalil naŋgi endegsi nenemnjrej, “Tamo endi yai? A une kie yqo deqa niŋgi a qaloqnab?” 
ACT.21.34	A na naŋgi degsi nenemnjrnaqa naŋgi olo leleŋkobaoqnsib anjam utru segi segi mareleŋoqneb. Qudei anjam bei maroqneb. Qudei anjam bei maroqneb. Naŋgi degsib mareleŋoqnsib deqa naŋgi Pol aqa une utru geregere ubtsi marqa keresai. Deqa qaja tamo naŋgo gate koba a na aqa qaja tamo naŋgi minjrnaqa naŋgi Pol osib naŋgo ŋeio talq osi gileb. 
ACT.21.35+ACT.21.36	Osi giloqnsib naŋgo ŋeio tal jojomyeqnabqa tamo uŋgasari kalil naŋgi minjiŋ ani oqetnjrnaqa naŋgi daurnjroqnsib murqumyoqnsib maroqneb, “Niŋgi na Pol qalsib moiotiye.” Naŋgi degsib maroqneb deqa qaja tamo naŋgi na Pol soqtosib naŋgo qawarq di atsib osi giloqneb.
ACT.21.37	Osi gilsib naŋgo ŋeio tal gogeq di atqa laqnabqa Pol a Grik anjam na qaja tamo naŋgo gate koba endegsi nenemyej, “E ni anjam bei mermqa kere e?” Onaqa minjej, “Ni Grik anjam qalie e? 
ACT.21.38	E endegsi are qalonum. Ni Isip tamo bei nami Rom ti qotqa marsiqa tigelosiq qaja tamo 4,000 joqsiqa wadau sawaq di laqnej qaji agi ni edegonum.” 
ACT.21.39	Onaqa Pol na minjej, “E tamo di sai. E Juda tamo. Ijo qure utru Tarsus. Tarsus a qure kobaquja. A Silisia sawaq di unu. A qure ñam ti. Deqa ni mare. E na tamo uŋgasari kalil naŋgi anjam bei minjrqa kere e?” 
ACT.21.40	Onaqa qaja tamo gate a na Pol odynaqa tetaq di tigelosiqa aqa baŋ soqtonaqa tamo uŋgasari kalil naŋgi kiri kirionabqa Hibru anjam na endegsi minjrej,
ACT.22.1	“O ijo was niŋgi ijo abu ti e kamba anjam bei merŋgit quiye.” 
ACT.22.2	Pol a Hibru anjam na naŋgi degsi minjrnaqa naŋgi kalil torei kiri kiriosib sonab olo endegsi minjrej, 
ACT.22.3	“E Juda tamo. Ijo qure utru Tarsus. Tarsus a Silisia sawaq di unu. E dia ŋambabonam ijo ai wo abu wo naŋgi na e Jerusalem qureq osi bonabqa e endia tamo kobaqujaem. Kobaqujaosimqa Gamaliel aqa skul kobaq gilem. Gilsim di sonamqa a na gago moma naŋgo dal anjam kalil geregere plaltosiq osorboqnej. Deqa e Qotei aqa kumbra kalil dauryqajqa tulaŋ siŋgilaoqnem. Niŋgi bini Qotei aqa kumbra kalil dauryqajqa siŋgilaeqnub dego kere e dego dauryqajqa tulaŋ siŋgilaoqnem. 
ACT.22.4	Deqa e na tamo uŋgasari Yesus aqa gam dauryoqneb qaji naŋgi tulaŋ ugeugeinjroqnsim tontnjroqnsim tonto talq di breinjreqnam qaja tamo naŋgi na ñumeqnab moreŋoqneb. 
ACT.22.5	Niŋgi na Juda tamo kokba ti atra tamo gate a ti naŋgi nenemnjribqa ijo kumbra deqa niŋgi saiŋgwab. Agi e na nami atra tamo gate a endegsi minjem, ‘Ni anjam bei neŋgreŋyosim ebimqa e anjam di Damaskus qureq osi aisiy Juda gate kokba Damaskus qureq di unub qaji naŋgi enjritqa sisiyosib odbibqa e na tamo uŋgasari Yesus qa naŋgo areqalo siŋgilateqnub qaji naŋgi ojeleŋosiy joqsiy bosiy Jerusalem endia tonto talq di breinjrqai.’ E degsim atra tamo gate minjem.
ACT.22.6+ACT.22.7	“Deqa e walwelosi aisim Damaskus qure jojomyeqnamqa qanam jige puloŋ siŋgila koba minjal ti laŋ goge dena aisiq ijo ulatamuq di tulaŋ koba riaŋonaqa e uloŋosim mandamq di ŋeiem. Ŋeiesosim kakoro bei laŋ goge dena brantonaq quem. A endegsi merbej, ‘O Sol, ni kiyaqa e ugeugeibeqnum?’ 
ACT.22.8	Onaqa e na kamba minjem, ‘O Tamo Koba, ni yai?’ Onaqa merbej, ‘E Yesus Nasaret qaji agi ni na ugeugeibeqnum qaji.’ 
ACT.22.9	Tamo e ombla na walweloqneb qaji naŋgi dego puloŋ di uneb. Ariya anjam Yesus na merbej qaji di naŋgi qusib poinjrosai.
ACT.22.10	“Onaqa e na olo Yesus minjem, ‘O Tamo Koba, ni e wau kie yqajqa merbqam?’ Onaqa Tamo Koba Yesus na merbej, ‘Ni tigelosim Damaskus qureq aisim dia tamo bei itqam. A na ni wau kie yqam di mermqas.’ 
ACT.22.11	Puloŋ di tulaŋ koba riaŋosiq ŋam qamotbonaqa deqa e ŋam ambruibonaqa ŋam atqa keresai. Deqa tamo naŋgi e ombla na walweloqneb qaji naŋgi ijo baŋ ojsib e babaŋbsib Damaskus qureq osi aieb.
ACT.22.12	“Damaskus qureq dia tamo bei soqnej aqa ñam Ananaias. A Qotei aqa dal anjam dauryo qaji tamo. Juda tamo uŋgasari kalil Damaskus qureq di soqneb qaji naŋgi a qa maroqneb, ‘A tamo bolequja.’ 
ACT.22.13	Ariya e Damaskus qureq aisim di sonamqa Ananaias na e itbosiqa ijo areq di tigelosiq merbej, ‘O ijo was Sol, ino ŋamdamu olo poimeme.’ Degsi merbonaqa bati qujai deqa ijo ŋamdamu poibonaqa e olo ŋam atsim Ananaias aqa ulatamu unem. 
ACT.22.14	Onaqa Ananaias na olo merbej, ‘Gago moma naŋgo Qotei a na ni giltmqo. Ni aqa areqalo dauryosim Yesus unimqa a na ni anjam bei mermim quqwajqa deqa ni giltmqo. Yesus agi kumbra tiŋtiŋ yeqnu qaji tamo. 
ACT.22.15	Deqa ni Yesus aqa anjam mare mare laqnimqa tamo uŋgasari kalil naŋgi quoqnqab. Kumbra kalil ni unoqnqam qaji deqa ti anjam kalil ino dabkala na quoqnqam qaji deqa ti ni na tamo uŋgasari kalil naŋgi sainjroqnimqa quoqnqab. 
ACT.22.16	Deqa ni tariŋaim. Ni urur tigelosim are bulyosim Yesus aqa ñam qa ino areqalo siŋgilatosim pailye. Yimqa e na ni yansmitqa Qotei na ino une kalil kobotetmqas.’ Ananaias na e anjam degsi merbonaqa e aqa anjam di dauryosim yem.
ACT.22.17+ACT.22.18	“Onaqa bati bei e olo Jerusalem qureq bosimqa atra tal miligiq dia Qotei pailyoqnem. Pailyoqnsimqa bati deqa e ŋeiobilqeiobulosim Yesus unem. Yesus unnamqa merbej, ‘Ni Jerusalem endia ijo anjam maroqnqab di Juda naŋgi na ni quetmoqnqasai. Deqa ni Jerusalem endi saim. Ni urur tigelosim Jerusalem qure uratosim aie.’ 
ACT.22.19+ACT.22.20	Onaqa e na Yesus minjem, ‘O Tamo Koba, e kiyaqa Jerusalem uratqai? Juda naŋgi na ijo anjam quetbqab. Naŋgi qalie, nami e are bulyosaisosim bati deqa e naŋgo Qotei tal miligiq giloqnsimqa tamo uŋgasari ni qa naŋgo areqalo siŋgilato qaji naŋgi ojeleŋoqnsim toqoŋ na ñumoqnsim tonto talq di breinjroqnem. Nami Juda naŋgi na ino wau tamo Stiven meniŋ na qaleqnabqa e jojom di tigelosim tamo naŋgi a qaloqneb qaji naŋgo gara jugo taqatesosim endegsi minjroqnem, “Keretosib Stiven qalonub moiqo.” Ijo kumbra di Juda naŋgi qalie. Deqa naŋgi ijo anjam quetbqab.’ 
ACT.22.21	Onaqa Tamo Koba Yesus na e olo merbej, ‘Ni tigelosim Jerusalem qure uratosim aie. E ni qariŋmitqa ni sawa isaq aisim dia sawa bei bei qaji tamo naŋgi ijo anjam minjroqnqam.’”
ACT.22.22	Pol a anjam degsi maroqnsiq gilsiq a sawa bei bei qaji tamo naŋgoq aiqa marnaqa anjam qujai di Juda naŋgi qusib deqa minjiŋ ani oqetnjrnaqa tulaŋ koba leleŋosib maroqneb, “Pol a qalib moiem. Tamo deqaji mandamq endi olo saiq.” 
ACT.22.23	Juda naŋgi degsib maroqnsib murqumyoqnsib naŋgo gara jugo piqteleŋosib naŋgo baŋ na wi ramboiyoqnsib breiyeqnab goge oqoqnej. 
ACT.22.24	Onaqa qaja tamo naŋgo gate koba a Juda naŋgo kumbra di unsiqa aqa qaja tamo naŋgi minjrej, “Niŋgi Pol osib nuŋgo ŋeio tal miligiq osi gilsib bu toqoŋ na kumbaiŋyiye. Kumbaiŋyosib nenemyibqa aqa une kie qa kio tamo uŋgasari naŋgi murqumyoqnsib a qalib moiqajqa mareqnub di a na geregere mergimqa iga quqwom.” 
ACT.22.25	Onaqa qaja tamo naŋgi na Pol sil na tontosib kumbaiŋyqa laqnabqa a na qaja tamo gate bei jojom di tigelesoqnej qaji di minjej, “E Rom qaji tamo. Deqa niŋgi ijo une geregere qalieosaisosib e laŋa kumbaiŋbqab di kumbra bole kio?”
ACT.22.26	Onaqa qaja tamo gate dena Pol aqa anjam di qusiqa a qaja tamo naŋgo gate koba aqa areq gilsiqa nenemyej, “Pol a Rom qaji tamo. Deqa ni a kieryqam?” 
ACT.22.27	Degsi minjnaq qusiqa Pol aqa areq gilsiq minjej, “Ni merbe, ni bole Rom qaji tamo e?” Onaqa Pol na minjej, “Od. E Rom qaji.” 
ACT.22.28	Degsi minjnaqa gate koba dena olo Pol minjej, “E silali kobaquja waiyonamqa deqa naŋgi na e Rom qaji tamo ateb.” Onaqa Pol na kamba minjej, “E silali waiyosai. Ijo ai wo abu wo naŋgi Rom qaji. Deqa e Rom qaji tamo tiŋtiŋ.” 
ACT.22.29	Onaqa qaja tamo naŋgi Pol aqa anjam di qusib a kumbaiŋyqa urateb. Pol a marej, “E Rom qaji tamo.” A degsi marej deqa qaja tamo naŋgo gate koba a ulaej. Di kiyaqa? A na aqa qaja tamo naŋgi minjrnaqa Pol sil na tonteb deqa.
ACT.22.30	Ariya naŋgi sonab nebeej. Une kie qa kio Juda naŋgi na Pol qalsib moiotqa maroqneb di qaja tamo naŋgo gate koba a qalieqa marsiqa Pol osiq sil palontetosiq atra tamo kokba ti Juda tamo bole bole ti naŋgi metnjrnaq bosib koroonabqa Pol osiqa naŋgo ulatamuq di tigeltej.
ACT.23.1	Onaqa Pol a Juda tamo kokba naŋgi koqnjrsiqa endegsi minjrej, “O ijo was niŋgi quiye. E nami Qotei aqa ŋamgalaq dia kumbra bole bole yoqnem agi bini yoqnsim unum. Deqa e are gulube saiqoji.” 
ACT.23.2	Onaqa atra tamo gate aqa ñam Ananaias a Pol aqa anjam di qusiqa minjiŋ oqetonaqa tamo naŋgi Pol aqa areq di tigelesoqneb qaji naŋgi minjrej, “Niŋgi Pol aqa medabuq di qaliye.” 
ACT.23.3	Onaqa Pol na Ananaias minjej, “Qotei na ni dego lumqas. Ni ŋamtaŋ jigat ŋam qaq qat na laŋa babaŋq di limo bul. Deqa ino uno boledamu. Ariya ino miligi jigat. Agi ni Moses aqa dal anjam dauryosim ijo une qalieqajqa tigeltbonum. Osim olo Moses aqa dal anjam gotraŋyosim naŋgi e lubqajqa minjronum. Di kumbra uge.”
ACT.23.4	Onaqa tamo naŋgi Pol aqa areq di tigelesoqneb qaji naŋgi aqa anjam di qusibqa minjeb, “Ni kiyaqa Qotei aqa atra tamo gate degsi misiliŋyonum?” 
ACT.23.5	Degsib minjnabqa Pol na minjrej, “O was qu, a atra tamo gate di e qaliesai. Deqa e anjam grotonum. Agi Qotei aqa anjam bei nami endegsib neŋgreŋyeb unu, ‘Ni ino gate koba anjam uge minjaim.’ Deqa niŋgi kere merbonub.”
ACT.23.6	Ariya Juda tamo kokba awoeleŋesoqneb qaji naŋgo ambleq dia Sadyusi tamo ti Farisi tamo ti soqneb. Onaqa Pol a degsi qalieosiqa leleŋosiq minjrej, “O ijo was niŋgi quiye. E Farisi tamo. Ijo abu a dego Farisi tamo. Deqa e endegsi are qalonum. Tamo kalil moreŋo qaji naŋgi mondoŋ olo subq na tigelqab. Anjam deqa e ijo areqalo tulaŋ siŋgilatejunum. Anjam deqa qujai naŋgi na e ojsib agi nuŋgo ŋamdamuq di tigeltbonub.”
ACT.23.7	Pol a na naŋgi degsi minjrnaqa Farisi ti Sadyusi ti naŋgi ŋiriŋkobaosib areqalo aiyel osib poeleŋeb. 
ACT.23.8	Di kiyaqa? Sadyusi naŋgi gaigai maroqneb, “Tamo moreŋo qaji naŋgi olo subq na tigelqasai. Laŋ aŋgro saiqoji. Mondor dego saiqoji.” Ariya Farisi naŋgi maroqneb, “Tamo moreŋo qaji naŋgi bole subq na olo tigelqab. Laŋ aŋgro unub. Mondor naŋgi dego unub.” 
ACT.23.9	Deqa naŋgi poeleŋosib ŋiriŋosib murqumyoqneb. Onaqa Farisi naŋgo dal anjam qalie tamo qudei naŋgi tigelosib siŋgila na mareb, “Iga Pol aqa anjam quonum di a une saiqoji. Mondor bei na kio laŋ aŋgro bei na kio anjam minjonubqa a degsi marqo.” 
ACT.23.10	Onaqa Sadyusi naŋgi anjam di qusibqa naŋgi tulaŋ ŋiriŋkobaosib Pol qalqajqa laqnabqa qaja tamo naŋgo gate koba a di unsiqa are qalej, “Naŋgi Pol ojsib aqa jejamu tulaŋ ugeugeiyqab.” A degsi are qalsiqa ulaosiq aqa qaja tamo naŋgi metnjrnaqa bosib Sadyusi naŋgo baŋq dena Pol yainjrsib naŋgo ŋeio talq olo osi gileb.
ACT.23.11	Gilsib di sonab nebeosiq olo qoloonaqa Tamo Koba Yesus a bosiqa Pol aqa areq di tigelosiq minjej, “Ni are siŋgilatime. Ulaaim. Ni Jerusalem endia ijo anjam mare mare laqnum dego kere ni Rom aisim dia dego ijo anjam siŋgila na minjroqne.” Tamo Koba Yesus na Pol degsi minjej.
ACT.23.12	Onaqa olo nebeonaqa Juda tamo qudei naŋgi koroosibqa are qujaitosib anjam endegsib qoseb, “Iga Pol qalsim moiotqom. Gago anjam di iga bole dauryqom. Iga uratqasai bolesai. Deqa iga Pol moiotosaisosimqa iga iŋgi ti ya ti mati uyqasai. Iga Pol qalsim moiotosimqa ariya bati deqa iga olo iŋgi ti ya ti uyqom.” 
ACT.23.13	Juda tamo 40-pela naŋgi anjam degsib qoseb. 
ACT.23.14	Osib atra tamo kokba ti Juda tamo bole bole ti naŋgoq gilsib minjreb, “Iga anjam endegsi qosonum. Iga Pol qalsim moiotqom. Gago anjam di iga bole dauryqom. Iga uratqasai bolesai. Deqa iga Pol moiotosaisosimqa iga iŋgi ti ya ti mati uyqasai. Iga Pol qalsim moiotosimqa ariya bati deqa iga olo iŋgi ti ya ti uyqom. Iga anjam degsi qosonum. 
ACT.23.15	Deqa niŋgi na qaja tamo naŋgo gate koba a endegsi minjiye, ‘Ni Pol olo osau. Osbamqa iga olo koroosimqa aqa anjam geregere qusim aqa une qalieqom.’ Niŋgi na qaja tamo naŋgo gate koba a degsi minjibqa a Pol osi bosim nuŋgoq di brantosaisoqnimqa gamq dia iga Pol qalsim moiotqom.”
ACT.23.16	Ariya naŋgi anjam degsi keretonabqa Pol aqa nawi aqa ŋiri a naŋgo anjam di qusiqa tigeloqujatsiq qaja tamo naŋgo ŋeio talq gilsiqa anjam di Pol minjej. 
ACT.23.17	Minjnaq qusiqa qaja tamo gate bei metonaq aqa areq bonaq minjej, “Ni aŋgro wala endi osim nuŋgo gate koba aqa areq osi aiimqa a na anjam bei minjqas.” 
ACT.23.18	Onaqa gate koba dena aŋgro wala di osiqa aqa gate koba aqa areq osi aisiqa minjej, “Tonto tamo Pol a na e merbqo, ‘Ni aŋgro wala endi osi aie.’ Degbqo deqa agi ino areq osi bonum. A na ni anjam bei mermqas.”
ACT.23.19	Onaqa qaja tamo naŋgo gate koba dena aŋgro wala di baŋ titsiqa kiñala sasalosiqa nenemyej, “Ni anjam kie merbqam?” 
ACT.23.20	Onaqa minjej, “Juda naŋgi na ni gisaŋmosib endegsib mermqab, ‘Nebe ni Pol gagoq osau. Osbamqa iga koroosim aqa anjam geregere qusim aqa une qalieqom.’ Naŋgi ni degsi mermqab. 
ACT.23.21	Deqa ni naŋgo anjam di quetnjraim. Tamo 40-pela naŋgi anjam endegsib qosisib maronub, ‘Iga Pol qalsim moiotqom. Gago anjam di iga bole dauryqom. Iga uratqasai bolesai. Deqa iga Pol moiotosaisosimqa iga iŋgi ti ya ti mati uyqasai. Iga Pol qalsim moiotosimqa ariya bati deqa iga olo iŋgi ti ya ti uyqom.’ Naŋgi anjam degsib qosonub. Deqa bini naŋgi gamq di tariŋeqnub. Ni na Pol osi aioqnimqa gamq dia naŋgi Pol qalsib moiotqab.” 
ACT.23.22	Onaqa qaja tamo naŋgo gate koba a aŋgro wala di aqa anjam qusiqa minjej, “Ni gile. Ni anjam degsi merbonum di tamo qudei minjraim. Torei tent.”
ACT.23.23	Degsi minjsiqa aqa qaja tamo gate aiyel naŋgi metnjrnaqa aqa areq bonab minjrej, “Niŋgi na qaja tamo 200 siŋga na walwelo qaji naŋgi ti qaja tamo 200 aŋ ti laqnub qaji naŋgi ti qaja tamo 70 hos na walwelo qaji naŋgi ti minjribqa naŋgi bini qolo seŋ bati 9 Pol osib Sisaria qureq aiqab. Niŋgi na endegsib minjriye, ‘Nuŋgo walwelqajqa iŋgi iŋgi gereiyosib soqniye. 
ACT.23.24	Pol aqa hos qudei dego gereiyib soqnem. Pol a hos goge dia awoamqa niŋgi na geregere taqatosib osi aisib Rom tamo koba Feliks aqa talq di brantiye.’ Niŋgi aiyel na qaja tamo naŋgi degsib minjriye.” Qaja tamo naŋgo gate koba a na naŋgi aiyel degsi minjrsiqa olo endegsi minjrej, 
ACT.23.25	Osiqa anjam bei endegsi neŋgreŋyej,
ACT.23.26	“O tamo koba Feliks, ijo ñam Klodius Lisias. E qaja tamo naŋgo gate koba. Ijo anjam endi ni quqwajqa deqa e neŋgreŋyosim ni qa qariŋyonum. O kaiye. 
ACT.23.27	Tamo agi inoq osi bonub qaji aqa ñam Pol. Juda naŋgi na a ojsib moiotqa laqnabqa e na ijo qaja tamo naŋgi joqsim aisim naŋgo baŋq dena yainjrem. E qalieem, Pol a Rom qaji tamo. Deqa e na a aqaryaiyosim naŋgo baŋq dena yainjrem. 
ACT.23.28	Pol aqa une kie qa kio a moiotqa maroqneb di e qalieqa osimqa Pol osi gilsim Juda tamo kokba naŋgo ulatamuq dia tigeltem. 
ACT.23.29	Tigeltonamqa naŋgi anjam gargekoba mareleŋeqnabqa e qusimqa endegsi poibej. Juda tamo kokba naŋgi naŋgo segi dal anjam qa marsib Pol aqa jejamuq di anjam laŋa laŋa qameteqnub. Naŋgi Pol aqa une kobaquja bei babtosai. Deqa e na laŋa moiotqa keresai. Tonto talq di laŋa waiyqa keresai dego. E degsi poibej. 
ACT.23.30	Ariya bati bei e anjam endegsi quem, ‘Juda tamo qudei naŋgi anjam endegsib qosisib maronub, “Iga gamq dia tariŋonamqa qaja tamo naŋgo gate koba a na Pol osi aioqnimqa iga na qalsim moiotqom.” ’ E anjam di qusim deqa agi Pol qariŋyonum ni qa bqo. Ariya e na tamo naŋgi Pol aqa jejamuq di anjam qameteqnub qaji naŋgi endegsi minjronum, ‘Niŋgi segi Sisaria qureq aisib Feliks aqa ulatamuq dia tigelosib Pol aqa une geregere minjib a quqwas.’”
ACT.23.31	Qaja tamo naŋgo gate koba a na anjam degsi neŋgreŋyosiqa aqa qaja tamo naŋgi enjrnaqa naŋgi na aqa anjam dauryosibqa qolo Pol osib Antipatris qureq osi aisib dia ŋereŋeb. 
ACT.23.32	Nebeonaqa qaja tamo siŋga na walwelo qaji naŋgi Antipatris qureq dena olo puluosib Jerusalem qureq gilsib naŋgo ŋeio talq di soqneb. Onaqa qaja tamo hos na walwelo qaji naŋgi segi Pol suweiyosib torei Sisaria qureq osi aieb. 
ACT.23.33	Osi aisibqa naŋgo gate koba aqa anjam neŋgreŋyej qaji di Feliks yosib Pol osib aqa ulatamuq dia tigelteb. 
ACT.23.34	Onaqa Feliks a anjam di sisiyosiqa Pol nenemyej, “Ni sawa qabe qaji?” Onaqa Pol na minjej, “E Silisia sawa qaji.” 
ACT.23.35	Degsi minjnaqa Feliks na olo minjej, “Tamo naŋgi ino jejamuq di une qameqnub qaji naŋgi babqa e ino anjam geregere quqwai.” Osiqa qaja tamo naŋgi minjrnaqa naŋgi na Pol osib tamo koba Herot aqa talq di waiysib taqatoqneb.
ACT.24.1	Bati 5-pela koboonaqa Juda naŋgo atra tamo gate Ananaias a ti Juda tamo kokba qudei ti Juda naŋgo anjam taqyo tamo bei aqa ñam Tertulus a ti Sisaria qureq aieb. Aisib Rom naŋgo tamo koba Feliks aqa ulatamuq dia tigelosibqa Pol aqa jejamuq di anjam qamoqneb. 
ACT.24.2	Onaqa Rom naŋgo tamo koba Feliks a na Pol metonaq warum miligiq bosiqa aqa ulatamuq dia tigelesonaqa Tertulus a tigelosiqa Pol aqa jejamuq di anjam qamqa osiqa Feliks minjej, “O Tamo Koba Feliks, ni na gago sawa endi geregere taqateqnum deqa bini iga bole unum. Iga qoto saiqoji. Ni na iga geregere aqaryaigoqnsimqa gago gulube kalil kobotetgeqnum. 
ACT.24.3	Deqa iga ni qa tulaŋ areboleboleigwoqa ino ñam soqteqnum.
ACT.24.4	“O Tamo Koba Feliks, e anjam olekoba mermqasai. Ni asgimo uge. Deqa ni gago anjam truquyala endi que. 
ACT.24.5	Iga tamo endi uneqnum, a tamo uge. A kumbra uge uge yoqnsi laqnsiqa Juda tamo uŋgasari sawa sawa kalilq di unub qaji naŋgo areqalo ugetetnjreqnaqa naŋgi ŋiriŋkobaoqnsibqa qoto tigelteqnub. A na tamo uŋgasari naŋgi joqoqnsiqa minjreqnu, ‘Niŋgi Nasaret tamo Yesus dauryiye.’ 
ACT.24.6+ACT.24.7	A na gago atra tal aqa ñam dego ugetetgeqnu. Deqa iga a ojsim gago segi dal anjam na aqa une qa pegiyqa laqnamqa qaja tamo naŋgo gate koba Lisias a bosiqa gago anjam gentosiqa gago baŋq dena Pol siŋgila na yaigej. 
ACT.24.8	Yaigsiqa mergej, ‘Niŋgi Pol qa anjam bei soqnimqa aisib Rom naŋgo tamo koba Feliks aqa ulatamuq di mariye.’ Deqa iga bosim ino ulatamuq endia Pol aqa une agi mermeqnum. Deqa Tamo Koba Feliks, ni segi na Pol nenemyimqa anjam kalil iga aqa jejamuq di qameqnum qaji di bole kio sai kio di a segi na mermimqa ni quqwam.” Tertulus a anjam degsiqa Feliks minjej.
ACT.24.9	Onaqa Juda tamo kokba kalil naŋgi tigelosib Tertulus aqa anjam di taqyosib mareb, “Aqa anjam di bole.”
ACT.24.10	Onaqa Feliks a Pol aqa anjam quqwajqa deqa aqa baŋ soqtosiq Pol metonaqa a kamba tigelosiqa marej, “O Tamo Koba Feliks, e qalie, ni wausau gargekoba sawa endi taqatesoqnem agi bini taqatejunum. Deqa e kamba ijo anjam mermqai. 
ACT.24.11	Ya ya endi e Qotei louqajqa Jerusalem aiem. E aiem bati 12-pela gilqo. Juda tamo kokba naŋgi di qalie. Ni segi na nenemnjrimqa degsib mermqab. 
ACT.24.12	E Jerusalem aisim di sosimqa e anjam na qotosaioqnem. Qoto tigeltosaioqnem dego. E qoto bei yeqnam Juda naŋgi na e nubosai. E atra talq dia, Juda naŋgo Qotei talq dia, qure ambleq dia dego lawo na soqnem. E kumbra uge bei yosaioqnem. 
ACT.24.13	Deqa anjam kalil Juda naŋgi na ijo jejamuq di qameqnub qaji di bolesai. Naŋgi ijo une bole bei ubtsib marqa keresai.
ACT.24.14	“Ijo une qujai agiende. E Yesus aqa gam dauryeqnum. Juda tamo kokba naŋgi mareqnub, ‘Gam di bolesai. Gam dena tamo uŋgasari naŋgi ŋiriŋoqnsib poeleŋeqnub.’ Gam di qujai e dauryoqnsimqa gago moma naŋgo Qotei qa louoqnsimqa Moses aqa dal anjam ti Qotei aqa medabu o tamo naŋgo anjam nami neŋgreŋyeb qaji deqa ti ijo areqalo siŋgilatejunum. 
ACT.24.15	Mondoŋ Qotei na tamo bole ti tamo uge ti naŋgi olo subq na tigeltnjrqas. Qotei qujai deqa e ijo areqalo siŋgilatoqnsim subq na tigelo bati qa tariŋoqnsim unum. Juda tamo kokba naŋgi dego Qotei qa naŋgo areqalo siŋgilatoqnsib subq na tigelo bati qa tariŋoqnsib unub. 
ACT.24.16	E subq na tigelo bati qa tariŋeqnum deqa e bati gaigai ijo segi so geregere taqatoqnsimqa Qotei aqa ŋamdamuq dia, tamo uŋgasari kalil naŋgo ŋamdamuq dia kumbra bole bole yoqnsim laqnum.
ACT.24.17	“Ariya e sawa bei beiq dia wauosim laqnamqa wausau qudei koboonaqa agi Jerusalem aiem. Yesus aqa tamo uŋgasari sawa bei beiq di so qaji naŋgi na silali koroiyosib ebnabqa osi aisim Juda naŋgi mam soqneb deqa enjrem. Silali qudei osi aisim Qotei dego atraiyem. 
ACT.24.18	E atra tal miligiq gilsimqa une kobotqajqa kumbra Moses a nami marej qaji di dauryosim yem. Di koboonaqa e Qotei atraiyeqnamqa Juda tamo kokba naŋgi bosib e nubeb. E tamo uŋgasari gargekoba joqsim sonam naŋgi e nubosai. E qoto bei dego tigelteqnam nubosai. 
ACT.24.19	Ariya Juda tamo qudei Esia sawaq dena beleŋeb qaji naŋgi na e atra tal miligiq di sonam nubsibqa bosib e ojeb. Deqa naŋgi e qa anjam bei soqnimqa bosib ino ulatamuq endia tigelosib ijo une marqab. 
ACT.24.20	Ariya naŋgi bosai. Deqa ni na Juda tamo kokba agi bosib endia tigelejunub qaji naŋgi nenemnjrimqa e Jerusalem dia naŋgo ulatamuq di tigelesonam une kie kio ijo jejamuq di uneb di ni mermqab. 
ACT.24.21	Bole, ijo anjam qujai endeqa naŋgi na ijo jejamuq di une qametbeb. E naŋgo ulatamuq dia tigelesosim leleŋosim endegsi minjrem, ‘Tamo kalil moreŋo qaji naŋgi mondoŋ olo subq na tigelqab. Anjam deqa qujai niŋgi na e ojsib ijo jejamuq di une qametbonub.’ O Tamo Koba Feliks, e naŋgo ulatamuq di tigelosim anjam degsi minjrem.” Pol a na Feliks degsi minjej.
ACT.24.22	Feliks a tamo uŋgasari Yesus aqa gam daurysib laqneb qaji naŋgo kumbra qalie. Deqa a na Juda tamo kokba naŋgi endegsi minjrej, “Nuŋgo anjam di mati soqnem. Qaja tamo naŋgo gate koba Lisias a bamqa niŋgi olo anjam di maribqa e qusiy gereiyqai.” 
ACT.24.23	Osiqa aqa qaja tamo gate bei minjej, “Ni na Pol osim tonto talq di waiysim taqatesoqne. A gulube bei yaim. Aqa was naŋgi a unqa bosib iŋgi iŋgi qa aqaryaiyqa maroqnibqa ni na saidnjraim.”
ACT.24.24	Bati qudei koboonaqa Feliks naŋgi aqa ŋauqali Drusila wo olo beb. Drusila a Juda uŋa. Bosib Feliks a Pol metonaq aqa areq bej. Bosiqa tamo naŋgi Kristus Yesus qa naŋgo areqalo siŋgilatqajqa kumbra di Feliks minjnaq quej. 
ACT.24.25	Kumbra bole bole dauryoqnqajqa deqa ti gago segi segi so geregere taqatoqnqajqa deqa ti Feliks minjnaq quej. Mondoŋ Qotei na tamo uŋgasari naŋgo une qa peginjrqajqa deqa ti Pol na Feliks minjnaq quej. Qusiqa ulaosiq Pol minjej, “Ni mati aisim ino warumq di soqne. Bunuqna e bati atsiy olo ni metmit bosim anjam di merbqam.” 
ACT.24.26	Feliks a bati gargekoba Pol aqa anjam quqwajqa metoqnej. Aqa anjam quqwajqa deqa segi metosaioqnej. A endegsi are qaloqnej, “E Pol metitqa a bosim silali ebimqa e tonto talq dena a uratqajqa deqa kio merbqas?” Osiq deqa metoqnej.
ACT.24.27	Wausau aiyel koboonaqa Feliks a Judia sawa taqato wau di uratonaqa tamo bei aqa ñam Porsius Festus a kamba Feliks aqa wau di osiqa Judia sawa taqatesoqnej. Onaqa Feliks a na Juda tamo kokba naŋgo are boletetnjrqajqa deqa a Pol tonto talq di uratonaq soqnej.
ACT.25.1	Ariya Festus a Judia sawaq aisiq Sisaria qureq di soqnej. Bati qalub koboonaqa a dena tigelosiqa Jerusalem qureq aiej. 
ACT.25.2+ACT.25.3	Aisiq di sonaqa atra tamo kokba ti Juda tamo bole bole ti naŋgi bosib Festus aqa ulatamuq dia tigelosib Pol aqa jejamuq di olo anjam qamoqneb. Osib Festus minjeb, “Ni na anjam qariŋyosim ino qaja tamo naŋgi endegsim minjre, ‘Niŋgi Sisaria qureq dena Pol osib Jerusalem osib boiye.’ Minjrimqa gago are boleqas.” Naŋgi degsib Festus minjeb. Di kiyaqa? Naŋgi nami anjam endegsib qoseb. Qaja tamo naŋgi na Pol osi boqnibqa gamq dia naŋgi Pol qalsib moiotqab. 
ACT.25.4	Onaqa Festus na kamba minjrej, “Pol a Sisaria qureq dia tonto talq di unu. Bati qudei koboamqa e segi olo Sisaria qureq aiqai. 
ACT.25.5	Deqa niŋgi na nuŋgo tamo kokba naŋgi endegsib minjriye, ‘Niŋgi Pol qa anjam bei soqnimqa Festus dauryosib Sisaria qureq aiiye. Aisib dia Festus aqa ulatamuq di tigelosib Pol aqa une minjib a quqwas.’ Nuŋgo tamo kokba naŋgi degsib minjriye.”
ACT.25.6	Festus a bati 8-pela o 10-pela Jerusalem qureq di sosiqa olo puluosiq Sisaria qureq aiej. Aieqnaqa Juda tamo kokba qudei naŋgi a dauryosib aieb. Nebeonaqa Festus a aqa awo jaram kobaq di awoosiqa aqa qaja tamo qudei naŋgi minjrej, “Niŋgi Pol osib boiye.” Onaqa naŋgi na Pol osi bosib Festus aqa ulatamuq di tigelteb. 
ACT.25.7	Onaqa Juda tamo kokba Festus dauryosib beb qaji naŋgi Pol kalilyosib Festus aqa ulatamuq dia tigelosib anjam gargekoba laŋa laŋa Pol aqa jejamuq di qameleŋoqneb. Naŋgo anjam di utru saiqoji. 
ACT.25.8	Onaqa Pol a kamba marej, “E Juda gago dal anjam bei gotraŋyosaieqnum. E gago atra tal qa anjam uge bei marosaieqnum. E Rom naŋgo mandor koba Sisar a dego kumbra uge bei yosaieqnum. Deqa e une saiqoji.”
ACT.25.9	Pol a degsi marnaqa Festus a na Juda tamo kokba naŋgo are boletetnjrqajqa deqa Pol endegsi nenemyej, “Ni Jerusalem aisim dia ijo ulatamuq di tigelosim ino anjam olo marqa kere e?” 
ACT.25.10	Onaqa Pol na minjej, “E bini Sisar aqa awo jaram namoq endi tigelejunum. Endia ijo anjam marqai. Ni qalie, e Juda naŋgi qa une bei yosai. Deqa e kiyaqa Jerusalem aiqai? 
ACT.25.11	Une kobaquja bei ijo jejamuq di soqnimqa uŋgum e lubsib moiotbeb. Ariya anjam naŋgi ijo jejamuq di qameqnub qaji di bolesaiamqa naŋgi e laŋa osib qaja tamo naŋgo baŋq di atqa keresai. Deqa ni que. E Rom qaji tamo. Deqa ni na e qariŋbimqa e Rom qureq gilsiy dia Mandor Koba Sisar aqa ulatamuq di tigelqai. Yimqa a na ijo anjam qusim gereiyqas.” 
ACT.25.12	Pol a na Festus degsi minjnaqa a warumq dena oqedosiqa aqa qaja tamo qudei naŋgi koba na anjam qairosib olo warum miligiq gilsiqa Pol minjej, “Ni Sisar aqa ulatamuq dia tigelqa maronum deqa e ni qariŋmitqa Sisar aqaq gilqam.”
ACT.25.13	Onaqa bati qudei koboonaqa Rom naŋgo mandor koba bei aqa ñam Agripa naŋgi aqa jaja Bernaisi wo Festus unqajqa marsib Sisaria aieb. 
ACT.25.14	Aisib bati gargekoba yala Sisaria qureq di sonabqa Festus na Agripa minjej, “Tamo bei aqa ñam Pol a nami Feliks na tonto talq di waiyej unu. 
ACT.25.15	Deqa e Jerusalem di sonamqa Juda tamo kokba ti Juda tamo bole bole ti naŋgi na Pol aqa jejamuq di anjam qamsib endegsib merbeb, ‘Ni mare, “Pol a une ti.” Osim ni na ino qaja tamo naŋgi minjrimqa naŋgi Pol qalib moiem.’ 
ACT.25.16	Onaqa e na kamba endegsi minjrem, ‘Iga tamo bei laŋa ojsim qaja tamo naŋgo baŋq di atqa keresai. Rom gago kumbra degsi sosai. Deqa niŋgi Pol qa anjam bei soqnimqa a mati ijo ulatamuq dia tigelamqa niŋgi aqa une marib qusimqa a kamba aqa anjam marqas.’
ACT.25.17	“E na Juda tamo kokba naŋgi anjam degsi minjrnamqa naŋgi e daurbosib Sisaria qureq beb. Bonab e tariŋosai. Nebeonaqa naŋgi koroesonabqa e ijo awo jaramq dia awoosim ijo qaja tamo qudei naŋgi minjrnamqa naŋgi Pol osi bosib ijo ulatamuq dia tigelteb. 
ACT.25.18	Onaqa Juda tamo kokba naŋgi tigelosib Pol aqa jejamuq di anjam gargekoba qameleŋoqneb. E are qalem, naŋgi une kokba Pol aqa jejamuq di qamqab. Naŋgi degyosai. 
ACT.25.19	Naŋgi naŋgo Qotei louqa kumbra deqa segi ŋiriŋosibqa Pol aqa jejamuq di anjam qamoqneb. Pol a maroqnej, ‘Tamo bei aqa ñam Yesus a moisiq olo subq na tigelej.’ Deqa ti naŋgi ŋiriŋosibqa Pol aqa jejamuq di anjam laŋa qamoqneb. 
ACT.25.20	Onaqa e naŋgo anjam deqa utru itqa yonam keresaiibonaqa Pol nenemyem, ‘Ni Jerusalem aisim dia ijo ulatamuq di tigelosim ino anjam marqa kere e?’ 
ACT.25.21	E degsi Pol minjnamqa a saidosiq merbej, ‘E Rom qaji tamo. Deqa e mati tonto talq endi sqai. Bunuqna ni na e qariŋbimqa e Rom qureq gilsiy dia Mandor Koba Sisar aqa ulatamuq di tigelqai. Yimqa a na ijo anjam qusim gereiyetbqas.’ Pol a na e degsi merbonaqa e ijo qaja tamo naŋgi minjrem, ‘Niŋgi Pol osib tonto talq di waiysib taqatesoqniye. Bunuqna e na Pol qariŋyitqa Sisar aqaq gilqas.’” 
ACT.25.22	Festus a na Agripa degsi minjnaqa Agripa na minjej, “E dego Pol aqa anjam quqwai.” Onaqa Festus na minjej, “Nebe ni aqa anjam quqwam.”
ACT.25.23	Ariya nebeonaqa Agripa wo Bernaisi wo naŋgi gara wala boledamu jigsib koro sawaq beqnabqa tamo uŋgasari naŋgi na unjrsib naŋgo ñam soqtoqneb. Qaja tamo naŋgo gate kokba ti tamo ña ñam ti kalil naŋgi dego bosib koro sawaq di koroeb. Onaqa Festus a na aqa qaja tamo naŋgi minjrnaqa naŋgi Pol osi bosib Agripa aqa ulatamuq dia tigelteb. 
ACT.25.24	Onaqa Festus na Agripa minjej, “O Mandor Koba Agripa, Pol agi osi bonub. Ni unime. Niŋgi kalil koroonub qaji endi niŋgi dego Pol uniye. E Jerusalem qureq di sonamqa Juda tamo uŋgasari kalil naŋgi Pol aqa jejamuq di anjam gargekoba qameleŋoqnsib murqumyoqnsib endegsib merboqneb, ‘Ni Pol qalim moiem. A olo mandamq endi saiq.’ Bosib Sisaria qureq endia dego Pol aqa jejamuq di anjam qamoqnsib e degsib merboqneb. 
ACT.25.25	Ariya e Pol aqa jejamuq di une kobaquja bei unosai. Deqa e Pol laŋa moiotqa keresai. Ariya Pol na merbej, ‘E Mandor Koba Sisar aqa ulatamuq dia tigelqai. Yimqa a na ijo anjam qusim gereiyetbqas.’ Onaqa e na Pol minjem, ‘Di kere. E ni qariŋmitqa Rom qureq gilqam.’ 
ACT.25.26	O Mandor Koba Agripa, e Pol aqa jejamuq di une bei unosai. Deqa e a qa anjam kie neŋgreŋyit gago tamo koba Sisar aqaq gilqas? Laŋa qariŋyqai di Sisar a ŋiriŋqas. Deqa e Pol osi bosim ino ulatamuq endia tigeltonum. Di kiyaqa? Ni segi na Pol nenemyimqa aqa une bei babtimqa niŋgi kalil qusib merbibqa une deqa neŋgreŋyit Sisar aqaq gilqas. 
ACT.25.27	E are qalonum, tamo a une saiqoji soqnimqa e laŋa qariŋyit Sisar aqaq gilqas di kumbra bolesai.”
ACT.26.1	Onaqa Agripa na Pol minjej, “Ni kamba ino anjam marimqa e quqwai.” Degsi minjnaqa Pol na aqa baŋ soqtosiqa endegsi marej, 
ACT.26.2	“O Mandor Koba Agripa, bini e ino ulatamuq endia tigelejunum. Anjam kalil Juda naŋgi na ijo jejamuq di qameleŋeqnub qaji di e na kamba marit ni que. Yimqa e areboleboleibqas. 
ACT.26.3	Gago Juda kumbra kalil ni qalie. Iga anjam na qoteqnum qaji di dego ni qalie. Deqa ni ijo anjam endi quime. Ni asgimaiq.
ACT.26.4	“Juda tamo kokba kalil naŋgi ijo kumbra qa qalie unub. E aŋgro wala qa sosimqa e Judia sawaq dia kumbra kie yoqnem di naŋgi qalie. Bunuqna e Jerusalem qureq gilsim dia e kumbra kie yoqnem di dego naŋgi qalie. 
ACT.26.5	Naŋgi nami ijo kumbra qa qaliesoqneb. Ni na naŋgi nenemnjrimqa degsib mermqab. Farisi naŋgo dal anjam dauryqajqa tulaŋ wau koba. Gago Juda gago dal anjam ti keresai. E aŋgro wala qa sosimqa e Farisi naŋgo ambleq di sosim e naŋgo kumbra dauryoqnem. Juda tamo kokba naŋgi di qalie. 
ACT.26.6	Bini e ino ulatamuq endia tigelejunum. Di kiyaqa? E ijo areqalo Qotei qa siŋgilatosim anjam a nami gago moma naŋgi minjrej qaji di aqa damu brantqajqa deqa e tariŋoqnsim unum. Utru deqa naŋgi na e tigeltbonub. 
ACT.26.7	Gago moma utru Jekop a na nami aqa aŋgro 12-pela naŋgi ŋambabtnjrej. Onaqa naŋgo leŋ kalil paraonabqa Qotei na naŋgi endegsi minjrej, ‘Mondoŋ e na niŋgi olo subq na tigeltŋgwai.’ Anjam deqa qujai iga bini gago areqalo siŋgilatejunum. Deqa qolo ti qanam ti iga Qotei qa siŋgila na louoqnsimqa aqa anjam geregere dauryeqnum. O Mandor Koba Agripa, mondoŋ iga olo subq na tigelqom. Anjam deqa qujai Juda tamo kokba naŋgi na ijo jejamuq di une qamsibqa e tigeltbonub. 
ACT.26.8	Niŋgi qudei endegsib are qaleqnub kio, ‘Qotei na tamo naŋgi subq na tigeltnjrqasai?’ Niŋgi kiyaqa degsib are qaleqnub? Nuŋgo areqalo di bolesai.
ACT.26.9	“Bole, e segi nami Yesus Nasaret qaji aqa ñam ugeugeiyoqnsim jeutsi laqnem. 
ACT.26.10	E Jerusalem qureq dia kumbra uge di yoqnem. Agi atra tamo kokba naŋgi na e odbeqnabqa e na Qotei aqa tamo uŋgasari naŋgi ojeleŋoqnsim tonto talq di breinjroqnem. Juda tamo kokba naŋgi na naŋgi ñumsib moiotnjrqa mareqnabqa e dego naŋgi koba na areqalo qujaitosim maroqnem, ‘Naŋgi ñumsib moiotnjriye.’ 
ACT.26.11	E bati gargekoba Juda naŋgo Qotei tal kalil miligiq giloqnsimqa dia Yesus aqa tamo uŋgasari naŋgi ojeleŋoqnsim ugeugeinjroqnem. E endegsi are qaloqnem, ‘E naŋgi jaqatiŋ koba enjritqa naŋgi ulaosib Yesus qoreiyosib aqa ñam misiliŋyqab.’ Degsim are qaloqnsim deqa naŋgi ugeugeinjroqnem. E naŋgi qa minjiŋ ani oqetbeqnaqa naŋgi daurnjroqnsimqa qure isa isaq giloqnsim dia naŋgi itnjroqnsim ugeugeinjroqnem.
ACT.26.12+ACT.26.13	“O Mandor Koba Agripa, e wau degsi yeqnamqa bati bei atra tamo kokba naŋgi na e qariŋbonabqa Damaskus qureq aiem. E aieqnamqa qanam jige puloŋ siŋgila koba minjal ti laŋ goge dena ijoq ainaq unem. A tulaŋ koba riaŋosiqa tamo e ombla aioqnem qaji naŋgi ti iga suwantgej. Aqa riaŋ di seŋ ti keresai. 
ACT.26.14	Suwantgonaqa iga kalil ululoŋosim mandamq di ŋereŋem. E ŋeiesosimqa tamo bei aqa kakoro quem. A Hibru anjam na endegsi merbej, ‘O Sol, ni kiyaqa e ugeugeibeqnum? Ni e ugeugeibeqnum dena ino segi jejamu dego ugeugeiyeqnum. Ino segi qaja pulutosim ino jejamu qoruyqam dego kere.’ 
ACT.26.15	Onaqa e na minjem, ‘O Tamo Koba, ni yai?’ Onaqa a na merbej, ‘E Yesus agi ni na ugeugeibeqnum qaji. 
ACT.26.16	Deqa ni tigel. E ni giltmonum deqa ni ijo wau tamo sosimqa ijo siŋgila bini osormonum qaji deqa ti ijo siŋgila bunuqna osormoqnqai qaji deqa ti sawa sawa kalilq dia tamo uŋgasari naŋgi minjroqnsim laqnqam. Utru deqa e bini inoq di brantosim ni giltmonum. 
ACT.26.17	Bunuqna e ni qariŋmitqa ni Juda tamo ti sawa bei bei qaji tamo ti naŋgoq giloqnqam. Deqa ni naŋgi qa ulaaim. E ni taqatmesoqnitqa naŋgi ni moiotmqasai. 
ACT.26.18	Ni naŋgoq gilsim ijo anjam minjroqnimqa naŋgi e qa poinjroqnim ambru uratosib suwaŋoq bqab. Satan a na naŋgi joqej unu. Deqa ni na naŋgi are bulyetnjroqnimqa naŋgi Satan aqa siŋgila uratosib Qotei aqaq giloqnqab. Amqa e na naŋgo une kalil kobotetnjritqa naŋgi tamo uŋgasari nami e qa naŋgo areqalo siŋgilateb qaji naŋgi ti koba na ijo segi tamo uŋgasari boledamu sqab.’
ACT.26.19	“Deqa Mandor Koba Agripa, laŋ goge dena puloŋ ainaqa e unsimqa anjam Yesus na merbej qaji di gotraŋyosai. 
ACT.26.20	E aqa anjam di dauryosim tigelosim Damaskus qureq aiem. Aisim dia Qotei aqa anjam plaltoqnsimqa tamo uŋgasari naŋgi endegsi minjroqnem, ‘Niŋgi are bulyosib Qotei aqaq bosib nuŋgo kumbra uge uge kalil uratosib kumbra bole bole yoqniye. Amqa tamo uŋgasari naŋgi nuŋgo kumbra di unsib endegsi poinjrqas, “Bole, naŋgi bole are bulyonub.” ’ E Jerusalem dia, Judia sawaq dia, sawa bei beiq dia dego tamo uŋgasari naŋgi anjam degsi minjroqnem. 
ACT.26.21	Utru deqa Juda tamo kokba naŋgi na atra tal miligiq dia e nubsibqa bosib e ojeb. Osib mareb, ‘Iga Pol qalsim moiotqom.’ 
ACT.26.22	Ariya naŋgi degsib marsib e moiotbosai. Di kiyaqa? Qotei a nami e taqatboqnej agi bini e bole unum. Deqa bini e tamo kokba ti tamo laŋaj ti naŋgo ulatamuq endia tigelesosim Qotei aqa anjam palontosim minjreqnum. E anjam bei palontosaieqnum. Nami Qotei aqa medabu o tamo naŋgi Moses ombla na kumbra bunuqna branteleŋqas qaji di ubtsib neŋgreŋyoqneb. Anjam di segi e bini palonteqnum. 
ACT.26.23	Agi Qotei aqa medabu o qaji tamo naŋgi nami anjam endegsib neŋgreŋyeb, ‘Kristus a jaqatiŋ koba osim moiqas. Moisimqa tamo kalil qa namoosim olo subq na tigelqas. Osim Juda tamo ti sawa bei bei qaji tamo naŋgi ti ambruq di soqnibqa naŋgi anjam minjroqnimqa naŋgi are bulyosib ambru uratosib suwaŋoq boqnqab.’”
ACT.26.24	Pol a anjam degsi marsiq gileqnaqa Festus na aqa anjam gentosiqa leleŋosiq minjej, “Pol, ni nanarionum. Ino qalie kobaquja dena ni tulaŋ nanaritmqo.” 
ACT.26.25	Onaqa Pol na minjej, “O Tamo Koba Festus, e nanariosai. Ijo anjam endi bole. E areqalo bole na anjam mareqnum.” 
ACT.26.26	Osiqa Agripa minjej, “O Mandor Koba Agripa, ijo anjam endi ni nami qalieosim soqnem. Deqa e ni mermqa ulaosai. Yesus aqa kumbra iga dauryeqnum qaji di iga uli na yosaioqnem. Iga gaigai boleq na yoqnem. Deqa ni kumbra deqa geregere qalieonum. 
ACT.26.27	O Mandor Koba Agripa, ni kiersi are qalonum? Qotei aqa medabu o tamo naŋgo anjam nami neŋgreŋyeb qaji di bole e? Od, e qalieonum, ni maronum, di bole.”
ACT.26.28	Onaqa Agripa na Pol nenemyej, “Ni kiersi are qalonum? Ni endego e are bulyosiy Kristen tamo brantqajqa merbonum e?” 
ACT.26.29	Onaqa Pol na minjej, “Ni endego are bulyqam di kere. Sokobaiyosim are bulyqam di dego kere. Deqa e ni qa ti tamo kalil endia sosib ijo anjam queqnub qaji naŋgi qa ti endegsi Qotei pailyeqnum, ‘O Abu, ni na naŋgi are bulyetnjrimqa naŋgi e unum degsib sqab. Ariya e sil na tontbeb unum naŋgi degsib sqajqa e ni pailmosai.’ O Mandor Koba Agripa, e degsim Qotei pailyeqnum.”
ACT.26.30+ACT.26.31	Pol a na anjam degsiqa Agripa minjnaqa Festus wo Bernaisi wo tamo kalil awoeleŋesoqneb qaji naŋgi Agripa koba na tigelosib warumq dena oqedeb. Oqedosib endegsib qairosib mareb, “Iga Pol aqa jejamuq di une kobaquja bei unosaibolesai. Deqa iga na a qalsim moiotqa keresai. A tonto talq waiyqa keresai dego.” 
ACT.26.32	Naŋgi degsib marsibqa Agripa na Festus minjej, “Pol a Sisar aqa ulatamuq di tigelqa marosai qamu ni na endego a tonto talq dena uratim oqedqo qamu.”
ACT.27.1	Onaqa naŋgi iga qobuŋ gogetosim Itali sawaq gilqajqa anjam keretosib Pol tamo qudei ti tonto talq dena eleŋosib qaja tamo naŋgo gate bei aqa ñam Julius aqa baŋq di ateb. Julius a Rom qaji tamo. 
ACT.27.2	Onaqa Julius a na iga Pol qu joqsiqa Adramitium qure naŋgo qobuŋ bei Esia sawaq gilqa laqnaqa gogetosim koba na gilem. Qobuŋ di yuwal qala qalaq na dauryosim qunduŋ kalil aiqa marnabqa iga gogetosim gilem. Tamo bei aqa ñam Aristarkus a iga koba na gilem. Aristarkus aqa qure utru Tesalonaika. Tesalonaika a Masedonia sawaq di unu. 
ACT.27.3	Iga gilsim nebeonaqa Saidon qureq di tiryem. Tiryonamqa Julius a Pol qa dulosiq odyonaqa qobuŋ uratosiq aqa was naŋgi itnjrnaqa naŋgi na iŋgi iŋgi qudei qa aqaryaiyeb. 
ACT.27.4	Onaqa iga Saidon qure uratosim gileqnamqa jagwa na gotraŋgonaqa deqa Saiprus nui taqyosim gilem. 
ACT.27.5	Gilsim yuwal gentosim Silisia sawa ti Pamfilia sawa ti di brantosim yuwal qala qalaq na dauryosim gilsim Lisia sawaq di brantosim Maira qureq di tiryem.
ACT.27.6	Dia Julius a Aleksandria qure naŋgo qobuŋ bei Itali sawaq gilqa laqnaqa unsiqa a na iga Pol qu tonto tamo naŋgi ti joqsiqa qobuŋ di gogetem. 
ACT.27.7	Gogetosim jiŋga na gileqnamqa bati gargekoba koboej. Onaqa jagwa na gotraŋgonaqa iga siŋgila na gilsim Nidas qure jojomyem. Dena jagwa na olo gotraŋgonaqa iga gilqa keresaiigonaqa qobuŋ bulyosimqa Krit nui aqa luwi bei ñam Salmone di tiŋyosim oqem. 
ACT.27.8	Oqsim luwi di buŋyosimqa tamo qobuŋq di wauo qaji naŋgi waukobaosib oqsib Krit nui qoreq di beterosib qala qalaq na gileb. Iga gilsim sawa bei aqa ñam Qunduŋ Boledamu di Lasea qure jojom di brantem.
ACT.27.9+ACT.27.10	Iga bati gargekoba uratem deqa Juda naŋgo qurieŋo bati koboej. Yuwal ugeqa bationaq deqa Pol na tamo qobuŋq di wauo qaji naŋgi endegsi minjrej, “Niŋgi quiye. E qalieonum, iga qobuŋ na gilqom di iga gulube koba itqom. Qobuŋ aqa iŋgi iŋgi gargekoba loumqas. Qobuŋ dego tugwas. Qobuŋ a segi sai. Iga tamo kalil dego padalqom.” 
ACT.27.11	Pol a na naŋgi degsi minjrnaqa qobuŋ kuñi ojo tamo wo qobuŋ aqa abu wo naŋgi aiyel na Pol aqa anjam di gotraŋyosib gilqa mareb. Julius a dego Pol aqa anjam gotraŋyosiqa naŋgo aiyel anjam dauryej. 
ACT.27.12	Deqa iga qobuŋ na gilem. Qunduŋ iga soqnem qaji di jagwa bati qa qobuŋ beterqajqa qunduŋ bolesai. Deqa tamo gargekoba naŋgi mareb, “Jagwa bati brantqa jojomqo. Deqa iga qunduŋ endi uratosim gilsim Finiks qunduŋq di jagwa bati qa beterosim sqom.” Finiks a Krit nuiq di unu. Dia jagwa bati qa beterqajqa qunduŋ bolequja.
ACT.27.13	Deqa jagwa lawo guta na bonaqa tamo qobuŋq di wauo qaji naŋgi mareb, “Jagwa endena iga qariŋgim gilsim Finiks qunduŋq di tiryqom.” Degsi marsib dur titosib qobuŋ miligiq di atsib dena iga Krit nui aqa qala dauryosim gilem. 
ACT.27.14+ACT.27.15	Gileqnamqa manaq dena meli jagwa koba bosiq gotraŋgonaqa gilqa keresaiigonaqa iga loo goge oqsim di sonamqa jagwa na segi osi laqnej. 
ACT.27.16+ACT.27.17	Onaqa iga nui kiñala bei aqa ñam Kauda aqa qoreq dia otosim sonamqa nui dena jagwa getentonaqa yuwal kiñala laej. Onaqa tamo qobuŋq di wauo qaji naŋgi waukobaosib qobuŋ du soqtosibqa qobuŋ ani gogeq di atsib sil na qoseb. Qobuŋ du uloŋaim deqa sil na qoseb. Osib olo sil bei osib qobuŋ ani yuwal na paraparaaim deqa sil na kaiŋysib siŋgilateb. Osib qobuŋ rer qalnab aiej. Qobuŋ ururosim Afrika sawa jojomyosim dia sargum gogetosim paraaim deqa ulaosib qobuŋ rer qalnab aiej. Onaqa jagwa na segi osi laqnej. 
ACT.27.18	Nebeonaqa iga loo goge di sonam jagwa tulaŋ kobaosiq iga gotraŋgonaqa yuwal ugeonaqa qobuŋ tuqepratej. Deqa tamo qobuŋq di wauo qaji naŋgi qobuŋ aqa iŋgi iŋgi qudei breinjrnabqa yuwalq aieb. 
ACT.27.19	Olo nebeonaqa naŋgi qobuŋ aqa parara qomsib rer ti oyo ti osib breinjrnab yuwalq aieb. 
ACT.27.20	Bati gargekoba iga seŋ ti bongar ti unosai. Iga namoqna are qalem, “Iga padalqasai.” Ariya jagwa siŋgila koba boqnsiqa iga gotraŋgoqnej deqa gago areqalo namij di iga uratosim marem, “Iga padalqom. Jagwa endi koboqasai.”
ACT.27.21	Bati gargekoba tamo qobuŋq di wauo qaji naŋgi iŋgi uyosai. Deqa Pol a naŋgo ambleq di tigelosiqa minjrej, “O wau tamo niŋgi quiye. E nami merŋgem, niŋgi Krit nui uratosib gilaib. Niŋgi ijo anjam di dauryosai deqa agi iga gulube koba itonum. Niŋgi uniye. Qobuŋ aqa iŋgi iŋgi gargekoba loumeleŋqo. 
ACT.27.22	Deqa e niŋgi olo endegsi merŋgwai. Niŋgi are laeme. Tamo bei padalqasai. Iga kalil bole sqom. Qobuŋ segi padalqas. 
ACT.27.23+ACT.27.24	Ya qolo ijo Qotei agi e bati gaigai a qa loueqnum qaji aqa laŋ aŋgro bei bosiqa ijo areq di tigelosiq merbej, ‘O Pol, ni ulaaim. Ni Mandor Koba Sisar aqa ulatamuq di tigelqam. Deqa Qotei na ni taqatmim ni padalqasai. Tamo kalil ni ombla qobuŋ na gileqnub qaji naŋgi dego taqatnjrim naŋgi padalqasai.’ Laŋ aŋgro na e degsi merbej. 
ACT.27.25	Deqa niŋgi ulaaib. E qalieonum, Qotei aqa anjam qolo merbej qaji di a dauryosim degyqas. 
ACT.27.26	Ariya niŋgi quiye. Iga qobuŋ na gilsim nui beiq di sargum gogetosimqa qobuŋ segi padalqas.”
ACT.27.27	Pol a na naŋgi degsi minjrnaqa iga Mediterenian yuwalq dia otosim sonamqa jagwa na segi osi laqnej. Onaqa yori aiyel koboonaqa bati bei qolo jige yuwal a mandam qaleqnaq anjam ateqnaq tamo qobuŋq di wauo qaji naŋgi qusib are qaleb, “Iga nui bei jojomyonum kio?” 
ACT.27.28	Naŋgi degsi are qalsibqa yuwal aqa robu qalieqajqa deqa sil waiyonab ainaq uneb di tarag yala, 40 mita. Dena iga gilokiñalaysimqa naŋgi olo sil waiyosib uneb di tulaŋ taragej, 30 mita. 
ACT.27.29	Degsi unsibqa are qaleb, “Iga gilqom di nuiq di sargum gogetqom.” Degsi are qalsibqa ulaosib mareb, “Iga dur waiyonamqa qobuŋ tigelqas.” Degsi marsibqa qobuŋ bunuq dena dur qolqe waiyonab yuwalq aiej. Onaqa naŋgi endegsib waiŋoqneb, “Urur koba suwaŋem.” 
ACT.27.30	Onaqa tamo qobuŋq di wauo qaji naŋgi endegsib are qaleb, “Iga qobuŋ uratosim jaraiqom.” Naŋgi degsib are qalsibqa gisaŋosib tamo naŋgi minjreb, “Iga qobuŋ namoq dena dur waiyqom.” Degsib minjrsib qobuŋ du uli na osib qobuŋ ani aqa namoq na gaintonabqa yuwalq aiej. 
ACT.27.31	Degyeqnabqa Pol a di unsiqa qaja tamo naŋgi ti naŋgo gate Julius a ti endegsi minjrej, “Tamo qobuŋq di wauo qaji naŋgi qobuŋ uratosib jaraiqa laqnub. Naŋgi jaraiqab di niŋgi kalil padalqab.” 
ACT.27.32	Onaqa qaja tamo naŋgi na qobuŋ du aqa sil gentonabqa jagwa na osi ulaŋej. Deqa tamo qobuŋq di wauo qaji naŋgi jaraiqa keresaiinjrej.
ACT.27.33	Onaqa nebeqa laqnaqa Pol na tamo kalil naŋgi endegsi minjrej, “Niŋgi iŋgi uyiye. Bati olekoba niŋgi iŋgi uyosai. Nuŋgo are ŋeiosai dego. Agi yori aiyel gilqo. 
ACT.27.34	Deqa e siŋgila na endegsi merŋgwai, niŋgi iŋgi uysib dena niŋgi siŋgilaqab. Osib niŋgi kalil bole sqab. Bei padalqasai.” 
ACT.27.35	Pol a na tamo kalil naŋgi degsi minjrsiqa bem bei osiq naŋgo ulatamuq dia Qotei pailyosiqa bem di gentosiq uyej. 
ACT.27.36	Degonaqa tamo kalil naŋgi areboleboleinjrnaqa naŋgi kamba dego bem eleŋosib uyeb. 
ACT.27.37	Iga tamo qobuŋq di soqnem qaji iga kalil 276. 
ACT.27.38	Tamo kalil naŋgi iŋgi uynab menetnjrnaqa qobuŋ otqajqa marsibqa wit aqa quŋ kokba qudei wit korbi osib waiyeleŋonabqa yuwalq aiej.
ACT.27.39	Ariya nebeonaqa naŋgi ŋam atsib mandam bei uneb. Naŋgi mandam di poinjrosai. Naŋgi qunduŋ bei dego uneb. Qunduŋ di aqa alile bolequja ulul ti. Unsib are qaleb, “Iga alile dia qobuŋ tiryqom.” 
ACT.27.40	Degsi are qalsibqa dur nami waiyeb qaji sil giŋgeŋyosibqa dur yuwalq di urateleŋeb. Osib kuñi tonteb qaji sil di palontosib kuñi ojsib rer giryosib alile di tiryqajqa aieb. 
ACT.27.41	Aisib qobuŋ namoq sargum bei gogetosiq dia ojotonaq soqnej. Onaqa yuwal kokbaysiqa qobuŋ bunuq di qalnaqa paraparaej. 
ACT.27.42	Onaqa qaja tamo naŋgi mareb, “Tonto tamo naŋgi qawaiŋosi jaraiaib deqa iga na ñumnam moreŋqab.” 
ACT.27.43	Degsi marnabqa naŋgo gate Julius a are qalej, “Naŋgi Pol dego qalib moiaim deqa e na naŋgi saidnjrqai.” Degsi are qalsiqa naŋgi minjrej, “Tonto tamo naŋgi ñumaib.” Osiqa tamo qawaiŋo qalie naŋgi minjrej, “Niŋgi namo prugosib yuwalq aisib qawaiŋosib alile di patqab.” 
ACT.27.44	Osiqa tamo qawaiŋo qaliesai qaji naŋgi minjrej, “Qobuŋ paraparaqo qaji aqa sarqei niŋgi na eleŋosib bileq atsib dena otosib aisibqa alile di patqab.” A degsi minjrnaqa naŋgi degyosib iga kalil koba na alile dia geregere pateleŋem.
ACT.28.1	Iga kalil alile dia pateleŋonamqa nui di aqa ñam Malta degsi mergonab quem. 
ACT.28.2	Onaqa tamo uŋgasari nui dia soqneb qaji naŋgi kumbra tulaŋ boledamu ysibqa iga geregereigeb. Osib awa boqnej deqa iga yorgonaqa ŋam tuŋguyosib mergeb, “Niŋgi bosib ŋamyuo areq endi awooiye.” Onaqa iga ŋamyuo areq di awoonam jejamu kaŋkaŋgej. 
ACT.28.3	Onaqa Pol a ŋam koroiyosiqa osi gilsiqa ŋamyuoq di atnaqa amal uge ŋam miligiq di soqnej qaji kaŋkaŋyonaqa oqedosiqa Pol aqa baŋq di uñiyosiqa gaiŋesoqnej. 
ACT.28.4	Onaqa nui deqaji tamo uŋgasari naŋgi amal uge Pol aqa baŋq di uñiyosiq gaiŋesonaqa unsibqa segi segi maroqneb, “Tamo endi a tamo qalo qaji kio? A yuwalq di moiosai deqa gago qotei na amal uge qariŋyqoqa a uñiyqo. Deqa a moiqas.” 
ACT.28.5	Onaqa Pol na aqa baŋ butuyonaqa amal uloŋosiqa ŋamyuoq aiej. Onaqa Pol a bole soqnej. Aqa jejamu yala gulube bei osai. 
ACT.28.6	Onaqa naŋgi Pol koqyoqneb. Aqa jejamu suŋyqas kio a moisim uloŋoqujatqas kio degsi marsibqa tariŋkobaiyeb. Tariŋonab tariŋonab Pol aqa jejamuq di gulube bei brantosai. Deqa naŋgi areqalo bei osib mareb, “Tamo endi a qotei bei.”
ACT.28.7	Ariya tamo bei aqa ñam Publius a nui dia soqnej. A tamo kobaquja. A na nui di taqatoqnej. Aqa tal jojomq di soqnej deqa a na iga joqsiqa aqa talq gilsiqa dia bati qalub iga geregereigoqnej. 
ACT.28.8	Iga Publius aqa talq di sonamqa aqa siqali makobaiyonaqa ŋeiesoqnej. Aqa jejamu tulaŋ kaŋkaŋyosiqa bi mormantej. Deqa Pol na aqa areq gilsiqa Qotei pailyosiq aqa jejamuq di baŋ atnaqa aqa ma koboosiq olo boleej. 
ACT.28.9	A degyonaqa nui deqaji tamo uŋgasari mainjrej qaji naŋgi qusibqa Pol aqa areq beqnabqa a na naŋgi kalil boletnjroqnej. 
ACT.28.10	Ariya nui deqaji tamo uŋgasari kalil naŋgi iga geregereigoqnsib kumbra tulaŋ boledamu egoqneb. Onaqa bunuqna iga nui di uratqa laqnamqa iŋgi iŋgi kalil iga saigeleŋej qaji di naŋgi na olo egeleŋonab gago iŋgi iŋgi kereej.
ACT.28.11	Iga nui dia bai qalub soqnem. Di koboonaqa iga qobuŋ bei gogetosim aiem. Qobuŋ di jagwa bati qa nui dia beterosiq soqnej. Qobuŋ di Aleksandria qure qaji. Qobuŋ aqa namoq dia qotei bei aqa ñam Sus aqa aŋgro aiyel naŋgo sulum gereiyosib atnab soqnej. 
ACT.28.12	Iga Malta nui uratosim qobuŋ na aisim Sirakyus qureq di tiryosimqa bati qalub di soqnem. 
ACT.28.13	Dena qobuŋ na aisim Regium qureq di tiryosim ŋeiem. Nebeonaqa jagwa guta na bonaqa iga qobuŋ na aieqnam qoloej. Olo nebeonaq iga aisim Puteoli qureq di tiryem. 
ACT.28.14	Dia iga Kristen tamo qudei naŋgi itnjrem. Itnjrnamqa naŋgi na mergonabqa iga bati 7-pela naŋgi koba na soqnem. Sosimqa naŋgi olo uratnjrsimqa siŋga na walwelosim Rom qureq di brantqa marsim aiem. 
ACT.28.15	Rom dia Kristen tamo qudei naŋgi iga aieqnam di qusibqa gamq dia iga itgwajqa marsib walwelosi beb. Naŋgi beqnabqa iga aioqnsim gam qalaq di koro sawa bei aqa ñam Apius dia naŋgi qudei turem. Olo aisimqa sawa bei aqa ñam Ŋereŋo Tal Qalub dia naŋgi qudei turem. Turosim unjrsimqa Pol a tulaŋ areboleboleiyonaqa Qotei biŋiyosiqa aqa are siŋgilakobaiyej.
ACT.28.16	Ariya iga naŋgi ti koba na aisim Rom qureq di brantem. Onaqa Rom naŋgo mandor koba Sisar a na aqa qaja tamo qudei naŋgi qariŋnjrnaqa bosib Pol osib aqa segi talq di atnab soqnej. Pol a ulaŋaim deqa qaja tamo qujai minjnab a na taqatesoqnej.
ACT.28.17	Pol a di sosiqa bati qalub koboonaqa a na Juda tamo kokba Rom dia soqneb qaji naŋgi metnjrnaqa bosib aqa areq di koroonab minjrej, “O ijo was niŋgi quiye. Jerusalem dia Juda tamo kokba naŋgi e laŋa ojsib tonto talq waibeb. Naŋgi ijo une bei unosai. E Juda gago kumbra bei ugeugeiyosaioqnem. Gago moma naŋgo dal anjam dego gotraŋyosaioqnem. Juda tamo kokba naŋgi e laŋa ojsib Rom naŋgo baŋq di ateb. 
ACT.28.18	Deqa e Rom gate kokba naŋgo ulatamuq di tigelosim ijo anjam mareqnamqa naŋgi qusibqa une kobaquja bei ijo jejamuq di unosai. Deqa naŋgi mareb, ‘Pol a une saiqoji. Deqa iga na a qalsim moiotqa keresai. Deqa uŋgum. Iga na tonto talq dena uratim oqedqas.’ Naŋgi degsib mareb. 
ACT.28.19	Onaqa Juda naŋgi anjam di gotraŋyeb. Deqa e gam bei saiqoji. E marem, ‘E Sisar aqa ulatamuq di tigelotqa a ijo anjam quqwas.’ E degsi marem. Ariya e Juda naŋgo jejamuq di une bei qamqajqa are sosai. 
ACT.28.20	Utru deqa e niŋgi metŋgonum. E niŋgi niŋgsiy ijo anjam merŋgwajqa deqa metŋgonum. Mondoŋ Qotei na iga Israel tamo uŋgasari iga subq na tigeltgwas. Iga anjam deqa qujai gago areqalo siŋgilatosim tariŋeqnum. Utru deqa e sil kokba endena tontbonub.” Pol a na degsiqa Juda tamo kokba naŋgi minjrej.
ACT.28.21	Onaqa naŋgi na Pol minjeb, “Judia sawa qaji tamo qudei naŋgi anjam bei ni qa neŋgreŋyosib gagoq qariŋyosai. Juda tamo bei na bosiq ni qa anjam uge bei mergosai. 
ACT.28.22	Deqa ni segi na ino anjam mergim iga quqwom. Iga qalieonum, sawa sawa kalilq dia tamo uŋgasari naŋgi Yesus aqa anjam bunuj di misiliŋyeqnub.” Juda tamo kokba naŋgi na Pol degsib minjeb.
ACT.28.23	Osib olo koroqajqa bati ateb. Onaqa koro bati brantonaqa Juda tamo kokba tulaŋ gargekoba naŋgi nobqolo bosib Pol aqa talq di koroeb. Koroonabqa Pol a naŋgo ambleq di tigelosiqa anjam utru atsiq anjam gargekoba naŋgi minjreqnaq gilsiq bilaqtej. Qotei a tamo uŋgasari naŋgo Mandor Koba sosiq naŋgi taqatnjreqnu anjam di aqa utru plaltosiqa minjroqnej. Moses aqa dal anjam dena ti Qotei aqa medabu o tamo naŋgo anjam nami neŋgreŋyeb qaji dena ti anjam mutu quja quja eleŋoqnsiqa naŋgo are qametnjrimqa naŋgi are bulyosib Yesus qa naŋgo areqalo siŋgilatqajqa deqa siŋgila na minjroqnej. 
ACT.28.24	Minjreqnaqa Juda tamo kokba qudei naŋgi Pol aqa anjam qusib mareb, “Anjam di bole.” Onaqa naŋgi qudei Pol aqa anjam qusib quosaibulosib mareb, “Anjam di bolesai.” 
ACT.28.25	Naŋgi degsib areqalo aiyeltosib tigelosib jaraiqa laqnabqa Pol na anjam qujai endegsi minjrej, “Mondor Bole a nami Qotei aqa medabu o qaji tamo Aisaia aqa medabuq na gago moma naŋgi anjam minjrej. A anjam bole endegsi minjrej, 
ACT.28.26	‘O Aisaia, ni Israel tamo naŋgoq giloqnsimqa endegsim minjroqne, “Niŋgi bati gargekoba ijo anjam quoqnsib anjam aqa utru niŋgi poiŋgoqnqasai. Niŋgi bati gargekoba nuŋgo ŋamdamu na ijo kumbra unoqnsib kumbra aqa utru dego niŋgi poiŋgoqnqasai.” 
ACT.28.27	O Aisaia, Juda tamo naŋgo areqalo geteŋnjrejunu deqa naŋgo dabkala na ijo anjam quqwa tulaŋ asginjroqnqas. Naŋgi ŋam bruŋesqab. Deqa naŋgo ŋamdamu na ijo kumbra unoqnqa keresai. Naŋgo dabkala na ijo anjam dego quoqnqa keresai. Deqa naŋgi ijo anjam aqa utru poinjrqa keresai. Naŋgi are bulyosib ijoq bqa keresai. Deqa e na naŋgi boletnjrqasai.’ Qotei a nami Aisaia degsi minjej.”
ACT.28.28	Osiqa Pol a olo anjam endegsi minjrej, “Deqa ijo was niŋgi endegsi poiŋgem. Juda tamo uŋgasari naŋgi na Qotei aqa anjam quqwa urateqnub deqa Qotei na sawa bei bei qaji tamo naŋgi oqa marsiqa anjam qariŋyqo naŋgoq gilqo. Naŋgi Qotei aqa anjam uratqasai. Naŋgi qusib dauryqab.” 
ACT.28.29	Pol a na Juda tamo kokba naŋgi anjam degsi minjrnaqa naŋgi qusibqa segi segi ŋiriŋkobaosib tigelosib jaraieb.
ACT.28.30	Onaqa Pol aqa segi tal awaiyoqnej qaji dia wausau aiyel sonaqa tamo uŋgasari gargekoba naŋgi a unqajqa beqnabqa a na naŋgi joqoqnsiqa aqa talq dia koba na awooqnsib qairoqneb. 
ACT.28.31	Qotei a tamo uŋgasari naŋgo Mandor Koba sosiq naŋgi taqatnjreqnu anjam di aqa utru Pol na plaltoqnsiqa naŋgi sainjroqnej. Tamo Koba Yesus Kristus qa dego anjam plaltosiq sainjroqnej. Pol a anjam deqaji marqajqa ulaosaioqnej. A anjam deqaji mareqnaqa tamo bei na saidyosaioqnej.
ROM.1.1	E Pol. E Kristus Yesus aqa wau tamo. E aqa anjam maro tamo sqajqa deqa metbej. Osiqa e Qotei aqa anjam bole marsim laqajqa deqa giltbej.
ROM.1.2	Tulaŋ nami Qotei na aqa medabu o qaji tamo naŋgi minjrnaqa naŋgi aqa anjam bole di osib neŋgreŋyeb unu. Neŋgreŋ di Qotei aqa segi neŋgreŋ. 
ROM.1.3	Qotei aqa anjam bole di aqa segi Ŋiri aqa anjam. Aqa Ŋiri a tamo bulyosiqa Devit aqa leŋ dena ŋambabej. 
ROM.1.4	Ariya bunuqna Qotei na a olo subq na tigeltonaqa bati deqa Qotei aqa Mondor na iga endegsi osorgej, Yesus a Qotei aqa Ŋiri siŋgila koba. O was qu, a gago Tamo Koba Yesus Kristus. 
ROM.1.5	Yesus Kristus aqa wau na Qotei a iga qa are tulaŋ boleiyosiqa aqa ñam na iga aqa anjam maro tamo sqajqa deqa wau egej. Tamo uŋgasari sawa sawa kalilq di unub qaji naŋgi Yesus qa naŋgo areqalo siŋgilatosib aqa anjam dauryqajqa deqa are qalsiq wau egej. 
ROM.1.6	Niŋgi dego Yesus Kristus aqa tamo uŋgasari unub. A na niŋgi metŋgej deqa niŋgi aqa anjam qusib dauryeqnub.
ROM.1.7	Qotei a na niŋgi tamo uŋgasari Rom qureq di unub qaji niŋgi tulaŋ qalaqalaiŋgeqnu. A na niŋgi metŋgej deqa niŋgi aqa segi tamo uŋgasari unub. O was qu, e anjam endi neŋgreŋyosim niŋgi qa qariŋyonum. Gago Abu Qotei wo Tamo Koba Yesus Kristus wo naŋgi aiyel niŋgi qa are tulaŋ boleinjrimqa niŋgi lawo na soqniye.
ROM.1.8	Mati e niŋgi anjam endegsi merŋgwai. Niŋgi Yesus Kristus qa nuŋgo areqalo siŋgilatejunub deqa tamo uŋgasari naŋgi niŋgi qa saosib laqnabqa sawa sawa kalilq dia tamo naŋgi queqnub. E deqa are qaloqnsim deqa Yesus Kristus aqa ñam na ijo Qotei biŋiyeqnum. 
ROM.1.9	E ijo are miligi siŋgilatsim deqa e Qotei aqa wau ojoqnsim aqa Ŋiri aqa anjam bole palontosim laqnum. Qotei a segi qalie, bati gaigai e pailyqa oqnsim niŋgi qa are qaleqnum. 
ROM.1.10	E gaigai niŋgi qa endegsi Qotei pailyeqnum, “O Abu, ni na merbimqa e gam itosiy aisiy naŋgi unjrqai.” 
ROM.1.11	O was qu, e niŋgi nuŋgwajqa are koba qaleqnum. Di kiyaqa? E Mondor Bole aqa anjam niŋgi merŋgitqa dena nuŋgo are siŋgilatetŋgwajqa deqa. 
ROM.1.12	Ijo areqalo agiende. E niŋgi qa bosiy niŋgi Yesus qa nuŋgo areqalo siŋgilateqnub qaji di unsiyqa dena ijo are siŋgilatqai. Ariya niŋgi dego e Yesus qa ijo areqalo siŋgilateqnum qaji di unsibqa dena nuŋgo are siŋgilatqab. Gam dena e ti niŋgi ti are siŋgilatosim sqom.
ROM.1.13	O was qu, niŋgi endegsib qalieoiye. Bati gargekoba e bosiy niŋgi nuŋgwajqa are qaleqnum. Ijo areqalo agiende. Tamo uŋgasari sawa bei beiq di unub qaji naŋgo ambleq dia e waueqnamqa naŋgi are bulyoqnsib Yesus qa naŋgo areqalo siŋgilateqnub dego kere nuŋgo ambleq dia dego wauoqnitqa niŋgi qudei are bulyoqnsib Yesus qa nuŋgo areqalo siŋgilatoqnqab. Ariya wau gargekoba na gam getentetbeqnu deqa agi unum. 
ROM.1.14	E na Grik tamo naŋgi ti yauŋ tamo naŋgi ti powo tamo ti nanari tamo naŋgi ti Yesus aqa anjam minjroqnit quqwajqa deqa Qotei na e wau ebej. 
ROM.1.15	Deqa niŋgi Rom qureq di unub qaji niŋgi dego Yesus aqa anjam bole merŋgoqnit quqwajqa deqa are prugbeqnu.
ROM.1.16	E Yesus aqa anjam bole di marqajqa jemaibosaieqnu. Di kiyaqa? Anjam bole di Qotei aqa siŋgila ti unu. Siŋgila dena Qotei na tamo kalil Yesus qa naŋgo areqalo siŋgilateqnub qaji naŋgi padalqa gamq dena olo eleŋeqnu. A namoqna Juda naŋgi eleŋej. Ariya a na olo tamo uŋgasari sawa bei beiq di unub qaji naŋgi dego eleŋqas. 
ROM.1.17	Anjam bole dena Qotei na aqa kumbra iga osorgej. Aqa kumbra agiende. A na iga tamo bole une saiqoji qa mergej. Iga Yesus qa gago areqalo siŋgilatem dena a na iga tamo bole une saiqoji qa mergej. Di kiyaqa? Iga Yesus qa gago areqalo siŋgilatqom gam dena qujai iga Qotei aqa ŋamgalaq di tamo bole une saiqoji sqom. Agi Qotei aqa anjam bei nami endegsib neŋgreŋyeb unu, “Qotei na tamo uŋgasari a qa naŋgo areqalo siŋgilateqnub qaji naŋgi tamo bole une saiqoji qa minjrqas. Yim deqa naŋgi ŋambile gaigai sqab.”
ROM.1.18	Iga qalie, Qotei a laŋ goge di sosiqa aqa minjiŋ boleq ateqnu. A na tamo uŋgasari a qoreiyoqnsib kumbra uge uge yeqnub qaji naŋgi awai uge enjreqnu. Naŋgo kumbra uge dena naŋgi Qotei aqa anjam bole olo tenteqnub. 
ROM.1.19	Tamo naŋgi di Qotei aqa kumbra qalie unub. Qotei a segi na naŋgi osornjreqnu. Ariya naŋgi olo Qotei qoreiyeqnub deqa a na naŋgi awai uge enjreqnu. 
ROM.1.20	Qotei a nami iŋgi iŋgi kalil gereiyonaq sonaqa tamo naŋgi di unoqneb dena bosi bosiq agi bini naŋgi uneqnub. Gam dena naŋgi Qotei aqa kumbra uliejunu qaji di qalie unub. Aqa kumbra utru ti aqa siŋgila gaigai sqas qaji deqa ti naŋgi qalie unub. Deqa tamo bei a endegsi marqa keresai, “E Qotei qaliesai deqa e une saiqoji.”
ROM.1.21	Naŋgi Qotei qa qalie unub. Ariya a segi Qotei bole naŋgi degsib marosaieqnub. Deqa naŋgi aqa ñam soqtosib a biŋiyosaieqnub. Naŋgo kumbra dena naŋgi nanaritnjroqnsiq naŋgo areqalo getentetnjreqnaqa naŋgi ambruq di laqnub. 
ROM.1.22	Naŋgi diqoqnsib mareqnub, “Iga powo koba ti unum.” Di sai. Naŋgi tulaŋ nanarioqnsib laqnub. 
ROM.1.23	Osib naŋgi Qotei ŋambile gaigai unu qaji a qoreiyoqnsib a qa louqajqa uratoqnsibqa olo beloqnsib mandam tamo ti qebari ti wagme ti amal ti naŋgo sulum gereiyoqnsib naŋgi qa loueqnub.
ROM.1.24	Naŋgi Qotei qoreiyeqnub deqa a na kamba naŋgi uratnjreqnaqa naŋgi kumbra tulaŋ uge uge jigat yoqnqajqa are prugnjreqnu. Kumbra dena naŋgi na naŋgo segi jejamu tulaŋ ugeugeiyeqnub. 
ROM.1.25	Tamo uŋgasari deqaji naŋgi Qotei aqa anjam bole uratoqnsib olo beloqnsib gisaŋ anjam segi dauryeqnub. Deqa naŋgi Qotei bole iŋgi iŋgi kalil gereiyej qaji a qoreiyoqnsibqa iŋgi iŋgi kalil a na gereiyej qaji naŋgi di biŋinjroqnsib naŋgo sorgomq di unub. Ariya Qotei a iŋgi iŋgi kalil qa utru deqa iga bati gaigai aqa ñam soqtoqnqom. Bole.
ROM.1.26	Tamo uŋgasari naŋgi di Qotei qoreiyeqnub deqa a na kamba naŋgi uratnjreqnaqa naŋgi kumbra tulaŋ uge uge jigat yoqnqajqa are prugnjreqnu. Naŋgo kumbra jigat agiende. Uŋgasari naŋgi tamo ti ŋereŋqajqa uratoqnsibqa uŋa bei wo bei wo ŋereŋoqnsib sambala kumbra yeqnub. 
ROM.1.27	Tamo naŋgi dego uŋa ti ŋereŋqajqa uratoqnsibqa tamo bei wo bei wo ŋereŋoqnsib sambala kumbra yqajqa are tulaŋ prugnjreqnu. Naŋgi jemai kumbra di yeqnub deqa Qotei a naŋgo kumbra di keretoqnsiq naŋgo segi jejamuq di awai tulaŋ ugedamu enjreqnu.
ROM.1.28	Naŋgi Qotei aqa sorgomq di sqajqa are qalosaieqnub deqa Qotei a na naŋgi uratnjreqnaqa naŋgi naŋgo segi areqalo uge uge dauryoqnsib kumbra uge uge yeqnub. 
ROM.1.29	Naŋgo kumbra uge agiende. Naŋgi kumbra bole tiŋtiŋ yqajqa torei urateqnub. Naŋgi ñoro koba oqajqa mamaulnjreqnu. Naŋgi tamo naŋgi jeutnjreqnub. Naŋgi tamo qudei iŋgi koba ti unub qaji naŋgi qa are ugeinjreqnu. Naŋgi tamo naŋgi ñumsib moiotnjreqnub. Naŋgi laŋa laŋa ŋiriŋoqnsib gisaŋ anjam mareqnub. Naŋgi tamo qudei naŋgo iŋgi iŋgi laŋa yainjreqnub. Naŋgi tamo qudei naŋgi ugeugeinjreqnub. Kumbra di naŋgoq di tulaŋ koba unu. Naŋgi yomueqnub. 
ROM.1.30	Naŋgi gisaŋ na tamo naŋgo ñam ugetetnjreqnub. Naŋgi Qotei jeuteqnub. Naŋgi diqoqnsib laqnsib naŋgo segi ñam soqteqnub. Naŋgi kumbra uge uge bunuj babteleŋeqnub. Naŋgi naŋgo ai wo abu wo naŋgo medabu gotraŋyeqnub. 
ROM.1.31	Naŋgi areqalo bole ti sosaieqnub. Naŋgi anjam bei maroqnsib olo dauryqa urateqnub. Naŋgi naŋgo segi was naŋgi qalaqalainjrosaieqnub. Naŋgi tamo qudei naŋgi qa dulosaieqnub. 
ROM.1.32	Qotei aqa dal anjam endegsi unu, “Tamo naŋgi kumbra uge deqaji yeqnub qaji naŋgi ñumib moreŋeb.” Dal anjam degsi unu. Tamo naŋgi di dal anjam di qalie. Ariya naŋgi olo gotraŋyoqnsib kumbra uge uge yeqnub. Di segi sai. Naŋgi na tamo qudei naŋgi kumbra uge uge deqaji yeqnab unoqnsib bole qa maroqnsib naŋgo ñam soqtetnjroqnsib minjreqnub, “Keretonub. Niŋgi kumbra degyoqniye.”
ROM.2.1	Niŋgi qudei tamo naŋgo jejamuq di anjam qametnjreqnub qaji niŋgi segi segi e na endegsi merŋgwai. Ni segi une saiqoji qa marqa keresai. Ni que. Ni na tamo naŋgo jejamuq di anjam qametnjreqnum di ni segi dego ino jejamuq di anjam qameqnum. Di kiyaqa? Kumbra uge naŋgi yeqnub qaji di ni segi dego yeqnum. 
ROM.2.2	Iga qalie, tamo naŋgi kumbra uge deqaji yeqnub qaji naŋgi Qotei na kamba awai uge enjreqnu. Qotei a kere naŋgi awai uge enjreqnu. 
ROM.2.3	Ni na tamo naŋgi kumbra uge deqaji yeqnub qaji naŋgo jejamuq di anjam qametnjreqnum. Ariya kumbra naŋgi yeqnub qaji di ni segi dego yeqnum. Deqa ni kiersi are qalonum? Qotei na tamo naŋgi di awai uge enjrsim ariya a na ni awai uge emqasai ni degsi are qalonum kio? 
ROM.2.4	Ni que. Qotei a gaigai kumbra tulaŋ boledamu ni emoqnsiqa a ni qa tariŋsokobaiyeqnu. Deqa a urur ni awai uge emosaieqnu. Qotei aqa kumbra bole di ni unsim uge qa marsim gotraŋyqam e? Degaim. Ni are bulyqajqa deqa Qotei a ni qa are qaloqnsiq kumbra bole osormeqnu. Ni di qaliesai kio? 
ROM.2.5	Ino are miligi geteŋejunu deqa ni are bulyosai. Ino kumbra dena ni na ino awai uge tombol ateqnum. Deqa mondoŋ diŋo batiamqa Qotei a kumbra tiŋtiŋ na tamo naŋgo une qa minjrsimqa aqa minjiŋ boleq atsim awai tulaŋ ugedamu ni emqas. 
ROM.2.6	Osimqa bati deqa Qotei a tamo uŋgasari kalil naŋgo kumbra keretosim awai segi segi enjrqas. 
ROM.2.7	Tamo uŋgasari qudei naŋgo kumbra tulaŋ boledamu. Naŋgi siŋgila na kumbra bole bole dauryoqnsib laŋ qure qa gam itqajqa waukobaeqnub. Naŋgi laŋ qureq dia ñam koba oqajqa ti ŋambile gaigai sqajqa ti waukobaeqnub. Deqa Qotei na tamo uŋgasari naŋgi di ŋambile enjrim naŋgi so bole gaigai sqab. 
ROM.2.8	Ariya tamo qudei naŋgi naŋgo segi jejamu qa are qaloqnsib deqa naŋgi anjam bole gotraŋyoqnsib kumbra uge uge dauryeqnub. Deqa Qotei a tamo naŋgi deqaji qa minjiŋ oqimqa awai ugedamu enjrqas. 
ROM.2.9	Tamo kalil kumbra uge uge yeqnub qaji naŋgi mondoŋ gulube koba ti jaqatiŋ ti oqab. Juda naŋgi mati oqab. Bunuqna sawa bei bei qaji naŋgi dego oqab. 
ROM.2.10	Ariya tamo kalil kumbra bole bole yeqnub qaji naŋgi Qotei na aqaryainjrimqa naŋgi laŋ qureq oqsib dia ñam koba ti lawo ti so bole gaigai sqab. A mati Juda naŋgi aqaryainjrqas. Bunuqna a sawa bei bei qaji naŋgi dego aqaryainjrqas. 
ROM.2.11	Qotei a kumbra qujai dena tamo uŋgasari kalil naŋgi peginjreqnu. Naŋgi Juda tamo kio sawa bei bei qaji tamo kio a deqa are qalosaieqnu.
ROM.2.12	Niŋgi quiye. Tamo kalil dal anjam saiqoji unub qaji naŋgi padalqab. Di kiyaqa? Naŋgi une yeqnub deqa. Naŋgi dal anjam saiqoji unub di uŋgum. Ariya tamo kalil Qotei aqa dal anjam ejunub qaji naŋgo kumbra qa dego Qotei na naŋgi peginjrqas. Di kiyaqa? Naŋgi dego une yeqnub. Naŋgi dal anjam ejunub di uŋgum. Dal anjam dena Qotei na naŋgi dego peginjrqas. 
ROM.2.13	Di kiyaqa? Tamo naŋgi dal anjam laŋa quoqnsib olo dauryosaieqnub qaji naŋgi Qotei aqa ŋamgalaq di tamo bolesai. Tamo naŋgi dal anjam qusib dauryeqnub qaji naŋgi segi Qotei na tamo bole une saiqoji qa minjrqas. 
ROM.2.14	Bole, sawa bei bei qaji tamo naŋgi dal anjam saiqoji unub. Ariya naŋgi qudei naŋgo segi areqalo na dal anjam aqa kumbra dauryeqnub. Bole, naŋgi dal anjam saiqoji unub. Ariya naŋgi dal anjam aqa kumbra dauryeqnub deqa iga qalieonum, dal anjam a naŋgo areqaloq di bole waueqnu. 
ROM.2.15+ROM.2.16	Naŋgo kumbra dena Qotei aqa dal anjam naŋgo are miligiq di neŋgreŋyej qaji di olo boleq ateqnu. Naŋgo are miligiq di naŋgi kumbra bole ti kumbra uge ti qalie unub. Dena iga osorgeqnu, dal anjam a naŋgo are miligiq di waueqnu. Deqa mondoŋ naŋgo areqalo dena naŋgi endegsi minjrqas, “Niŋgi une ti.” Osim naŋgo kumbra qudei qa naŋgi endegsi minjrqas, “Nuŋgo kumbra di bole.” Bati deqa Qotei na tamo kalil naŋgo kumbra ti naŋgo anjam ti naŋgo are miligiq di uliejunu qaji di boleq atekritosim dena naŋgi peginjrqas. Anjam bole e palonteqnum qaji di aqa damu endegsi merŋgwai. Mondoŋ Qotei a Kristus Yesus aqa wau na tamo kalil naŋgo kumbra qa naŋgi peginjrqas.
ROM.2.17	Ariya niŋgi Juda tamo qudei niŋgi endegsib are qaleqnub, “Iga dal anjam ti unum deqa Qotei na iga pegigwasai.” Osib niŋgi nuŋgo segi ñam soqtoqnsib endegsib mareqnub, “Iga Qotei aqa tamo tiŋtiŋ.” Niŋgi degsib mareqnub. 
ROM.2.18	Bole, niŋgi Qotei aqa areqalo qalie bole. A na aqa dal anjam niŋgi osorŋgej deqa niŋgi kumbra tiŋtiŋ dauryqajqa tulaŋ arearetŋgeqnu. 
ROM.2.19+ROM.2.20	Osib niŋgi endegsib are qaleqnub, “Iga dal anjam ti unum deqa iga powo bole ti anjam bole ti ejunum. Deqa tamo ŋam qandimo unub qaji naŋgi iga na gam osornjreqnum. Osim tamo naŋgi ambruq di unub qaji iga na suwantnjreqnum. Tamo powo saiqoji unub qaji naŋgi iga na powo enjreqnum. Tamo naŋgi aŋgro kiñilala bulosib Qotei aqa anjam qaliesai qaji naŋgi iga na anjam aqa damu osornjreqnum.” 
ROM.2.21	Od, niŋgi gaigai tamo uŋgasari naŋgi dal anjam plaltosib minjreqnub. Ariya kiyaqa niŋgi segi olo dal anjam dauryosaieqnub? Niŋgi mareqnub, “Bajiŋaib.” Ariya niŋgi segi olo bajiŋeqnub. 
ROM.2.22	Niŋgi mareqnub, “Niŋgi tamo bei aqa uŋa jejamu ojetaib.” Ariya niŋgi segi olo was bei aqa ŋauŋ jejamu ojeteqnub. Niŋgi gisaŋ qotei naŋgi qa louqajqa saideqnub. Saidoqnsib niŋgi segi olo naŋgo atra talq dena sulum bajiŋeqnub. 
ROM.2.23	Niŋgi nuŋgo segi ñam soqtoqnsib mareqnub, “Iga Qotei aqa dal anjam qalie bole.” Ariya niŋgi segi olo dal anjam di gotraŋyeqnub. Nuŋgo kumbra dena niŋgi Qotei aqa ñam ugeteqnub. 
ROM.2.24	Agi Qotei aqa anjam bei nami niŋgi qa endegsib neŋgreŋyeb unu, “Nuŋgo kumbra uge di sawa bei bei qaji naŋgi unoqnsib mareqnub, ‘Naŋgo Qotei di bolesai.’ Osib naŋgi Qotei aqa ñam misiliŋyeqnub.”
ROM.2.25	Bole, ni dal anjam dauryoqnsim ariya ni muluŋ dego aiqam di kumbra bole. Ariya ni dal anjam gotraŋyoqnsim laŋa muluŋ aiqam di keresai. Ino kumbra dena ni tamo muluŋ aiosai qaji naŋgi bulosim laŋa unum. 
ROM.2.26	Ariya tamo bei muluŋ aiosai qaji a dal anjam kalil dauryekritqas di a tamo naŋgi muluŋ aieqnub qaji naŋgi bul sqas. 
ROM.2.27	Bole, niŋgi Juda tamo deqa niŋgi dal anjam ejunub. Niŋgi muluŋ dego aieqnub. Ariya niŋgi dal anjam gotraŋyoqnqab di tamo naŋgi muluŋ aiosaieqnub qaji naŋgi nuŋgo jejamuq di anjam qametŋgwab. Di kiyaqa? Naŋgi Qotei aqa dal anjam dauryeqnub deqa. Naŋgi segi muluŋ aiosai di uŋgum. 
ROM.2.28	Tamo bei a laŋa babaŋ na Juda tamo sqas di a Juda tamo bolesai. Aqa jejamu segi osim muluŋ aiqas di aqa muluŋ bolesai. 
ROM.2.29	Tamo a are bulyosim aqa are miligiq na Juda tamo sqas di a Juda tamo bole. A are miligiq na muluŋ aiqas di aqa muluŋ bole. A na aqa jejamu laŋa osim dal anjam dauryqas di keresai. Ariya Qotei aqa Mondor na siŋgila yimqa dena aqa are miligiq na muluŋ aiqas di a muluŋ bole aiqo. Deqa a Qotei aqa ŋamgalaq di ñam bole ti sqas. A mandam tamo naŋgo ŋamgalaq di ñam bole ti sqasai.
ROM.3.1	O was qu, niŋgi na e kamba endegsib merbqab kio, “O Pol, ni maronum, ‘Muluŋ aiqajqa kumbra di jejamu qa kumbra segi sai.’ Ni degsi maronum deqa Juda naŋgi muluŋ aieqnub dena naŋgi na tamo qudei buŋnjrqab e? Juda naŋgo muluŋ dena iŋgi bole kie brantqas?” O was qu, niŋgi na e kamba degsib merbqab kio? 
ROM.3.2	Deqa e niŋgi kamba endegsi merŋgwai. Qotei a na iŋgi tulaŋ bole bole Juda naŋgi enjrej. Iŋgi bole bei agiende. A na Juda naŋgi aqa anjam taqatqajqa deqa wau enjrej. 
ROM.3.3	Bole, Juda tamo qudei naŋgi Qotei aqa anjam di dauryosib naŋgo areqaloq di siŋgilatosaieqnub. Naŋgi urateqnub. Deqa iga endegsi marqom kio, “Qotei a gisaŋ tamo. A segi aqa anjam di dauryosaieqnu.” 
ROM.3.4	O was qu, iga degsi marqasai. Iga endegsi marqom. Tamo kalil naŋgi gisaŋ tamo. Ariya Qotei a segi qujai gisaŋ tamo sai. A anjam bole segi gaigai mareqnu. Agi Qotei aqa anjam bei nami endegsib neŋgreŋyeb unu,
ROM.3.4	“O Qotei, ni gaigai kumbra tiŋtiŋ na e pegibeqnum.
ROM.3.4	Ariya tamo qudei naŋgi na ni pegimqa maribqa ni na olo naŋgi buŋnjrsim ni une saiqoji sqam.”
ROM.3.5+ROM.3.6	Deqa was qu, niŋgi na kamba olo e endegsib merbqab kio, “Iga kumbra uge yoqnqom dena Qotei aqa kumbra tiŋtiŋ olo brantoqnqas di iga kiersi marqom? Qotei a gago une qa minjiŋ oqim awai uge egwas di a kumbra uge yqo. Degsi marqom e?” O was qu, iga degsi marqasai. Qotei a gaigai kumbra tiŋtiŋ segi yeqnu. A kumbra tiŋtiŋ yqasai di a kiersim tamo uŋgasari naŋgo kumbra qa peginjrqas? Nuŋgo areqalo di mandam tamo naŋgo areqalo. 
ROM.3.7	Ariya tamo bei a marqas, “E gisaŋ anjam maroqnitqa dena Qotei aqa anjam bole olo brantoqnqas. Yim aqa ñam tulaŋ goge oqoqnqas. Deqa a kiyaqa e une tamo qa merbsim awai uge ebqas?” O was qu, nuŋgo anjam di uge. 
ROM.3.8	Tamo qudei naŋgi anjam uge deqaji endegsib mareqnub, “Uŋgum, iga kumbra uge uge yoqnqom. Yimqa gam dena kumbra bole brantoqnqas. Pol a anjam degsi palontosiq iga mergeqnu.” O was qu, tamo qudei naŋgi degsib iga yomuigosib mareqnub. Di gisaŋ. Naŋgo kumbra uge deqa Qotei na naŋgi awai ugedamu enjrqas.
ROM.3.9	Deqa iga kiersi marqom? Iga Juda tamo deqa iga na tamo qudei naŋgi buŋnjreqnum degsi marqom e? Iga degsi marqasai. Agi e niŋgi merŋgonum, iga Juda tamo ti Grik tamo naŋgi ti iga kalil une ti unum. Une na iga kalil kabutgejunu. 
ROM.3.10	Agi Qotei aqa anjam bei nami endegsib neŋgreŋyeb unu,
ROM.3.10	“Tamo bole bei sosai bolesai.
ROM.3.10	Qujai bei a Qotei aqa kumbra tiŋtiŋ dauryosaieqnu.
ROM.3.10	Tamo dego bei sosai.
ROM.3.11	Tamo powo ti bei sosai.
ROM.3.11	Tamo qujai bei a Qotei itqa are qalosaieqnu. Tamo dego bei sosai.
ROM.3.12	Tamo kalil naŋgi gam bole uratekritonub.
ROM.3.12	Naŋgi kalil tamo uge.
ROM.3.12	Qujai bei na kumbra bole dauryosaieqnu. Sai bolesai.
ROM.3.13	Naŋgi kalil anjam uge mareqnub.
ROM.3.13	Tamo moio qaji sub meaŋesonaq tamo naŋgo qusa sub miligiq di qusaeqnu
ROM.3.13	dego kere tamo kalil naŋgo medabu na anjam tulaŋ uge uge mareqnub.
ROM.3.13	Naŋgi gisaŋ anjam koba mareleŋeqnub.
ROM.3.13	Amal uge na tamo uñinjreqnub dego kere tamo kalil naŋgo medabu na tamo uŋgasari naŋgi ugeugeinjreqnub.
ROM.3.14	Gaigai naŋgo medabu na tamo naŋgi ugeugeinjroqnsib gulube enjreqnub.
ROM.3.15	Naŋgi bati gaigai tamo ñumsib moiotnjrqajqa are qaloqnsib deqa urur ti gileqnub.
ROM.3.16	Naŋgi na tamo uŋgasari naŋgi ugeugeinjrqajqa are qaloqnsib deqa gulube koba enjreqnub.
ROM.3.17	Naŋgi tamo uŋgasari naŋgi koba na lawo na sqajqa kumbra qaliesai.
ROM.3.18	Naŋgi Qotei yala ulaiyosaieqnub.”
ROM.3.18	O was qu, Qotei aqa anjam nami degsib neŋgreŋyeb unu.
ROM.3.19	Iga qalie, Moses a dal anjam neŋgreŋyej di tamo naŋgi dal anjam aqa sorgomq di unub qaji naŋgi qa osiq deqa neŋgreŋyej. Deqa tamo bei a endegsi marqa keresai, “E tamo bole. E une saiqoji.” A degsi marqa keresai. Iga tamo uŋgasari kalil sawa sawa kalilq di unum qaji iga Qotei aqa ŋamgalaq di une ti unum. 
ROM.3.20	Deqa tamo bei a dal anjam dauryosim dena a Qotei aqa ŋamgalaq di tamo bole une saiqoji sqajqa tamo dego bei sosai. Dal anjam na iga gago une osorgeqnu. Di segi.
ROM.3.21	O was qu, iga tamo bole une saiqoji sqajqa gam bei unu. Iga dal anjam dauryoqnqom gam dena sai. Qotei na gam bei babtosiqa iga osorgej. Nami Moses a gam deqa marsiq dal anjamq di neŋgreŋyej unu. Qotei aqa medabu o qaji tamo kalil naŋgi dego gam deqa marsib anjam neŋgreŋyeb. 
ROM.3.22	Gam agiende. Tamo uŋgasari Yesus Kristus qa naŋgo areqalo siŋgilateqnub qaji naŋgi segi Qotei na tamo bole une saiqoji qa minjreqnu. Gam di segi. Gam bei saiqoji. 
ROM.3.23	Iga kalil une ateqnum deqa iga laŋ qureq oqsim dia Qotei ombla sqa keresai. 
ROM.3.24	Ariya Qotei a iga qa are boleiyosiq Kristus Yesus qariŋyonaqa a na iga eleŋej gam dena Qotei na iga tamo bole une saiqoji qa mergeqnu. Di gago wau na sai. Qotei a Kristus Yesus aqa wau na iga laŋa eleŋej awai saiqoji. 
ROM.3.25	Agi Qotei a endegsi are qalej. A na Yesus qariŋyim a bosim moiim aqa leŋ aisim tamo uŋgasari kalil a qa naŋgo areqalo siŋgilateqnub qaji naŋgo une taqal waiysim aqa minjiŋ kobotqas. Kumbra dena a na iga tamo bole une saiqoji qa mergej. Aqa kumbra di a na iga osorgej. Nami Qotei a tamo naŋgi are bulyqajqa deqa marsiq naŋgi qa tariŋoqnsiqa naŋgo une qa urur kambatnjrosaioqnej. 
ROM.3.26	Ariya bini bati endi Qotei na iga endegsi osorgeqnu, a gaigai kumbra bole tiŋtiŋ segi yeqnu. Deqa iga endegsi qalieonum, Qotei a na tamo uŋgasari Yesus qa naŋgo areqalo siŋgilateqnub qaji naŋgi tamo bole une saiqoji qa minjreqnu di a kumbra bole tiŋtiŋ yeqnu.
ROM.3.27	Deqa tamo yai na aqa segi ñam soqtqa kere? Tamo dego bei sosai. Iga gago segi ñam soqtqajqa kumbra di torei koboej. Dal anjam dauryqajqa gam dena kumbra di kobotosai. Iga Yesus qa gago areqalo siŋgilatqom gam dena qujai gago segi ñam soqtqajqa kumbra di kobotej. 
ROM.3.28	Di kiyaqa? Bini iga qalieonum, iga Yesus qa gago areqalo siŋgilatqom gam dena qujai iga Qotei aqa ŋamgalaq di tamo bole une saiqoji sqom. Iga dal anjam dauryqom gam dena sai.
ROM.3.29	Deqa iga kiersi marqom? Qotei a Juda naŋgo segi Qotei e? A sawa bei bei qaji tamo naŋgo Qotei sai e? Sai. A sawa bei bei qaji tamo naŋgo Qotei dego. 
ROM.3.30	Qotei a segi qujai Qotei bole. Deqa muluŋ aio qaji tamo ti muluŋ aiosaieqnub qaji tamo naŋgi ti Yesus qa naŋgo areqalo siŋgilatqab di Qotei a naŋgo areqalo di unsim naŋgi tamo bole une saiqoji qa minjrqas. 
ROM.3.31	Iga maronum, iga Yesus qa gago areqalo siŋgilatqajqa kumbra di tulaŋ boledamu. Ariya iga degsi maronum dena iga olo dal anjam taqal ateqnum e? Sai. Iga Qotei aqa dal anjam olo siŋgilateqnum.
ROM.4.1	Abraham a iga bul mandam tamo. A gago moma utru. Deqa iga a qa kiersi marqom? 
ROM.4.2	Abraham a kumbra bole yoqnej gam dena a Qotei aqa ŋamgalaq di tamo bole soqnej qamu a aqa segi ñam soqtqa kere. Ariya aqa kumbra dena a Qotei aqa ŋamgalaq di tamo bole sosai. 
ROM.4.3	Qotei aqa anjam kie neŋgreŋq di unu? Anjam agiende. “Abraham a Qotei qa aqa areqalo siŋgilatej gam dena Qotei na a tamo bole une saiqoji qa minjej.” 
ROM.4.4	Iga qalie, tamo a wauqas di a awai oqas. A laŋa awai oqasai. A wauosim dena awai oqas. 
ROM.4.5	Ariya tamo bei a Qotei aqa ŋamgalaq di tamo bole sqa marsimqa a kierqas? A kumbra bole yoqnqas gam dena a tamo bole sqas e? Sai. Ariya a Qotei qa aqa areqalo siŋgilatosim endegsi marqas, “Qotei a na tamo une ti unub qaji naŋgi olo tamo bole qa minjreqnu.” A degsim Qotei qa aqa areqalo siŋgilatosim marimqa gam dena Qotei na a tamo bole une saiqoji qa minjqas. 
ROM.4.6	Devit a dego nami anjam deqaji maroqnej. Agi a marej, “Tamo naŋgi kumbra bole bei yosaiibqa Qotei a laŋa naŋgi tamo bole une saiqoji qa minjrqas di naŋgi tulaŋ areboleboleinjrqas.” 
ROM.4.7	Agi Devit a endegsi marej,
ROM.4.7	“Qotei a tamo naŋgo kumbra uge qa are walyimqa
ROM.4.7	naŋgo une kobotetnjrqas di
ROM.4.7	naŋgi tulaŋ areboleboleinjrqas.
ROM.4.8	Tamo Koba Qotei a tamo naŋgo une qa olo bunu are qalqasai di
ROM.4.8	naŋgi tulaŋ areboleboleinjrqas.”
ROM.4.9	Deqa iga kiersi marqom? Tamo muluŋ aio qaji naŋgi segi areboleboleinjrqas e? O tamo muluŋ aiosaieqnub qaji naŋgi dego areboleboleinjrqas e? Od. Naŋgi kalil koba na areboleboleinjrqas. Agi iga mareqnum, Abraham a Qotei qa aqa areqalo siŋgilatej gam dena qujai Qotei na a tamo bole une saiqoji qa minjej. 
ROM.4.10	Ariya Abraham a kiersi sonaqa Qotei na a tamo bole une saiqoji qa minjej? A muluŋ aiej kio a muluŋ aiosaisoqnej kio? Od, Abraham a muluŋ aiosaisonaqa Qotei na a tamo bole une saiqoji qa minjej. 
ROM.4.11	A muluŋ aiosaisoqnej bati deqa a Qotei qa aqa areqalo siŋgilatej. Deqa Qotei na a tamo bole une saiqoji qa minjej. Osiqa aqa segi anjam Abraham minjej qaji di siŋgilatqa osiqa olo minjej, “Ni muluŋ aie.” Deqa iga endegsi qalieonum, Abraham a tamo kalil muluŋ aiosaiosib naŋgo areqalo Qotei qa siŋgilateqnub qaji naŋgo moma matu. 
ROM.4.12	A tamo naŋgi muluŋ aieqnub qaji naŋgo moma matu dego. Ariya tamo naŋgi naŋgo jejamu laŋa oqnsib muluŋ aieqnub qaji a naŋgo moma matu sai. Tamo naŋgi muluŋ aioqnsib olo Abraham aqa kumbra dego dauryosib Qotei qa naŋgo areqalo siŋgilateqnub qaji a naŋgo moma matu bole. Agi gago moma matu Abraham aqa kumbra agiende. A muluŋ aiosaisosiqa Qotei qa aqa areqalo siŋgilatej.
ROM.4.13	Nami Qotei na Abraham aqa moma naŋgi ti endegsi minjrej, “E niŋgi mandam kalil eŋgwai.” Ariya Abraham a dal anjam dauryej deqa Qotei na anjam di minjosai. A Qotei qa aqa areqalo siŋgilatej gam dena Qotei na a tamo bole une saiqoji qa minjej. Utru deqa Qotei na Abraham aqa moma naŋgi ti minjrej, “E niŋgi mandam kalil eŋgwai.” 
ROM.4.14	Tamo naŋgi dal anjam dauryqab gam dena naŋgi iŋgi iŋgi kalil Qotei a nami iga egwa marej qaji di oqneb qamu iga Qotei qa gago areqalo siŋgilateqnum kumbra di laŋa uloŋej qamu. Qotei aqa anjam nami marej qaji di dego laŋa uloŋej qamu. 
ROM.4.15	Iga qalie, dal anjam unu deqa tamo naŋgi dal anjam gotraŋyeqnub. Deqa Qotei a naŋgi qa minjiŋ oqeteqnu. Ariya dal anjam sosai qamu tamo naŋgi dal anjam gotraŋyeqnub degsi marqa keresai qamu.
ROM.4.16	Qotei a Abraham a qa ti aqa moma bunuqna brantqab qaji naŋgi qa ti are tulaŋ boleiyosiq deqa iŋgi iŋgi kalil di naŋgi enjrqa marej. Deqa tamo uŋgasari Qotei qa naŋgo areqalo siŋgilateqnub qaji naŋgi iŋgi iŋgi di oqab. Juda tamo dal anjam ejunub qaji naŋgi segi iŋgi iŋgi di oqasai. Tamo kalil Abraham aqa kumbra dauryosib Qotei qa naŋgo areqalo siŋgilateqnub qaji naŋgi dego iŋgi iŋgi di oqab. Abraham agi a iga kalil gago moma matu. 
ROM.4.17	Agi Qotei aqa anjam bei nami endegsib neŋgreŋyeb unu, “O Abraham, e ni giltmonum deqa ni tamo uŋgasari sawa sawa kalilq di unub qaji naŋgo moma matu sqam.” O was qu, Abraham a Qotei qa aqa areqalo siŋgilatej deqa a Qotei aqa ŋamgalaq di gago moma matu unu. Qotei qujai di tamo moreŋo qaji naŋgi olo subq na tigeltnjreqnu. A segi na marnaqa iŋgi iŋgi kalil nami sosai qaji di branteleŋej.
ROM.4.18	Abraham a qaliesai, Qotei a kiersim aqa anjam nami marej qaji di dauryosim yqas? Ariya Abraham a Qotei qa aqa areqalo siŋgilatosiq marej, “E qalieonum, Qotei aqa anjam nami marej qaji di aqa damu brantqas.” Abraham a Qotei qa aqa areqalo siŋgilatosiq degsi qalieej deqa a tamo uŋgasari gargekoba sawa sawa kalilq di unub qaji naŋgo moma matu soqnej. Agi Qotei a nami Abraham endegsi minjej, “Ino moma naŋgi tulaŋ gargekobaqab.” 
ROM.4.19	Abraham aqa wausau 100. Deqa aqa siŋgila koboej. Aqa ŋauqali Sara a dego tulaŋ qeliej. Deqa a aŋgrotqa keresai. Abraham a di qalieej ariya a Qotei qa aqa areqalo siŋgilatosiq ojesoqnej. 
ROM.4.20	Anjam Qotei na nami minjej qaji a deqa are qalsiq soqnej. A areqalo aiyeltosai. A Qotei qa aqa areqalo siŋgilatosiq aqa ñam soqtoqnej. 
ROM.4.21	A qalieej, anjam Qotei na nami minjej qaji di a dauryosim yqa kere. 
ROM.4.22	Abraham a Qotei qa aqa areqalo siŋgilatej deqa Qotei na a tamo bole une saiqoji qa minjej.
ROM.4.23	Agi Qotei aqa anjam bei nami endegsib neŋgreŋyeb unu, “Qotei na a tamo bole une saiqoji qa minjej.” Ariya anjam di Abraham qa segi neŋgreŋyosai. 
ROM.4.24	Iga kalil qa ti anjam di neŋgreŋyeb. Iga dego Qotei qa gago areqalo siŋgilateqnum deqa a iga tamo bole une saiqoji qa mergwas. Qotei agi gago Tamo Koba Yesus subq na tigeltej qaji a qa qujai gago areqalo siŋgilateqnum. 
ROM.4.25	Qotei na Yesus uratonaqa naŋgi na a qalnab moiej. Yim a gago une kobotqajqa deqa. Onaqa Qotei na Yesus olo subq na tigeltosiq dena iga tamo bole une saiqoji qa mergej.
ROM.5.1	Ariya iga Yesus qa gago areqalo siŋgilatem deqa Qotei na iga tamo bole une saiqoji qa mergej. Gago Tamo Koba Yesus Kristus a jeu kobotej deqa iga Qotei ombla geregere unum. 
ROM.5.2	Yesus a na iga tamo uŋgasari a qa gago areqalo siŋgilateqnum qaji gam waqtetgej deqa Qotei a iga qa are tulaŋ boleiyonaqa iga eleŋej. Qotei na kumbra di iga egej deqa bini iga kumbra di osim tigelejunum. Deqa bini iga Qotei na laŋ qureq osi oqsim dia iga a ombla geregere sqajqa deqa tariŋeqnum. Iga deqa tulaŋ areboleboleigeqnaq unum. 
ROM.5.3	Ariya iga deqa segi areboleboleigosai. Iga gulube oqnsim unum deqa ti areboleboleigeqnu. Di kiyaqa? Iga qalieonum, gulube dena gago are siŋgilatetgeqnaqa iga siŋgila na tigeleqnum. 
ROM.5.4	Iga siŋgila na tigeleqnum deqa gulube gagoq beqnaqa iga na gotraŋyeqnum. Iga gulube gotraŋyoqnsim deqa iga Qotei qa gago areqalo siŋgilatoqnsim a na iga laŋ qureq osim oqwajqa deqa tariŋoqnsim unum. 
ROM.5.5	Ariya iga laŋa tariŋosaieqnum. Qotei na aqa Mondor Bole iga egej deqa Mondor dena aqa qalaqalaiyo kumbra gago are miligiq di atej unu.
ROM.5.6	Iga gago segi jejamu aqaryaiyqa keresai sonamqa Kristus a iga tamo uŋgasari kumbra uge uge yeqnum qaji iga qa osiq moiej. Bati Qotei a nami atej qaji di brantonaqa a iga qa moiej. 
ROM.5.7	Bole, tamo bei a tamo bole bei aqaryaiyqa osim moiqasai. Ariya tamo tulaŋ boledamu bei soqnim a qa kio tamo bei a are siŋgilatosim moiqas. 
ROM.5.8	Ariya iga une tamo sonamqa Kristus a iga qa moiej. Aqa kumbra dena Qotei na iga osorgwo, a iga tulaŋ qalaqalaigeqnu. 
ROM.5.9	Kristus a moinaqa aqa leŋ aisiq gago une kobotetgej deqa bini Qotei a iga tamo bole une saiqoji qa mergeqnu. Deqa iga bole qalieonum, mondoŋ Qotei a Kristus aqa baŋ na iga oqas. Yim aqa minjiŋ oqwa batiamqa iga so bole sqom. 
ROM.5.10	Iga Qotei ti jeu sonamqa aqa Ŋiri a jeu kobotqa marsiq moiej. Deqa aqa wau dena iga bini Qotei ombla geregere unum. Ariya Qotei aqa Ŋiri a olo ŋambile unu. Deqa iga bole qalieonum, aqa ŋambile dena Qotei na iga olo oqas. 
ROM.5.11	Anjam bei dego unu. Gago Tamo Koba Yesus Kristus aqa siŋgila na iga Qotei ombla geregere unum deqa iga tulaŋ areboleboleigeqnu.
ROM.5.12	Iga qalie, tamo qujai Adam a une atej. Aqa une dena aqa leŋ kalil naŋgi dego une eleŋeb. Adam a une ti deqa a moiej. Aqa leŋ naŋgi dego aqa une osib kalil moreŋeb. 
ROM.5.13	Dal anjam a bosaisonaqa bati deqa tamo kalil naŋgi une atsib laqneb. Ariya dal anjam sosai deqa Qotei a naŋgo une geregere ubtqa keresai. 
ROM.5.14	Ariya Adam a soqnej dena bosi bosiq Moses aqa bati qa tamo kalil naŋgi moreŋoqneb. Adam a Qotei aqa dal anjam qujai gotraŋyej. Ariya Adam aqa une di tamo bei na yosai. Adam a segi na yej. Ariya tamo kalil naŋgi dego Adam aqa une di osib moreŋeb.
ROM.5.14	Adam a Kristus bunuqna bqas qaji a sigitej. 
ROM.5.15	Ariya Adam aqa une qujai de ti Qotei a iga qa are tulaŋ boleiyeqnu aqa kumbra de ti ombla kerekere sai. Tamo qujai Adam a une atej dena tamo gargekoba naŋgi moreŋoqneb. Ariya Qotei a tamo gargekoba naŋgi qa are tulaŋ boleiyeqnu aqa kumbra dena moio kobotej. Deqa iga bole qalieonum, tamo qujai Yesus Kristus a tamo gargekoba naŋgi qa are boleiyej aqa kumbra di tulaŋ boledamu. Qotei na iga Yesus laŋa egej awai saiqoji. 
ROM.5.16	Qotei na iga Yesus laŋa egej aqa kumbra de ti Adam aqa une ti ombla kerekere sai. Adam a une qujai yej dena Qotei na tamo uŋgasari naŋgi une enjrsiqa minjrej, “Niŋgi une ti deqa niŋgi awai uge oqab.” Ariya Qotei na iga Yesus laŋa egej aqa kumbra di aqa utru agiende. Tamo uŋgasari naŋgi une gargekoba yeqnabqa Qotei a naŋgi qa olo are tulaŋ boleiyonaqa naŋgi tamo bole une saiqoji qa minjrej. 
ROM.5.17	Tamo qujai Adam a Qotei aqa dal anjam gotraŋyej. Aqa une dena tamo kalil naŋgi moreŋeb. Ariya Qotei a iga qa are boleiyonaqa iga Yesus laŋa egej aqa kumbra dena moio aqa siŋgila tulaŋ buŋyosiqa kobaqujaej. Deqa iga bole qalieonum, Qotei a tamo naŋgi qa are boleiyimqa naŋgi kalil aqa ŋamgalaq di tamo bole une saiqoji sosibqa naŋgi tamo qujai Yesus Kristus aqa wau na ŋambile osib mandor kokba gaigai sqab.
ROM.5.18	Iga Yesus aqa wau deqa geregere are qaloqnqom. Tamo qujai Adam a dal anjam gotraŋyej. Aqa une dena Qotei na iga tamo uŋgasari kalil une ti qa mergej. Dego kere tamo qujai Kristus a kumbra bole tiŋtiŋ yej. Qotei a deqa are qalsiqa iga kalil tamo bole une saiqoji qa mergsiqa ŋambile egej. 
ROM.5.19	Tamo qujai Adam a Qotei aqa anjam gotraŋyej. Aqa kumbra dena tamo uŋgasari gargekoba naŋgi dego une eleŋeb. Dego kere tamo qujai Kristus a Qotei aqa anjam dauryej. Aqa kumbra dena tamo uŋgasari gargekoba naŋgi tamo bole une saiqoji sqab.
ROM.5.20	Tamo naŋgi nami dal anjam eb bati deqa naŋgi dal anjam tulaŋ koba gotraŋyoqneb. Naŋgi une tulaŋ gargekoba yoqneb ariya Qotei a olo naŋgi qa are tulaŋ boleiyoqnej. 
ROM.5.21	Une aqa kumbra na moio babtej deqa une na iga siŋgila na taqatgesoqnej. Ariya bini Qotei a iga qa are tulaŋ boleiyeqnu aqa kumbra dena iga olo taqatgejunu. Gago Tamo Koba Yesus Kristus aqa wau na Qotei a iga qa are tulaŋ boleiyoqnsiqa iga tamo bole une saiqoji qa mergeqnu. Kumbra dena iga ŋambile gaigai sqom.
ROM.6.1	Ariya bini iga kiersi marqom? Iga endegsi marqom kio, “Uŋgum, iga une gargekoba yoqnqom. Yim dena Qotei a iga qa are tulaŋ boleiyoqnqas.” Iga degsi marqom kio? 
ROM.6.2	Sai. Iga moiobulem deqa iga une aqa kumbra uratem. Deqa iga kiersim olo une yoqnqom? 
ROM.6.3	Iga Kristus Yesus beteryosim aqa ñam na yanso em. Kumbra dena iga a beteryosim a koba na moiobulem. Niŋgi di qaliesai kio? 
ROM.6.4	Iga yanso osim dena iga Kristus beteryosim a koba na moiobulem. Deqa Abu Qotei na iga Kristus koba na subq atej. Osiqa aqa siŋgila kobaquja na olo Kristus subq na tigeltej. Deqa iga dego a ti ŋambile bunuj em. Deqa iga kumbra bole dauryoqnqom.
ROM.6.5	Kristus a moiej deqa iga a beteryosim a ti moiobulem. Ariya a olo subq na tigelej dego kere iga kamba dego a beteryosim olo subq na tigelqom. 
ROM.6.6	Iga qalie, gago areqalo namij a Kristus ombla ŋamburbasq di moiej. Yim une aqa siŋgila gago jejamuq di waueqnu qaji di koboqajqa deqa. Deqa bini iga olo une aqa sorgomq di sqasai. 
ROM.6.7	Di kiyaqa? Iga moio tamo bulem deqa une na iga olo ojqa keresai.
ROM.6.8	Od, iga Kristus ombla moiobulem deqa iga qalieonum, iga a ombla olo ŋambile sqom. 
ROM.6.9	Iga qalie, Kristus a subq na olo tigelej deqa a olo bunu moiqa keresai. Moio na a olo ojqa keresai. 
ROM.6.10	A bati qujai qa moiej. Aqa kumbra dena a na une aqa siŋgila kobotej. Ariya bini a olo ŋambile unu di a Qotei ombla ŋambile unub. 
ROM.6.11	Dego kere niŋgi dego endegsib are qaliye. Niŋgi dego moiobuleb deqa niŋgi olo une aqa sorgomq di sqasai. Niŋgi Kristus Yesus beteryosib deqa niŋgi Qotei ombla ŋambile unub.
ROM.6.12	Deqa une na nuŋgo jejamu taqatqa laqnimqa niŋgi na olo saidyiye. Yim nuŋgo une na niŋgi titŋgimqa niŋgi nuŋgo jejamu qa areqalo uge uge dauryqasai. Nuŋgo jejamu agi bunuqna moiqas. 
ROM.6.13	Une na nuŋgo siŋga ti baŋ ti taqatqa laqnimqa niŋgi na olo saidyiye. Yim niŋgi kumbra uge uge yoqnqasai. Niŋgi subq na olo tigelobulosib ŋambile unub deqa niŋgi nuŋgo segi jejamu osib Qotei yiye. Yosib nuŋgo siŋga ti baŋ ti nuŋgo jejamu ti kalil Qotei aqa baŋq di atibqa a segi na taqatqas. Yim dena niŋgi kumbra bole tiŋtiŋ yoqnqab. 
ROM.6.14	Deqa une na niŋgi olo taqatŋgwasai. Di kiyaqa? Bini niŋgi dal anjam aqa sorgomq di sosai. Qotei a niŋgi qa are tulaŋ boleiyej kumbra di aqa sorgomq di niŋgi unub.
ROM.6.15	Iga olo dal anjam aqa sorgomq di sosai deqa iga kierqom? Qotei a iga qa are tulaŋ boleiyej kumbra di aqa sorgomq di iga unum. Deqa uŋgum, iga une yoqnqom e? Sai. 
ROM.6.16	Niŋgi quiye. Niŋgi nuŋgo segi jejamu tamo bei yosib aqa anjam dauryoqnqab di niŋgi aqa wau tamo sqab. Dego kere niŋgi une aqa wau tamo sqab di niŋgi moreŋqab. Ariya niŋgi Qotei aqa wau tamo sosib aqa anjam dauryoqnqab di niŋgi tamo bole une saiqoji sqab. Di niŋgi qaliesai kio? 
ROM.6.17	Bole, nami niŋgi une aqa wau tamo soqneb. Ariya bini Qotei na niŋgi osiq aqa anjam aqa sorgomq di atej unub deqa niŋgi nuŋgo are miligiq na aqa anjam dauryeqnub. Qotei a kumbra degyej deqa iga a qa tulaŋ areboleboleigeqnu. 
ROM.6.18	Nuŋgo une na niŋgi tonto talq waiŋgobulonaq sonabqa Qotei a dena niŋgi olo eleŋej. Deqa bini niŋgi kumbra bole tiŋtiŋ aqa wau tamo unub. 
ROM.6.19	O was qu, e mandam tamo naŋgo kumbra qa niŋgi yawo anjam merŋgeqnum. Di kiyaqa? Niŋgi ijo anjam endi geregere poiŋgosai deqa. Nami niŋgi na nuŋgo siŋga ti baŋ ti nuŋgo jejamu ti kalil naŋgi odnjreqnabqa naŋgi kumbra jiga ti kumbra uge ti naŋgo wau tamo sosib niŋgi kumbra ugeq di breiŋgoqneb. Ariya bini niŋgi na nuŋgo siŋga ti baŋ ti nuŋgo jejamu ti kalil di olo minjribqa naŋgi kumbra bole tiŋtiŋ aqa wau tamo sqab. Yim deqa niŋgi Qotei aqa segi tamo uŋgasari boledamu sosib aqa kumbra bole dauryoqnqab.
ROM.6.20	Nami niŋgi une aqa wau tamo sosib bati deqa niŋgi kumbra bole tiŋtiŋ aqa wau tamo sosai. 
ROM.6.21	Kumbra uge uge niŋgi nami yoqneb qaji dena niŋgi iŋgi bole kie oqneb? Agi bini niŋgi kumbra deqa olo are qaloqnsib dena niŋgi jemai eqnub. O was qu, niŋgi kumbra dena iŋgi bole bei osaioqneb. Agi kumbra dena tamo naŋgi moio gam tureqnub. 
ROM.6.22	Ariya nuŋgo une na niŋgi tonto talq waiŋgobulonaq sonabqa Qotei a dena olo niŋgi eleŋej. Deqa bini niŋgi Qotei aqa segi wau tamo unub. Deqa niŋgi iŋgi bole bole endi oqnqab. A na niŋgi aqa segi kumbra boleq di atimqa niŋgi kumbra bole bole a tulaŋ areareteqnu qaji di yoqnqab. Osib niŋgi ŋambile gaigai sqab. 
ROM.6.23	Une na aqa wau tamo naŋgi awai enjreqnu. Awai agiende. Tamo naŋgi moreŋeqnub. Ariya Qotei na iga iŋgi boledamu laŋa egeqnu. Iŋgi boledamu di agi iga ŋambile gaigai sqom. Ŋambile di iga gago Tamo Koba Yesus Kristus aqa wau na oqom.
ROM.7.1	O was qu, e na anjam endi niŋgi tamo dal anjam qalie unub qaji niŋgi merŋgwai. Tamo a moiosaisoqnimqa dal anjam na a taqatoqnqas. Ariya a moiim dal anjam na a olo taqatqasai. Niŋgi di qaliesai kio? 
ROM.7.2	Agi dal anjam a marqo, uŋa bei a tamo ti soqnim aqa tamo a moiosaisoqnim a tamo di uratqa keresai. Dal anjam na getentejunu. Ariya aqa tamo moiimqa di a olo tamo bei oqa kere. Dal anjam na olo getentqasai. 
ROM.7.3	Deqa aqa tamo soqnim a tentsim olo tamo bei anjamyqas di iga a qa endegsi marqom, a sambala uŋa. Ariya aqa tamo moiimqa di a olo tamo bei oqa kere. Dal anjam na getentosai. Deqa a tamo bei oqas di a sambala uŋa sai.
ROM.7.4	Deqa ijo was qu, niŋgi Kristus aqa jejamu beteryosib a ombla moreŋeb. Deqa niŋgi olo dal anjam aqa sorgomq di sosai. Niŋgi tamo bei agi Kristus subq na tigelej qaji aqa segi tamo uŋgasari unub. Deqa iga kumbra bole Qotei a tulaŋ areareteqnu qaji di babtoqnqom. 
ROM.7.5	Nami iga areqalo namij aqa kumbra dauryoqnem bati deqa dal anjam a na gago siŋgaq di gago baŋq di gago jejamu kalilq dia areqalo uge uge tigelteqnaqa iga une yoqnem. Osim kumbra dena iga moio qa gam babtoqnem. 
ROM.7.6	Bati deqa dal anjam na iga tonto talq waigobulonaq soqnem. Ariya bini iga Kristus ombla moiobulejunum deqa iga olo dal anjam aqa sorgomq di sosai. Iga bini waueqnum di iga dal anjam nami neŋgreŋyeb qaji di dauryqajqa wauosai. Qotei aqa Mondor na kumbra bunuj osorgeqnaqa iga kumbra di dauryqajqa waueqnum.
ROM.7.7	E maronum, nami dal anjam a na gago miligiq dia areqalo uge uge tigelteqnaqa iga une yoqnem. Deqa iga kiersi marqom? Dal anjam a une tamo bulej e? Sai. Dal anjam a une tamo bulosai. Dal anjam a na ijo une e osorbeqnu. Osorbosai qamu e une poibosai qamu. Agi dal anjam a marej, “Ni ino was aqa iŋgi iŋgi qa mamaulmaiq.” Degsi marosai qamu mamaul kumbra di kumbra uge e degsi poibosai qamu. 
ROM.7.8	Ariya dal anjam bej dena une a gam itosiqa ijo are miligiq di mamaul kumbra gargekoba babteleŋej. Dal anjam bosai qamu une a tamo moio qaji bulosiq uliejunu qamu. 
ROM.7.9	Nami e Qotei aqa dal anjam qalieosaisosimqa bati deqa e ŋambile soqnem. Ariya bunuqna Qotei aqa dal anjam ijoq bonaqa ijo une a tamo ŋambile so qaji bulosiq tigelej. 
ROM.7.10	Onaqa dena e moiem. Dal anjam aqa wau utru agi tamo naŋgi ŋambile enjrqajqa. Ariya e dal anjam dena ŋambile osai. Dal anjam na e moiotbej. 
ROM.7.11	Di kiyaqa? Dal anjam bej dena une a gam itosiqa e gisaŋbej. Kumbra dena une na e moiotbej.
ROM.7.12	Deqa iga dal anjam qa kiersi marqom? Iga endegsi marqom. Dal anjam a bole. A Qotei aqa segi dal anjam. A Qotei aqaq na bej. Dal anjam kalil di Qotei aqa segi anjam. A tiŋtiŋ kalil. A bole kalil. 
ROM.7.13	Deqa e kiersi marqai? Dal anjam bole dena e lubsiq moiotbej degsi marqai e? Sai. Une na e moiotbej. Dal anjam bej dena une a gam itosiqa e moiotbej. Qotei a odonaqa une a kumbra degyej. Di kiyaqa? Qotei a endegsi are qalej, une a boleq dimqa iga unsim qalieqom, bole, une a tulaŋ ugedamu. Gam dena dal anjam a une aqa kumbra boleq atej. Une aqa kumbra di tulaŋ ugedamu.
ROM.7.14	Iga qalie, Qotei aqa dal anjam a Qotei aqa Mondor aqaq na bej. Ariya e areqalo namijq di unum deqa e Qotei aqa areqalo dauryqa keresai. Di kiyaqa? Une na e tonto talq waibobulej unum deqa e une aqa wau tamo unum. 
ROM.7.15	Kumbra e yeqnum qaji di aqa utru e poibosai. Kumbra e yqajqa arearetbeqnu qaji di e olo yosaieqnum. Ariya kumbra e yqajqa arearetbosaieqnu qaji di e olo yeqnum. 
ROM.7.16	Ariya kumbra e yeqnum qaji di e yqajqa arearetbosaieqnu. Ijo kumbra dena e endegsi osorbeqnu, e are qalonum, Qotei aqa dal anjam a bole. 
ROM.7.17	Deqa e segi na kumbra uge di yosaieqnum. Une ijo are miligiq di unu qaji a na kumbra uge di yeqnu. 
ROM.7.18	E qalieonum, ijo are miligiq di iŋgi bole bei sosai. E ijo areqalo namij qa maronum. Bole, e kumbra bole dauryqa are unu. Ariya e dauryqa keresai. 
ROM.7.19	Kumbra bole e yqajqa arearetbeqnu qaji di e yosaieqnum. Kumbra uge e yqajqa arearetbosaieqnu qaji di e olo yeqnum. 
ROM.7.20	Ariya kumbra e yqajqa arearetbosaieqnu qaji di e olo yeqnum. Deqa e segi na kumbra di yosaieqnum. Une ijo are miligiq di unu qaji a na kumbra di yeqnu.
ROM.7.21	Deqa ijoq di e kumbra endegsi unonum. E kumbra bole dauryqajqa are sonaqa kumbra uge na olo gam getentetbeqnu. 
ROM.7.22	Bole, ijo areqaloq di e Qotei aqa dal anjam tulaŋ arearetbeqnu. 
ROM.7.23	Ariya e endegsi unonum. Une a ijo baŋq di ijo siŋgaq di ijo jejamu kalilq dia wauoqnsiqa Qotei aqa dal anjam ijo areqaloq di unu qaji di qoto iteqnu. Une di siŋgila koba. Deqa a na e tonto talq waibobuloqnsiqa ijo baŋ ti ijo siŋga ti ijo jejamu ti kalil di siŋgila na taqateqnu. 
ROM.7.24	Gulube dena ijo areqalo tulaŋ ugetetbeqnu! Deqa tamo yai na e aqaryaibimqa e ijo jejamu moiqas qaji endi olo uratqai? 
ROM.7.25	Od, e qalieonum. Gago Tamo Koba Yesus Kristus aqa baŋ na Qotei na e aqaryaibimqa e ijo jejamu endi uratqai. Deqa e Qotei tulaŋ biŋiyeqnum. Bole, e ijo segi areqalo na Qotei aqa dal anjam aqa sorgomq di unum. Ariya e areqalo namijq di unum deqa ijo une na e olo siŋgila na taqatbeqnu.
ROM.8.1	O was qu, iga Kristus Yesus beteryejunum deqa dal anjam na gago une qa iga olo mergwa keresai. Deqa iga gago une qa olo awai uge oqasai. 
ROM.8.2	Di kiyaqa? Niŋgi segi segi Kristus Yesus aqa tamo deqa. Qotei aqa Mondor Bole iga ŋambile egej qaji a na niŋgi aqaryaiŋgej deqa une ti moio ti na niŋgi olo taqatŋgwa keresai. Qotei aqa Mondor a segi na niŋgi taqatŋgeqnu. 
ROM.8.3	Dal anjam na gago une kobotqa keresai. Di kiyaqa? Iga areqalo namijq di unum deqa iga dal anjam dauryqa keresai. Ariya dal anjam na gago une kobotqa keresai deqa Qotei a segi na gago une kobotej. A gam endena gago une kobotej. A na aqa segi Ŋiri Yesus qariŋyonaqa a une tamo bulosiqa gago une kobotqa bonaqa aqa segi jejamuq di Qotei na gago une aqa awai uge atsiqa une aqa siŋgila kobotej. 
ROM.8.4	Qotei a kumbra degyej. Yim iga dal anjam aqa kumbra tiŋtiŋ dauryosim sqajqa deqa. Deqa iga gago areqalo namij na walwelosaieqnum. Iga Qotei aqa Mondor Bole aqa kumbra na walweleqnum.
ROM.8.5	Tamo naŋgi areqalo namij na walweleqnub qaji naŋgi areqalo namij segi dauryeqnub. Ariya tamo naŋgi Qotei aqa Mondor Bole aqa kumbra na walweleqnub qaji naŋgi Mondor Bole aqa areqalo dauryeqnub. 
ROM.8.6	Tamo naŋgi areqalo namij dauryoqnqab di naŋgi moreŋqab. Ariya tamo naŋgi Mondor Bole aqa areqalo dauryoqnqab di naŋgi lawo na ŋambile sqab. 
ROM.8.7	Tamo naŋgi areqalo namij dauryoqnqab di naŋgi Qotei ti jeu sqab. Di kiyaqa? Naŋgi Qotei aqa dal anjam aqa sorgomq di sosai deqa. Naŋgi dal anjam dauryqa keresai bolesai. 
ROM.8.8	Tamo naŋgi areqalo namij na walweleqnub qaji naŋgi kumbra Qotei a areareteqnu qaji di dauryqa keresai.
ROM.8.9	Ariya niŋgi areqalo namij na walwelosaieqnub. Qotei aqa Mondor a nuŋgo are miligiq di unu deqa niŋgi aqa kumbra na walweleqnub. Tamo a Kristus aqa Mondor ti sqasai di a Kristus aqa tamo sqa keresai. 
ROM.8.10	Niŋgi une ti unub deqa nuŋgo jejamu moiqas. Ariya Kristus a nuŋgo are miligiq di unu deqa niŋgi Qotei aqa ŋamgalaq di tamo bole une saiqoji unub. Deqa Qotei aqa Mondor na niŋgi ŋambile eŋgwas. 
ROM.8.11	Qotei a na aqa Ŋiri Kristus Yesus subq na olo tigeltej. Qotei aqa Mondor a nuŋgo are miligiq di unu deqa Qotei na aqa Mondor aqa siŋgila na nuŋgo jejamu moiqas qaji di dego olo subq na tigeltosim niŋgi ŋambile eŋgwas.
ROM.8.12	Deqa was qu, iga kumbra qujai na walwelqom. Iga areqalo namij na walwelqajqa e deqa marosai. 
ROM.8.13	Niŋgi areqalo namij na walwelqab di niŋgi moreŋqab. Ariya niŋgi Qotei aqa Mondor aqa kumbra na walwelosib aqa siŋgila na nuŋgo segi jejamu aqa kumbra uge uge moiotqab di niŋgi ŋambile sqab. 
ROM.8.14	Tamo uŋgasari kalil Qotei aqa Mondor na naŋgi gam osornjreqnaq walweleqnub qaji naŋgi Qotei aqa aŋgro tiŋtiŋ unub. 
ROM.8.15	Qotei na niŋgi laŋa wau tamo sqajqa deqa aqa Mondor niŋgi eŋgosai. Niŋgi laŋa wau tamo sqab di niŋgi ulaqab. Qotei na niŋgi aqa segi aŋgro tiŋtiŋ sqajqa deqa aqa Mondor niŋgi eŋgej. Deqa aqa siŋgila na niŋgi endegsib Qotei meteqnub, “O ni gago Abu.” 
ROM.8.16	Qotei aqa Mondor a segi gago are miligiq di waueqnu deqa iga endegsi boleq di mareqnum, bole, iga Qotei aqa aŋgro unum. 
ROM.8.17	Ariya iga Qotei aqa aŋgro unum deqa mondoŋ iga iŋgi bole bole Abu Qotei na nami iga egwa marej qaji di oqom. Iŋgi bole di agi gago was Kristus a na nami esoqnej. A jaqatiŋ ej dego kere iga dego jaqatiŋ oqnsim sqom. Ariya mondoŋ iga a ombla ñam koba osim so bole gaigai sqom.
ROM.8.18	Mondoŋ Qotei na ñam koba ti so bole ti di boleq atsim iga egwas. E are qalonum, so bole dena jaqatiŋ iga bini eqnum qaji di tulaŋ buŋyqas. 
ROM.8.19	Di kiyaqa? Qotei a nami aqa aŋgro naŋgi boleq atqajqa bati atej. Iŋgi iŋgi kalil Qotei a nami ateleŋej qaji naŋgi bati di unqajqa deqa tariŋoqnsib unub. Iŋgi iŋgi naŋgi di taroqnsib ŋam atoqnsib endegsib nenemeqnub, “Bati gembu bati di brantqas?” 
ROM.8.20	Bini iŋgi iŋgi kalil naŋgi di ugeosib unub. Naŋgo segi areqalo na naŋgi ugeosai. Qotei a segi na naŋgi ugetnjrej. Di kiyaqa? Naŋgi kumbra bole bole mondoŋ Qotei na enjrqas qaji deqa tariŋoqnsib sqajqa deqa. 
ROM.8.21	Qotei na iŋgi iŋgi kalil di naŋgi ugetnjrsiq tonto talq di breinjrobulej unub. Ariya bunuqna bati Qotei a nami atej qaji di brantimqa a na iŋgi iŋgi kalil di olo boletnjrimqa naŋgi Qotei aqa aŋgro naŋgi ti koba na tulaŋ boledamu sqab.
ROM.8.22	Iga qalie, iŋgi iŋgi kalil Qotei a nami ateleŋej qaji naŋgi di jaqatiŋ koba oqnsib akam ti unub. Naŋgi nami jaqatiŋ oqneb agi bini oqnsib unub. Uŋa a aŋgrotqa osiq gulube eqnu dego kere. 
ROM.8.23	Iŋgi iŋgi kalil di naŋgi segi akamosai. Iga Qotei aqa Mondor ejunum deqa iga dego akamoqnsim unum. Qotei na aqa Mondor iga namo egej. Iga Qotei aqa aŋgro unum deqa iga dego jaqatiŋ oqnsim akamoqnsim unum. Mondoŋ Qotei na iga aqa segi aŋgro qa boleq na endegsi marqas, “Naŋgi ijo aŋgro kalil.” O was qu, bati di brantqajqa deqa iga tariŋoqnsim unum. Bati di brantimqa Qotei na gago jejamu bulyetgosim jejamu bunuj egwas. 
ROM.8.24	Qotei na iga eleŋej deqa bini iga Qotei qa gago areqalo siŋgilatosim a na iga jejamu bunuj egwajqa deqa tariŋoqnsim unum. Iga mareqnum, iga iŋgi deqa tariŋeqnum. Di kiyaqa? Iga iŋgi di osaiunum deqa. Ariya tamo bei a iŋgi bei osimqa a kiyaqa iŋgi deqa olo tariŋqas? 
ROM.8.25	Ariya iga qalie, iga iŋgi di osaiunum deqa iga mondoŋ oqom. Deqa iga are siŋgilatoqnsim tariŋoqnsim unum.
ROM.8.26	Iga siŋgila saiqoji unum deqa Qotei aqa Mondor a dego iga aqaryaigeqnu. Iga iŋgi kie qa pailyqajqa di iga geregere qaliesai. Deqa Qotei aqa Mondor a segi na iga aqaryaigwa osiqa iga qa pailyeqnu. A akamoqnsiq boleq na marosaieqnu. 
ROM.8.27	Qotei a tamo naŋgo are miligi unoqnsiq deqa a Mondor aqa areqalo dego qalieeqnu. Di kiyaqa? Mondor a Qotei aqa segi areqalo dauryosiq deqa aqa tamo uŋgasari naŋgi qa pailyeqnu.
ROM.8.28	Iga qalieonum, Qotei na tamo uŋgasari kalil a tulaŋ qalaqalaiyeqnub qaji naŋgi geregere taqatnjreqnu. Deqa kumbra kalil naŋgoq di branteqnu qaji dena naŋgi olo boletnjreqnu. Tamo naŋgi di Qotei na nami oqa marsiq metnjrej. 
ROM.8.29	Tamo naŋgi Qotei na nami oqa marej qaji naŋgi di a na giltnjrej dego. Yim naŋgi aqa Aŋgro Yesus a bulosib aqa segi kumbra bole dauryqajqa deqa. Gam dena Qotei aqa aŋgro gargekoba naŋgi brantoqnib Kristus a naŋgo was matu sqas. 
ROM.8.30	Ariya tamo naŋgi Qotei na nami giltnjrej qaji naŋgi di a na metnjrej dego. Tamo naŋgi a na metnjrej qaji naŋgi di a na tamo bole une saiqoji qa minjrej. Tamo naŋgi a na tamo bole une saiqoji qa minjrej qaji naŋgi di a na aqa segi ŋambile bole ti ñam koba ti enjrej.
ROM.8.31	Deqa iga Qotei aqa kumbra deqa kiersi marqom? Qotei na iga aqaryaigej deqa tamo yai na iga olo jeutgwas? Tamo dego bei sosai. 
ROM.8.32	Qotei na aqa segi Ŋiri Yesus getentosai. A na qariŋyonaq iga kalil aqaryaigwa bosiq moiej. A na aqa segi Ŋiri Yesus iga egej deqa iga qalieonum, a na iŋgi iŋgi kalil dego iga egoqnqas.
ROM.8.33	Qotei na iga aqa segi qa giltgej deqa tamo yai na gago une qa olo mergwas? Tamo dego bei sosai. Qotei a segi na iga tamo bole une saiqoji qa mergej. 
ROM.8.34	Deqa tamo yai na iga gago une aqa awai uge olo oqa mergwas? Tamo dego bei sosai. Kristus Yesus a moisiq olo subq na tigelej. Deqa bini a Qotei aqa baŋ woq di awejunu. Awesosiqa iga qa Qotei pailyeqnu. 
ROM.8.35	Kristus a segi na iga tulaŋ qalaqalaigeqnu. Deqa tamo yai na aqa qalaqalaiyo kumbra di olo getentimqa a na iga qalaqalaigwasai? Tamo dego bei sosai. O was qu, iga gulube osimqa kio, jaqatiŋ osimqa kio, tamo qudei na iga ugeugeigibqa kio, iga mam koba osimqa kio, gara saigimqa kio, kumbra uge bei na ugetgimqa kio, qoto bei gagoq di brantimqa kio Kristus a deqa iga qalaqalaigwasai e? Sai. 
ROM.8.36	Bole, iŋgi uge uge di gagoq di brantoqnqab. Agi Qotei aqa anjam bei nami endegsib neŋgreŋyeb unu,
ROM.8.36	“O Qotei, iga ino segi tamo uŋgasari unum
ROM.8.36	deqa bati gaigai jeu tamo naŋgi na iga lugoqnsib moiotgeqnub.
ROM.8.36	Naŋgi iga kaja du du bul nugoqnsib lugeqnub.”
ROM.8.37	Ariya Kristus na iga qalaqalaigej deqa gulube kalil di gagoq di brantoqnqas di uŋgum. A na gaigai iga aqaryaigeqnu deqa iga qoto siŋgilaoqnsim tigelejunum. 
ROM.8.38+ROM.8.39	Od, Qotei na iga tulaŋ qalaqalaigeqnu. Deqa e endegsi ijo are siŋgilatosim qalieonum, iŋgi bei na Qotei getentim a na iga olo qalaqalaigwasai iŋgi dego bei sosai. Moio ti ŋambile ti laŋ aŋgro naŋgi ti mondor siŋgila naŋgi ti iŋgi iŋgi bini unub qaji naŋgi ti iŋgi iŋgi bunuqna branteleŋqab qaji naŋgi ti iŋgi iŋgi kalil siŋgila ejunub qaji naŋgi ti iŋgi iŋgi kalil laŋ goge di unub qaji naŋgi ti iŋgi iŋgi kalil mandam sorgomq di unub qaji naŋgi ti iŋgi iŋgi kalil Qotei na nami ateleŋej qaji naŋgi ti kalil dena Qotei getentqa keresai. Yim a na iga olo qalaqalaigwasai. Iga qalieonum, gago Tamo Koba Kristus Yesus aqa siŋgila na Qotei na iga qalaqalaigoqnsim sqas.
ROM.9.1	E Kristus aqa tamo deqa e niŋgi anjam bole merŋgwai. E niŋgi gisaŋ anjam merŋgwasai. Qotei aqa Mondor na e areqalo ebeqnu deqa e qalieonum, ijo anjam endi bole. 
ROM.9.2	Ijo anjam agiende. E gaigai are tulaŋ gulubeibeqnaqa are koba qaleqnum. 
ROM.9.3	Ijo areqalo koba agiende. Qotei na e taqal waibim Kristus na e qoreibosim ijo was qu agi Jekop aqa leŋ naŋgi olo kamba eleŋqajqa deqa e are koba qaleqnum. Osim deqa e gaigai Qotei pailyeqnum. 
ROM.9.4	Jekop aqa leŋ naŋgi Israel tamo. Deqa Qotei na naŋgi aqa segi aŋgro qa minjrej. Naŋgi Qotei aqa riaŋ ti aqa siŋgila ti uneb. A na aqa anjam bunuj ti aqa dal anjam ti louqajqa kumbra ti naŋgi enjrej. Osiqa iŋgi bole kalil a na nami naŋgi enjrqa marej qaji di enjrej. 
ROM.9.5	Naŋgo moma utru naŋgi nami ñam koba ti soqneb. Naŋgoq dena Kristus a ŋambabej. Kristus a segi Qotei. A iŋgi iŋgi kalil naŋgo gate. Deqa iga bati gaigai aqa ñam soqtoqnqom. Bole.
ROM.9.6	Qotei na ijo was agi Jekop aqa leŋ naŋgi di eleŋosai deqa e gaigai naŋgi qa are gulubeibeqnu. Deqa Qotei aqa anjam nami marej qaji di uloŋej e? Sai. E qalie, tamo gargekoba naŋgi Israel naŋgo leŋ dena ŋambabeb ariya naŋgi kalil Israel tamo tiŋtiŋ sai. 
ROM.9.7	Iga endegsi marqasai, “Israel naŋgi Abraham aqa leŋ na ŋambabeb deqa naŋgi kalil aqa aŋgro tiŋtiŋ.” Iga degsi marqasai. Qotei na nami Abraham minjej, “Aisak aqa leŋ na segi ino aŋgro tiŋtiŋ naŋgi brantqab.” 
ROM.9.8	Anjam di aqa utru agiende. Tamo naŋgi mandam tamo naŋgo leŋ na ŋambabeb qaji naŋgi Qotei aqa aŋgro tiŋtiŋ sai. Tamo naŋgi Qotei aqa anjam nami marej qaji di qusib bole qa marsib naŋgo areqaloq di siŋgilatqab qaji naŋgi segi Abraham aqa aŋgro tiŋtiŋ sqab. 
ROM.9.9	Agi Qotei na nami Abraham endegsi minjej, “Bati e nami giltem qaji di brantimqa e olo ni qa botqa ino ŋauŋ Sara a aŋgro mel oqas.”
ROM.9.10	Qotei aqa anjam bei dego unu. Rebeka a bati qujai qa aŋgro aiyel Eso wo Jekop wo ŋambabtnjrej. Naŋgo abu qujai agi gago moma utru Aisak. 
ROM.9.11+ROM.9.12	Ariya Qotei aqa kumbra gaigai dauryeqnu qaji di a dauryosiq aqa segi areqalo na aŋgro qujai giltej. A aŋgro aqa wau qa are qalosai. A segi na metosiq giltej. Deqa Rebeka na aqa aŋgro aiyel naŋgi di ŋambabtnjrosaisonaqa naŋgi aiyel kumbra bole ti kumbra uge ti yosaisonabqa Qotei na Rebeka endegsi minjej, “Aŋgro namo ŋambabqas qaji a di aŋgro bunu ŋambabqas qaji aqa wau tamo sqas.” 
ROM.9.13	Agi Qotei aqa anjam bei nami endegsib neŋgreŋyeb unu, “E Jekop qalaqalaiyonum. Ariya e Eso qalaqalaiyosai.”
ROM.9.14	Qotei a kumbra degyej deqa iga kiersi marqom? Qotei a kumbra uge yej degsi marqom e? O was qu, iga degsi marqasai. 
ROM.9.15	Agi Qotei na nami Moses endegsi minjej, “E tamo bei qa are boleibqa are soqnim e a qa are boleibqas. E tamo bei qa dulqajqa are soqnim e a qa dulqai.” 
ROM.9.16	Deqa Qotei na tamo bei giltqas di tamo aqa areqalo na sai. Tamo aqa wau na sai. Qotei aqa segi are bole na a tamo bei giltqas. 
ROM.9.17	Agi Qotei na nami Isip naŋgo mandor koba endegsi minjej, “E na ni mandor koba atem unum. Di kiyaqa? E na ijo siŋgila kobaquja ni osormitqa tamo uŋgasari kalil naŋgi unsib ijo ñam osib sawa sawa kalilq dia mare mare laqajqa deqa e ni mandor koba atem.” Qotei aqa anjam di nami neŋgreŋyeb unu. 
ROM.9.18	Deqa was qu, iga endegsi qalieonum. Qotei a tamo bei qa are boleiyqa are soqnim a tamo deqa are boleiyqas. Ariya a tamo bei aqa areqalo getentqa are soqnim di a getentqas.
ROM.9.19	Ariya nuŋgo ambleq di tamo bei a endegsi merbqas, “Qotei a kumbra degyeqnu deqa a kiyaqa iga olo une ti qa mergeqnu? Tamo yai a aqa segi areqalo dauryosim olo Qotei aqa areqalo gotraŋyqa kere? Tamo dego bei sosai.” 
ROM.9.20	O tamo, ni tamo kiero deqa ni Qotei ŋiriŋtqam? Tamo bei na mandam osim web gereiyim web na tigelosim endegsi minjqas kio, “Ni kiyaqa e degsi gereibonum?” A degsi minjqa keresai. 
ROM.9.21	Web gereiyo tamo a aqa segi areqalo na mandam oŋgol aiyel osimqa web aiyel gereiyqas. Web bei tulaŋ boledamu gereiyqas. Di iŋgi goiqajqa. Ariya web bei bolesai laŋa wau qudei qa gereiyqas. Web gereiyo tamo aqa kumbra di uge kio? Sai. Di kumbra bole.
ROM.9.22	Qotei a segi dego kumbra di yeqnu. A na aqa minjiŋ boleq atimqa tamo kalil naŋgi aqa siŋgila kobaquja unsib qalieqajqa deqa a kumbra di yeqnu. Qotei a tamo qudei naŋgi qa minjiŋ oqetnjreqnu deqa naŋgi padalqa tariŋeqnub. Ariya Qotei na naŋgi urur padaltnjrosaieqnu. A naŋgi qa tariŋsokobaiyeqnu. 
ROM.9.23	Di kiyaqa? Aqa areqalo agiende. Tamo uŋgasari kalil naŋgi aqa riaŋ ti aqa siŋgila ti unsib qalieqajqa deqa. Ariya Qotei a tamo qudei naŋgi qa are tulaŋ boleiyeqnu. Deqa a na naŋgi so bole ti ñam koba ti enjrqajqa atej unu. Di dego tamo uŋgasari kalil naŋgi unsib qalieqajqa deqa Qotei a naŋgi qa tariŋsokobaiyeqnu. 
ROM.9.24	Tamo Qotei a naŋgi qa are boleiyeqnu qaji naŋgi di agi iga tamo uŋgasari Qotei na metgej qaji iga. Iga Juda naŋgo segiq dena bosai. Iga sawa bei bei qaji naŋgoq dena dego bem. 
ROM.9.25	Agi Hosea a nami Qotei aqa medabu osiqa anjam bei endegsi neŋgreŋyej unu, “Tamo nami ijo tamo sosai qaji naŋgi di e na olo ijo segi tamo qa minjrqai. Tamo nami e na qalaqalainjrosaioqnem qaji naŋgi di e na olo qalaqalainjrqai. 
ROM.9.26	E nami sawa bei bei qaji tamo naŋgi endegsi minjrem, ‘Niŋgi ijo tamo sai.’ Ariya bunuqna e na naŋgi olo endegsi minjrqai, ‘Niŋgi ijo segi aŋgro unub. Agi e Qotei ŋambile unum qaji.’”
ROM.9.27	O was qu, Aisaia a Israel naŋgi qa are qalsiq deqa a Qotei aqa medabu osiqa anjam endegsi marej, “Israel aqa leŋ naŋgi ulul bul tulaŋ gargekobaqab. Ariya Qotei a naŋgoq dena tamo quja quja segi eleŋqas. 
ROM.9.28	Tamo Koba Qotei a na tamo uŋgasari mandamq endi unub qaji naŋgo une qa minjrsim naŋgi urur padaltnjroqujatqas.” 
ROM.9.29	Agi Aisaia a nami anjam bei endegsi marej, “Qotei siŋgila koba ti unu qaji a na iga quja quja uratgonaq soqnem. A na iga padaltgosai. Padaltgej qamu iga Sodom ti Gomora ti bulosim kalil padalekritem qamu.”
ROM.9.30	Deqa iga kiersi marqom? Iga endegsi marqom. Sawa bei bei qaji naŋgi tamo bole une saiqoji sqajqa gam ŋamosaioqneb. Ariya naŋgi gam iteb. Gam agiende. Naŋgi Yesus qa naŋgo areqalo siŋgilateb gam dena naŋgi tamo bole une saiqoji soqneb. 
ROM.9.31	Ariya Israel naŋgi Moses aqa dal anjam dauryqajqa waukobaoqneb. Naŋgi are qaloqneb, gam dena naŋgi tamo bole une saiqoji sqab. Ariya naŋgi dal anjam dauryoqneb gam dena naŋgi tamo bole une saiqoji sosai. 
ROM.9.32	Di kiyaqa? Naŋgi tamo bole une saiqoji sqa marsib Yesus qa naŋgo areqalo siŋgilatosai. Naŋgi maroqneb, “Iga segi waukobaosim dena iga tamo bole une saiqoji sqom.” Naŋgi tal aqa ai utru quraqyosib maŋgaleb. 
ROM.9.33	Agi Qotei aqa anjam bei nami endegsib neŋgreŋyeb unu, “Niŋgi quiye. E na tal aqa ai utru bei giltem unu. Deqa tal aqa ai utru di tamo naŋgi quraqyosib maŋgalqab. E na tal aqa ai utru di olo osiy tal siŋgilatqajqa deqa Saion qureq di tigeltit sqas. Tamo naŋgi tal aqa ai utru deqa naŋgo areqalo siŋgilatqab di naŋgi jemainjrqasai.”
ROM.10.1	O was qu, ijo areqalo koba agiende. Qotei na Israel tamo uŋgasari naŋgi eleŋqajqa deqa e are koba qaleqnum. Osim deqa e gaigai Qotei pailyeqnum. 
ROM.10.2	E Israel naŋgi qa qalieem deqa e endegsi mareqnum, naŋgi kumbra Qotei a areareteqnu qaji di dauryqajqa tulaŋ siŋgilaeqnub. Ariya naŋgi Qotei aqa kumbra deqa geregere poinjrosaieqnu. 
ROM.10.3	Qotei a iga tamo bole une saiqoji qa mergeqnu aqa kumbra di naŋgi qaliesai. Deqa naŋgi naŋgo segi siŋgila na tamo bole une saiqoji sqajqa are qaleqnub. Deqa naŋgi Qotei aqa sorgomq di sosib a segi na naŋgi aqaryainjrimqa naŋgi tamo bole une saiqoji sqajqa olo urateqnub. 
ROM.10.4	Iga qalie, Kristus na Moses aqa dal anjam kalil keretekritej. Aqa kumbra dena tamo uŋgasari kalil a qa naŋgo areqalo siŋgilateqnub qaji naŋgi Qotei aqa ŋamgalaq di tamo bole une saiqoji sqab.
ROM.10.5	Tamo naŋgi dal anjam dauryeqnub qaji naŋgi Qotei na kiersim tamo bole une saiqoji qa minjrqas? Moses a deqa osiqa nami endegsi neŋgreŋyej, “Tamo bei a dal anjam kalil dauryekritosim di a ŋambile sqas.” Moses a anjam degsi neŋgreŋyej. 
ROM.10.6	Ariya tamo naŋgi Kristus qa naŋgo areqalo siŋgilateqnub qaji naŋgi Qotei na tamo bole une saiqoji qa minjrqas. Deqa Moses a naŋgi qa osiq anjam endegsi neŋgreŋyej, “Niŋgi nuŋgo segi are miligiq na endegsib maraib, ‘Yai a laŋ qureq oqwas?’” Niŋgi degsib marqab di niŋgi Kristus osib mandamq osi bqab. Di keresai. 
ROM.10.7	“Niŋgi endegsib maraib, ‘Yai a moio qureq aiqas?’” O was qu, niŋgi degsib marqab di niŋgi Kristus olo subq na tigeltqab. Di dego keresai. 
ROM.10.8	Ariya anjam di aqa utru endegsi unu, “Anjam di a jojom di unu. A isaq di sosai. A nuŋgo medabuq di unu. A nuŋgo are miligiq di dego unu.” O was qu, tamo naŋgi Yesus qa naŋgo areqalo siŋgilatqajqa anjam di agi iga mare mare laqnum. 
ROM.10.9	Deqa niŋgi nuŋgo medabu waqtosib Yesus a segi qujai Tamo Koba degsib boleq na marqab di Qotei na niŋgi oqas. Qotei a Yesus subq na olo tigeltej anjam di nuŋgo are miligiq di siŋgilatosib sqab di Qotei na niŋgi oqas. 
ROM.10.10	Gago are miligiq na iga Yesus qa gago areqalo siŋgilateqnum deqa Qotei na iga tamo bole une saiqoji qa mergeqnu. Ariya gago medabu na iga Yesus aqa ñam soqtoqnsim boleq na mareqnum deqa Qotei na iga oqas.
ROM.10.11	Agi Qotei aqa anjam bei nami endegsib neŋgreŋyeb unu, “Tamo naŋgi Kristus qa naŋgo areqalo siŋgilatqab di naŋgi jemainjrqasai.” 
ROM.10.12	Iga Juda tamo ti Grik tamo ti iga kalil kerekere unum. Tamo Koba Kristus a gago kalil qa Tamo Koba. Deqa a na tamo kalil Kristus metoqnsib pailyeqnub qaji naŋgi tulaŋ geregereinjreqnu. 
ROM.10.13	Agi Qotei aqa anjam bei endegsi unu, “Tamo kalil Tamo Koba Kristus metoqnsib pailyeqnub qaji naŋgi a na oqas.”
ROM.10.14	Ariya naŋgi a qa naŋgo areqalo siŋgilatqasai di naŋgi kiersib a metosib pailyqab? Naŋgi aqa anjam quqwasai di naŋgi kiersib a qa naŋgo areqalo siŋgilatqab? Anjam palonto tamo naŋgi Qotei aqa anjam palontqasai di naŋgi kiersib aqa anjam quqwab? 
ROM.10.15	Qotei na anjam palonto tamo naŋgi qariŋnjrqasai di naŋgi kiersib aqa anjam palontqab? Agi Qotei aqa anjam bei nami endegsib neŋgreŋyeb unu, “Tamo naŋgi Qotei aqa anjam bole mare mare laqnub deqa tamo uŋgasari naŋgi unjroqnsib tulaŋ areboleboleinjreqnu.”
ROM.10.16	Ariya tamo uŋgasari kalil naŋgi anjam bole di qusib dauryosaieqnub. Agi naŋgi qa Aisaia a nami endegsi marej, “O Tamo Koba, tamo yai naŋgi gago anjam di qusib naŋgo areqaloq di siŋgilateqnub?” 
ROM.10.17	Ariya was qu, iga qalie, iga Qotei aqa anjam di quoqnsim gago areqaloq di siŋgilateqnum. Anjam iga queqnum qaji di Kristus aqa medabuq na branteqnu.
ROM.10.18	Ariya e niŋgi endegsi nenemŋgwai. Israel naŋgi Kristus aqa anjam bole di nami quosai kio? Sai. Naŋgi quoqneb. Agi Qotei aqa anjam endegsi unu, “Qotei aqa anjam di gilsiq sawa sawa kalil keretonaqa tamo uŋgasari kalil naŋgi quoqneb.” 
ROM.10.19	Deqa e niŋgi olo nenemŋgwai. Israel naŋgi anjam di aqa utru poinjrosai kio? Sai. Naŋgi poinjrej. Agi Moses a nami Qotei aqa anjam bei endegsi marej, “Sawa bei bei qaji naŋgi ijo ŋamgalaq di ñam saiqoji. Naŋgi tamo bolesai. Naŋgi e qa qaliesai dego. Ariya e na naŋgi eleŋosiy ijo kumbra dena e na Israel naŋgo are ugetetnjrit naŋgi ŋiriŋqab.” 
ROM.10.20	Agi Aisaia a dego nami anjam endegsi siŋgila na marej, “Tamo naŋgi e qa ŋamosaioqneb qaji naŋgi e itbeb. Tamo naŋgi e qa marosaioqneb qaji naŋgi qa e brantonam naŋgi e nubeb.” 
ROM.10.21	Ariya Aisaia a Israel naŋgi qa are qalsiq endegsi marej, “E bati gaigai naŋgi qa tariŋoqnsim metnjreqnam naŋgi olo diqoqnsib ijo anjam gotraŋyeqnub.”
ROM.11.1	Deqa e niŋgi endegsi nenemŋgwai. Qotei na aqa segi tamo uŋgasari agi Israel naŋgi qoreinjrsiq torei walinjrej e? Sai. E dego Israel tamo. E Abraham aqa moma. E Benjamin aqa leŋ. 
ROM.11.2	Qotei a na aqa segi tamo uŋgasari nami giltnjrej qaji naŋgi olo qoreinjrosai. Agi Elaija aqa anjam bei neŋgreŋq di unu. Aqa anjam di niŋgi qaliesai kio? Elaija a Israel naŋgo une qa marsiq endegsi Qotei pailyej, 
ROM.11.3	“O Tamo Koba, Israel naŋgi na ino medabu o qaji tamo naŋgi ñumeleŋoqnsib ino atra bijal giŋgeŋyeqnub. E segi qujai ni daurmeqnum. Ariya naŋgi ijo kumbra di unoqnsib deqa e lubqa laqnub.” Elaija a Qotei degsi pailyej. 
ROM.11.4	Ariya Qotei na kamba Elaija kiersi minjej? A endegsi minjej, “Ni segi e daurbosai. Ijo tamo 7,000 naŋgi dego e daurbeqnub. Naŋgi siŋga pulutosib gisaŋ qotei Bal a qa louosaieqnub.” Qotei na Elaija degsi minjej.
ROM.11.5	Dego kere bini Qotei a tamo quja quja segi eleŋej unub. A naŋgi qa are boleiyonaq kumbra dena a na naŋgi giltnjrej. 
ROM.11.6	A naŋgo wau qa are qalsiq naŋgi giltnjrosai. A naŋgi qa are boleiyonaq dena a na naŋgi giltnjrej. Naŋgi wau bei yib Qotei a deqa are qalsiq naŋgi giltnjrej qamu a naŋgi qa are boleiyej kumbra di laŋa uloŋej qamu.
ROM.11.7	Deqa iga kiersi marqom? Iga endegsi marqom. Israel naŋgi tamo bole une saiqoji sqajqa waukobaeqnab ugeinjroqnej. Ariya naŋgi qudei Qotei na aqa segi qa marsiq giltnjrej deqa naŋgi aqa ŋamgalaq di tamo bole une saiqoji unub. Ariya naŋgi qudei naŋgo areqalo geteŋnjrejunu. 
ROM.11.8	Agi Qotei aqa anjam bei naŋgi qa nami endegsib neŋgreŋyeb unu, “Qotei na naŋgi nanaritnjrsiqa naŋgo ŋamdamu ti naŋgo dabkala ti torei getentetnjrej. Naŋgi nami degsi soqneb bosi bosiq agi bini degsib unub.” 
ROM.11.9	Devit a dego naŋgi qa osiqa endegsi marej,
ROM.11.9	“Naŋgi iŋgi uyqa korooqnibqa gulube gargekoba naŋgoq di brantoqnsim kakaŋ bul naŋgi kabutnjroqnqas.
ROM.11.9	Osim sil bul naŋgo kakoro qaiŋyetnjrim naŋgo siŋga meniŋq di taŋyosib ululoŋosib awai ugedamu oqnqab.
ROM.11.10	Naŋgo ŋamdamu dego geteŋnjrim sawa unqajqa keresaiinjrim sqab.
ROM.11.10	Soqnib Qotei na naŋgo qore tanu pulutetnjrim naŋgi tingiqa keresai. Naŋgi gaigai degsib sqab.”
ROM.11.11	Deqa was qu, e niŋgi endegsi nenemŋgwai. Israel naŋgi ululoŋeb deqa naŋgi torei padalqab e? Sai. Bole, naŋgi Qotei qoreiyeb deqa Qotei a olo sawa bei bei qaji tamo uŋgasari naŋgi eleŋeqnu. Ariya Israel naŋgi Qotei aqa kumbra di unsibqa are ugeinjrim aqaq olo bqajqa deqa are qalsiq sawa bei bei qaji tamo uŋgasari naŋgi eleŋeqnu. 
ROM.11.12	Israel naŋgi Qotei qoreiyeb deqa Qotei na olo tamo uŋgasari sawa bei beiq di unub qaji naŋgi geregereinjreqnu. Israel naŋgi Qotei aqa kumbra urateb deqa Qotei na olo sawa bei bei qaji tamo uŋgasari naŋgi kumbra bole enjreqnu. Deqa iga bole qalieonum, Israel tamo uŋgasari kalil naŋgi olo puluosib Qotei aqaq bqab di Qotei na tamo uŋgasari kalil naŋgi dego kumbra tulaŋ boledamu enjrqas.
ROM.11.13	Ariya endego e na niŋgi sawa bei bei qaji tamo uŋgasari naŋgi anjam endegsi merŋgit quiye. Qotei na e nuŋgo ambleq di wauqajqa deqa qariŋbej. Deqa e ijo wau deqa tulaŋ areboleboleibeqnu. 
ROM.11.14	Di kiyaqa? E na ijo was qu Israel naŋgo areqalo tigeltetnjritqa iŋgi bole bole Qotei a niŋgi eŋgeqnu qaji di naŋgi dego oqa maribqa Qotei na naŋgi qudei eleŋqas. 
ROM.11.15	Bati Qotei na Israel naŋgi walinjrsiqa bati deqa a na tamo uŋgasari sawa bei beiq di unub qaji naŋgo jeu kobotej. Deqa iga bole qalieonum, bati Qotei na Israel naŋgi olo eleŋosim bati deqa a na tamo uŋgasari kalil moreŋeb qaji naŋgi dego olo subq na tigeltnjrqas.
ROM.11.16	Tamo naŋgi wit bunuj oqnsib dena bem gereiyoqnsib poteqnub. Taqal bei naŋgi Qotei atraiyeqnub. Deqa bem kalil dego Qotei aqa segi bem. Ŋamtaŋ aqa jirim di Qotei aqa segi jirim. Deqa ŋam aqa dani di dego Qotei aqa segi dani. 
ROM.11.17	Israel naŋgi ŋamtaŋ oliv qure qaji di bul. Dani qudei Qotei na giŋgeŋnjrsiqa breinjrej. Ariya niŋgi sawa bei bei qaji tamo niŋgi nañu qaji oliv aqa dani bul. Dani di Qotei na olo eleŋosiqa ŋamtaŋ oliv qure qaji di aqa qoboq di beterteleŋej unub. Dani di agi niŋgi segi. Dani Qotei na giŋgeŋnjrsiq breinjrej qaji naŋgo sawa di agi niŋgi na olo eb. Deqa bini niŋgi ŋamtaŋ oliv qure qaji aqa dani naŋgi ti namur bole oqnsib unub. 
ROM.11.18	Deqa niŋgi endegsib are qalaib, “Iga tamo bole deqa iga na ŋamtaŋ oliv qure qaji aqa dani naŋgi buŋnjrejunum.” Niŋgi degsib are qalqab di niŋgi mati olo endegsib are qaliye. Ŋamtaŋ oliv aqa jirim na niŋgi namur eŋgeqnu. Niŋgi na ŋamtaŋ oliv aqa jirim namur yosaieqnub.
ROM.11.19	Ariya niŋgi na e kamba endegsib merbqab, “Qotei na dani qudei giŋgeŋnjrsiq naŋgi breinjrsiqa olo iga osiqa naŋgo limeq di beterteleŋej unum.” 
ROM.11.20	Di bole. Ariya Qotei aqa kumbra di aqa utru agiende. Israel naŋgi Qotei qa naŋgo areqalo siŋgilatosai deqa Qotei na naŋgi giŋgeŋnjrsiqa breinjrej. Ariya niŋgi Qotei qa nuŋgo areqalo siŋgilatejunub deqa Qotei na niŋgi olo eleŋej. Di nuŋgo wau na sai. Deqa niŋgi nuŋgo segi ñam soqtosib diqaib. Niŋgi ulaoiye. 
ROM.11.21	Niŋgi are qaliye. Ŋamtaŋ oliv qure qaji aqa dani di Qotei na giŋgeŋnjrsiqa breinjrej. Dego kere niŋgi nuŋgo segi ñam soqtosib diqwab di a na niŋgi dego giŋgeŋŋgosim breiŋgwas. 
ROM.11.22	Niŋgi geregere are qaliye. Qotei na tamo qudei naŋgi kumbra bole enjreqnu. Osiqa olo tamo qudei naŋgi gulube enjreqnu. Tamo naŋgi aqa kumbra urateqnub qaji naŋgi di a na gulube enjreqnu. Ariya niŋgi aqa kumbra bole dauryqa siŋgilaqab di a na niŋgi kumbra bole eŋgoqnqas. Saiqas di a na niŋgi dego giŋgeŋgosim breiŋgwas. 
ROM.11.23	Dani qudei Qotei na nami ŋamtaŋ oliv qure qaji dena giŋgeŋnjrsiq breinjrej qaji naŋgi di olo are bulyosib Qotei qa naŋgo areqalo siŋgilatqab di a na naŋgi olo eleŋosim ŋamtaŋ oliv qoboq di betertnjrqas. Od, Qotei a na naŋgi olo betertnjrqa kere. 
ROM.11.24	Niŋgi qalie, nami niŋgi nañu qaji oliv aqa dani soqneb. Onaqa Qotei na niŋgi giŋgeŋgosiqa osi bosiq ŋamtaŋ oliv qure qaji aqa qoboq di beterteleŋej. Ŋamtaŋ oliv qure qaji di nuŋgo ŋam utru tiŋtiŋ sai. Deqa iga bole qalieonum. Bunuqna Qotei na ŋamtaŋ oliv qure qaji aqa segi dani naŋgi olo eleŋosim bosim naŋgo segi limeq di olo betertnjrqas.
ROM.11.25	O was qu, niŋgi segi powo koba ti unub niŋgi degsib are qalaib. Niŋgi degaib deqa e na uli anjam bei niŋgi endegsi merŋgwai. Israel tamo uŋgasari qudei naŋgo areqalo geteŋnjrejunu. Naŋgi degsib soqnib sawa bei bei qaji tamo uŋgasari Qotei na nami giltnjrej naŋgi di kalil eleŋekritosim kereamqa bati deqa a na Israel tamo uŋgasari kalil naŋgo areqalo dego waqtetnjrimqa naŋgi olo are bulyqab. 
ROM.11.26	Gam dena Qotei na Israel naŋgi kalil eleŋqas. Agi Qotei aqa anjam bei nami endegsib neŋgreŋyeb unu, “Aqaryaigo Tamo Koba a Jerusalem dena tigelosim bosim Jekop aqa leŋ kalil naŋgi are bulyetnjrim naŋgi Qotei aqa anjam gotraŋyqajqa kumbra di olo uratqab. 
ROM.11.27	Yimqa bati deqa e na ijo anjam bunuj siŋgilatosiy naŋgi enjrsiy dena naŋgo une kalil kobotetnjrqai.” Qotei aqa anjam nami degsib neŋgreŋyeb. 
ROM.11.28	Israel naŋgi Yesus aqa anjam bole qoreiyeb deqa naŋgi Qotei ti jeu unub. Deqa Qotei na naŋgi kamba uratnjrsiq olo niŋgi sawa bei bei qaji tamo eleŋeqnu. Ariya nami Qotei na Israel naŋgi aqa segi tamo sqa marsiq naŋgi giltnjrsiq qalaqalainjrej. A naŋgo moma utru naŋgi qa are qalsiq deqa naŋgi qalaqalainjrej. 
ROM.11.29	Iga qalie, Qotei na aqa segi tamo uŋgasari naŋgi metnjroqnsiq iŋgi bole bole enjreqnu. Aqa kumbra di a olo uratqa keresai.
ROM.11.30	Nami niŋgi Qotei aqa anjam gotraŋyoqneb. Ariya bini Israel naŋgi kamba Qotei aqa anjam gotraŋyeqnub. Gam dena Qotei a olo niŋgi qa are boleiyoqnsiq eleŋeqnu. 
ROM.11.31	Dego kere Israel naŋgi Qotei aqa anjam gotraŋyeqnub ariya Qotei a niŋgi qa are boleiyoqnsiq eleŋeqnu gam dena bunuqna a naŋgi qa kamba olo are boleiyosim eleŋqas. 
ROM.11.32	Qotei a na tamo uŋgasari kalil naŋgi uratnjreqnaqa naŋgi aqa anjam gotraŋyoqneb. Aqa kumbra dena a na naŋgi tonto talq di breinjrobulonaq soqneb. Qotei a degyej. Di kiyaqa? A naŋgi kalil qa olo are boleiyosim eleŋqajqa deqa.
ROM.11.33	O was qu, Qotei aqa kumbra ti aqa areqalo ti aqa powo ti di tulaŋ kokba. Di tulaŋ guma koba dego. Deqa iga na aqa areqalo di aqa utru geregere ubtsim marqa keresai. Aqa gam kalil dego iga dauryosim itqa keresai. 
ROM.11.34	Agi Qotei aqa anjam bei nami endegsib neŋgreŋyeb unu, “Tamo yai a Qotei aqa areqalo qalieqa kere? Osim a gam osoryqa kere? 
ROM.11.35	Tamo yai na Qotei iŋgi bei yosimqa a na kamba olo yqajqa minjqas? Tamo dego bei sosai.” 
ROM.11.36	O was qu, Qotei a iŋgi iŋgi kalil ateleŋej. A iŋgi iŋgi kalil qa utru. Iŋgi iŋgi kalil di aqa segi. Deqa iga bati gaigai aqa ñam soqtoqnqom. Bole.
ROM.12.1	Ariya was qu, Qotei a iga qa are tulaŋ boleiyosiq eleŋej deqa e niŋgi siŋgila na endegsi merŋgwai. Niŋgi nuŋgo segi jejamu osib Qotei atraiyiye. Osib deqa niŋgi ŋambile sosib Qotei aqa segi tamo uŋgasari tiŋtiŋ sqab. Deqa niŋgi kumbra Qotei a tulaŋ areareteqnu qaji di yoqniye. Niŋgi degyoqnqab di niŋgi Qotei aqa kumbra na bole louoqnqab. 
ROM.12.2	Niŋgi mandam tamo naŋgo kumbra dauryosib walwelaib. Qotei na areqalo bunuj eŋgoqnimqa niŋgi kumbra bunuj dauryoqniye. Osib kumbra dena niŋgi Qotei aqa areqalo geregere qalieqab. Agi niŋgi kumbra bole ti kumbra Qotei a tulaŋ areareteqnu qaji de ti kumbra tulaŋ tiŋtiŋo de ti geregere qalieqab.
ROM.12.3	Qotei a e qa are boleiyonaq deqa wau ebej. Deqa e niŋgi segi segi endegsi merŋgwai. Niŋgi nuŋgo segi powo ti kumbra ti soqtosib nuŋgo was qudei naŋgi buŋnjrqa are qalaib. Niŋgi nuŋgo kumbra geregere tenemtosib areqalo bole ti sosib Qotei qa nuŋgo areqalo siŋgilatoqniye. Ariya a na niŋgi segi segi siŋgila eŋgej qaji di olo soqtosib nuŋgo was qudei naŋgi buŋnjraib. 
ROM.12.4	Niŋgi qalie, iga kalil jejamu qujai. Ariya gago jejamu miligiq dia sarqei gargekoba unub. Naŋgi kalil wau qujai yosaieqnub. Naŋgi wau segi segi yeqnub. 
ROM.12.5	Dego kere iga tamo uŋgasari gargekoba unum. Ariya iga kalil Kristus aqa jejamu qujai. Deqa iga segi segi kalil koba na korooqnsim jejamu qujaiq di turtejunum.
ROM.12.6	Qotei a iga qa are boleiyonaq deqa iga powo segi segi egej. A na tamo qudei naŋgi aqa medabu osib anjam palontqajqa powo enjrej deqa naŋgi a qa nuŋgo areqalo siŋgilatosib aqa anjam geregere palontoqnebe. 
ROM.12.7	A na tamo qudei naŋgi aqa segi tamo uŋgasari naŋgi aqaryainjrqajqa powo enjrej deqa naŋgi na tamo uŋgasari naŋgi di geregere aqaryainjroqnebe. A na tamo qudei naŋgi aqa anjam plaltqajqa powo enjrej deqa naŋgi aqa anjam geregere plaltoqnebe. 
ROM.12.8	A na tamo qudei naŋgi aqa segi tamo uŋgasari naŋgo areqalo siŋgilatetnjrqajqa powo enjrej deqa naŋgi naŋgo areqalo geregere siŋgilatetnjroqnebe. A na tamo qudei naŋgi silali iŋgi iŋgi jeisib tamo uŋgasari iŋgi qa truqueqnub qaji naŋgi enjrqajqa powo enjrej deqa naŋgi silali iŋgi iŋgi koba koroiyosib jeisib enjroqnebe. A na tamo qudei naŋgi aqa wau taqatqajqa powo enjrej deqa naŋgi na wau di geregere taqatoqnebe. A na tamo qudei naŋgi aqa segi tamo uŋgasari naŋgi qa dulosib geregereinjrqajqa powo enjrej deqa naŋgi arebolebole na naŋgi geregereinjroqnebe.
ROM.12.9	O was qu, niŋgi na tamo uŋgasari naŋgi bole qalaqalainjroqniye. Niŋgi gisaŋ na naŋgi qalaqalainjraib. Niŋgi kumbra uge kalil torei uratosib kumbra bole segi beteryosib yoqniye. 
ROM.12.10	Niŋgi gaigai Qotei aqa segi tamo uŋgasari naŋgi nuŋgo was tiŋtiŋ edegosib naŋgi qalaqalainjroqniye. Niŋgi nuŋgo segi ñam tentoqnsib Kristen was naŋgo ñam olo soqtoqniye. 
ROM.12.11	Niŋgi gaigai siŋgila na Qotei aqa wau ojoqniye. Qotei aqa Mondor a nuŋgoq aioqnsim are tigeltetŋgoqnim niŋgi Tamo Koba Yesus aqa wau ojqajqa tulaŋ siŋgilaoqniye. 
ROM.12.12	Mondoŋ Tamo Koba Qotei na niŋgi laŋ qureq osi oqwas. Niŋgi deq oqwajqa tariŋoqnsib areboleboleiŋgoqneme. Osib gulube niŋgi qa boqnimqa siŋgila na tigeloqnsib qoboiyoqniye. Osib gaigai Qotei pailyoqniye.
ROM.12.13	Qotei aqa segi tamo uŋgasari qudei naŋgi iŋgi qa truquoqnibqa niŋgi na naŋgi aqaryainjroqniye. Tamo laŋaj naŋgi dego nuŋgo meq boqnibqa naŋgi oqnsib geregereinjroqniye.
ROM.12.14	Tamo qudei naŋgi na niŋgi ugeugeiŋgibqa di uŋgum, niŋgi kamba olo naŋgi ugeugeinjraib. Niŋgi naŋgi qa pailyoqniye. Od, Qotei na naŋgi aqaryainjrqajqa deqa are qalsib naŋgi qa pailyoqniye. Qotei na naŋgi ugetnjrqajqa deqa pailyaib. 
ROM.12.15	Kristen was qudei naŋgi areboleboleinjrimqa niŋgi kamba dego naŋgi koba na areboleboleiŋgeme. Ariya was qudei naŋgi akamoqnibqa niŋgi kamba dego naŋgi koba na akamoiye. 
ROM.12.16	Niŋgi segi segi kalil areqalo qujaitosib soqniye. Niŋgi nuŋgo segi ñam soqtqa are qalaib. Niŋgi tamo laŋaj naŋgi koba na laqajqa areboleboleiŋgem. Niŋgi nuŋgo segi ñam soqtosib endegsib maraib, “Iga segi qalie koba ti unum.” Niŋgi degaib.
ROM.12.17	Tamo qudei naŋgi na niŋgi kumbra uge eŋgibqa niŋgi na kamba kumbra uge enjraib. Niŋgi tamo kalil naŋgo ŋamgalaq dia kumbra bole segi yoqniye.
ROM.12.18	Niŋgi ŋiriŋ ti qoto ti uratiye. Gam soqnimqa niŋgi gaigai tamo kalil naŋgi koba na are qujaitosib soqniye. 
ROM.12.19	O ijo was bole, tamo qudei naŋgi na niŋgi gulube eŋgibqa niŋgi na kamba naŋgi gulube enjraib. Uratosib Qotei aqa baŋq di naŋgi atib a segi naŋgi qa minjiŋ oqim gulube enjrqas. Agi Tamo Koba Qotei aqa anjam bei nami endegsib neŋgreŋyeb unu, “Une kambatqajqa wau di ijo segi wau. E segi na tamo naŋgo une qa naŋgi kambatnjrqai. 
ROM.12.20	Deqa ino jeu tamo bei a mamyimqa ni a gereiysim iŋgi anaiye. A ya qaryimqa dego gereiysim ya anaiye. Ni a degyimqa a aqa kumbra uge qa are qalsim jemaiyqas.” 
ROM.12.21	O was qu, e niŋgi segi segi endegsi merŋgwai. Kumbra uge bei na ni ojqa laqnim ni segi siŋgilaosim kumbra bole dauryosim dena ni kumbra uge buŋyosim gotraŋyqam.
ROM.13.1	Niŋgi kalil sawa taqato qaji mandor kokba naŋgo sorgomq di soqniye. Iga qalie, sawa taqato qaji mandor kokba naŋgi laŋa brantosai. Qotei a segi na naŋgi wau enjreqnaqa naŋgi sawa taqateqnub. Qotei a segi na naŋgi ateleŋej unub. 
ROM.13.2	Deqa tamo naŋgi mandor kokba naŋgo anjam gotraŋyqab di naŋgi Qotei aqa anjam dego gotraŋyonub. Naŋgo kumbra dena naŋgi awai uge oqab. 
ROM.13.3	Sawa taqato qaji mandor kokba naŋgi wau yeqnub di tamo kumbra bole bole yeqnub qaji naŋgi ula enjrqajqa sai. Tamo kumbra uge uge yeqnub qaji naŋgi segi ula enjrqajqa deqa wau yeqnub. Deqa niŋgi mandor kokba naŋgi qa ulaqajqa uratosib kumbra bole bole yoqniye. Yimqa naŋgi na nuŋgo ñam soqtetŋgwab. 
ROM.13.4	Sawa taqato qaji mandor kokba naŋgi Qotei aqa wau tamo bul. Naŋgo wau qujai agi naŋgi na niŋgi aqaryaiŋgoqnsib geregereiŋgeqnub. Ariya niŋgi kumbra uge uge yoqnqab di niŋgi naŋgi qa ulaqab. Niŋgi qalie, sawa taqato qaji mandor kokba naŋgi sebru ojejunub. Naŋgi sebru laŋa ojosai. Naŋgi Qotei aqa wau tamo unub deqa naŋgi na tamo uŋgasari kumbra uge uge yeqnub qaji naŋgi sebru dena awai uge enjreqnub. 
ROM.13.5	Deqa iga sawa taqato qaji mandor kokba naŋgo sorgomq di sqom. Iga awai uge oqa uratosim naŋgo anjam dauryqom. Deqa segi sai. Iga gago are miligiq di qalieonum, kumbra di bole. Osim deqa ti iga naŋgo anjam dauryqom.
ROM.13.6	Utru deqa niŋgi takis waiyeqnub. Di kiyaqa? Sawa taqato qaji mandor kokba naŋgi Qotei aqa wau tamo deqa naŋgi gaigai siŋgila na wau Qotei na enjrej qaji di taqateqnub. 
ROM.13.7	Deqa niŋgi na mandor kokba naŋgo iŋgi iŋgi naŋgi qa olo enjroqniye. Osib takis o qaji tamo naŋgo baŋq di takis atoqniye. Niŋgi tamo bei aqa sorgomq di sosib ariya niŋgi aqa anjam dego qusib kumbra bole bole osoryoqniye. Tamo bei a tamo kobaquja soqnim niŋgi aqa ñam soqtoqniye.
ROM.13.8	Niŋgi was bei aqa iŋgi iŋgi onub di nuŋgoq di sokobaiyaiq. A qa kamba olo yiye. Ariya iŋgi bei nuŋgoq di gaigai soqnem. Iŋgi agiende. Niŋgi qalaqalaiyo kumbra yoqnsib soqniye. Di kiyaqa? Tamo a qalaqalaiyo kumbra dauryqas di a Qotei aqa dal anjam kalil dego keretosim dauryekritqas. 
ROM.13.9	Iga qalie, dal anjam a endegsi marqo, “Niŋgi tamo uŋgasari naŋgi ñumsib moiotnjraib. Niŋgi bajiŋaib. Niŋgi was bei aqa iŋgi iŋgi qa mamaulŋgaiq. Niŋgi was bei aqa uŋa jejamu ojetaib.” Ariya anjam bei dego unu. Anjam agiende, “Ni ino segi jejamu gereiyeqnum dego kere ni ino was naŋgi dego degsim geregereinjroqne.” O was qu, anjam qujai dena dal anjam kalil kabutejunu. 
ROM.13.10	Tamo bei na tamo bei qalaqalaiyqas di a na tamo di kumbra uge bei yqa keresai. Deqa tamo bei na tamo qudei naŋgi qalaqalainjrqas di a dal anjam kalil dego keretosim dauryqas.
ROM.13.11	E niŋgi degsi merŋgonum. Di kiyaqa? Bati iga bini unum endi niŋgi qalie. Niŋgi ŋeio qa kumbra uratosib tigelqajqa bati agi brantqo. Niŋgi qalie, Qotei na iga oqajqa bati isaq yala sonaqa iga Kristus qa gago areqalo siŋgilatem. Ariya bini Qotei na iga oqajqa bati jojomqo. 
ROM.13.12	Qolo koboeqnaqa sawa suwaŋqa laqnu. Deqa iga ambru qaji kumbra kalil uratosim suwaŋ qaji kumbraq di sqom. Suwaŋ qaji kumbra di iga qoto qa gara bul jigsim sqom. 
ROM.13.13	Tamo a qanam walweleqnu dego kere iga kumbra bole tiŋtiŋ na walweloqnqom. Deqa iga diqoqnsim alaŋkobaoqnsim ya uge uyoqnsim nanarioqnqasai. Iga sambala kumbra dego yoqnqajqa are pruggoqnim kumbra uge jigat yoqnqasai. Iga laŋa laŋa ŋiriŋoqnsim tamo qudei naŋgi qa are ugegoqnqasai. 
ROM.13.14	Niŋgi Tamo Koba Yesus Kristus beteryosib a gara bul jigsib soqniye. Sosib deqa niŋgi nuŋgo jejamu qa areqalo uge uge di dauryqajqa are qaloqnqasai.
ROM.14.1	Tamo bei a Yesus qa aqa areqalo siŋgilateqnu ariya aqa areqalo di kiñala siŋgilaosaiunu. Deqa niŋgi a qoreiyaib. Niŋgi a osib Kristen naŋgo ambleq osib boiye. Niŋgi aqa kumbra qudei uge qa minjsib a ombla anjam na qotoqnaib. 
ROM.14.2	Tamo qudei naŋgi Yesus qa naŋgo areqalo siŋgilateqnub deqa naŋgi iŋgi uyo bei getentosaieqnub. Kalil uyeqnub. Ariya tamo qudei naŋgo areqalo kiñala siŋgilaosaiunu deqa naŋgi wagme qudei uyosaieqnub. Kalil getenteqnub. 
ROM.14.3	Ariya tamo naŋgi iŋgi iŋgi kalil uyeqnub qaji naŋgi na olo tamo naŋgi wagme getenteqnub qaji naŋgi uge qa minjraib. Tamo naŋgi wagme getenteqnub qaji naŋgi na tamo naŋgi iŋgi iŋgi kalil uyeqnub qaji naŋgi dego uge qa minjraib. Qotei na naŋgi ti niŋgi ti eleŋej. 
ROM.14.4	Ni tamo kiero deqa ni na tamo bei aqa wau tamo a uge qa minjqam? A siŋgila na wau bole yqas kio aqa wau uloŋqas kio di aqa wau qa gate a segi na pegiyqas. Ariya e qalieonum, a siŋgila na tigelosim wau bole yqas. Di kiyaqa? Tamo Koba Qotei na a siŋgilatimqa a siŋgila na tigelesqas.
ROM.14.5	Tamo bei a endegsi are qalqas, “Bati qudei yori bati kokba. Bati qudei bati laŋaj.” Ariya tamo bei a marqas, “Sai. Bati kalil kerekere unub.” O was qu, niŋgi segi segi nuŋgo areqalo geregere tenemtosib areqalo bole ti soqniye. 
ROM.14.6	Tamo qudei naŋgi yori bati qudei uneqnub. Di naŋgi Tamo Koba Yesus qa are qalsib deqa uneqnub. Tamo qudei naŋgi iŋgi iŋgi kalil uyeqnub. Di naŋgi Tamo Koba Yesus qa are qalsib deqa iŋgi iŋgi kalil uyeqnub. Di kiyaqa? Naŋgi iŋgi uyqa oqnsib Qotei pailyoqnsib uyeqnub. Tamo qudei naŋgi iŋgi qudei getenteqnub. Di naŋgi Tamo Koba Yesus qa are qalsib deqa getenteqnub. Naŋgi dego iŋgi getentqa oqnsib Qotei pailyoqnsib getenteqnub.
ROM.14.7	Iga qalie, gago ambleq di tamo bei a endegsi marqa keresai, “Ijo ŋambile di ijo segi. E segi na taqatejunum. E moiqai di e segi na marsiy moiqai.” A degsi marqa keresai. 
ROM.14.8	Iga ŋambile sqom di Tamo Koba Yesus aqa segi. Ariya iga moiqom di dego Tamo Koba Yesus aqa segi. Deqa iga ŋambile sqom kio iga moiqom kio di iga Tamo Koba Yesus aqa segi tamo uŋgasari sqom. 
ROM.14.9	Kristus a dego moisiq olo ŋambile osiq subq na tigelej. Di kiyaqa? A tamo ŋambile unub qaji ti tamo moreŋeb qaji naŋgi ti naŋgo Tamo Koba sqajqa deqa.
ROM.14.10	Niŋgi kiyaqa nuŋgo Kristen was naŋgo kumbra laŋa tenemtoqnsib naŋgi uge qa minjreqnub? Osib naŋgi misiliŋnjreqnub? Niŋgi qalie, mondoŋ iga kalil Qotei aqa ulatamuq di tigelamqa a na iga pegigwas. 
ROM.14.11	Agi Qotei aqa anjam bei nami endegsib neŋgreŋyeb unu, “E segi Tamo Koba. E ŋambile gaigai unum qaji. Deqa e anjam bole endegsi marqai. Mondoŋ tamo uŋgasari kalil naŋgi e qa bosib ijo areq di siŋga pulutosib naŋgo medabu qujaitosib merbqab, ‘Ni segi Qotei.’” 
ROM.14.12	Qotei aqa anjam degsi unu. Deqa iga qalieonum, iga segi segi kalil Qotei aqa ulatamuq di tigelosim gago kumbra kalil babtosim minjnam a quqwas.
ROM.14.13	Deqa iga gago Kristen was naŋgo kumbra laŋa tenemtosim naŋgi uge qa minjrqasai. Iga areqalo bei dauryqom. Gago Kristen was naŋgi une ataib deqa iga na naŋgi kumbra uge beiq breinjrqasai. 
ROM.14.14	Tamo Koba Yesus a na e powo ebej deqa e qalieonum, iŋgi iŋgi kalil Qotei na ateleŋej qaji di aqa ŋamgalaq di jiga bei saiqoji. Ariya Kristen was bei a iŋgi bei qa endegsi are qalqas, “Iŋgi di jigat.” A degsi are qalqas deqa a iŋgi di getentqas. 
ROM.14.15	Deqa a iŋgi di jigat qa marimqa niŋgi iŋgi di osib uyib niŋgsimqa a are gulubeiyqas. Nuŋgo kumbra dena niŋgi qalaqalaiyo kumbra uratosib deqa niŋgi aqa are gulubetetqab. Kristus a nuŋgo was deqa osiq moiej deqa niŋgi nuŋgo iŋgi uyo qa osib a ugeugeiyaib. 
ROM.14.16	Niŋgi mareqnub, iga iŋgi di uyqom di kumbra bole. Ariya nuŋgo kumbra bole di tamo qudei naŋgi unsib olo uge qa maraib deqa niŋgi geregere ŋam atoqniye. 
ROM.14.17	Iga iŋgi ti ya ti uyoqnqom kumbra dena Qotei a gago Mandor Koba sosim iga taqatgwasai. Ariya iga kumbra tiŋtiŋ yoqnsim lawo kumbra dauryoqnsim Qotei aqa Mondor aqa wau na areboleboleigim sqom kumbra dena Qotei a gago Mandor Koba sosim iga taqatgwas. 
ROM.14.18	Tamo naŋgi kumbra dena Kristus aqa wau ojoqnqab di Qotei a naŋgi qa tulaŋ arearetoqnqas. Yim tamo kalil naŋgi na naŋgi unjrsib marqab, “Naŋgi tamo bole.”
ROM.14.19	Deqa iga kalil lawo na sqajqa ti gago Kristen was naŋgo are siŋgilatetnjrqajqa ti deqa are qaloqnsim wauoqnqom. 
ROM.14.20	Niŋgi iŋgi uyo qa are qalsib dena Qotei aqa wau ugetaib. Bole, niŋgi iŋgi iŋgi kalil uyqa kere. Ariya niŋgi iŋgi bei uysib dena nuŋgo was bei uneq waiyqab di niŋgi kumbra uge yonub. 
ROM.14.21	Deqa niŋgi kumbra di uratiye. Niŋgi wagme kio niŋgi wain kio uysibqa o kumbra bei kio ysibqa dena nuŋgo was bei uneq waiyqab di niŋgi kumbra uge yonub. 
ROM.14.22	Niŋgi Qotei qa nuŋgo areqalo siŋgilateqnub deqa niŋgi qalie, niŋgi iŋgi iŋgi kalil uyqa kere. Ariya niŋgi iŋgi bei uyib nuŋgo was bei a unsim uneq aiaim deqa niŋgi nuŋgo qalie di nuŋgo are miligiq di ulitib soqnem. Yim Qotei a segi unqas. Tamo bei a iŋgi bei bole qa marsim uyqa are gulubeiyqasai di a arebolebole na uyem. 
ROM.14.23	Ariya tamo bei a iŋgi bei uyqa osim areqalo aiyeltosim uyqas di a une ti sqas. A Qotei qa aqa areqalo siŋgilatosiq ariya a qaliesai, a iŋgi di uyqas di kumbra bole kio sai kio. Degsim a une ti sqas. Iga Qotei qa gago areqalo siŋgilatosim ariya iga qaliesai, kumbra bei bole kio sai kio. Osim iga kumbra di yqom di iga une yonum.
ROM.15.1	Iga Kristen tamo siŋgila ti unum qaji iga na Kristen was qudei siŋgila saiqoji unub qaji naŋgi aqaryainjroqnsim naŋgo gulube qoboiyetnjroqnqom. Iga gago segi jejamu aqaryaiyqajqa are qalqasai. 
ROM.15.2	Iga segi segi na gago Kristen was naŋgi aqaryainjroqnqom. Osim dena iga naŋgo are siŋgilatetnjrim naŋgi bole sqab. 
ROM.15.3	Iga qalie, Kristus a dego aqa segi jejamu aqaryaiyqajqa are qalosaioqnej. Agi Kristus a nami endegsi Qotei pailyej, “O Abu, tamo qudei naŋgi ni qa anjam uge mareqnub. Naŋgo anjam di e qa dego mareqnub.” O was qu, Qotei aqa anjam di agi neŋgreŋq di unu. 
ROM.15.4	Qotei aqa anjam kalil naŋgi nami neŋgreŋyeb qaji di iga Qotei aqa gam osorgwajqa deqa osib neŋgreŋyeb. Anjam dena gago areqalo siŋgilatetgim iga siŋgila na tigelosim Qotei na mondoŋ iga oqajqa deqa tariŋoqnsim sqom. Utru deqa neŋgreŋyeb. 
ROM.15.5	Qotei a segi na gago areqalo siŋgilatetgeqnu. A segi na iga aqaryaigeqnu deqa iga siŋgila na tigeleqnum. Ariya Qotei na niŋgi aqaryaiŋgimqa niŋgi Kristus Yesus aqa kumbra dauryosib areqalo qujaitosib soqniye. 
ROM.15.6	Sosib niŋgi kalil medabu qujaitosib gago Tamo Koba Yesus Kristus aqa Abu Qotei aqa ñam soqtoqniye.
ROM.15.7	Kristus a nami niŋgi osiq geregereiŋgej dego kere niŋgi dego nuŋgo Kristen was qu naŋgi oqnsib geregereinjroqniye. Yim nuŋgo kumbra dena niŋgi Qotei aqa ñam tulaŋ soqtoqnqab. 
ROM.15.8	E endegsi marqai. Kristus a Juda naŋgi aqaryainjrqa oqnsiq wauoqnej. Qotei aqa anjam a bole di naŋgi qalieqajqa deqa osiq wauoqnej. Anjam Qotei na nami Juda naŋgo moma utru naŋgi minjroqnej qaji di siŋgilatqajqa deqa ti Kristus a wauoqnej. 
ROM.15.9	Ariya Kristus a sawa bei bei qaji naŋgi qa dego wauoqnej. Di kiyaqa? Qotei a naŋgi qa dego are tulaŋ boleiyej. Aqa kumbra di naŋgi unsib aqa ñam soqtqajqa deqa Kristus a wauoqnej. Agi Qotei aqa anjam bei nami endegsib neŋgreŋyeb unu,
ROM.15.9	“E sawa bei bei qaji naŋgo ambleq dia ino ñam soqtqai.
ROM.15.9	E ino ñam soqtqa osiy ni qa louoqnqai.”
ROM.15.10	Anjam bei dego unu, “O sawa bei bei qaji tamo uŋgasari, niŋgi ti Qotei aqa segi tamo uŋgasari kalil naŋgi ti koba na areboleboleiŋgim soqniye.” 
ROM.15.11	Olo anjam bei dego unu,
ROM.15.11	“O sawa bei bei qaji tamo uŋgasari kalil,
ROM.15.11	niŋgi Tamo Koba Qotei aqa ñam soqtoqniye.
ROM.15.11	O tamo uŋgasari sawa sawa kalilq di unub qaji,
ROM.15.11	niŋgi aqa ñam soqtoqniye.”
ROM.15.12	Ariya Aisaia a dego Qotei aqa medabu osiq anjam bei endegsi marej, “Mondoŋ Devit aqa abu Jesi aqa leŋ dena mandor kobaquja bei brantqas. Brantosim a na sawa bei bei qaji tamo uŋgasari kalil naŋgi taqatnjresqas. A bosim naŋgi boletnjrqajqa deqa naŋgi a qa tariŋoqnsib sqab.”
ROM.15.13	O was qu, Qotei a nami iŋgi bole bole di iga egwajqa marej deqa iga bini tariŋoqnsim unum. Niŋgi a qa nuŋgo areqalo siŋgilateqnub deqa a na nuŋgo are boletetŋgimqa niŋgi tulaŋ areboleboleiŋgim lawo na sqab. Yim Qotei aqa Mondor na niŋgi siŋgilatŋgimqa niŋgi iŋgi bole bole a na eŋgwa marej qaji deqa tariŋoqnsib sqab.
ROM.15.14	O was qu, ijo are miligiq di e qalieonum, niŋgi kumbra bole gaigai yeqnub. Niŋgi tulaŋ powo koba ti unub deqa niŋgi segi segi na Qotei aqa tamo uŋgasari naŋgi gam bole osornjreqnub. 
ROM.15.15	Ijo anjam mutu qudei e neŋgreŋyonum qaji endi anjam siŋgila. Qotei a e qa are boleiyonaq wau ebej niŋgi deqa olo are walŋgaim deqa e anjam endi neŋgreŋyonum. 
ROM.15.16	E Kristus Yesus aqa wau tamo deqa e sawa bei bei qaji tamo naŋgo ambleq dia wauoqnsim Qotei aqa anjam bole naŋgi minjreqnum. E na naŋgi osiy Qotei aqaq dia atrainjrobulitqa a naŋgi eleŋqajqa deqa waueqnum. Qotei aqa Mondor na naŋgi siŋgilatnjrimqa naŋgi Qotei aqa segi tamo uŋgasari sosib kumbra bole yoqnqajqa deqa e naŋgi qa waueqnum.
ROM.15.17	Aqo Kristus Yesus wo ombla waueqnum deqa e Qotei aqa wau endi yqajqa tulaŋ areboleboleibeqnu. 
ROM.15.18+ROM.15.19	E iŋgi bei qa merŋgwasai. Kristus a ijo baŋ na wau yeqnu qaji deqa segi niŋgi saiŋgwai. A na ijo medabu siŋgilatetboqnsiqa ijo baŋ na wau bole bole yeqnu. A na e siŋgila ebeqnaqa e maŋwa gargekoba yeqnum. Qotei aqa Mondor na dego e siŋgilatbeqnaqa e waueqnum. Kristus a kumbra kalil di yeqnu. Di kiyaqa? A na sawa bei bei qaji naŋgo are tigeltetnjrimqa naŋgi Qotei aqa anjam dauryqajqa deqa. Utru deqa e Jerusalem dena wau utru atsim Kristus aqa anjam bole mare mare laqnsim gilsim torei Ilirikum sawaq dia diŋtem. 
ROM.15.20	Ariya e na tamo uŋgasari Kristus aqa ñam qaliesai qaji naŋgo sawaq dia aqa anjam bole palontqajqa are qaleqnum. Tal aqa ai utru tamo bei na tigeltej qaji dia e olo tal atqajqa are qalosaieqnum. 
ROM.15.21	Agi Qotei aqa anjam bei nami endegsib neŋgreŋyeb unu, “Tamo naŋgi Kristus aqa ñam nami quosai qaji naŋgi a unqab. Tamo naŋgi aqa anjam nami quosai qaji naŋgi qusib a qa poinjrqas.”
ROM.15.22	O was qu, e wau di yeqnum dena e niŋgi qa bqajqa gam geteŋeqnu. Deqa e niŋgi qa bqa yeqnam keresaiibeqnu. 
ROM.15.23	Ariya bini e sawa endia wau bei saiqoji. Wausau gargekoba e niŋgi nuŋgwajqa are qaloqnem. 
ROM.15.24	Deqa e Spen sawaq aiqa osiyqa e mati niŋgi qa bosiy nuŋgsiy niŋgi ti koba na sokiñalayitqa niŋgi iŋgi iŋgi qa aqaryaibibqa e Spen sawaq aiqai.
ROM.15.25	Ariya e mati Jerusalem gilsiy dia Qotei aqa tamo uŋgasari naŋgi unjrsiy aqaryainjrqai. 
ROM.15.26	Qotei aqa tamo uŋgasari Masedonia sawa ti Akaia sawa ti di unub qaji naŋgi na Kristen tamo uŋgasari Jerusalem dia iŋgi iŋgi qa truqueqnub qaji naŋgi aqaryainjrqa marsib silali koroiyeb unu. 
ROM.15.27	Naŋgi naŋgo segi areqalo na silali di koroiyeb. Naŋgo kumbra di bole. Di kiyaqa? Naŋgi na kamba iŋgi deqaji olo Juda naŋgi enjrqajqa wau ti deqa. Juda naŋgi na naŋgi Qotei aqa anjam qa aqaryainjreqnub deqa naŋgi na kamba olo Juda naŋgi jejamu qa iŋgi iŋgi qa aqaryainjrqajqa wau ti.
ROM.15.28	Deqa e mati wau di kobotosiy silali di Jerusalem osiy gilsiy bunuqna e Spen sawaq aiqa osiy e niŋgi qa bosiy nuŋgwai. 
ROM.15.29	E qalieonum. E niŋgi qa bqai di e Kristus aqa kumbra bole osi bosiy niŋgi osorŋgitqa dena niŋgi siŋgilaqab.
ROM.15.30	O was qu, niŋgi gago Tamo Koba Yesus Kristus a qa ti qalaqalaiyo kumbra Qotei aqa Mondor na iga osorgeqnu qaji deqa ti are qalsibqa e ombla na Qotei pailyqajqa waukobaoqniye. Osib niŋgi e qa dego Qotei pailyoqniye. 
ROM.15.31	Yim a na e aqaryaibosim anjam gotraŋyo tamo Judia sawaq di unub qaji naŋgo baŋq dena e olo oqas. Niŋgi Qotei pailyibqa a na aqa segi tamo uŋgasari Jerusalem di unub qaji naŋgo are tigeltetnjrimqa e na naŋgi silali qa aqaryainjreqnum ijo wau deqa naŋgi tulaŋ areboleboleinjrim sqab. 
ROM.15.32	Deqa Qotei na marim e niŋgi qa bosiy nuŋgsiy dena e areboleboleibqas. Osiy niŋgi koba na aqaratosiy dena siŋgila oqai.
ROM.15.33	Qotei a na iga so bole ti lawo kumbra ti egeqnu. A niŋgi kalil koba na soqnebe. Bole.
ROM.16.1	Niŋgi gago jaja Fibi osib geregereiyiye. A na Kristen tamo uŋgasari Senkria qureq di unub qaji naŋgi qa waueqnu. 
ROM.16.2	Niŋgi Tamo Koba Yesus aqa ñam na Fibi osib geregereiyiye. Iga Qotei aqa segi tamo uŋgasari unum deqa iga kumbra bole di yqom. Fibi a gulube ti soqnimqa kio iŋgi bei qa truquamqa kio niŋgi na aqaryaiyiye. A nami tamo uŋgasari gargekoba naŋgi aqaryainjroqnsiq e dego aqaryaiboqnej. Deqa niŋgi a urataib. A kamba dego aqaryaiyiye.
ROM.16.3	Niŋgi na ijo kaiye anjam endi osib Prisila wo Akwila wo naŋgi aiyel minjriye. Naŋgi aiyel e koba na Kristus Yesus aqa wau ojeqnum. 
ROM.16.4	Nami jeu tamo naŋgi na e lubqa laqnab naŋgi aiyel moiqa ulaosaiosib deqa e aqaryaibeb. Deqa e naŋgi qa osim Qotei biŋiyeqnum. E segi sai. Kristen tamo uŋgasari sawa sawa kalilq di unub qaji naŋgi dego naŋgi aiyel qa osib Qotei biŋiyeqnub. 
ROM.16.5	Niŋgi na ijo kaiye anjam endi osib Kristen tamo uŋgasari kalil Prisila wo Akwila wo naŋgo talq dia koroosib loueqnub qaji naŋgi dego minjriye.
ROM.16.5	Osib Epainetus dego ijo kaiye anjam endi minjiye. A ijo kadoi bole. A Esia sawa qaji. Nami tamo kalil Esia sawaq di unub qaji naŋgi are bulyosaisonabqa Epainetus a namoqna are bulyosiq Kristus qa aqa areqalo siŋgilatej.
ROM.16.6	Niŋgi na ijo kaiye anjam endi osib Maria dego minjiye. A niŋgi aqaryaiŋgwa are qaloqnsiq waukobaoqnej.
ROM.16.7	Niŋgi na ijo kaiye anjam endi osib Andronikus wo Junias wo naŋgi aiyel dego minjriye. Naŋgi aiyel ijo leŋ naŋgi. Jeu tamo naŋgi na naŋgi aiyel e ombla na ojeleŋosib tonto talq breigonab soqnem. Qotei na naŋgi aiyel wau enjrej deqa naŋgi aqa anjam maroqnsib laqnub. Deqa naŋgi aiyel dego ñam ti. Nami e are bulyosaisonam naŋgi namoqna are bulyosib Kristus qa naŋgo areqalo siŋgilateb.
ROM.16.8	Ariya niŋgi ijo kaiye anjam endi Ampliatus dego minjiye. Aqo aiyel Tamo Koba Yesus aqa kumbra dauryeqnum deqa e na a tulaŋ qalaqalaiyeqnum.
ROM.16.9	Niŋgi Urbanus dego ijo kaiye anjam endi minjiye. A iga ti koba na Kristus aqa wau ojeqnum. Ariya niŋgi Stakis dego ijo kaiye anjam endi minjiye. A ijo kadoi bole.
ROM.16.10	Niŋgi Apeles dego ijo kaiye anjam endi minjiye. Iga qalieonum, a bole Kristus dauryeqnu.
ROM.16.10	Ariya niŋgi ijo kaiye anjam endi osib Aristobulus aqa leŋ naŋgi ti dego minjriye.
ROM.16.11	Osib ijo kadoi Herodion a dego ijo kaiye anjam endi minjiye.
ROM.16.11	Ariya niŋgi ijo kaiye anjam endi osib Narsisus a ti aqa leŋ naŋgi ti dego minjriye. Naŋgi Tamo Koba Yesus aqa tamo bole.
ROM.16.12	Niŋgi Trifina wo Trifosa wo naŋgi aiyel dego ijo kaiye anjam endi minjriye. Naŋgi aiyel Tamo Koba Yesus qa waukobaeqnub.
ROM.16.12	Niŋgi ijo kaiye anjam endi osib Persis dego minjiye. A ijo kadoi bole. A Tamo Koba Yesus aqa wau siŋgila na ojeqnu.
ROM.16.13	Niŋgi ijo kaiye anjam endi Rufus dego minjiye. A tamo bole deqa a Tamo Koba Yesus dauryeqnu. Aqa aniqali dego ijo kaiye anjam endi minjiye. A ijo ai bul.
ROM.16.14	Niŋgi ijo kaiye anjam endi osib Asinkritus na Flegon na Hermes na Patrobas na Hermas na Kristen was kalil naŋgi koba na unub qaji naŋgi ti dego minjriye.
ROM.16.15	Osib Filologus wo Julia wo naŋgi aiyel dego ijo kaiye anjam endi minjriye. Ariya niŋgi na ijo kaiye anjam endi osib Nereus na aqa jaja na Olimpas na ariya Qotei aqa tamo uŋgasari kalil naŋgi koba na unub qaji naŋgi ti dego minjriye.
ROM.16.16	Ariya niŋgi na nuŋgo Kristen was kalil naŋgi segi segi kundoqnjriye. Kumbra di agi Qotei aqa tamo uŋgasari kalil naŋgi yeqnub.
ROM.16.16	Ariya Kristus aqa tamo uŋgasari qure qure kalilq di unub qaji naŋgi na kamba dego niŋgi kaiyeiŋgonub.
ROM.16.17	O was qu, nuŋgo ambleq di tamo qudei naŋgi Qotei aqa anjam niŋgi nami qusib dauryeb qaji di gotraŋyoqnsib olo bulbulyoqnsib naŋgo kumbra dena naŋgi na Kristen tamo uŋgasari naŋgi potoaiyeltnjroqnsib uneq breinjreqnub. Deqa e niŋgi siŋgila na endegsi merŋgwai. Niŋgi tamo deqaji naŋgi qa geregere ŋam atoqniye. Osib naŋgi qoreinjroqniye. 
ROM.16.18	Tamo deqaji naŋgi gago Tamo Koba Kristus aqa wau ojosaieqnub. Naŋgi naŋgo segi jejamu qa are qaloqnsib deqa waueqnub. Osib tamo uŋgasari naŋgi walawalainjroqnsib gisa gisaŋnjroqnsibqa naŋgi nanaritnjreqnub. Deqa kumbra bole ti kumbra uge ti di naŋgi geregere poinjrosaieqnu. 
ROM.16.19	O was qu, e qalie, niŋgi Qotei aqa anjam geregere dauryosib laqnub. Laqnab tamo kalil naŋgi nuŋgo kumbra deqa queqnub. Deqa e niŋgi qa tulaŋ areboleboleibeqnu. Ariya e niŋgi endegsi merŋgwai. Niŋgi kumbra bole yqajqa geregere qalieosib kumbra uge yqajqa aŋgro kiñilala bul nanariosib soqniye. 
ROM.16.20	Qotei a na iga so bole ti lawo kumbra ti egeqnu. Sokiñala a na Satan ojsim osi bosim nuŋgo siŋgaq di atim niŋgi na sosqab.
ROM.16.20	Gago Tamo Koba Yesus a niŋgi qa are boleiyeme.
ROM.16.21	Ijo wau qujai Timoti a na niŋgi kaiyeiŋgwo. Lusius na Jeson na Sosipater na naŋgi qalub dego niŋgi kaiyeiŋgonub. Naŋgi qalub ijo leŋ naŋgi.
ROM.16.22	Ijo ñam Tertius. E Pol aqa medabuq na anjam endi osim ijo segi baŋ na neŋgreŋyonum. E segi dego Tamo Koba Yesus aqa ñam na niŋgi kaiyeiŋgonum.
ROM.16.23	Gaius a na dego niŋgi kaiyeiŋgwo. A na e osiqa aqa segi talq dia e geregereibeqnu. Osiqa Kristen tamo uŋgasari kalil endia unub qaji naŋgi dego geregereinjreqnu.
ROM.16.23	Erastus wo gago was Kwartus wo naŋgi aiyel dego niŋgi kaiyeiŋgonub. Erastus a na Korin qure naŋgo silali taqateqnu.
ROM.16.24	Gago Tamo Koba Yesus Kristus a niŋgi kalil qa are boleiyeme. Bole.
ROM.16.25	Qotei a siŋgila koba ti unu deqa a na niŋgi siŋgilatŋgwas. Yim niŋgi Yesus Kristus aqa anjam bole e na mare mare laqnum qaji di osib nuŋgo areqaloq di siŋgilatqab. O was qu, tulaŋ nami Kristus aqa anjam bole di uliesoqnej. 
ROM.16.26	Ariya bini Qotei na anjam di olo boleq atej. Qotei ŋambile gaigai unu qaji a marnaqa aqa medabu o qaji tamo naŋgi anjam di neŋgreŋyonab sonaqa iga na olo anjam di osim tamo uŋgasari sawa sawa kalilq di unub qaji naŋgi minjre minjre laqnum. Deqa naŋgi uli anjam di quoqnsib poinjreqnu. Qotei na anjam di boleq atej. Di kiyaqa? Tamo uŋgasari sawa bei beiq di unub qaji naŋgi anjam di qusib naŋgo areqaloq di siŋgilatosib dauryqajqa deqa. 
ROM.16.27	Qotei qujai di a powo koba ti unu. Kumbra kalil a Yesus Kristus aqa baŋ na yoqnej qaji iga deqa are qaloqnsim aqa ñam gaigai soqtoqnqom. Bole.
1CO.1.1	E Pol. Kristus Yesus na e qariŋbej deqa e aqa anjam marsim laqnum. Qotei aqa segi areqalo na e merbej, “Ni ijo Aŋgro Yesus aqa anjam marsim laqne.” Onaqa e Qotei aqa areqalo di dauryosim agi e Yesus aqa anjam marsim laqnum. O was qu, aqo gago was Sostenes wo anjam endi neŋgreŋyosim niŋgi qa qariŋyonum. 
1CO.1.2	Niŋgi Korin qureq dia Qotei qa loueqnub qaji. Kristus Yesus a na niŋgi osiqa Qotei aqa segi kumbra boleq di atej. Osiqa niŋgi aqa segi tamo sqa marsiqa giltŋgej. Niŋgi ti Kristen tamo uŋgasari kalil qure qure kalilq dia gago Tamo Koba Yesus Kristus aqa ñam qa louoqnsib pailyeqnub qaji naŋgi ti Qotei na turtŋgosiqa aqa segi tamo sqa marsiqa niŋgi giltŋgej. Yesus a gago Tamo Koba. A Kristen tamo kalil dego naŋgo Tamo Koba. 
1CO.1.3	Gago Abu Qotei wo Tamo Koba Yesus Kristus wo naŋgi aiyel niŋgi qa are tulaŋ boleinjrimqa niŋgi lawo na soqniye.
1CO.1.4	Qotei a Kristus Yesus aqa baŋ na niŋgi qa are tulaŋ boleiyosiq gereinjrej. Deqa e bati gaigai niŋgi qa are qaloqnsim ijo Qotei biŋiyeqnum. 
1CO.1.5+1CO.1.6	E Qotei biŋiyeqnum. Di kiyaqa? Kristus aqa anjam iga nami niŋgi merŋgoqnem qaji di nuŋgo are miligiq di siŋgila na waueqnu deqa. Niŋgi Kristus beteryejunub deqa Qotei na niŋgi kumbra bole kalil yoqnqajqa tulaŋ keretŋgej. Nuŋgo anjam maro qa ti nuŋgo powo qa ti kalil Qotei na niŋgi tulaŋ keretŋgej. 
1CO.1.7	Deqa niŋgi gago Tamo Koba Yesus Kristus a olo bqajqa tariŋoqnsib unub. Niŋgi Qotei aqa Mondor aqa siŋgila ti unub. Niŋgi aqa siŋgila bei qa truquosaieqnub. 
1CO.1.8	Yesus Kristus a na niŋgi siŋgilatŋgoqnqas deqa niŋgi siŋgila na tigelesosib gilsib gilsib diŋo bati itqab. Yimqa gago Tamo Koba Yesus Kristus a olo laŋ qureq na brantimqa bati deqa niŋgi Qotei aqa ŋamgalaq di une saiqoji sqab. 
1CO.1.9	Niŋgi Qotei aqa Ŋiri gago Tamo Koba Yesus Kristus a ombla areqalo qujaitosib sqajqa deqa Qotei na niŋgi metŋgej. Kumbra kalil Qotei a nami niŋgi eŋgwajqa marej qaji di a na eŋgwas.
1CO.1.10	Ariya was qu, e gago Tamo Koba Yesus Kristus aqa ñam na niŋgi siŋgila na endegsi merŋgwai. Niŋgi kalil areqalo qujaitosib anjam qujai maroqniye. Niŋgi anjam bei bei qa ŋiriŋosib pupoaib. Niŋgi areqalo qujai ti sosib koba na geregere soqniye. 
1CO.1.11	O was qu, Kloe aqa talq di unub qaji naŋgi na anjam bei endegsib e merbeb, “Korin Kristen naŋgi ŋiri ŋiriŋoqnsib anjam na qoteqnub.” Merbonab quem. 
1CO.1.12	O was qu, niŋgi segi segi anjam na qoteqnub qaji nuŋgo utru agiende. Niŋgi qudei mareqnub, “E Pol dauryo qaji tamo.” Niŋgi qudei mareqnub, “E Apolos dauryo qaji tamo.” Niŋgi qudei mareqnub, “E Pita dauryo qaji tamo.” Ariya niŋgi qudei mareqnub, “E Kristus dauryo qaji tamo.” Niŋgi anjam na qoteqnub qaji nuŋgo utru agide. 
1CO.1.13	Niŋgi kiyaqa kumbra degyeqnub? Kristus a segi poeleŋosiq tamo gargekobaej kio? E Pol e segi niŋgi qa ŋamburbasq di moiem kio? Niŋgi ijo ñam na yanso eb kio? Di sai. 
1CO.1.14	E nuŋgo ambleq di tamo qudei yansnjrosai. Krispus wo Gaius wo naŋgi segi aiyel e na yansnjrem. Deqa e Qotei qa areboleboleibqo. 
1CO.1.15	Deqa tamo bei na endegsi marqa keresai, “E Pol aqa ñam na yanso em.” 
1CO.1.16	Bole, tamo naŋgi Stefanas aqa talq di unub qaji naŋgi dego e na yansnjrem. Ariya e olo tamo qudei naŋgi yansnjrem kio di e poibosai. 
1CO.1.17	Kristus a na e tamo naŋgi yansnjrqa qariŋbosai. E aqa anjam bole palontoqnqajqa deqa e qariŋbej. Deqa e mandam tamo naŋgo powo na Kristus aqa anjam palontosaieqnum. E mandam tamo naŋgo powo na anjam palontem qamu Kristus a ŋamburbasq di moiej di a laŋa moiej qamu.
1CO.1.18	Tamo naŋgi padalqa gamq di unub qaji naŋgi mareqnub, “Kristus a ŋamburbasq di moiej anjam di nanari anjam.” Ariya iga Qotei na eleŋeqnu qaji iga mareqnum, “Kristus a ŋamburbasq di moiej anjam di Qotei aqa siŋgila ti unu.” 
1CO.1.19	Agi Qotei aqa anjam bei nami endegsib neŋgreŋyeb unu, “Tamo naŋgi powo ti qa mareqnub qaji naŋgo powo di e na taqal atetnjrqai. Qalie tamo naŋgo qalie dego e na kobotetnjrqai.” 
1CO.1.20	O was qu, tamo naŋgi powo ti qa mareqnub qaji naŋgi qa iga kiersi marqom? Dal anjam qalie tamo naŋgi ti tamo naŋgi anjam na qotqajqa siŋgilaeqnub qaji naŋgi qa ti iga kiersi marqom? Iga endegsi marqom. Qotei na tamo naŋgi mandam endeqa powo ti unub qaji naŋgi olo nanaritnjreqnaqa naŋgi nanari anjam segi maroqnsib laqnub.
1CO.1.21	Qotei aqa segi powo na a endegsi qalieej. Tamo naŋgi mandam endeqa powo ti unub qaji naŋgo powo dena naŋgi Qotei qalieqa keresai. Qotei a degsi qalieosiq deqa a na tamo uŋgasari naŋgi oqajqa gam bei endegsi osornjrej. Anjam iga palonteqnum qaji di tamo naŋgi nanari qa mareqnub. Ariya tamo uŋgasari naŋgi anjam di qusib Qotei qa naŋgo areqalo siŋgilatqab gam dena qujai a na naŋgi oqas. 
1CO.1.22	Juda naŋgi Qotei aqa maŋwa unqajqa mareqnub. Grik naŋgi powo oqajqa tulaŋ siŋgilaeqnub. 
1CO.1.23	Ariya Kristus a ŋamburbasq di moiej anjam di iga palontsim laqnam Juda naŋgi quoqnsib gisaŋ qa mareqnub. Grik naŋgi dego anjam di quoqnsib nanari qa mareqnub. 
1CO.1.24	Ariya tamo uŋgasari Qotei na metnjrej qaji agi Juda ti Grik ti naŋgi qalieonub, Kristus a Qotei aqa siŋgila ti unu. A Qotei aqa powo ti dego unu. 
1CO.1.25	Mandam tamo naŋgi mareqnub, “Qotei aqa anjam di nanari anjam.” Di sai. Anjam di Qotei aqa powo ti unu deqa anjam dena mandam tamo naŋgo powo tulaŋ buŋyejunu. Mandam tamo naŋgi mareqnub, “Qotei aqa anjam di siŋgila saiqoji.” Di sai. Anjam di Qotei aqa siŋgila ti unu deqa anjam dena mandam tamo naŋgo siŋgila tulaŋ buŋyejunu.
1CO.1.26	O was qu, niŋgi are qaliye. Qotei na niŋgi metŋgej bati deqa niŋgi gargekoba mandam tamo naŋgo ŋamgalaq di powo ti sosai. Niŋgi gargekoba siŋgila ti ñam ti sosai. 
1CO.1.27	Tamo Qotei na giltnjrej qaji naŋgo utru agiende. Tamo naŋgi mandam endeqa powo ti unub qaji naŋgi na olo tamo Qotei na giltnjrej qaji naŋgi nanari qa minjreqnub. Ariya tamo nanari qa minjreqnub qaji naŋgi di Qotei na giltnjrej deqa tamo naŋgi mandam endeqa powo ti unub qaji naŋgi di Qotei na olo jemai enjreqnu. Tamo naŋgi mandam endeqa siŋgila ti unub qaji naŋgi na olo tamo Qotei na giltnjrej qaji naŋgi siŋgila saiqoji qa minjreqnub. Ariya tamo siŋgila saiqoji qa minjreqnub qaji naŋgi di Qotei na giltnjrej deqa tamo naŋgi mandam endeqa siŋgila ti unub qaji naŋgi di Qotei na olo jemai enjreqnu. 
1CO.1.28	Tamo naŋgi mandamq endia ñam ti unub qaji naŋgi na olo tamo Qotei na giltnjrej qaji naŋgi ñam saiqoji qa minjroqnsib tamo uge qa minjreqnub. Ariya tamo ñam saiqoji qa minjreqnub qaji naŋgi di Qotei na giltnjrej deqa tamo ñam ti unub qaji naŋgo ñam koba di Qotei na olo aguq ateqnu. 
1CO.1.29	Deqa Qotei aqa ŋamgalaq di tamo bei na aqa segi ñam soqtqa keresai. 
1CO.1.30	Qotei a segi na niŋgi eleŋosiqa Kristus Yesus aqa baŋq di atej unub. Deqa Kristus aqa wau na iga Qotei aqa areqalo bole ti aqa powo ti unum. Aqa wau na iga tamo bole tiŋtiŋo unum. Aqa wau na iga Qotei aqa segi kumbra boleq di sosim walweleqnum. Aqa wau na Qotei na iga gago uneq dena olo awaigej deqa gago une na iga olo taqatgosai. 
1CO.1.31	Deqa iga gago segi ñam soqtqa keresai. Agi Qotei aqa anjam bei nami endegsib neŋgreŋyeb unu, “Tamo bei a ñam bei soqtqa marsimqa a Tamo Koba Qotei aqa ñam segi soqteme.”
1CO.2.1	O was qu, e nami niŋgi qa bosim Qotei aqa anjam merŋgoqnem bati deqa e anjam kokba powo tamo naŋgi mareqnub qaji di niŋgi merŋgosai. 
1CO.2.2	E endegsi are qalem. E nuŋgo ambleq di sosiyqa e Yesus Kristus qa segi niŋgi merŋgoqnqai. A ŋamburbasq di moiej anjam di segi niŋgi merŋgoqnqai. E anjam bei niŋgi merŋgwasai. E degsi are qalem. 
1CO.2.3	Ariya e nuŋgo ambleq di sosimqa e siŋgila saiqoji soqnem deqa e ulaugetosim ginda gindaŋoqnem. 
1CO.2.4	Anjam e palontoqnem qaji di e powo tamo naŋgo kumbra na palontosai. E ijo segi powo kobaquja na palontosai. Yim dena niŋgi are bulyqajqa e deqa are qalosai. E Qotei aqa Mondor aqa siŋgila niŋgi osorŋgoqnem. 
1CO.2.5	Di kiyaqa? Mandam qaji tamo naŋgo powo na niŋgi Kristus qa nuŋgo areqalo siŋgilato uge. Niŋgi Qotei aqa siŋgila na Kristus qa nuŋgo areqalo siŋgilatqajqa deqa osim anjam palontoqnem.
1CO.2.6	Bole, tamo naŋgi Qotei aqa kumbra qa tulaŋ siŋgilaeqnub qaji naŋgi iga na anjam minjreqnam quoqnsib dena naŋgi powo bole ejunub. Ariya powo di mandam qaji tamo naŋgo powo sai. Powo di mandam qaji tamo kokba padalqa gamq di unub qaji naŋgo powo sai. 
1CO.2.7	Iga powo deqa mare mare laosaieqnum. Iga Qotei aqa segi powo qa mareqnum. Qotei a nami mandam atosaisosiqa aqa powo dena a na iga a ombla laŋ qureq di sqajqa gam gereiyetgej. Aqa powo di nami ulitesoqnej. 
1CO.2.8	Aqa powo di mandam qaji tamo kokba naŋgi kalil poinjrosaieqnu. Naŋgi poinjrej qamu naŋgi Tamo Koba Yesus laŋ qureq di unu qaji a osib ŋamburbasq di qamosai qamu. 
1CO.2.9	Agi Qotei aqa anjam bei nami endegsib neŋgreŋyeb unu, “Laŋ qure qa iŋgi iŋgi di tamo naŋgo ŋamdamu na unosaieqnub. Naŋgo dabkala na quosaieqnub. Deqa naŋgi iŋgi iŋgi deqa are qalosaieqnub. Ariya iŋgi iŋgi di Qotei na tamo uŋgasari a tulaŋ qalaqalaiyeqnub qaji naŋgi gereiyetnjrej unu. Deqa mondoŋ naŋgi oqsib oqab.” 
1CO.2.10	O was qu, anjam di nami uliesonaqa Qotei na aqa Mondor aqa wau na babtosiq mergej. Mondor a iŋgi iŋgi kalil qa qalie. Qotei aqa areqalo kalil uliejunu qaji di Mondor a qalie. 
1CO.2.11	Tamo bei a tamo bei aqa areqalo qalieqa keresai. Aqa segi mondor aqa are miligiq di unu qaji a segi aqa areqalo qalie. Dego kere tamo bei a Qotei aqa areqalo qalieqa keresai. Qotei aqa Mondor a segi Qotei aqa areqalo qalie. 
1CO.2.12	O was qu, iga mandam qaji mondor osai. Iga Mondor Bole Qotei aqaq dena bej qaji di em. Deqa iŋgi iŋgi kalil Qotei na iga egeqnu qaji di Mondor na iga osorgeqnu deqa iga qalie. 
1CO.2.13	Iga iŋgi iŋgi deqa anjam marsim laqnum. Iga mandam qaji tamo naŋgo powo osim dena anjam marosaieqnum. Qotei aqa Mondor na iga powo egeqnu dena iga anjam mareqnum. Qotei aqa Mondor aqa anjam di iga na tamo naŋgi Qotei aqa Mondor ti unub qaji naŋgi segi minjreqnum.
1CO.2.14	Ariya tamo naŋgi Qotei aqa Mondor ti sosai qaji naŋgi laŋ qa iŋgi iŋgi di oqa keresai. Di kiyaqa? Naŋgi mareqnub, “Iŋgi iŋgi di bolesai. Di nanari tamo naŋgo iŋgi.” O was qu, iŋgi iŋgi di iga Qotei aqa Mondor aqaq dena eleŋeqnum. Deqa tamo naŋgi Qotei aqa Mondor ti sosai qaji naŋgi iŋgi iŋgi deqa poinjrqa keresai. Tamo naŋgi Mondor ti unub qaji naŋgi segi iŋgi iŋgi deqa poinjrqa kere. 
1CO.2.15	Deqa tamo naŋgi Qotei aqa Mondor ti unub qaji naŋgi laŋ qaji iŋgi iŋgi kalil geregere pegiyeqnub. Ariya tamo bei na naŋgo kumbra pegiyqa keresai. 
1CO.2.16	Agi Qotei aqa anjam bei nami endegsib neŋgreŋyeb unu, “Tamo yai a Qotei aqa areqalo qalieqa kere? Osim a gam osoryqa kere? Tamo dego bei sosai.” Ariya was qu, iga mandam qaji tamo sai. Kristus aqa areqalo gagoq di unu deqa iga Qotei aqa areqalo qalieqa kere.
1CO.3.1	O was qu, e nuŋgo ambleq di soqnem bati deqa niŋgi Kristus aqa kumbra geregere qalieosaisoqneb deqa niŋgi aŋgro mom bul soqneb. Deqa anjam e na tamo uŋgasari Qotei aqa Mondor dauryeqnub qaji naŋgi minjreqnum di niŋgi olo merŋgwa keresai. Anjam e na tamo uŋgasari naŋgo areqalo namij dauryeqnub qaji naŋgi minjreqnum di segi niŋgi merŋgoqnem. 
1CO.3.2	Niŋgi aŋgro mom bul soqneb deqa niŋgi damu siŋgila uyqa keresai. Deqa e na niŋgi damu anaiŋgosaioqnem. E na niŋgi muŋgum anaiŋgoqnem. Agi bini niŋgi damu uyqa keresai unub. 
1CO.3.3	Di kiyaqa? Niŋgi nuŋgo areqalo namij dauryeqnub deqa. Agi niŋgi nuŋgo was naŋgi qa are ugeiŋgeqnaqa ombla anjam na qotoqnsib laqnub. Nuŋgo kumbra di jejamu qa kumbra uge. Di mandam qaji tamo naŋgo kumbra. 
1CO.3.4	Agi nuŋgo ambleq di tamo qudei naŋgi mareqnub, “E Pol dauryo qaji tamo.” Ariya niŋgi qudei mareqnub, “E Apolos dauryo qaji tamo.” O was qu, nuŋgo kumbra di mandam qaji tamo naŋgo kumbra.
1CO.3.5	Apolos di tamo yai? E Pol e segi tamo yai? Aqo aiyel Qotei aqa wau tamo segi. Agi Tamo Koba Qotei na aqo aiyel wau segi segi egej deqa iga Kristus aqa anjam niŋgi merŋgoqnem. Onaqa niŋgi quoqnsib Kristus qa nuŋgo areqalo siŋgilateb. 
1CO.3.6	E wauq di iŋgi yagem. Apolos a na wau taqatoqnej. Ariya Qotei a segi na iŋgi boleteqnu. 
1CO.3.7	Deqa tamo a iŋgi yageqnu qaji a ñam saiqoji. Tamo a wau taqateqnu qaji a dego ñam saiqoji. Ariya Qotei iŋgi boleteqnu qaji a segi ñam koba ti. 
1CO.3.8	Tamo a iŋgi yageqnu qaji wo tamo a wau taqateqnu qaji wo naŋgi aiyel ombla Qotei aqa wau ojeqnub. Ariya mondoŋ Qotei a na naŋgo wau segi segi pegiyosim awai enjrqas. 
1CO.3.9	Aqo aiyel Qotei ombla na wau ojeqnum. Qotei aqa iŋgi wau agi niŋgi segi.
1CO.3.9	Niŋgi segi Qotei aqa tal bul a na gereiyej qaji. 
1CO.3.10	Qotei a e qa are boleiyosiq wau ebej deqa e tal gereiyo qaji tamo bulosim e tal gereiyqajqa qalie bole. Deqa e tal aqa utru atem. Ariya bini tamo qudei naŋgi kamba olo tal aqa ai gogeq di tal ateqnub. Ariya e na tamo kalil naŋgi endegsi minjreqnum, “Niŋgi tal ateqnub deqa niŋgi geregere atoqniye.” 
1CO.3.11	O was qu, niŋgi qalie, Qotei a na Yesus Kristus osiq a tal aqa ai tuma qaji bul tigeltej unu. Deqa tamo bei na olo tal aqa ai tuma qaji bei ataiq. 
1CO.3.12	Tamo naŋgi tal aqa ai gogeq di tal atqa osibqa gol na ti silva na ti meniŋ naimyo na ti ŋamtaŋ na ti liki na ti wit aqa sau na ti tal ateqnub. 
1CO.3.13	Ariya mondoŋ tamo naŋgi peginjro batiamqa Qotei na tamo kalil naŋgo wau segi segi boleq atsim ŋamyuo na pegiyosim naŋgo wau bole kio uge kio di unqas. 
1CO.3.14	Tamo qudei naŋgo tal ateb qaji di ŋamyuo na yugwasai di naŋgi awai bole oqab. 
1CO.3.15	Ariya tamo qudei naŋgo tal ateb qaji di ŋamyuo na yueleŋqas deqa naŋgo wau kalil torei loumqas. Ariya tamo naŋgi di padalqasai. Naŋgi ŋamyuoq di padalqa jojomoqnib Qotei na naŋgi olo oqas.
1CO.3.16	Niŋgi Qotei aqa segi tal bul. Qotei aqa Mondor a nuŋgo miligiq di unu. Di niŋgi qaliesai kio? 
1CO.3.17	Qotei aqa tal di aqa segi getento tal. Qotei aqa tal di agi niŋgi segi. Deqa tamo bei na Qotei aqa tal di ugeugeiyqas di Qotei na kamba tamo di ugeugeiyqas.
1CO.3.18	Niŋgi na nuŋgo segi jejamu gisaŋyaib. Nuŋgo ambleq di tamo bei a mandam qaji powo ti sosim endegsi are qalqas, “E segi powo koba ti unum.” Di gisaŋ. Deqa tamo di a mati marqas, “Bole, e powo ti sosai. E nanari tamo.” Degsi marim Qotei na a olo powo yimqa dena a powo bole ti sqas. 
1CO.3.19	Di kiyaqa? Tamo naŋgi mandam qaji powo ti unub qaji naŋgi Qotei aqa ŋamgalaq di nanari tamo unub. Agi Qotei aqa anjam bei nami endegsib neŋgreŋyeb unu, “Tamo naŋgi powo ti unub qaji naŋgi naŋgo kumbra uge na tamo qudei naŋgi ugeugeinjrqa are qaleqnub. Deqa Qotei a kamba naŋgo kumbra uge dena naŋgi olo padaltnjreqnu.” 
1CO.3.20	Anjam bei dego unu,
1CO.3.20	“Tamo naŋgi powo ti unub qaji naŋgo areqalo Tamo Koba Qotei a segi qalie.
1CO.3.20	A qalie, kumbra uge kalil naŋgi yqajqa are qaleqnub qaji di naŋgi yib ugeinjrim padalqab.”
1CO.3.21	Deqa niŋgi na tamo naŋgo ñam soqtoqnaib. Iŋgi iŋgi kalil di nuŋgo. 
1CO.3.22	E Pol ti Apolos ti Pita ti mandam ti ŋambile ti moio ti iŋgi iŋgi kalil bini unub qaji naŋgi ti iŋgi iŋgi kalil bunuqna brantqab qaji naŋgi ti di kalil nuŋgo. 
1CO.3.23	Ariya niŋgi Kristus aqa. Ariya Kristus a Qotei aqa.
1CO.4.1	O was qu, aqo Apolos wo Kristus aqa wau tamo. Iga Qotei aqa uli anjam taqatejunum. Niŋgi iga qa degsib are qaliye. 
1CO.4.2	Niŋgi qalie. Tamo bei na tamo bei aqa wau taqatqas di a na aqa medabu geregere dauryqas. 
1CO.4.3	Deqa niŋgi na kio anjam pegiyo tamo qudei naŋgi na kio ijo kumbra tenemtosib e pegibqab di e deqa yala are qalqasai. E segi dego ijo kumbra tenemtosaieqnum. 
1CO.4.4	Bole, e ijo kumbra uge bei qa poibosai. Ariya e endegsi marqa keresai, “E tamo tiŋtiŋo.” E degsi marqa keresai. Tamo Koba Qotei a segi na e pegibqas. Di aqa wau. 
1CO.4.5	Qotei na tamo naŋgo une qa peginjrqa bati brantosaiunu deqa niŋgi na tamo qudei naŋgi une ti qa minjraib. Niŋgi mati tariŋesoqnibqa mondoŋ Tamo Koba Yesus a bosimqa a segi na iŋgi iŋgi kalil ambruq di uliejunub qaji di suwaŋoq di atqas. Osim tamo kalil naŋgo areqalo dego boleq atqas. Yim bati deqa Qotei a gago segi segi kumbra geregere pegiyosim mergwas.
1CO.4.6	O was qu, aqo Apolos wo gago kumbra qa agi e na niŋgi merŋgonum. Niŋgi gago kumbra deqa are qalsib Qotei aqa anjam neŋgreŋq di unu qaji di niŋgi geregere dauryosib olo gotraŋyaib deqa niŋgi merŋgonum. Deqa was qu, niŋgi diqoqnsib tamo qudei naŋgo ñam soqtetnjroqnsib olo tamo qudei naŋgo ñam aguq atoqnaib. 
1CO.4.7	Tamo yai na niŋgi tamo kokba atqo unub? Iŋgi bei kie nuŋgoq di unu di Qotei na niŋgi eŋgosai? Nuŋgo iŋgi iŋgi kalil agi Qotei na niŋgi eŋgej. Deqa niŋgi kiyaqa nuŋgo segi ñam olo soqtosib nuŋgo segi siŋgila na iŋgi iŋgi kalil di ejunub degsib are qaleqnub?
1CO.4.8	Od, niŋgi endegsib are qaleqnub, “Iga iŋgi iŋgi kalil kere na unum. Iga ñoro koba ejunum. Deqa iga na Pol wo Apolos wo naŋgi aiyel buŋnjrsimqa iga segi mandor kokba bul tigelejunum.” O was qu, niŋgi degsib are qalaib. Niŋgi mandor kokba bul tigelejunub qamu e niŋgi qa tulaŋ areboleboleibqo qamu. Osim aqo Apolos wo dego niŋgi beterŋgosim niŋgi koba na mandor kokba bul tigelejunum qamu. 
1CO.4.9	E endegsi are qalonum. Iga Yesus aqa anjam maro tamo unum deqa Qotei na gago ñam tulaŋ aguq atej unu. Deqa iga tonto tamo bulonum. Tonto tamo naŋgi agi anjam pegiyo tamo naŋgi na une ti qa minjroqnsib tamo kalil ti laŋ aŋgro naŋgi ti naŋgo ŋamgalaq dia naŋgi ñumoqnsib moiotnjreqnub. O was qu, iga tamo naŋgi di bul. 
1CO.4.10	Iga Kristus aqa ñam osi laqnum deqa iga nanari tamo bul unum. Ariya niŋgi Kristus aqa kumbra qa tulaŋ qalie unub. Iga siŋgila saiqoji unum. Ariya niŋgi siŋgila ti unub. Iga ñam saiqoji unum. Ariya niŋgi ñam ti unub. 
1CO.4.11	Iga nami mam ti ya qar ti soqnem agi bini unum. Iga gara bolesai dego. Tamo qudei naŋgi na iga ugeugeigeqnub. Iga tal saiqoji. 
1CO.4.12	Iga ŋes ti gago segi baŋ na ti wauoqnsim unum. Tamo qudei naŋgi na iga misiliŋgeqnub. Ariya iga kamba naŋgi qa olo pailyeqnum. Tamo qudei naŋgi na iga ugeugeigeqnab iga na kamba naŋgi ugeugeinjrosaieqnum. Iga medabu getentosim gulube di qoboiyeqnum. 
1CO.4.13	Tamo qudei naŋgi na iga yomuigeqnab iga na kamba olo naŋgi anjam bole minjreqnum. Iga tamo uge bulonum. Iga tamo uŋgasari kalil naŋgo ŋamgalaq dia iŋgi tulaŋ jigat bulosim unum. Iga nami degsi soqnem agi bini unum.
1CO.4.14	O was qu, niŋgi ijo anjam endi sisiyosib jemaiŋgwajqa e deqa neŋgreŋyosai. E nuŋgo areqalo tingitetŋgwajqa deqa osim anjam endi neŋgreŋyonum. Niŋgi ijo aŋgro bole. E niŋgi tulaŋ qalaqalaiŋgeqnum. 
1CO.4.15	Tamo 10,000 naŋgi na Kristus aqa kumbra niŋgi osorŋgoqnqab di uŋgum. Niŋgi abu gargekoba sai. Agi e segi qujai nuŋgo abu. E qujai namo Kristus Yesus aqa anjam niŋgi merŋgonam qusib are bulyeb. Dena e nuŋgo abuem. 
1CO.4.16	Deqa e niŋgi endegsi merŋgwai. Niŋgi ijo kumbra kalil unoqnsib dauryoqniye. 
1CO.4.17	Utru deqa e Timoti qariŋyonumqa a niŋgi qa bqas. E nami Tamo Koba Yesus aqa anjam Timoti minjnam a are bulyosiqa siŋgilaej. Deqa a ijo aŋgro bole. E na a tulaŋ qalaqalaiyeqnum. A Tamo Koba Qotei aqa wau geregere taqateqnu. A niŋgi qa bosim ijo kumbra qa niŋgi saiŋgim niŋgi quqwab. Ijo kumbra agiende. E Kristus beteryejunum. Ijo kumbra di e na sawa sawa kalilq dia Kristen tamo uŋgasari naŋgi osornjreqnam naŋgi dauryeqnub.
1CO.4.18	Ariya niŋgi qudei are qaleqnub, e niŋgi qa bqasai. Osib deqa niŋgi diqoqnsib laqnub. 
1CO.4.19	O was qu, niŋgi degaib. Tamo Koba Qotei na merbimqa e niŋgi qa urur boqujatqai. Tamo naŋgi diqoqnsib laqnub qaji naŋgo anjam quqwajqa e deqa bqasai. Naŋgo siŋgila qabe na eqnub di unqajqa bqai. 
1CO.4.20	Di kiyaqa? Qotei a gago Mandor Koba sosiq iga taqatgeqnu di a laŋa anjam maro na iga taqatgosaieqnu. A aqa siŋgila kobaquja na iga taqatgeqnu. 
1CO.4.21	Nuŋgo areqalo kie? E niŋgi qa bosiy ŋiriŋtŋgsiy tingitŋgwai kio e bosiy niŋgi qalaqalaiŋgosiy lawo na gereiŋgwai kio? Niŋgi segi mariye.
1CO.5.1	O was qu, e anjam bei endegsi quem. Nuŋgo ambleq di tamo bei a sambala kumbra yeqnu. Aqa sambala kumbra di tulaŋ ugedamu. Tamo naŋgi Qotei qaliesai qaji naŋgi sambala kumbra deqaji yosaieqnub. Aqa sambala kumbra agiende. A na aqa abu aqa ŋauqali olo oqnsiq ombla sambalaeqnub. 
1CO.5.2	Tamo di a sambala kumbra di yeqnu deqa niŋgi are ugeiŋgonaq akamosaieqnub. Niŋgi diqoqnsib laqnub. Niŋgi are ugeiŋgej qamu niŋgi tamo di osib nuŋgo ambleq dena taqal waiyeb qamu.
1CO.5.3	O was qu, e niŋgi koba na sosai. E isaq endi unum. Ariya ijo areqalo niŋgi qa unu deqa e niŋgi ti sobulejunum. Deqa e sambala tamo di aqa une qa pegiyonum koboqo. 
1CO.5.4	Deqa e niŋgi endegsi merŋgwai. Niŋgi gago Tamo Koba Yesus aqa ñam na korooiye. Yim koroq dia e niŋgi ti sobulitqa Tamo Koba Yesus aqa siŋgila dego nuŋgoq di sqas. 
1CO.5.5	Niŋgi koroesosibqa tamo di ojsib Satan aqa baŋq di atibqa Satan na a osim aqa jejamu gulube yqas. Yim mondoŋ Tamo Koba Yesus a olo bqajqa batiamqa Qotei na tamo di aqa qunuŋ olo oqas.
1CO.5.6	Niŋgi nuŋgo segi ñam soqteqnub di kumbra bolesai. Niŋgi qalie, tamo naŋgi sum kiñala oqnsib bem ti bulyeqnab bem tiyekritoqnsiq tulaŋ kobaqujaeqnu. 
1CO.5.7	Deqa was qu, niŋgi na bem tiyeqnu qaji aqa sum namij di taqal atiye. Osib dena niŋgi olo bem bunuj bulosib sum saiqoji sqab. E qalieonum, niŋgi sum saiqoji unub koboqo. Di kiyaqa? Bem Tiyosai Qaji Uyqa Bati qa naŋgi na Kristus qalnab a kaja du bulosiq gago une qa moisiq aqa leŋ aiej. 
1CO.5.8	Deqa iga Bem Tiyosai Qaji Uyqa Bati di unsim bem tiyeqnu qaji sum namij di uratosim olo bem bunuj sum saiqoji unu qaji di oqom. Sum namij di gago une ti gago kumbra uge ti sigitejunu. Ariya bem bunuj sum saiqoji unu qaji di are bole ti anjam bole ti sigitejunu.
1CO.5.9	E nami anjam endegsi neŋgreŋyosim niŋgi qa qariŋyem, “Niŋgi sambala tamo naŋgi koba na laqnaib.” 
1CO.5.10	Ariya niŋgi tamo naŋgi Yesus qaliesai qaji naŋgi koba na laqnaib e degsi niŋgi merŋgosai. Niŋgi naŋgi koba na laqnqa kere. Tamo naŋgi sambala kumbra yeqnub qaji ti mandam qa ñoro qa maulnjreqnu qaji naŋgi ti gisaŋ na tamo naŋgo silali yainjreqnub qaji naŋgi ti gisaŋ qotei qa loueqnub qaji naŋgi ti niŋgi naŋgi koba na laqajqa e deqa niŋgi saidŋgosai. Niŋgi naŋgi koba na laqasai di niŋgi torei mandam uratqab. Di keresai. 
1CO.5.11	Ariya tamo bei a marqas, “E nuŋgo Kristen was bole.” Osim a olo sambala kumbra yqas kio tamo bei aqa ñoro qa maulyqas kio gisaŋ qotei qa louqas kio tamo naŋgi misiliŋnjrqas kio ya uge uyoqnsim nanarioqnqas kio gisaŋ na tamo naŋgo silali yainjrqas kio Kristen tamo di niŋgi koba na laqnaib. Niŋgi a ombla iŋgi uyoqnaib dego. Agi e nami anjam deqa neŋgreŋyosim niŋgi qa qariŋyem. 
1CO.5.12	Deqa e kiersiy marqai? Tamo naŋgi Yesus qaliesai qaji naŋgo une qa e na peginjrqai e? Sai. Di ijo wau sai. Ariya Kristen tamo naŋgo une qa peginjrqajqa di nuŋgo wau tiŋtiŋ. 
1CO.5.13	Tamo naŋgi Yesus qaliesai qaji naŋgo une qa Qotei a segi na peginjrqas. Ariya Qotei aqa anjam bei nami endegsib neŋgreŋyeb unu, “Niŋgi na tamo uge di osib nuŋgo ambleq dena taqal waiyiye.”
1CO.6.1	Nuŋgo kumbra uge bei agiende. Nuŋgo ambleq di tamo qudei naŋgi Kristen was bei qa anjam soqnim a oqnsib anjam pegiyo talq osi giloqnsib anjam pegiyo tamo naŋgi Qotei qaliesai qaji naŋgo ulatamuq di tigelteqnub. Naŋgi a oqnsib Qotei aqa tamo uŋgasari naŋgo ulatamuq di tigeltosaieqnub. Naŋgo kumbra uge deqa naŋgi jemainjrosaieqnu. 
1CO.6.2	Iga Qotei aqa segi tamo uŋgasari unum deqa mondoŋ iga na tamo kalil mandamq endi unub qaji naŋgo une qa peginjrqom. Di niŋgi qaliesai kio? Iga degyqom deqa kiyaqa niŋgi segi na nuŋgo Kristen was naŋgo anjam kiñilala qa naŋgi peginjrqa keresai? 
1CO.6.3	Mondoŋ iga na laŋ aŋgro naŋgo une qa dego peginjrqom. Niŋgi di qaliesai kio? Iga degyqom deqa e endegsi are qalonum. Iga mandam endeqa anjam kalil dego pegiyqa kere. 
1CO.6.4	Deqa nuŋgo ambleq di tamo qudei naŋgi anjam bei soqnim kiyaqa naŋgi anjam pegiyo tamo Qotei qaliesai qaji naŋgi qa gileqnub? Tamo naŋgi di Kristen tamo sai. 
1CO.6.5	Niŋgi nuŋgo kumbra deqa jemaiŋgwajqa deqa e na anjam endi niŋgi merŋgonum. Nuŋgo ambleq di powo tamo bei unu kio? Soqnim Kristen was bei a was bei qa anjam soqnim powo tamo dena naŋgo anjam pegiyqa kere kio? 
1CO.6.6	Ariya kiyaqa Kristen was bei a was bei oqnsiq anjam pegiyo tamo naŋgi Kristus qa naŋgo areqalo siŋgilatosaieqnub qaji naŋgi qa giloqnsiq naŋgo ulatamuq di tigelteqnu?
1CO.6.7	Niŋgi nuŋgo Kristen was naŋgi qa anjam soqnim naŋgi oqnsib anjam pegiyo tamo naŋgi qa gileqnub nuŋgo kumbra di uge. Nuŋgo kumbra dena niŋgi Kristus aqa kumbra dauryqajqa olo uratoqnsib uloŋeqnub. Niŋgi nuŋgo Kristen was bei qa anjam soqnim, uŋgum, niŋgi a uratib une eŋgem. Niŋgi a uratib nuŋgo iŋgi iŋgi bajiŋem. 
1CO.6.8	Ariya niŋgi degyosaieqnub. Niŋgi segi olo nuŋgo Kristen was naŋgi une enjroqnsib naŋgo iŋgi iŋgi bajiŋetnjreqnub. Nuŋgo kumbra di uge.
1CO.6.9+1CO.6.10	Tamo naŋgi kumbra uge uge yeqnub qaji naŋgi Qotei na joqsim taqatnjrqasai. Osim a naŋgo Mandor Koba sqasai dego. Di niŋgi qaliesai kio? O was qu, niŋgi na nuŋgo segi jejamu gisaŋyaib. Tamo naŋgi sambala kumbra yeqnub qaji naŋgi ti tamo naŋgi gisaŋ qotei qa loueqnub qaji naŋgi ti tamo naŋgi was bei aqa ŋauŋ jejamu ojeteqnub qaji naŋgi ti tamo naŋgi uŋa wo ŋereŋqa uratoqnsib olo tamo bei wo bei wo ŋereŋoqnsib sambala kumbra yeqnub qaji naŋgi ti tamo naŋgi bajiŋeqnub qaji naŋgi ti tamo naŋgi was bei aqa iŋgi iŋgi qa mamaulnjreqnu qaji naŋgi ti tamo naŋgi ya uge uyoqnsib nanarieqnub qaji naŋgi ti tamo naŋgi was bei yomuiyeqnub qaji naŋgi ti tamo naŋgi was bei aqa silali gisaŋ na yaiyeqnub qaji naŋgi ti tamo deqaji kalil naŋgi Qotei na joqsim taqatnjrqasai. Osim a naŋgo Mandor Koba sqasai dego. 
1CO.6.11	Nami niŋgi qudei tamo deqaji soqneb. Ariya bunuqna niŋgi are bulyeb deqa Qotei na nuŋgo are miligi yansetŋgosiqa niŋgi aqa segi kumbra boleq di atsiqa Tamo Koba Yesus Kristus aqa ñam na ti gago Qotei aqa Mondor aqa siŋgila na ti niŋgi gereiŋgej. Deqa bini niŋgi aqa ŋamgalaq di tamo bole une saiqoji unub.
1CO.6.12	Kristen tamo qudei naŋgi mareqnub, “E kumbra kalil yqa kere.” Di naŋgi bole mareqnub. Ariya ni kumbra kalil di yqam dena ni aqaryaimqa keresai. Bole, e kumbra kalil yqa kere. Ariya e kumbra bei aqa sorgomq di sqasai. Yim a na e taqatbqasai. 
1CO.6.13	Tamo qudei naŋgi mareqnub, “Uyo iŋgi aqa wau agi aisim meneq di sqajqa. Mene aqa wau agi iŋgi uyqajqa.” Di naŋgi bole mareqnub. Ariya mondoŋ Qotei na uyo iŋgi ti mene ti di kalil torei kobotqas. Ariya gago jejamu di sambala kumbra yqajqa sai. Gago jejamu di Tamo Koba Yesus aqa. A segi na taqateqnu. 
1CO.6.14	Qotei aqa siŋgila na a Tamo Koba Yesus subq na tigeltej. Deqa mondoŋ a na iga dego tigeltgwas.
1CO.6.15	Nuŋgo segi segi jejamu di Kristus aqa jejamu qujai. Di niŋgi qaliesai kio? Deqa e Kristus aqa jejamu di osiy sambala uŋa aqa jejamuq di betertqai di kumbra bolesai. 
1CO.6.16	Tamo bei a sambala uŋa wo beterqab di a uŋa de wo jejamu qujaitosib sqab. Di niŋgi qaliesai kio? Agi Qotei aqa anjam bei nami endegsib neŋgreŋyeb unu, “Tamo bei aqa ŋauqali wo beterosib naŋgi jejamu qujaitosib sqab.” 
1CO.6.17	Ariya tamo bei a Tamo Koba Yesus wo beterqab di naŋgi aiyel Mondor qujai ti sqab. 
1CO.6.18	Deqa was qu, niŋgi gaigai sambala kumbra uratoqnsib isaq giloqniye. Une kalil tamo naŋgi yeqnub qaji di naŋgo jejamuq di beterosaieqnu. Ariya tamo naŋgi sambala kumbra yeqnub di kumbra dena naŋgo jejamuq di beteroqnsiq naŋgo jejamu ugeteqnu. 
1CO.6.19	Nuŋgo jejamu di Qotei aqa Mondor aqa segi tal. Qotei a segi na Mondor di niŋgi eŋgej deqa a nuŋgo miligiq di unu. Niŋgi di qaliesai kio? Nuŋgo jejamu di nuŋgo segi jejamu sai. Di Qotei aqa jejamu. 
1CO.6.20	Qotei a awai kobaquja na niŋgi awaiŋgej. Deqa kumbra kalil niŋgi yeqnub qaji di niŋgi Qotei aqa ñam soqtqa maroqnsib yoqniye.
1CO.7.1	Ariya was qu, anjam qudei niŋgi nami neŋgreŋyosib e qa qariŋyeb qaji deqa e kamba olo niŋgi merŋgwai. Anjam bei niŋgi neŋgreŋyeb qaji agi uŋa oqajqa anjam. Deqa e kamba niŋgi endegsi merŋgwai. Tamo naŋgi uŋa oqasai di kumbra bole. 
1CO.7.2	Ariya nuŋgo ambleq di sambala kumbra kobaaim deqa niŋgi segi segi uŋa oiye. Uŋa niŋgi dego segi segi tamo oiye. 
1CO.7.3	Tamo naŋgo jejamu di naŋgo ŋauŋ qa. Deqa tamo naŋgi naŋgo jejamu getentaib. Uŋa naŋgo jejamu di dego naŋgo gumbuluŋ qa. Deqa uŋa naŋgi dego naŋgo jejamu getentaib. 
1CO.7.4	Uŋgasari naŋgi na naŋgo segi jejamu taqatosaieqnub. Naŋgo jejamu di naŋgo gumbuluŋ na taqateqnub. Tamo naŋgi dego naŋgo segi jejamu taqatosaieqnub. Naŋgo jejamu di naŋgo ŋauŋ na taqateqnub. 
1CO.7.5	Deqa niŋgi nuŋgo jejamu getentaib. Ariya bati bei niŋgi nuŋgo uŋa wo ombla areqalo qujaitosib pailyqa bati atsib di niŋgi nuŋgo jejamu getentosib pailyoqniye. Ariya bunuqna pailyo bati koboamqa niŋgi nuŋgo jejamu olo turtiye. Niŋgi degyqasai di niŋgi nuŋgo segi jejamu geregere taqatqa keresai deqa Satan a na niŋgi osim sambala kumbraq olo waiŋgwas. 
1CO.7.6	Ijo anjam di e na niŋgi aqaryaiŋgwa osim deqa merŋgonum. Anjam di niŋgi dauryqajqa deqa e tulaŋ siŋgila na merŋgosai. 
1CO.7.7	E are qalonum, tamo kalil naŋgi e bul laŋa sqab di bole. Ariya Qotei na tamo naŋgi siŋgila segi segi enjreqnu. A na tamo qudei naŋgi siŋgila bei enjreqnu. Osiqa olo tamo qudei naŋgi siŋgila bei enjreqnu.
1CO.7.8	Ariya tamo uŋgasari uŋa ti tamo ti sosai qaji naŋgi e na anjam endegsi minjrqai. Uŋa qobul naŋgi dego e na anjam endegsi minjrqai. Niŋgi e bul laŋa sqab di bolequja. 
1CO.7.9	Ariya niŋgi nuŋgo segi jejamu taqatosib laŋa sqa keresaiamqa niŋgi uŋa oiye. Niŋgi tamo oiye. Niŋgi laŋa sosib olo sambala kumbra yqa are prugŋgwas di kumbra bolesai.
1CO.7.10	Ariya niŋgi tamo ti uŋa ti unub qaji e na dal anjam endegsi merŋgwai. E segi na niŋgi merŋgwasai. Tamo Koba Yesus a dego niŋgi merŋgwas. Aqa dal anjam agiende. Uŋa niŋgi na nuŋgo tamo naŋgi uratnjraib. 
1CO.7.11	Ariya uŋa bei na aqa tamo uratqas di a olo tamo bei aiq. A laŋa soqnem. Ariya a laŋa sqa keresaiamqa a na olo aqa tamo nami uratej qaji di olo eme. Tamo naŋgi dego naŋgo uŋa naŋgi uratnjraib.
1CO.7.12	Ariya niŋgi qudei e na anjam endegsi merŋgwai. Tamo Koba Yesus a na niŋgi merŋgwasai. E segi na merŋgwai. Ni Kristen tamo. Ariya ino ŋauŋ a Kristen uŋa sai. Di uŋgum. Ni a urataim. A ni ombla sqa are soqnim ni a urataim. 
1CO.7.13	E uŋa naŋgi dego anjam di minjrqai. Ni Kristen uŋa. Ariya ino gumbuluŋ a Kristen tamo sai. Di dego uŋgum. Ni a urataim. A ni ombla sqa are soqnim ni a urataim. 
1CO.7.14	Niŋgi quiye. Tamo bei a Yesus qa aqa areqalo siŋgilatosai. Ariya a Kristen uŋa oqas. Kumbra dena a Kristen naŋgo miligiq aisim Qotei aqa jojomq di sqas. Uŋa bei dego a Yesus qa aqa areqalo siŋgilatosai. Ariya a Kristen tamo oqas. Kumbra dena a Kristen naŋgo miligiq aisim Qotei aqa jojomq di sqas. Degsi sqasai di naŋgo aŋgro naŋgi Qotei aqa ŋamgalaq di jiga ti sqab. Ariya bini naŋgi Kristen naŋgo miligiq di unub deqa naŋgi jiga ti sosai. 
1CO.7.15	Ariya Kristen tamo bei aqa uŋa a Yesus qa aqa areqalo siŋgilatosai. Deqa uŋa dena tamo di uratqa marsim uratem. Tamo a deqa une saiqoji. A uratqasai di a tonto talq di sobulqas. Kristen uŋa dego aqa tamo a Yesus qa aqa areqalo siŋgilatosai. Deqa tamo dena uŋa di uratqa marsim uratem. A dego une saiqoji. A uratqasai di a tonto talq di sobulqas. Qotei a niŋgi nuŋgo Kristen was qu naŋgi koba na geregere sqajqa metŋgeqnu. Deqa niŋgi ijo anjam di dauryiye. 
1CO.7.16	O uŋa, ni na ino gumbuluŋ Qotei aqa anjam minjimqa a are bulyqas kio sai kio di ni qalieqasai. O tamo, ni dego ino ŋauŋ Qotei aqa anjam minjimqa a are bulyqas kio sai kio di ni qalieqasai.
1CO.7.17	Gam Qotei na iga segi segi dauryqa marsiq giltgej qaji di iga dauryosim sqom. Iga nami gam kie dauryosim sonamqa Qotei na iga metgej degsim olo dauryosim sqom. Anjam di agi e na Kristen tamo uŋgasari sawa sawa kalilq dia koroosib loueqnub qaji naŋgi minjre minjre laqnum. 
1CO.7.18	Niŋgi qudei nami muluŋ aisib sonabqa Qotei na niŋgi metŋgej deqa niŋgi degesoqniye. Niŋgi qudei nami muluŋ aiosai degsib sonabqa Qotei na niŋgi metŋgej. Niŋgi dego degesoqniye. Niŋgi olo muluŋ aiaib. 
1CO.7.19	Niŋgi muluŋ aieb kio niŋgi muluŋ aiosai kio di laŋa. Ariya niŋgi Qotei aqa dal anjam dauryqab di kumbra bole utru ti. 
1CO.7.20	Iga nami kiersim sonamqa Qotei na iga metgej degsim sqom. 
1CO.7.21	Niŋgi qudei kaŋgal tamo sonabqa Qotei na niŋgi metŋgej. Ariya niŋgi deqa are gulubeiŋgaiq. Niŋgi degsib soqniye. Ariya bunuqna niŋgi kaŋgal tamo sqa uratosib olo nuŋgo segi wau ojqa gam soqnimqa olo degyiye. 
1CO.7.22	Tamo naŋgi kaŋgal tamo sonabqa Qotei na metnjrej qaji naŋgi Tamo Koba Yesus aqa. Deqa naŋgi aqa ŋamgalaq di kaŋgal tamo sosai. Dego kere tamo naŋgi kaŋgal tamo sosai sonabqa Qotei na metnjrej qaji naŋgi olo Kristus aqa kaŋgal tamo bul unub. 
1CO.7.23	Qotei a awai kobaquja na niŋgi awaiŋgej. Deqa niŋgi tamo bei aqa kaŋgal tamo saib. 
1CO.7.24	O was qu, iga nami kiersim sonamqa Qotei na iga metgej degsim olo Qotei ombla sqom.
1CO.7.25	Ariya e na tamo naŋgi uŋa ti sosai qaji naŋgi Tamo Koba Qotei aqa dal anjam bei minjrqasai. E ijo segi areqalo na naŋgi anjam bei endegsi minjrqai. Tamo Koba Qotei a e qa tulaŋ dulej deqa e qalieonum, ijo anjam endi bole. 
1CO.7.26	E endegsi are qalonum. Bini bati endeqa gulube kokba bqa jojomeqnub deqa niŋgi kalil kiersib unub degsib olo soqniye. 
1CO.7.27	Niŋgi uŋa ti unub qaji niŋgi degsib soqniye. Niŋgi nuŋgo uŋa olo uratqa gam ŋamaib. Niŋgi uŋa osai qaji niŋgi dego degsib soqniye. Niŋgi olo uŋa oqa are qalaib. 
1CO.7.28	Ariya niŋgi uŋa oqab di kere. Di niŋgi unetosai. Duŋgeŋge naŋgi dego tamo oqab di kere. Di dego naŋgi unetosai. Ariya tamo naŋgi uŋa oqab qaji naŋgi mandamq endia gulube koba oqab. Niŋgi gulube di aib deqa e na anjam endi niŋgi merŋgonum.
1CO.7.29	O was qu, diŋo bati jojomqo deqa e na niŋgi endegsi merŋgwai. Tamo naŋgi uŋa ti unub qaji naŋgi uŋa saiqoji so bul soqnebe. 
1CO.7.30	Tamo naŋgi akameqnub qaji naŋgi akamosai bul soqnebe. Tamo naŋgi areboleboleinjreqnu qaji naŋgi areboleboleinjrosai bul soqnebe. Tamo naŋgi iŋgi iŋgi awaiyeqnub qaji naŋgi iŋgi iŋgi saiqoji so bul soqnebe. 
1CO.7.31	Tamo naŋgi mandam qa iŋgi iŋgi qa waueqnub qaji naŋgi iŋgi iŋgi qa wauosai bul soqnebe. Niŋgi qalie, sokiñala mandam ti aqa iŋgi iŋgi kalil ti torei koboqab.
1CO.7.32	O was qu, niŋgi mandam qa iŋgi iŋgi qa are gulubeiŋgim areqalo bei bei aib deqa e na niŋgi anjam endegsi merŋgwai. Niŋgi qalie, tamo uŋa ti sosai qaji naŋgi Tamo Koba Yesus aqa kumbra dauryqajqa are qaloqnsib unub. Deqa kumbra Yesus a tulaŋ areareteqnu qaji di naŋgi yoqnsib unub. 
1CO.7.33	Ariya tamo naŋgi uŋa ti unub qaji naŋgi mandam qa iŋgi iŋgi qa are qaloqnsib unub. Deqa kumbra naŋgo uŋa a areareteqnu qaji di naŋgi yoqnsib unub. 
1CO.7.34	Deqa naŋgi areqalo aiye aiyeltoqnsib unub. Duŋgeŋge naŋgi ti uŋa naŋgi tamo osai qaji naŋgi ti dego Tamo Koba Yesus aqa kumbra dauryqajqa are qaloqnsib unub. Deqa naŋgi Qotei aqa kumbra boleq di sosib naŋgo segi jejamu ti qunuŋ ti torei Qotei yekriteqnub. Ariya uŋa naŋgi tamo ti unub qaji naŋgi mandam qa iŋgi iŋgi qa are qaloqnsib unub. Deqa kumbra naŋgo tamo a areareteqnu qaji di naŋgi yoqnsib unub. 
1CO.7.35	E niŋgi aqaryaiŋgwa osim deqa anjam di niŋgi merŋgonum. E na niŋgi gulube eŋgwajqa deqa anjam di merŋgosai. Niŋgi kumbra bole dauryoqnsib gaigai Tamo Koba Yesus aqa wau ojsib sqajqa deqa osim anjam di niŋgi merŋgonum. Yim kumbra bei na niŋgi titŋgim niŋgi olo areqalo bei bei o uge.
1CO.7.36	Ariya tamo bei aqa duŋge kobaqujaosim tamo oqa kereamqa a endegsi are qalqas, “Ijo duŋge a laŋa sqa keresai. Deqa e na a tamo oqa getentqasai. Getentit bati olekoba gilqas di uge. Deqa uŋgum. A tamo em.” A degsi are qalqas di kere. A une atosai. 
1CO.7.37	Ariya tamo bei a endegsi are qalqas, “E qalieonum, ijo duŋge a laŋa sqa kere. Deqa e na getentqai. Yim a tamo oqasai.” A degsi are qalsimqa aqa segi areqalo dauryosim aqa duŋge getentqas di kere. A dego une atosai. 
1CO.7.38	Deqa tamo bei na aqa duŋge odyim a tamo oqas di a kumbra bole yqo. Ariya tamo bei na aqa duŋge getentim a tamo oqasai di a kumbra tulaŋ boledamu yqo.
1CO.7.39	Uŋa bei aqa tamo a moiosaisoqnimqa uŋa dena tamo di uratqa keresai. Ariya a moiimqa di a olo tamo bei oqa osim em. Ariya a na Kristen tamo segi olo em. 
1CO.7.40	Ariya ijo areqalo agiende. Uŋa di a olo tamo bei oqa uratosim laŋa sqas di a areboleboleiyim sqas. Qotei aqa Mondor a ijoq di unu deqa e anjam di niŋgi merŋgonum.
1CO.8.1	Ariya e na sulum atrainjro qaji iŋgi iŋgi uyqajqa kumbra qa niŋgi merŋgwai. Tamo qudei naŋgi endegsib mareqnub, “Iga kalil powo ti unum.” Di naŋgi bole mareqnub. Ariya naŋgo powo dena naŋgi olo tulaŋ diqoqnsib naŋgo segi ñam soqtoqnsib laqnub. Ariya iga qalaqalaiyo kumbra dauryqom dena iga Kristen tamo uŋgasari naŋgo areqalo siŋgilatetnjroqnqom. 
1CO.8.2	Tamo bei a marqas, “E powo ti unum.” A degsi marqo deqa iga qalieonum, aqa powo kereosaiunu. 
1CO.8.3	Ariya tamo bei a Qotei qalaqalaiyoqnqas di Qotei a tamo deqa bole poiyqo.
1CO.8.4	Deqa e na sulum atrainjro qaji iŋgi iŋgi uyqajqa kumbra qa niŋgi endegsi merŋgwai. Mandamq endia sulum naŋgi unub di naŋgi qotei bolesai. Naŋgi laŋa gisaŋ qotei naŋgi sigitejunub. Qotei bole agi a segi qujai unu. Qotei bei sosai. Di iga qalieonum. 
1CO.8.5	Bole, tamo qudei naŋgi mareqnub, “Qotei gargekoba unub. Tamo kokba dego gargekoba unub.” Ariya laŋq di mandamq di qotei deqaji naŋgi unub di uŋgum. 
1CO.8.6	Iga qalieonum, Qotei qujai unu. A gago Abu. A iŋgi iŋgi kalil qa utru. Iga aqa segi tamo uŋgasari tiŋtiŋ unum. Tamo Koba qujai dego unu. Di Yesus Kristus. A iŋgi iŋgi kalil ateleŋej. Iga kalil aqaq dena ŋambile em.
1CO.8.7	Ariya Kristen tamo qudei naŋgi anjam deqa geregere poinjrosaiunu. Naŋgi nami iŋgi iŋgi oqnsib gisaŋ qotei naŋgo sulum atrainjroqneb deqa bini naŋgi endegsib are qaleqnub, “Iga sulum atrainjro qaji iŋgi di uyqom di iga sulum naŋgi di olo atrainjroqnqom. Dena iga unetqom.” O was qu, naŋgi powo bole osai deqa naŋgi degsib are qaleqnub. 
1CO.8.8	Bole, gago iŋgi uyo na iga Qotei aqa areq gilqa keresai. Iga iŋgi getentqom dena iga Qotei aqa ŋamgalaq di une ti sqasai. Ariya iga iŋgi iŋgi uyoqnqom dena iga Qotei aqa ŋamgalaq di tamo bole sqasai dego. 
1CO.8.9	Ariya niŋgi geregere are qaliye. Niŋgi qalie, niŋgi iŋgi bei uyqa are soqnim niŋgi uyiye. Di une sai. Ariya niŋgi iŋgi uyibqa tamo naŋgi powo bole osai qaji naŋgi niŋgi nuŋgsib dena uloŋosib uneq aiqab di niŋgi olo iŋgi di uyaib.
1CO.8.10	Niŋgi powo ti unub qaji niŋgi sulum naŋgo atra tal miligiq gilsib dia iŋgi uyoqnib Kristen was bei powo bole osai qaji a bosim niŋgi nuŋgsimqa a endegsi are qalqas, “Kristen was qu naŋgi di iŋgi iŋgi di uyeqnub deqa uŋgum, e dego uyqai.” Osim a uloŋosim uneq aiqas. 
1CO.8.11	Nuŋgo powo dena niŋgi na Kristen was bei di powo bole osai qaji a uneq waiyonub. Niŋgi qalie, Kristus a was deqa moiej. 
1CO.8.12	Deqa niŋgi quiye. Niŋgi na Kristen was qudei powo bole osai qaji naŋgi uneq breinjrsib naŋgo areqalo Kristus qa siŋgilateb qaji di olo ugetetnjrqab di niŋgi Kristus dego une yonub. 
1CO.8.13	Deqa e damu bei uyitqa dena ijo was a uneq aiqas di e olo damu uyqasai. Ijo was a uloŋosim uneq aiaim deqa e damu uratqai.
1CO.9.1	Niŋgi ijo kumbra uniye. E kumbra kie yqa are sqas e yqai. Qotei na e qariŋbej deqa e aqa anjam marsim laqnum. E ijo segi ŋamdamu na gago Tamo Koba Yesus unem. E nuŋgo ambleq di Tamo Koba Yesus aqa wau ojem dena niŋgi are bulyosib Kristen tamo branteb. Niŋgi ijo kumbra deqa qaliesai kio? 
1CO.9.2	Tamo qudei naŋgi mareqnub, “Pol a Yesus aqa anjam maro tamo bolesai.” Naŋgi degsib mareqnub di uŋgum. Niŋgi segi e qa qalie. E nami Tamo Koba Yesus aqa anjam niŋgi merŋgeqnam qusib are bulyeb. Dena niŋgi qalieeb, e Tamo Koba Yesus aqa anjam maro tamo bole.
1CO.9.3	Tamo qudei naŋgi ijo kumbra laŋa tenemteqnub deqa e na kamba olo naŋgi endegsi nenemnjreqnum, 
1CO.9.4	“Iga Yesus aqa wau ojeqnum dena iga awai osim gago segi iŋgi ti ya ti uyqa kere e? 
1CO.9.5	Iga uŋa oqa are soqnim Kristen uŋa osim laqnqa kere e? Agi Tamo Koba Yesus aqa wau tamo qudei naŋgi ti aqa was naŋgi ti Pita ombla na uŋa oqnsib laqnub. 
1CO.9.6	Aqo Barnabas wo segi gago baŋ na wauoqnsim dena silali oqnqom e? Yesus aqa wau tamo qudei naŋgi degyqasai e?” 
1CO.9.7	O was qu, qoto tamo naŋgi qoteqnub dena naŋgi awai eqnub. Naŋgi naŋgo segi silali wau ojosaieqnub. Tamo naŋgi iŋgi yageqnub dena naŋgi iŋgi meli olo oqnsib uyeqnub. Tamo naŋgi kaja naŋgi taqatnjreqnub dena naŋgi muŋgum qaq olo oqnsib uyeqnub.
1CO.9.8	E mandam tamo naŋgo areqalo dauryosim deqa anjam di merŋgosai. Anjam di agi Qotei aqa dal anjamq di dego unu. 
1CO.9.9	Agi Moses a nami dal anjam bei endegsi neŋgreŋyej, “Bulmakau naŋgi rais paraparaiyoqnsib aqa sau taqal atoqnsib naŋgi aqa damu olo uyqa yoqnib niŋgi na naŋgi saidnjraib.” O was qu, Qotei a bulmakau naŋgi qa are qalsiq anjam di marej kio? Sai. 
1CO.9.10	A iga qa osiqa anjam di marej. Od, Moses a iga qa osiqa anjam di neŋgreŋyej. Di kiyaqa? Tamo bei a iŋgi yagwas di iŋgi meliamqa a osim uyqas. Tamo bei a rais ñoqoryosim damu segitqas di a dego damu osim uyqas. Naŋgi nami qalieeb, naŋgi iŋgi di osib uyqab. Utru deqa naŋgi wau di yeqnub. 
1CO.9.11	O was qu, iga Qotei aqa anjam qa niŋgi aqaryaiŋgoqnem. Di nuŋgo qunuŋ qa. Ariya niŋgi na kamba jejamu qa iŋgi iŋgi qa olo iga aqaryaigwajqa merŋgwom di iga une yonum e? Iga nuŋgo are miligiq di iŋgi yagobulem. Iŋgi di meliqo deqa niŋgi na olo otorosib egwajqa merŋgwom di iga une yonum e? Sai. 
1CO.9.12	Yesus aqa wau tamo qudei naŋgi Qotei aqa anjam qa niŋgi aqaryaiŋgeqnub deqa niŋgi na naŋgi odnjreqnabqa naŋgi nuŋgoq dena awai olo eqnub. Ariya iga nami nuŋgo ambleq di wau utru atsim wauoqnem. Deqa niŋgi na iga dego odgib iga nuŋgoq dena awai oqom di kere.
1CO.9.12	Ariya iga na Kristus aqa anjam bole getentaim deqa iga nuŋgoq dena awai oqa uratem. Osim dena iga gulube gargekoba qoboiyoqnem. 
1CO.9.13	Atra tamo naŋgi atra tal miligiq di wauoqnsib dena naŋgi iŋgi iŋgi oqnsib uyeqnub. Tamo naŋgi atra bijal taqateqnub qaji naŋgi dego atra bijalq dena atraiyqa wagme oqnsib uyeqnub. Niŋgi di qaliesai kio? 
1CO.9.14	Dego kere Tamo Koba Yesus a endegsi marej, “Tamo naŋgi Qotei aqa anjam bole mareqnub qaji naŋgi dena awai oqnsib naŋgo segi iŋgi awaiyoqnsib uyoqnqab.”
1CO.9.15	Ariya e nuŋgoq dena awai oqa uratem. E nuŋgoq dena awai oqajqa are qalsim anjam endi neŋgreŋyosai. Tamo Koba Qotei a na e merbej, “Ni wau dena awai oqa kere.” Ariya e uratem. Degsi soqnim e moiqai. E ijo kumbra deqa tulaŋ areboleboleibeqnu. Deqa tamo bei na ijo kumbra di olo getentaiq. 
1CO.9.16	E Yesus aqa anjam bole marsim laqnum ijo wau deqa e ijo segi ñam soqtqa keresai. Qotei na e wau ebej deqa e wau di yoqnqai. E uratqa keresai. Uratqai di Qotei na e gulube ebqas. 
1CO.9.17	E ijo segi areqalo na Yesus aqa anjam marsim laqnum qamu e dena awai eqnum qamu. Ariya e ijo segi areqalo na wau di yosaieqnum. Qotei na wau ebej deqa e wau di yoqnsim laqnum. 
1CO.9.18	Deqa e awai kie oqai? Ijo awai agiende. E Yesus aqa anjam bole maroqnsiy dena silali oqnqasai. Ijo awai bole agide. Bole, e silali oqa kere. Ariya e oqa uratem. E tamo uŋgasari naŋgi Qotei aqa anjam qa laŋa aqaryainjroqnqai. Ijo awai bole agide.
1CO.9.19	E kumbra bei yqa are sqas e yqai. E tamo bei aqa sorgomq di sosai. Ariya e ijo segi areqalo na tamo kalil naŋgo sorgomq di sosim naŋgi qa wauoqnsim dena e na tamo gargekoba naŋgi are bulyetnjreqnam naŋgi Kristus aqaq beqnub. 
1CO.9.20	Deqa e Juda naŋgo sorgomq di sosimqa e naŋgo kumbra dauryoqnsim dena e na naŋgi are bulyetnjreqnam naŋgi Kristus aqaq beqnub. Tamo naŋgi Moses aqa dal anjam aqa sorgomq di unub qaji naŋgi dego e na oqajqa deqa e naŋgo kumbra dauryoqnsim dal anjam aqa sorgomq di sobulejunum. Bole, e segi dal anjam aqa sorgomq di sosai. Ariya e naŋgo kumbra di dauryoqnsiy dena e na naŋgi are bulyetnjroqnit naŋgi Kristus aqaq bqajqa deqa are qalsim dal anjam aqa sorgomq di sobulejunum. 
1CO.9.21	Tamo naŋgi Moses aqa dal anjam saiqoji unub qaji naŋgi dego e na oqajqa deqa e naŋgo kumbra dauryoqnsim dal anjam saiqoji sobulejunum. Bole, e Qotei aqa dal anjam ti unum. Agi e Kristus aqa dal anjam aqa sorgomq di unum. Ariya e naŋgo kumbra di dauryoqnsiy dena e na naŋgi are bulyetnjroqnit naŋgi Kristus aqaq bqajqa deqa are qalsim dal anjam saiqoji sobulejunum. 
1CO.9.22	Tamo naŋgi siŋgila saiqoji unub qaji naŋgi dego e na oqajqa deqa e naŋgo kumbra dauryoqnsim siŋgila saiqoji sobulosim dena e na naŋgi are bulyetnjreqnam naŋgi Kristus aqaq beqnub. O was qu, e tamo kalil naŋgo sorgomq di sosim naŋgo kumbra dauryeqnum. Di kiyaqa? E na naŋgi qudei are bulyetnjroqnit naŋgi Kristus aqaq bqajqa deqa. 
1CO.9.23	E kumbra kalil yeqnum qaji di e Yesus aqa anjam bole di siŋgilatqa marsim deqa yeqnum. Yimqa mondoŋ anjam bole di aqa awai Tamo Koba Yesus na e ebqas. Agi tamo kalil Yesus aqa anjam bole deqa naŋgo areqalo siŋgilateqnub qaji naŋgi awai di oqab.
1CO.9.24	E mandam tamo naŋgo alaŋ qa merŋgwai. Tamo naŋgi gurguroqnsib bubuŋeqnub di naŋgi awai oqajqa. Ariya tamo qujai a segi na naŋgi kalil buŋnjrsimqa awai oqas. Dego kere niŋgi awai oqa marsib siŋgila na gurguroqniye. 
1CO.9.25	Tamo gurgureqnub qaji naŋgi awai oqa marsib deqa gurgur qalieqa osib mati naŋgo segi jejamu siŋgilateqnub. Yim gurgur batiamqa naŋgi siŋgila na gurgurqab. Ariya naŋgo awai di mandam qaji awai. Deqa naŋgo awai di koboqas. Ariya laŋ qaji awai iga oqa mareqnum qaji di koboqasai. Di gaigai sqas. 
1CO.9.26	Deqa e ururoqnsim laŋa laŋa ŋam atosaieqnum. E awai bole di koqyoqnsim urureqnum. E qoto tamo bul unum deqa e laŋa laŋa ijo baŋ waiyosaieqnum. E tamo qalqajqa deqa ijo baŋ tiŋsim geregere waiyeqnum. 
1CO.9.27	Osim dena e na ijo segi jejamu qaloqnsim siŋgilateqnum. Yim ijo jejamu a ijo areqalo dauryqajqa deqa. E na tamo uŋgasari naŋgi Yesus aqa anjam bole minjre minjre laqnum. Ariya bunuqna e segi awai bole osaiaim deqa e na ijo segi jejamu qaloqnsim siŋgilateqnum.
1CO.10.1	O was qu, niŋgi ijo anjam endeqa geregere poiŋgem. Nami Moses aqa bati qa gago moma kalil naŋgi wadau sawaq di sonabqa Qotei a laŋbi na naŋgi gam osornjroqnej. Bati di naŋgi Yuwal Lent di gentosib mandam boleq aisib walwelosib gileb. 
1CO.10.2	Naŋgi kalil Moses dauryeb deqa naŋgi laŋbi ti Yuwal Lentq dena ti yanso eb. 
1CO.10.3	Bati deqa Qotei aqa Mondor a laŋ goge dena iŋgi osi boqnsiq naŋgi kalil anainjreqnaqa naŋgi di uyoqneb. 
1CO.10.4	Ya dego Qotei aqa Mondor na naŋgi kalil anainjreqnaq uyoqneb. Mondor na naŋgi meniŋ bei osornjrnaqa meniŋ dena ya branteqnaqa naŋgi uyoqneb. Meniŋ dena wadau sawaq dia naŋgi daurnjrsiq giloqnej. Meniŋ di agi Kristus. 
1CO.10.5	Ariya gago moma gargekoba naŋgi kumbra uge uge yoqneb deqa Qotei a naŋgi qa arearetosai. Deqa a wadau sawaq dia naŋgi ñumnaq moreŋeb.
1CO.10.6	Naŋgi kumbra uge uge dauryqa are prugnjroqnej deqa Qotei na naŋgi ñumnaq moreŋeb. Naŋgo kumbra uge di iga dego dauryqa are pruggaim deqa Moses a anjam di neŋgreŋyej. 
1CO.10.7	Deqa niŋgi qotei gisaŋ atsib naŋgi qa louoqnaib. Agi gago moma qudei naŋgi qotei gisaŋ atsib naŋgi qa louoqneb. Agi Qotei aqa anjam bei nami endegsib neŋgreŋyeb unu, “Naŋgi korooqnsib iŋgi ti ya ti uyoqnsib olo tigeloqnsib uŋa ti alaŋoqneb.” 
1CO.10.8	Iga sambala kumbra dego yqasai. Agi gago moma qudei naŋgi sambala kumbra yoqneb deqa bati qujai qa Qotei na 23,000 tamo uŋgasari naŋgi ñumnaq moreŋeb. 
1CO.10.9	Iga Kristus aqa kumbra tenemtosim laŋa pegiyqasai. Agi gago moma qudei naŋgi Tamo Koba Qotei aqa kumbra tenemtoqnsib laŋa pegiyoqneb deqa Qotei na amal uge qariŋnjrnaqa bosib naŋgi uñinjrnab moreŋeb. 
1CO.10.10	Iga Qotei laŋa ŋiriŋtqasai dego. Agi gago moma qudei naŋgi Qotei laŋa ŋiriŋtoqneb. Deqa Qotei a na padalto qaji laŋ aŋgro bei qariŋyonaq aisiq naŋgi padaltnjrej.
1CO.10.11	Gago moma naŋgi kumbra uge kalil di yoqneb deqa Qotei na naŋgi ñumnaq moreŋeb. Anjam di agi Moses a na neŋgreŋyej unu. Di kiyaqa? Iga tamo uŋgasari diŋo bati endeqa unum qaji anjam di sisiyosim poigim gago moma naŋgo kumbra uge di dauryaim deqa. 
1CO.10.12	Ariya tamo bei a endegsi are qalqas, “E siŋgila na tigelejunum.” Osim a geregere ŋam atem. A uloŋosim uneq aio uge. 
1CO.10.13	Gulube kalil niŋgi qa branteqnu qaji di mandam tamo kalil naŋgoq di dego branteqnu. Ariya Qotei a tamo bole deqa a niŋgi uratŋgwasai. A na marimqa gulube di aqa siŋgila na nuŋgo siŋgila buŋyqasai. Qotei na gam waqtetŋgoqnimqa niŋgi gulube di britoqnsib siŋgila na tigeloqnqab.
1CO.10.14	Deqa ijo was bole, niŋgi qotei gisaŋ naŋgi atsib naŋgi qa louoqnaib. Niŋgi naŋgi torei uratnjrsib isaq giliye. 
1CO.10.15	Niŋgi powo ti unub deqa e na anjam di niŋgi merŋgonum. Deqa niŋgi ijo anjam di qusib geregere peleiyiye. 
1CO.10.16	Wain gambaŋ iga Qotei pailyosim uyeqnum qaji di iga Kristus aqa leŋ qa are qalsim deqa a ti korooqnsim uyeqnum. Bem iga giŋgeŋyosim uyeqnum qaji di iga Kristus aqa jejamu qa are qalsim deqa a ti korooqnsim uyeqnum. 
1CO.10.17	Bem qujai unu agi Kristus aqa jejamu. Deqa iga kalil koba na korooqnsim bem qujai di uyeqnum. Deqa iga kalil Kristus aqa jejamu qujai. 
1CO.10.18	Niŋgi Israel naŋgo kumbra qa are qaliye. Israel naŋgi atra bijalq dia damu koitoqnsib oto bei oqnsib Qotei atraiyeqnub. Osib olo oto bei oqnsib uyeqnub. Naŋgo kumbra dena naŋgi Qotei koba na korooqnsib uyeqnub.
1CO.10.19	Sulum atrainjro qaji iŋgi iŋgi di atraiyqa iŋgi bole e degaib. E degsi marosai. Sulum naŋgi di qotei bole e degaib. E degsi marosai. 
1CO.10.20	E endegsi maronum. Sulum atrainjro qaji iŋgi iŋgi di sawa bei bei qaji tamo naŋgi na oqnsib mondor uge naŋgi atrainjreqnub. Naŋgi Qotei bole atraiyosaieqnub. Deqa was qu, niŋgi iŋgi iŋgi di uratiye. Uratqasai di niŋgi mondor uge uge naŋgi ti beterqab. 
1CO.10.21	Niŋgi Tamo Koba Yesus aqa wain gambaŋ ti mondor uge uge naŋgo wain gambaŋ ti di turtsib uyqa keresai. Niŋgi Tamo Koba Yesus aqa atra bijal ti mondor uge uge naŋgo atra bijal ti di dego turtsib dena uyqa keresai. 
1CO.10.22	Iga kumbra degyqom di iga Tamo Koba Yesus aqa are ugetetim a iga qa minjiŋ oqwas. Gago siŋgila na aqa siŋgila buŋyqa kere e? Keresai.
1CO.10.23	Iga kumbra kalil yqa kere. Ariya iga kumbra kalil di yqom dena iga aqaryaigwa keresai. Bole, iga kumbra kalil yqa kere. Ariya kumbra kalil dena gago areqalo siŋgilatetgwa keresai. 
1CO.10.24	Iga gago segi jejamu qa are qaloqnqasai. Iga gago was naŋgi qa dego are qaloqnsim naŋgi aqaryainjroqnqom. 
1CO.10.25	Niŋgi maket dena damu awaiyoqnsib uyoqniye. Damu di nami sulum naŋgi atrainjroqneb kio sai kio niŋgi deqa are koba qalsib nenemoqnaib. Niŋgi osib uyoqniye. 
1CO.10.26	Agi Qotei aqa anjam bei nami endegsib neŋgreŋyeb unu,
1CO.10.26	“Mandam endi Tamo Koba Qotei aqa segi mandam.
1CO.10.26	Iŋgi iŋgi kalil mandamq endi unub qaji di dego Qotei aqa.”
1CO.10.27	Deqa tamo bei Yesus qaliesai qaji a na iŋgi goisim niŋgi metŋgimqa niŋgi a ombla gilqa are soqnim giliye. Gilsib iŋgi kalil a na anaiŋgwas qaji di niŋgi osib uyiye. Niŋgi deqa are koba qalsib nenemoqnaib. 
1CO.10.28	Ariya Kristen was bei na niŋgi merŋgwas, “Iŋgi di sulum atrainjro qaji iŋgi.” Degsi merŋgimqa niŋgi was deqa are qalsib iŋgi di osib uyaib. Niŋgi uyqab di niŋgi unetqab. 
1CO.10.29	Niŋgi segi unetqab e deqa merŋgosai. Tamo anjam merŋgwo qaji a are qalqas, niŋgi unetonub. E deqa niŋgi merŋgonum.
1CO.10.29	Ariya Kristen was deqaji bei sosaiamqa e iŋgi uyqa are soqnim uyqai. Di une sai. Kiyaqa e tamo bei aqa areqalo dauryosiy iŋgi getentqai? 
1CO.10.30	E Qotei pailyosiy iŋgi di uyqai di tamo bei a kiyaqa e olo uge qa merbqas?
1CO.10.31	Deqa niŋgi iŋgi ti ya ti uyqa oqnsib niŋgi Qotei aqa ñam soqtetoqnsib uyoqniye. Niŋgi kumbra bei yqa oqnsib niŋgi Qotei aqa ñam soqtetoqnsib yoqniye. 
1CO.10.32	Niŋgi na Juda tamo ti Grik tamo ti Qotei aqa segi tamo uŋgasari naŋgi ti kumbra uge bei enjraib. Yim naŋgi dena ululoŋosib uneq aio uge. 
1CO.10.33	E dego tamo uŋgasari kalil naŋgi kumbra bole bole enjreqnam naŋgi ijo kumbra di unoqnsib arearetnjreqnu. E ijo segi jejamu qa are qalosaieqnum. E tamo uŋgasari gargekoba naŋgi qa are qaloqnsim aqaryainjreqnum. Yim Qotei na naŋgi oqajqa deqa.
1CO.11.1	Niŋgi ijo kumbra dauryosib walweloqniye. Agi e segi Kristus aqa kumbra dauryoqnsim walweleqnum dego kere.
1CO.11.2	E qalieonum, niŋgi gaigai e qa are qaloqnsib deqa anjam kalil e nami niŋgi merŋgoqnem qaji di niŋgi geregere ojsib dauryeqnub. Deqa e niŋgi qa tulaŋ areboleboleibqo. 
1CO.11.3	Ariya niŋgi ijo anjam bei dego qusib poiŋgem. Tamo kalil naŋgo gate agi Kristus. Uŋa naŋgo gate agi naŋgo tamo naŋgi. Ariya Kristus aqa gate di Qotei. 
1CO.11.4	Deqa tamo bei a gate tatal atsim pailyqas kio anjam palontqas kio di a na aqa segi gate jemai yqo. Aqa gate agi Kristus. 
1CO.11.5	Ariya uŋa bei a aqa gate kabutosaiosim pailyqas kio anjam palontqas kio di a dego aqa segi gate jemai yqo. Uŋa a degyqas di a uŋa qudei naŋgo gate baŋga gentsib torei milalteqnub qaji naŋgi bulqas. 
1CO.11.6	Uŋa a aqa gate kabutqa uratosim di a aqa gate baŋga genteme. Ariya a aqa gate baŋga gentosim kio torei milaltosim kio dena a jemaiyqas di a aqa gate kabuteme. 
1CO.11.7	Ariya tamo naŋgi naŋgo gate kabutaib. Di kiyaqa? Tamo naŋgi Qotei sigitoqnsib aqa ñam ti aqa siŋgila ti boleq ateqnub deqa. Ariya uŋa naŋgi tamo naŋgo ñam ti naŋgo siŋgila ti boleq ateqnub.
1CO.11.8	Nami Qotei a uŋa aqa tanu osiqa dena tamo gereiyosai. A tamo aqa tanu osiqa dena uŋa gereiyej. 
1CO.11.9	Qotei a uŋa qa osiqa tamo gereiyosai. A tamo qa osiqa deqa uŋa gereiyej. 
1CO.11.10	Deqa uŋa naŋgi naŋgo segi gate kabutqab. Yim tamo uŋgasari naŋgi unsib marqab, “Bole, naŋgi naŋgo tamo naŋgo sorgomq di unub deqa naŋgi naŋgo gate kabuteqnub.” O was qu, laŋ aŋgro naŋgi dego kumbra di unsib degsib marqab.
1CO.11.11	Iga kalil Tamo Koba Yesus ombla unum deqa uŋa naŋgi naŋgo segi qa sai. Tamo naŋgi dego naŋgo segi qa sai. 
1CO.11.12	Qotei a tamo aqa tanu osiqa dena uŋa gereiyej deqa uŋa naŋgi tamo naŋgo. Ariya tamo naŋgi uŋa naŋgoq dena ŋambabeqnub deqa tamo naŋgi uŋa naŋgo. Ariya Qotei a segi qujai iŋgi iŋgi kalil qa utru.
1CO.11.13	Uŋa a aqa segi gate kabutosaiosim Qotei pailyqas di kumbra bole e? Niŋgi segi mariye. 
1CO.11.14	Mandam tamo naŋgo kumbra na iga endegsi poigeqnu, tamo naŋgi gate baŋga mariŋ uratqab di bolesai. 
1CO.11.15	Ariya uŋa naŋgo gate baŋga mariŋ uratqab di bolequja. Di naŋgo wala bole. Naŋgo gate baŋga di Qotei na enjreqnu deqa gate baŋga dena naŋgo gate kabuteqnu. 
1CO.11.16	O was qu, tamo bei a ijo anjam deqa ŋiriŋosim gotraŋyqas di a endegsi poiyem. Iga kumbra bei dauryosaieqnum. Qotei aqa tamo uŋgasari qure qure kalilq di unub qaji naŋgi dego kumbra bei dauryosaieqnub.
1CO.11.17	Ariya e nuŋgo kumbra qudei qa areboleboleibosaieqnu. E deqa niŋgi merŋgit quiye. Niŋgi Qotei louqa korooqnsibqa niŋgi kumbra bole babtosaieqnub. Niŋgi kumbra uge babteqnub. 
1CO.11.18	E mati deqa niŋgi merŋgwai. E anjam endegsi quem. Niŋgi Qotei louqa korooqnsibqa niŋgi pupooqnsibqa anjam na qoteqnub. E anjam di qusim marem, anjam di bole. 
1CO.11.19	Di kiyaqa? E endegsi are qalonum. Niŋgi pupoabqa dena niŋgi poiŋgwas, nuŋgo ambleq di tamo yai naŋgi Qotei aqa kumbra bole tiŋtiŋ dauryeqnub. 
1CO.11.20	Deqa e qalieonum, niŋgi Qotei louqa koroeqnub di niŋgi Tamo Koba Yesus aqa iŋgi uyqajqa deqa sai. 
1CO.11.21	Niŋgi qunjaŋ bolet deqa niŋgi namo boqnsib Qotei tal miligiq dia iŋgi uyekriteqnab was qudei naŋgi bunu boqnsib mamnjreqnu. Osib tamo qudei naŋgi wain koba dego uyoqnsib nanarieqnub. 
1CO.11.22	Nuŋgo kumbra dena niŋgi Qotei tal ugetoqnsib tamo iŋgi saiqoji unub qaji naŋgi jemai enjreqnub. Nuŋgo segi segi tal unub. Deqa niŋgi mati nuŋgo segi talq di iŋgi ti ya ti uysib bunuqna bosib Qotei louqa korooiye. Ariya niŋgi degyosaieqnub deqa e anjam kiersiy merŋgwai? E nuŋgo kumbra deqa areboleboleibqo degsi merŋgwai e? Sai. E degsi merŋgwasai.
1CO.11.23+1CO.11.24	Ariya beŋgem qa anjam e nami niŋgi merŋgem qaji di e na olo merŋgwai. Anjam di Tamo Koba Yesus a na merbonaq quem. Anjam agiende. Nami Judas na Yesus ojsiq jeu tamo naŋgo baŋq di atej. Qolo qujai di Tamo Koba Yesus a bem osiqa Qotei pailyosiqa bem di giŋgeŋyosiqa aqa aŋgro naŋgi anainjrej. Anainjrqa osiqa endegsi minjrej, “Endi ijo jejamu. E na niŋgi aqaryaiŋgwajqa deqa ijo jejamu endi niŋgi eŋgwai. Deqa niŋgi osib uyiye. Bunuqna niŋgi gaigai uyoqnsib e qa are qaloqniye.” 
1CO.11.25	Degsi minjrnaqa naŋgi bem uynab koboonaqa a na olo wain gambaŋ osiq Qotei pailyosiqa minjrej, “Wain gambaŋ endi ijo leŋ. Leŋ di aisim Qotei aqa anjam bunuj siŋgilatqas. Deqa niŋgi osib uyiye. Bunuqna niŋgi wain gambaŋ endi dego gaigai uyoqnsib e qa are qaloqniye.” 
1CO.11.26	O was qu, niŋgi Yesus aqa anjam deqa are qaloqnsib bati gaigai niŋgi bem ti wain gambaŋ ti di uyoqnsib niŋgi anjam endegsib marsib laqniye, “Tamo Koba Yesus a iga qa jaqatiŋ osiq moiej.” Marsib laqnib mondoŋ a olo bqas.
1CO.11.27	Deqa tamo bei a kumbra uge na Tamo Koba Yesus aqa bem ti wain gambaŋ ti di uyqas di a na Yesus aqa jejamu ti leŋ ti dego ugetqas. Dena a unetqas. 
1CO.11.28	Deqa tamo bei a bem ti wain gambaŋ ti di uyqa osimqa a mati aqa segi so geregere peleiyosim di a uyqas. 
1CO.11.29	Di kiyaqa? Tamo a mati Yesus aqa jejamu qa geregere are qalosaiosim bem ti wain gambaŋ ti di uyqas di a unetqas. Deqa Qotei na a kamba gulube yqas. 
1CO.11.30	Utru deqa nuŋgo ambleq di tamo uŋgasari gargekoba naŋgi siŋgila saiqoji sosib mainjreqnu. Osib naŋgi qudei moreŋeqnub. 
1CO.11.31	Ariya iga gago segi so geregere peleiyosim bem ti wain gambaŋ ti di uyqom di iga une ti sqasai. Deqa Qotei na iga gulube egwasai. 
1CO.11.32	Ariya Tamo Koba Qotei a gago kumbra uge qudei unoqnsiq deqa iga gulube egeqnu di a gago kumbra tingitetgwajqa deqa. Yim mondoŋ iga tamo kalil mandamq endi unub qaji naŋgi ti une osim padalo uge.
1CO.11.33	Deqa ijo was qu, niŋgi bem ti wain gambaŋ ti uyqa koroosibqa niŋgi urur uyaib. Niŋgi nuŋgo was naŋgi qa tariŋoiye. 
1CO.11.34	Niŋgi qudei mamŋgimqa niŋgi mati nuŋgo segi talq di iŋgi uysib bunuqna bosib korooiye. Niŋgi namo bosib koroosib Qotei tal miligiq dia iŋgi koba uyekritqab di niŋgi unetqab. Deqa Qotei na kamba niŋgi gulube eŋgwas.
1CO.11.34	Ariya ijo anjam qudei e mati neŋgreŋyqasai. Bunuqna e niŋgi qa bosiy anjam di nuŋgo ulatamuq di gereiyqai.
1CO.12.1	Ariya was qu, Qotei aqa Mondor a na iga siŋgila segi segi egeqnaqa iga wau ojeqnum. E deqa niŋgi merŋgit quiye. 
1CO.12.2	Niŋgi qalie, nami niŋgi Qotei qalieosaisonabqa sulum naŋgi na niŋgi titŋgeqnabqa niŋgi naŋgi daurnjroqneb. Sulum naŋgi di anjam marqa keresai. 
1CO.12.3	Deqa niŋgi ijo anjam endeqa geregere are qaliye. Qotei aqa Mondor a tamo bei aqaq di sosim aqa medabu siŋgilatetimqa a endegsi marqa keresai, “Yesus a tamo uge deqa Qotei na a qoreiyem.” Ariya tamo bei a Qotei aqa Mondor ti sqasai di a endegsi marqa keresai, “Yesus a Tamo Koba.”
1CO.12.4	O was qu, Qotei aqa Mondor na iga kumbra segi segi egeqnu. Ariya Qotei aqa Mondor qujai segi unu. 
1CO.12.5	Iga Tamo Koba Yesus aqa wau segi segi ojeqnum. Ariya Yesus a segi qujai Tamo Koba. 
1CO.12.6	Iga kumbra segi segi na wau ojeqnum. Ariya Qotei qujai segi unu. A na qujai tamo uŋgasari kalil naŋgi siŋgila enjreqnaqa naŋgi wau ojeqnub. 
1CO.12.7	Qotei aqa Mondor a na iga segi segi kalil siŋgila egeqnu. Yim iga na Kristen tamo uŋgasari kalil naŋgi aqaryainjroqnqajqa deqa. 
1CO.12.8	Qotei aqa Mondor na tamo qudei naŋgi siŋgila enjreqnu deqa naŋgi areqalo bole babtoqnsib tamo uŋgasari naŋgi minjreqnub. Mondor qujai dena tamo qudei naŋgi siŋgila enjreqnaqa naŋgi Qotei aqa qalie bole babtoqnsib tamo uŋgasari naŋgi osornjreqnub. 
1CO.12.9	Mondor qujai dena tamo qudei naŋgi siŋgila enjreqnaqa naŋgi Kristus qa naŋgo areqalo siŋgilaboletoqnsib wau geregere ojeqnub. Mondor qujai dena tamo qudei naŋgi siŋgila enjreqnaqa naŋgi tamo mainjro qaji naŋgi olo boletnjreqnub. 
1CO.12.10	Tamo qudei naŋgi siŋgila oqnsib dena naŋgi Qotei aqa maŋwa babteleŋeqnub. Tamo qudei naŋgi siŋgila oqnsib dena naŋgi Qotei aqa medabu oqnsib anjam geregere palonteqnub. Tamo qudei naŋgi powo oqnsib dena naŋgi na mondor kalil naŋgi peginjroqnsib mareqnub, “Mondor naŋgi di bole. Mondor naŋgi di uge.” Tamo qudei naŋgi powo oqnsib dena naŋgi meŋ bulyoqnsib qure utru segi segi naŋgo anjam mareleŋeqnub. Tamo qudei naŋgi powo oqnsib dena naŋgi qure utru segi segi naŋgo anjam di quoqnsib damu poinjreqnaqa bulyeqnub. 
1CO.12.11	Ariya Mondor qujai dena wau kalil di tamo naŋgi enjreqnu. A aqa segi areqalo na tamo segi segi naŋgi kumbra enjreqnaqa naŋgi wau di ojeqnub.
1CO.12.12	Tamo segi segi kalil naŋgi jejamu qujai. Ariya naŋgo jejamu miligiq dia sarqei gargekoba unub. Agi naŋgi baŋ ti siŋga ti ŋamdamu ti dabkala ti unub. Sarqei kalil di jejamu qujaiq di turtsib unub. Dego kere Kristus a dego degsi unu. Agi iga kalil Kristus aqa jejamu qujai. 
1CO.12.13	Di kiyaqa? Qotei aqa Mondor a segi qujai na iga kalil eleŋosiqa turtgej deqa iga kalil tamo qujaionum. Iga Juda tamo ti Grik tamo ti kaŋgal tamo ti tamo laŋaj ti kalil Qotei aqa Mondor qujai di osim a ya jumbum bul uyoqnsim dena iga siŋgila eqnum.
1CO.12.14	Gago jejamu miligiq dia baŋ segi sosai. Siŋga segi sosai. Gago jejamu miligiq dia sarqei gargekoba unub. Agi gago baŋ ti siŋga ti ŋamdamu ti dabkala ti jejamu qujaiq di turtsib unub. 
1CO.12.15	Ariya gago siŋga naŋgi na marqab, “E baŋ sai. Deqa e jejamu miligiq di sosai.” Naŋgi degsib marqab di laŋa marqab. Agi naŋgi jejamu miligiq di unub. 
1CO.12.16	Gago dabkala naŋgi na marqab, “E ŋamdamu sai. Deqa e jejamu miligiq di sosai.” Naŋgi dego degsib marqab di laŋa marqab. Naŋgi jejamu miligiq di unub. 
1CO.12.17	Gago jejamu a ŋamdamu segi sqas di iga anjam quqwa keresai. Gago jejamu a dabkala segi sqas di iga iŋgi quleqgwa keresai. 
1CO.12.18	Ariya gago jejamu a degsi sosai. Qotei na gago baŋ ti siŋga ti ŋamdamu ti dabkala ti kalil osiqa jejamu qujaiq di ateleŋej unub. A aqa segi areqalo na degyej. 
1CO.12.19	Gago jejamu a ŋamdamu segi sqas kio a baŋ segi sqas kio a siŋga segi sqas kio di gago jejamu a kiersi sqas? A bole sqa keresai. 
1CO.12.20	Ariya gago jejamu a degsi sosai. Gago jejamu miligiq dia sarqei gargekoba unub. Agi gago baŋ ti siŋga ti ŋamdamu ti dabkala ti kalil jejamu qujaiq di turtsib unub.
1CO.12.21	Gago ŋamdamu na gago baŋ minjqas, “Ni ulaŋ. E segi wauqa kere.” Degsi minjqa keresai. Gago gate na gago siŋga minjqas, “Ni ulaŋ. E segi wauqa kere.” Degsi minjqa keresai. 
1CO.12.22	Iga are qaleqnum, gago jejamu sarqei qudei naŋgi siŋgila saiqoji unub. Ariya naŋgi dego wau bole yeqnub. Deqa iga na naŋgi uratnjrqa keresai. 
1CO.12.23	Gago jejamu sarqei iga bolesai qa mareqnum qaji naŋgi di iga na olo geregereinjreqnum. Agi jemaiyqajqa sarqei di iga gara na kabuteqnum. 
1CO.12.24	Ariya gago jejamu sarqei qudei naŋgi uno boledamu. Deqa iga na naŋgi kabutnjrosaieqnum. Qotei na gago jejamu sarqei kalil eleŋosiqa jejamu qujaiq di turtsiq atej unub. Deqa gago jejamu sarqei qudei ñam saiqoji unub qaji naŋgi di Qotei na olo ñam soqtetnjreqnu. 
1CO.12.25	Gago jejamu a poosim segisegiaim deqa Qotei a degyeqnu. Yim jejamu sarqei kalil naŋgi segi segi geregereinjroqnqajqa deqa. 
1CO.12.26	Deqa jejamu sarqei bei a jaqatiŋ oqas di jejamu sarqei kalil naŋgi dego jaqatiŋ oqab. Jejamu sarqei qujai a ñam koba oqas di jejamu sarqei kalil naŋgi a ombla na areboleboleinjrqas.
1CO.12.27	Ariya niŋgi kalil Kristus aqa jejamu qujai. Niŋgi segi segi aqa jejamu sarqei unub. 
1CO.12.28	Qotei na Kristen tamo uŋgasari naŋgi wau segi segi enjreqnu. Naŋgi qudei a na qariŋnjreqnaqa naŋgi aqa anjam osi walweloqnsib mare mare laqnub. Naŋgi qudei a na wau enjreqnu deqa naŋgi aqa medabu oqnsib anjam geregere palonteqnub. Naŋgi qudei a na wau enjreqnu deqa naŋgi aqa anjam plaltoqnsib kumbra Qotei a tulaŋ areareteqnu qaji di tamo uŋgasari naŋgi osornjreqnub. Naŋgi qudei a na siŋgila enjreqnu deqa naŋgi aqa maŋwa babteleŋeqnub. Naŋgi qudei a na siŋgila enjreqnu deqa naŋgi tamo mainjro qaji naŋgi olo boletnjreqnub. Naŋgi qudei a na wau enjreqnu deqa naŋgi na tamo uŋgasari naŋgi aqaryainjreqnub. Naŋgi qudei a na Kristen gate ateqnu deqa naŋgi na Kristen tamo uŋgasari naŋgi geregere taqatnjreqnub. Naŋgi qudei a na meŋ bulyetnjreqnu deqa naŋgi qure utru segi segi naŋgo anjam mareleŋeqnub. 
1CO.12.29	Deqa e na niŋgi endegsi nenemŋgwai. Kristen tamo uŋgasari kalil naŋgi Qotei na qariŋnjreqnaqa naŋgi aqa anjam mare mare laqnub e? Sai. Naŋgi kalil Qotei aqa medabu oqnsib anjam palonteqnub e? Sai. Naŋgi kalil Qotei aqa anjam plalteqnub e? Sai. Naŋgi kalil Qotei aqa maŋwa babteleŋeqnub e? Sai. 
1CO.12.30	Naŋgi kalil tamo mainjro qaji naŋgi olo boletnjreqnub e? Sai. Naŋgi kalil meŋ bulyoqnsib qure utru segi segi naŋgo anjam mareleŋeqnub e? Sai. Naŋgi kalil qure utru segi segi naŋgo anjam di quoqnsib damu poinjreqnaqa bulyeqnub e? Di dego sai kalil. Qotei na naŋgi kalil wau segi segi enjreqnu. 
1CO.12.31	Ariya was qu, niŋgi Qotei aqa Mondor aqa kumbra qudei tulaŋ boledamu di osib dauryqajqa siŋgilaoqniye.
1CO.12.31	Qotei aqa kumbra tulaŋ boledamu bei agi e na niŋgi merŋgit quiye.
1CO.13.1	Kumbra tulaŋ boledamu di agi qalaqalaiyo kumbra. E meŋ bulyosiy qure utru segi segi naŋgo anjam kio laŋ aŋgro naŋgo anjam kio maroqnqai ariya e qalaqalaiyo kumbra dauryqasai di ijo anjam maro di bolesai. Ijo anjam maro di laŋa noul bulosim qatroŋkobaqas. Osim gruma bul laŋa anjam atqas. 
1CO.13.2	E Qotei aqa medabu osiy anjam palontoqnqai kio e Qotei aqa uli anjam kalil qalieosiy utru babteleŋqai kio e qalie koba ti sqai kio e Qotei qa ijo areqalo tulaŋ siŋgilatosiy deqa mana kobaquja minjitqa a ijo anjam dauryosim tigelosim sawa beiq gilqas kio ariya e qalaqalaiyo kumbra dauryqasai di ijo kumbra kalil di Qotei aqa ŋamgalaq di kumbra bolesai. 
1CO.13.3	E ijo iŋgi iŋgi kalil eleŋosiy tamo iŋgi iŋgi saiqoji unub qaji naŋgi jeisiy enjrqai kio e ijo segi jejamu osiy jeu tamo naŋgo baŋq di atitqa naŋgi na osib ŋamyuo na koitqab kio ariya e qalaqalaiyo kumbra dauryqasai di ijo kumbra kalil dena e yala aqaryaibqa keresai.
1CO.13.4	Tamo naŋgi qalaqalaiyo kumbra dauryqab di naŋgi naŋgo was naŋgi qa urur minjiŋ oqoqnqasai. Naŋgi lawo na tamo kalil naŋgi kumbra bole enjroqnqab. Naŋgo was bei a iŋgi iŋgi koba ti soqnim naŋgi a qa are ugeinjrqasai. Naŋgi naŋgo segi ñam soqtoqnqasai dego. 
1CO.13.5	Tamo naŋgi qalaqalaiyo kumbra dauryqab di naŋgi diqoqnsib sqasai. Naŋgi naŋgo segi jejamu qa are qaloqnqasai dego. Naŋgi qalaqalaiyo kumbra dauryqab di naŋgi urur ŋiriŋoqnqasai. Naŋgo was bei na naŋgi kumbra uge bei enjrimqa naŋgi deqa are qalsib a olo kambatqasai. 
1CO.13.6	Tamo naŋgi qalaqalaiyo kumbra dauryqab di naŋgi kumbra uge qa areboleboleinjrqasai. Naŋgi kumbra bole qa segi areboleboleinjroqnqas. 
1CO.13.7	Tamo naŋgi qalaqalaiyo kumbra dauryqab di naŋgi gulube kalil qoboiyoqnqab. Osib naŋgi gaigai Qotei qa naŋgo areqalo siŋgilatoqnsib a mondoŋ olo bqas deqa tariŋoqnqab. Osib naŋgi gulube kalil qa siŋgila na tigelesqab.
1CO.13.8	Qalaqalaiyo kumbra di koboqa keresai. Qotei na tamo qudei naŋgi wau enjreqnu deqa naŋgi aqa medabu oqnsib aqa anjam geregere palonteqnub. Ariya wau di koboqas. Qotei na tamo qudei naŋgo meŋ bulyetnjreqnu deqa naŋgi qure utru segi segi naŋgo anjam mareleŋeqnub. Kumbra di dego koboqas. Qotei na tamo qudei naŋgi qalie koba enjreqnaqa naŋgi anjam bole mareqnub. Qalie di dego koboqas. 
1CO.13.9	Iga qalie ti unum. Ariya gago qalie di oto oto deqa iga truquigeqnu. Iga Qotei aqa medabu oqnsim anjam palonteqnum. Anjam di dego oto oto deqa iga truquigeqnu. 
1CO.13.10	Ariya mondoŋ Kristus a olo bosim iŋgi iŋgi kalil keretimqa bati deqa qalie ti anjam ti iga truquigeqnu qaji di torei koboqas. 
1CO.13.11	Nami e aŋgro kiñala sosimqa e aŋgro kiñilala naŋgo powo ti areqalo ti osim anjam maroqnem. Ariya bunuqna e tamo kobaqujaosimqa e aŋgro kiñilala naŋgo kumbra di uratem. 
1CO.13.12	Dego kere bini iga Qotei aqa kumbra geregere qalieosaiunum. Gago qalie di oto oto deqa iga truquigeqnu. Iga ya qolbiq di gago ulatamu geregere unqa keresai dego kere iga Qotei aqa kumbra geregere qalieosaiunum. Ariya mondoŋ iga Qotei aqa areq bosim aqa ulatamu unsimqa bati deqa iga a qa geregere qalieqom. A iga qa geregere qalieeqnu dego kere iga kamba a qa geregere qalieqom. 
1CO.13.13	Iga Qotei qa gago areqalo siŋgilateqnum kumbra di a gaigai sqas. Qotei na iga oqajqa deqa iga tariŋoqnsim unum kumbra di dego gaigai sqas. Qalaqalaiyo kumbra di dego gaigai sqas. Ariya qalaqalaiyo kumbra di tulaŋ bolequja. Qalaqalaiyo kumbra dena kumbra kalil tulaŋ buŋnjrejunu.
1CO.14.1	Deqa was qu, niŋgi gaigai qalaqalaiyo kumbra dauryosib soqniye. Sosib wau kalil Qotei aqa Mondor na niŋgi eŋgeqnu qaji di dego yqajqa tulaŋ siŋgilaoqniye. Wau boledamu bei agiende. Qotei aqa Mondor na niŋgi siŋgila eŋgimqa niŋgi Qotei aqa medabu oqnsib anjam palontoqniye. Osib wau di yqajqa tulaŋ siŋgilaoqniye. 
1CO.14.2	Niŋgi qalie, tamo naŋgi meŋ bulyoqnsib qure utru segi segi naŋgo anjam mareqnub di naŋgi tamo naŋgi minjrosaieqnub. Naŋgi Qotei segi minjeqnub. Di kiyaqa? Anjam di uli anjam deqa tamo qudei naŋgi qusib poinjrqa keresai. Qotei aqa Mondor na naŋgi siŋgila enjreqnu deqa naŋgi meŋ bulyoqnsib anjam di mareqnub. 
1CO.14.3	Ariya tamo naŋgi Qotei aqa medabu oqnsib anjam palonteqnub qaji naŋgi anjam aqa damu geregere babteqnab tamo naŋgi quoqnsib poinjreqnu. Deqa anjam dena naŋgo areqalo siŋgilatetnjroqnsiq naŋgi kumbra bole yqajqa are tigeltetnjroqnsiq naŋgo are miligi boletetnjreqnu. 
1CO.14.4	Tamo naŋgi meŋ bulyoqnsib qure utru segi segi naŋgo anjam mareleŋeqnub qaji naŋgi naŋgo segi areqalo siŋgilateqnub. Ariya tamo naŋgi Qotei aqa medabu oqnsib anjam palonteqnub qaji naŋgi na Kristen tamo uŋgasari kalil naŋgi dego areqalo siŋgilatetnjreqnub. 
1CO.14.5	Ijo areqalo agiende. Niŋgi kalil meŋ bulyoqnsib qure utru segi segi naŋgo anjam maroqnqab di bolequja. Ariya niŋgi Qotei aqa medabu oqnsib anjam palontoqnqab di tulaŋ boledamu. Niŋgi quiye. Tamo bei a meŋ bulyosim qure utru bei naŋgo anjam maroqnim tamo bei a kamba anjam di aqa damu poiyim bulyosim palontqas di kere. Anjam dena Kristen tamo uŋgasari kalil naŋgo areqalo siŋgilatetnjrqas. Ariya anjam bulyo tamo bei sqasai di meŋ bulyo tamo aqa anjam na Kristen tamo uŋgasari naŋgo areqalo siŋgilatetnjrqasai. Deqa tamo naŋgi Qotei aqa medabu oqnsib anjam palonteqnub qaji naŋgi na meŋ bulyo tamo naŋgi tulaŋ buŋnjresqab. 
1CO.14.6	O was qu, niŋgi ijo anjam endeqa geregere are qaliye. E niŋgi qa bosiy meŋ bulyosiy qure utru segi segi naŋgo anjam merŋgit niŋgi qusib poiŋgwasai di anjam dena niŋgi kiersim aqaryaiŋgwas? Keresai. Ariya e Qotei aqa uli anjam bei ubtsiy merŋgitqa kio aqa qalie bole bei babtitqa kio aqa medabu osiy anjam palontitqa kio anjam bei plaltitqa kio niŋgi qusib geregere poiŋgwas di kere. Anjam dena niŋgi aqaryaiŋgwas.
1CO.14.7	Iŋgi qudei ŋambile sosai qaji e deqa niŋgi merŋgit quiye. Tamo bei na yumba qamimqa kio gombiŋ anjamimqa kio ariya aqa anjam di jagwa na osi taqal waiyqas di iga kiersim aqa lou poigwas? Di keresai. 
1CO.14.8	Tamo naŋgi qoto qa gilqa marsib gul anjamibqa ariya gul aqa anjam di jagwa na osi taqal waiyqas di tamo yai naŋgi qoto qa gilqab? Tamo dego bei sosai. 
1CO.14.9	Dego kere niŋgi meŋ bulyosib qure bei naŋgo anjam marqab di tamo naŋgi kiersib qusib poinjrqas? Keresai. Nuŋgo anjam di dego jagwa na osi taqal waiyqas. 
1CO.14.10	Bole, mandamq endia qure utru segi segi naŋgo anjam gargekoba unub. Naŋgo anjam kalil di damu ti. 
1CO.14.11	Ariya tamo bei na e anjam bei merbim qusiy aqa damu poibqasai di a e qa marqas, “A yauŋ tamo.” Yim deqa e kamba a qa marqai, “A dego yauŋ tamo.” 
1CO.14.12	O was qu, niŋgi qure utru segi segi naŋgo anjam maroqnqab di niŋgi kumbra di itqab. E qalieonum, niŋgi Qotei aqa Mondor aqa kumbra oqajqa tulaŋ siŋgilaeqnub. Ariya niŋgi na Kristen tamo uŋgasari naŋgo areqalo siŋgilatetnjrqa maroqnsib deqa Qotei aqa Mondor aqa kumbra oqajqa olo tulaŋ siŋgila na wauoqniye.
1CO.14.13	Ariya nuŋgo ambleq di tamo bei a meŋ bulyosim qure utru bei naŋgo anjam marqa osimqa a mati endegsi Qotei pailyem, “O Abu, ni na siŋgila ebimqa e anjam aqa damu geregere poibim bulyosiy palontqai. Yim tamo uŋgasari naŋgi qusib geregere poinjrqas.” 
1CO.14.14	Niŋgi are qaliye. E meŋ bulyosiy qure utru bei naŋgo anjam na Qotei pailyqai di anjam aqa damu e poibqasai. Ijo segi mondor ijo are miligiq di unu qaji a segi pailyqas. Ijo areqalo laŋa qusim damu poiyqasai. 
1CO.14.15	Deqa e endegyqai. E ijo mondor ti ijo areqalo ti turtsiy pailyoqnqai. E ijo mondor ti ijo areqalo ti turtsiy louoqnqai dego. 
1CO.14.16	Ni ino mondor na segi Qotei pailyqam di tamo laŋaj bei a sosim ino pail di qusim poiyqasai di a endegsi marqa keresai, “Ni bole maronum.” A degsi marqa keresai. Di kiyaqa? A ino pail poiyosai deqa. 
1CO.14.17	Bole, ni Qotei pailyosim biŋiyonum di bolequja. Ariya tamo di a ino pail qusiq poiyosai deqa ino pail dena aqa areqalo siŋgilatetosai. 
1CO.14.18	E Qotei biŋiyeqnum. Di kiyaqa? E bati gargekoba meŋ bulyoqnsim qure utru bei bei naŋgo anjam mareleŋeqnum. Ijo kumbra dena e na niŋgi tulaŋ buŋgejunum. 
1CO.14.19	Ariya Kristen tamo uŋgasari naŋgi Qotei louqa koroesoqnibqa e naŋgo koroq dia anjam tulaŋ truquyala segi minjroqnit naŋgi qusib poinjrqas di bolequja. Ariya e meŋ bulyosiy qure utru segi segi naŋgo anjam tulaŋ olekoba totoryosiy naŋgi minjroqnit naŋgi poinjrqasai di keresai.
1CO.14.20	O was qu, niŋgi aŋgro kiñilala naŋgi bulosib nanariosib walwelaib. Niŋgi tamo bole bole naŋgi bulosib areqalo bole na walweloqniye. Niŋgi qalie, aŋgro mom naŋgi kumbra uge qa poinjrosaieqnu. Deqa niŋgi kumbra uge kalil qa aŋgro mom naŋgi bulosib nanariosib soqniye. 
1CO.14.21	Agi Qotei aqa dal anjam bei nami endegsib neŋgreŋyeb unu, “Tamo Koba Qotei a marqo, ‘E na qure utru bei bei qaji tamo naŋgo anjam na ijo segi tamo uŋgasari naŋgi anjam minjroqnqai. Ariya naŋgi ijo anjam quetbqasai.’” 
1CO.14.22	Deqa was qu, Qotei a na tamo naŋgo meŋ bulyetnjreqnu di aqa utru agiende. Kumbra dena a na tamo uŋgasari a qa naŋgo areqalo siŋgilatosaieqnub qaji naŋgi aqa siŋgila osornjreqnu. Tamo uŋgasari a qa naŋgo areqalo siŋgilateqnub qaji naŋgi qa sai. Ariya tamo naŋgi Qotei aqa medabu oqnsib anjam palonteqnub di aqa utru agiende. Kumbra dena a na tamo uŋgasari a qa naŋgo areqalo siŋgilateqnub qaji naŋgi aqaryainjreqnu. Tamo uŋgasari a qa naŋgo areqalo siŋgilatosaieqnub qaji naŋgi qa sai.
1CO.14.23	Deqa niŋgi kalil Qotei tal miligiq di koroesosibqa niŋgi kalil meŋ bulyosib qure utru segi segi naŋgo anjam maroqnqab di bolesai. Niŋgi degyqab di tamo qudei Qotei qaliesai qaji naŋgi nuŋgo koro miligiq gilsib nuŋgo anjam di qusib niŋgi qa marqab, “Naŋgi nanarionub deqa anjam di mareqnub.” 
1CO.14.24	Ariya niŋgi kalil Qotei aqa medabu osib anjam palontoqnib ariya tamo bei Qotei qaliesai qaji kio tamo laŋaj bei kio a nuŋgo koro miligiq gilsim nuŋgo anjam di qusim a poiyqas. Yim anjam dena aqa are qametim a aqa une qa geregere qalieqas. 
1CO.14.25	Osim aqa areqalo uge kalil aqa are miligiq di uliejunu qaji di boleq atsim siŋga pulutosim Qotei aqa ñam soqtosim niŋgi merŋgwas, “Bole, Qotei a nuŋgo ambleq di unu.”
1CO.14.26	Deqa was qu, niŋgi Qotei louqa korooqnsibqa niŋgi endegyoqniye. Niŋgi kalil segi segi wau ti deqa niŋgi qudei louoqniye. Niŋgi qudei Qotei aqa anjam plaltoqniye. Niŋgi qudei Qotei aqa uli anjam ubtoqniye. Niŋgi qudei meŋ bulyosib qure utru segi segi naŋgo anjam maroqniye. Niŋgi qudei qure utru segi segi naŋgo anjam aqa damu poiŋgim bulyosib palontoqniye. O was qu, nuŋgo wau segi segi dena niŋgi na Kristen tamo uŋgasari naŋgi siŋgilatnjroqniye. 
1CO.14.27	Tamo qudei naŋgi meŋ bulyosib qure utru segi segi naŋgo anjam marqa laqnib niŋgi na minjrib tamo aiyel kio tamo qalub kio segi anjam marqab. Tamo gargekoba naŋgi meŋ bulyqab di bolesai. Ariya naŋgi koba na turtsib anjam maraib. Bei nami marim bei bunu marqas. Ariya naŋgi meŋ bulyosib anjam maroqnib niŋgi na anjam bulyo tamo bei minjib a naŋgo anjam di qusim poiyim a na anjam bulyosim plalteme. Yim tamo uŋgasari kalil naŋgi qusib poinjrqas. 
1CO.14.28	Ariya nuŋgo koroq dia anjam bulyo tamo bei sosaiamqa meŋ bulyo tamo naŋgi anjam maraib. Naŋgi mequmosib naŋgo segi are miligiq di Qotei pailyebe. 
1CO.14.29	Tamo aiyel kio tamo qalub kio naŋgi segi Qotei aqa medabu oqnsib anjam palontoqnebe. Tamo gargekoba naŋgi anjam palontoqnaib. Ariya naŋgi anjam palontosib merŋgoqnibqa naŋgo anjam bole kio sai kio deqa osib pegiyoqniye. 
1CO.14.30	Tamo bei a tigelosim Qotei aqa anjam palontoqnim ariya Qotei na tamo bei awejunu qaji a anjam bei osoryim tamo nami anjam palonteqnu qaji a mati medabu getentosim olo awoamqa tamo di kamba tigelosim anjam palontqas. 
1CO.14.31	Niŋgi segi segi kalil kumbra di dauryosib Qotei aqa medabu oqnsib anjam palontoqniye. Palontoqnib Kristen tamo uŋgasari kalil naŋgi qusib qalie osib anjam dena naŋgo are siŋgilatetnjroqnqas. 
1CO.14.32	Niŋgi na Qotei aqa medabu o qaji tamo naŋgi minjribqa naŋgi na naŋgo segi medabu geregere taqatoqnsib anjam maroqnebe. Deqa naŋgi tigelqa batioqnim naŋgi tigelosib Qotei aqa anjam geregere palontoqnqab. 
1CO.14.33+1CO.14.34	Qotei na aqa segi wau kalil geregere yoqnsiqa a na aqa wau bei niñaqyosaieqnu. Deqa iga kalil aqa kumbra di dauryosim areqalo qujaitosim koba na lawo sosim aqa wau geregere yoqnqom.
1CO.14.33+1CO.14.34	Ariya niŋgi Qotei louqa korooqnsibqa niŋgi na uŋgasari naŋgi minjribqa naŋgi mequmesoqneb. Naŋgi anjam maraib. Sawa sawa kalilq dia Qotei aqa segi tamo uŋgasari naŋgo koroq dia naŋgi kumbra degyeqnub. Deqa uŋgasari naŋgi naŋgo segi ñam aguq atoqnsib naŋgo tamo naŋgo sorgomq di geregere mequmosib soqnebe. Agi anjam di Moses aqa dal anjamq di unu. 
1CO.14.35	Deqa koroq dia anjam palonto tamo naŋgi anjam palontoqnib uŋgasari naŋgi anjam aqa damu qalieqajqa maroqnib niŋgi na naŋgi saidnjrsib endegsib minjriye, “Yaintim nuŋgo segi talq dia niŋgi nuŋgo gumbuluŋ naŋgi nenemnjrib naŋgi na anjam aqa damu merŋgwab.” Niŋgi na naŋgi degsib minjriye. Di kiyaqa? Uŋgasari naŋgi koroq dia anjam marqab di kumbra bolesai. 
1CO.14.36	O was qu, Qotei aqa anjam nuŋgoq dena brantej e? Niŋgi segi na Qotei aqa anjam eb e? Sai.
1CO.14.37	Nuŋgo ambleq di tamo bei a endegsi are qalqas, “Qotei na e wau ebej deqa e aqa medabu o qaji tamo bole.” O a endegsi are qalqas, “E Qotei aqa Mondor ti unum.” Di a kere are qalqo. Ariya tamo di a olo endegsi poiyem, “Anjam Pol na neŋgreŋyosiq iga qa qariŋyqo qaji endi Tamo Koba Qotei aqa segi dal anjam.” 
1CO.14.38	Ariya tamo bei a ijo anjam endi qusim uratimqa niŋgi na endegsib minjiye, “Ni Qotei aqa medabu o qaji tamo bolesai.” 
1CO.14.39	Deqa ijo was qu, niŋgi Qotei aqa medabu osib anjam palontqajqa tulaŋ siŋgilaoqniye. Ariya nuŋgo koroq dia tamo qudei naŋgi meŋ bulyosib qure utru segi segi naŋgo anjam maroqnib niŋgi na naŋgi olo saidnjraib. 
1CO.14.40	Ariya niŋgi Qotei louqajqa kumbra kalil geregere dauryosib soqniye.
1CO.15.1	Ariya was qu, Yesus aqa anjam bole e nami palontosim niŋgi merŋgoqnem qaji di bini e olo pulutsiy niŋgi merŋgwai. Anjam di niŋgi nami qusib dauryeb. Deqa e qalieonum, bini niŋgi anjam di siŋgila na ojsib tigelejunub. 
1CO.15.2	Anjam e nami palontosim niŋgi merŋgoqnem qaji di niŋgi olo torei siŋgila na ojesoqniye. Ojesqab di Qotei a niŋgi oqas. Niŋgi nami Yesus qa nuŋgo areqalo siŋgilateb. Ariya niŋgi laŋa babaŋ na siŋgilatqab di Qotei a niŋgi oqasai.
1CO.15.3	Anjam bole e nami palontosim niŋgi merŋgoqnem qaji di e Yesus aqa baŋq dena em. Anjam di tulaŋ kobaquja. Anjam agiende. Kristus a gago une qa moiej. Anjam di agi neŋgreŋq di unu. 
1CO.15.4	A moinaqa subq ateb. Bati qalub koboonaqa a olo subq na tigelej. Anjam di dego neŋgreŋq di unu. 
1CO.15.5	Ariya a subq na tigelosiqa Pita aqaq di brantonaq unej. Osiqa aqa aŋgro 12-pela naŋgoq di dego brantonaq uneb. 
1CO.15.6	Osiqa bunuqna bati qujai qa a Kristen tamo 500 naŋgoq di dego brantonaq uneb. Naŋgi gargekoba bini unub. Ariya naŋgi qudei moreŋeb. 
1CO.15.7	Ariya bunuqna a Jems aqaq di brantonaq unej. Osiqa aqa anjam maro tamo kalil dego naŋgoq di brantonaq uneb.
1CO.15.8	Ariya olo bunuqna a e qa dego brantonaq unem. Uŋa bei a bati grotosim aqa aŋgro ŋambabtougetqas dego kere Kristus a bunuqna e qa brantonaq unem. 
1CO.15.9	E degsi maronum. Di kiyaqa? E nami Qotei aqa tamo uŋgasari naŋgi ugeugeinjroqnem. Deqa tamo naŋgi e Yesus aqa anjam maro tamo bolesai degsib merbqab di kere. Di kiyaqa? Ijo ñam tulaŋ aguq aiejunu deqa. Yesus aqa anjam maro tamo kalil naŋgi na e buŋbejunub. 
1CO.15.10	Ariya Qotei a e qa are boleiyej deqa bini e aqa anjam maro tamo unum. A e qa are boleiyej aqa kumbra di laŋa uloŋosai. E aqa kumbra di osim siŋgila na waukobaoqnsim Qotei aqa anjam maro tamo kalil naŋgi tulaŋ buŋnjreqnum. Ariya e ijo segi siŋgila na wau di yosaieqnum. Qotei a e qa are boleiyej deqa a na e siŋgila ebeqnaqa e wau di yeqnum. 
1CO.15.11	E na kio tamo qudei naŋgi na kio wau di yeqnum di uŋgum. Yesus a moisiq olo subq na tigelej anjam di iga kalil palonteqnam niŋgi quoqnsib nuŋgo areqaloq di siŋgilateqnub.
1CO.15.12	Kristus a moinaqa Qotei na olo subq na tigeltej anjam di iga gaigai palontosim laqnum. Ariya kiyaqa niŋgi qudei mareqnub, “Tamo moreŋeb qaji naŋgi olo subq na tigelqasai”? 
1CO.15.13	Tamo moreŋeb qaji naŋgi olo subq na tigelqasai anjam di bole qamu Qotei na Kristus dego subq na tigeltosai qamu. 
1CO.15.14	Qotei na Kristus subq na tigeltosai qamu anjam iga palonteqnum qaji di bolesai qamu nuŋgo areqalo Kristus qa siŋgilateqnub qaji di laŋa uloŋej qamu. 
1CO.15.15	Qotei na tamo moreŋeb qaji naŋgi olo subq na tigeltnjrqasai anjam di bole qamu Qotei na Kristus dego subq na tigeltosai qamu iga Qotei aqa kumbra kalil gisaŋ qa mareqnum qamu. Agi iga mareqnum, Qotei a Kristus subq na tigeltej. 
1CO.15.16	Od, Qotei na tamo moreŋeb qaji naŋgi olo subq na tigeltnjrqasai anjam di bole qamu Qotei na Kristus dego subq na tigeltosai qamu. 
1CO.15.17	Qotei na Kristus subq na tigeltosai qamu nuŋgo areqalo Kristus qa siŋgilateqnub qaji dena niŋgi aqaryaiŋgwa keresai qamu niŋgi nuŋgo uneq di unub qamu. 
1CO.15.18	Deqa tamo naŋgi Kristus qa naŋgo areqalo siŋgilatosib nami moreŋeb qaji naŋgi torei padaleb qamu. 
1CO.15.19	Iga subq na olo tigelqasai anjam di bole qamu Kristus a na iga mandam qa iŋgi iŋgi segi qa segi aqaryaigo qamu iga tamo tulaŋ ugedamu sosim tamo uŋgasari kalil mandamq endi unub qaji naŋgi buŋnjronum qamu.
1CO.15.20	Ariya iga degsi sqasai. Kristus a moinaqa Qotei na a olo subq na tigeltej. A tamo kalil nami moreŋeb qaji naŋgi qa namoosiq subq na tigelej. 
1CO.15.21	Niŋgi qalie, tamo qujai Adam a une atej deqa a moio qa utru. Dego kere Kristus a subq na tigelo qa utru. 
1CO.15.22	Adam aqa leŋ kalil naŋgi moreŋeqnub. Dego kere Kristus aqa tamo kalil naŋgi olo ŋambile oqab. 
1CO.15.23	Ariya iga gago segi segi bati dauryosim subq na olo tigelosim ŋambile oqom. Namoqna Kristus a subq na tigelej. Ariya mondoŋ Kristus a olo laŋ qureq na bamqa bati deqa iga aqa segi tamo uŋgasari iga dego subq na olo tigelqom.
1CO.15.24	Bati deqa iŋgi iŋgi kalil koboqas. Mandor kokba ti mondor uge uge ti gate kokba ti naŋgo siŋgila ti kalil di Kristus na kobotetnjrqas. Osim a na iŋgi iŋgi kalil olo eleŋosim aqa Abu Qotei aqa baŋq di uratqas. Yim Qotei a segi Mandor Koba tigelosim iŋgi iŋgi kalil taqatesqas. 
1CO.15.25	Kristus a degyqas. Di kiyaqa? A Mandor Koba sosim gilsim gilsim diŋo bati brantimqa Qotei na aqa jeu tamo kalil naŋgi eleŋosim aqa sorgomq di atim a na naŋgi taqatnjresqas. 
1CO.15.26	Osim bati deqa a na aqa jeu tamo kalil naŋgi di kobotnjrsim ariya a na moio dego kobotqas. 
1CO.15.27	Agi Qotei aqa anjam bei nami endegsib neŋgreŋyeb unu, “Qotei na iŋgi iŋgi kalil eleŋosiqa Kristus aqa sorgomq di atej.” O was qu, Qotei a segi na iŋgi iŋgi kalil di eleŋosiqa Kristus aqa sorgomq di atej. Qotei aqa anjam degsib neŋgreŋyeb unu. Deqa iga qalieonum, Qotei a segi Kristus aqa sorgomq di sqasai. 
1CO.15.28	Ariya mondoŋ Qotei na iŋgi iŋgi kalil di olo eleŋosim Kristus aqa sorgomq di atim soqnim Qotei aqa Ŋiri a kamba dego Qotei aqa sorgomq di sqas. Soqnim Qotei na iŋgi iŋgi kalil di tulaŋ buŋnjrsimqa a segi naŋgo Mandor Koba sosim naŋgi bati gaigai taqatnjroqnqas.
1CO.15.29	Tamo qudei naŋgi tamo nami moreŋeb qaji naŋgi qa olo are qaloqnsib yanso eqnub. Ariya tamo moreŋeb qaji naŋgi olo subq na tigelqasai anjam di bole qamu naŋgi kiyaqa naŋgi qa yanso eqnub? 
1CO.15.30	Iga Kristus aqa anjam mare mare laqnsim tamo uŋgasari naŋgi endegsi minjreqnum, “Tamo moreŋeb qaji naŋgi olo subq na tigelqab.” Iga wau di yeqnum deqa tamo gargekoba naŋgi iga qa ŋiriŋoqnsib bati gaigai iga padaltqa laqnub. Ariya tamo moreŋeb qaji naŋgi olo subq na tigelqasai anjam di bole qamu iga kiyaqa Kristus aqa wau di ojoqnsim laqnum? 
1CO.15.31	O was qu, e bole maronum, e bati gaigai moiqa laqnum. Niŋgi ti e ti gago Tamo Koba Kristus Yesus beteryejunum deqa e niŋgi qa tulaŋ areboleboleibeqnu. Deqa e anjam endi ulitosai. E niŋgi merŋgonum. 
1CO.15.32	E mandam tamo naŋgo areqalo dauryosim Efesus qureq dia wagme juwaŋ naŋgi ti qotoqnem qamu kumbra dena e kiersim aqaryaibqas? Tamo moreŋeb qaji naŋgi olo subq na tigelqasai anjam di bole qamu iga endegsi maronum qamu, “Iga nebe moiqom kio deqa uŋgum, iga alaŋoqnsim gago segi jejamu qa areboleboleigoqnim iŋgi ti ya ti uyoqnqom.” Degsi maronum qamu.
1CO.15.33	O was qu, tamo qudei naŋgi na niŋgi gisaŋgaib deqa niŋgi geregere ŋam atsib soqniye. Anjam bei unu di niŋgi qalie. Anjam agiende, “Iga tamo uge naŋgi ti laqnqom di naŋgi na gago areqalo ugetetgibqa iga kumbra bole uratosim naŋgi daurnjrqom.” Anjam degsi unu. 
1CO.15.34	Deqa niŋgi nanari kumbra uratosib areqalo bole ti sosib olo une yoqnaib. Niŋgi quiye. Nuŋgo ambleq di tamo qudei naŋgi Qotei qalieosaiunub. Niŋgi deqa jemaiŋgwajqa deqa e anjam di niŋgi merŋgonum.
1CO.15.35	Ariya was qu, tamo bei na e endegsi nenembqas, “Tamo moreŋeb qaji naŋgi kiersib olo subq na tigelqab? Naŋgi jejamu kiero osib olo tigelqab?” 
1CO.15.36	O was qu, tamo di a nanariosiq deqa degsi nenembqo. Niŋgi qalie. Wit bunuj breiyibqa mandamq aisim a laŋa mandamq di sqas. Ariya wit moio breiyib di a olo ŋambile sosim qoqitosim oqwas. 
1CO.15.37	Wit kio kurgus kio qoqitosiq geitqo qaji di otorosim olo yagwasai. Aqa gei moio segi yagim dena oqwas. 
1CO.15.38	Tamo bei na wit yago kio kurgus yago kio yagimqa a olo qoqitosim oqimqa Qotei aqa segi areqalo na naŋgi tanu segi segi enjrqas. Naŋgo tanu di uno segi segi. 
1CO.15.39	Tamo ti wagme ti qebari ti qe ti naŋgo jejamu dego uno segi segi. 
1CO.15.40	Laŋ qaji iŋgi iŋgi naŋgo uno bei. Mandam qaji iŋgi iŋgi naŋgo uno bei. Laŋ qaji iŋgi iŋgi naŋgo wala bei. Mandam qaji iŋgi iŋgi naŋgo wala bei. 
1CO.15.41	Seŋ ti bai ti bongar ti naŋgo riaŋ segi segi. Bongar kalil naŋgi dego naŋgo riaŋ segi segi.
1CO.15.42	Dego kere tamo naŋgi moreŋonub naŋgo jejamu subq atonub qaji di qusaqas. Ariya tamo naŋgi subq na tigelqab qaji naŋgo jejamu olo qusaqasai. Naŋgi ŋambile gaigai sqab. 
1CO.15.43	Tamo naŋgi moreŋonub naŋgo jejamu subq atonub qaji di jejamu uge. Ariya tamo naŋgi subq na tigelqab qaji naŋgo jejamu di tulaŋ boledamu. Tamo naŋgi moreŋonub naŋgo jejamu subq atonub qaji di siŋgila saiqoji. Ariya tamo naŋgi subq na tigelqab qaji naŋgo jejamu di siŋgila ti sqas. 
1CO.15.44	Tamo naŋgi moreŋonub naŋgo jejamu subq atonub qaji di mandam qaji jejamu. Ariya tamo naŋgi subq na tigelqab qaji naŋgo jejamu di laŋ qaji jejamu.
1CO.15.44	Iga bini mandam qaji jejamu ti unum. Deqa iga qalieonum, mondoŋ gago laŋ qaji jejamu dego brantqas. 
1CO.15.45	Agi Qotei aqa anjam bei nami endegsib neŋgreŋyeb unu, “Adam namij a mandam qaji ŋambile osi soqnej.” Ariya Adam bunuj a bunuqna bosiqa a segi Mondor ti sosiqa tamo uŋgasari naŋgi laŋ qaji ŋambile enjrej. Adam bunuj di Kristus. 
1CO.15.46	Ŋambile Mondor na iga egej qaji di nami brantosai. Mandam qaji ŋambile di nami brantej. Ariya ŋambile Mondor na iga egej qaji di bunuqna brantej. 
1CO.15.47	Qotei na Adam namij a mandam na gereiyej. Deqa Adam a mandam qaji tamo. Ariya Adam bunuj a laŋ qureq na bej. 
1CO.15.48	Adam a mandam qaji tamo deqa aqa leŋ kalil naŋgi dego mandam qaji tamo. Ariya Kristus a laŋ qaji tamo deqa aqa tamo kalil naŋgi dego laŋ qaji tamo unub. 
1CO.15.49	Adam a mandam qaji tamo soqnej dego kere bini iga dego a bulosim mandam qaji tamo unum. Ariya Kristus a laŋ qaji tamo deqa mondoŋ iga dego a bulosim laŋ qaji tamo sqom.
1CO.15.50	O was qu, e na niŋgi endegsi merŋgwai. Qotei na mandam qaji tamo naŋgi oqa keresai. Deqa a naŋgo Mandor Koba sosim naŋgi taqatnjrqa keresai dego. Gago jejamu moisim qusaqas qaji di ŋambile gaigai sqa keresai. 
1CO.15.51	Deqa e na uli anjam bei niŋgi endegsi merŋgwai. Iga kalil moiqasai. Ariya iga kalil jejamu bulyosim jejamu bunuj oqom. 
1CO.15.52	Qotei na gul bunu geteŋ qaji di anjamimqa tamo nami moreŋeb qaji naŋgi olo subq na tigelqab. Deqa naŋgo jejamu olo bunu qusaqasai. Ariya iga tamo moiosai qaji iga dego jejamu bulyosim olo jejamu bunuj oqom. O was qu, kumbra di urur brantoqujatqas. 
1CO.15.53	Gago jejamu ugeqas qaji endi iga uratosim olo jejamu bei ugeqasai qaji di oqom. Gago jejamu moiqas qaji endi iga uratosim olo jejamu bei moiqasai qaji di oqom. 
1CO.15.54	Bole, gago jejamu ugeqas qaji endi iga uratosim olo jejamu bei ugeqasai qaji di oqom. Gago jejamu moiqas qaji endi iga uratosim olo jejamu bei moiqasai qaji di oqom. Yim bati deqa Qotei aqa anjam bei nami neŋgreŋyeb qaji di aqa damu brantqas. Qotei aqa anjam agiende, “Qotei a tulaŋ siŋgilaosiq deqa a qoto buŋyosiq moio kobotej. 
1CO.15.55	O Moio, ni gaigai siŋgilaoqnsim tamo naŋgi qoto itnjreqnum. Ariya ino siŋgila di qabi unu? A koboej. O Moio, ni gaigai tamo naŋgi qaja na ñumeqnum. Ariya ino qaja di qabi unu? A koboej.”
1CO.15.56	O was qu, moio aqa qaja agi une. Une aqa siŋgila agi Qotei aqa dal anjam. 
1CO.15.57	Ariya Qotei na gago Tamo Koba Yesus Kristus aqa siŋgila na iga siŋgilatgeqnu deqa iga qoto buŋyoqnsim tigelejunum. Deqa iga Qotei tulaŋ biŋiyeqnum.
1CO.15.58	Deqa ijo was bole, niŋgi siŋgila na soqniye. Sosib niŋgi Tamo Koba Yesus qa waukobaoqniye. Niŋgi wau di urataib. Niŋgi qalie, niŋgi Tamo Koba Yesus aqa wau ojeqnub di uloŋqa keresai. Deqa niŋgi gaigai Tamo Koba Yesus aqa wau siŋgila na yoqniye.
1CO.16.1	Ariya was qu, niŋgi silali koroiyosib Qotei aqa tamo uŋgasari Jerusalem di unub qaji naŋgi aqaryainjrqajqa deqa niŋgi merŋgwai. Silali koroiyqajqa gam di e nami Qotei aqa tamo uŋgasari Galesia sawaq di unub qaji naŋgi osornjrnam naŋgi dauryeb. Ariya e na niŋgi dego gam di osorŋgit dauryiye. 
1CO.16.2	Yori batioqnimqa niŋgi segi segi silali soqnim oto oqnsib nuŋgo segi talq di atoqnib soqnem. Ariya bunuqna silali kobaamqa e botqa niŋgi nami silali ateb unu deqa urur koroiyib e na osiy qariŋyit Jerusalem gilqas. Deqa niŋgi olo bunuqna silali qa ŋamqasai. 
1CO.16.3	E botqa niŋgi na tamo qudei naŋgi giltnjrib e na neŋgreŋ bei naŋgi enjrsiy qariŋnjrit naŋgi silali di osib Jerusalem qureq osi gilqab. 
1CO.16.4	E dego gilqa are soqnim naŋgi na e daurbib iga koba na gilqom.
1CO.16.5	Ariya e mati Masedonia sawa ambleq na walwelosiy aisiy Kristen tamo uŋgasari di unub qaji naŋgi unjrsiy ariya bunuqna e niŋgi qa bqai. 
1CO.16.6	E niŋgi qa bosiy niŋgi koba na sqai kio. E qaliesai, e bati olekoba niŋgi koba na soqnit ulili bati koboqas kio. Ariya e niŋgi koba na sosiy olo uratŋgsiy sawa beiq gilqa laqnit niŋgi na e silali qa aqaryaibib e gilqai. 
1CO.16.7	Ijo areqalo agiende. E bati truquyala niŋgi koba na sqasai. Tamo Koba Yesus na odbimqa e bati olekoba niŋgi koba na sqai. 
1CO.16.8	Ariya e mati Efesus qureq endi soqnit Juda naŋgo yori bati koba ñam Pentikos di brantqas. 
1CO.16.9	Qotei na gam waqtetbej deqa e qure endia waukobaoqnsim tamo uŋgasari gargekoba naŋgi are bulyetnjreqnum. Deqa e niŋgi qa urur bqasai. E mati endi sosiy wauoqnqai. E waueqnum deqa jeu tamo gargekoba naŋgi ijo wau tentetbqajqa laqnub.
1CO.16.10	Ariya Timoti a niŋgi qa bamqa niŋgi a osib geregereiyiye. Yim a ulaqasai. A niŋgi koba na are lawo na sqas. Niŋgi quiye. Timoti a e ombla wau qujai. Aqo aiyel Tamo Koba Yesus aqa wau ojeqnum. 
1CO.16.11	Deqa nuŋgo ambleq di tamo bei na Timoti aqa ñam ugetetosim a qoreiyaiq. Ariya a olo niŋgi uratŋgosim walwelqa laqnimqa niŋgi na silali qa aqaryaiyosib lawo na suweiyib a olo e qa bqas. A Kristen was qudei naŋgi koba na e qa bqab deqa e naŋgi qa tariŋoqnqai.
1CO.16.12	Ariya gago was Apolos aqa anjam agiende. Bati gargekoba e siŋgila na minjoqnem, “Gago Kristen was qudei naŋgi Korin Kristen naŋgi unjrqajqa giloqnib ni uratnjraim. Ni naŋgi daurnjrsim gile.” Onaqa a gilqa uratoqnej. Bunuqna a niŋgi qa bqajqa bati kereamqa a niŋgi qa bqas.
1CO.16.13	Ariya was qu, niŋgi geregere ŋam atoqniye. Osib niŋgi siŋgila na tigelesosib Yesus qa nuŋgo areqalo siŋgilatoqniye. Niŋgi iŋgi bei qa ulaaib. Niŋgi siŋgila na soqniye. 
1CO.16.14	Osib niŋgi na tamo kalil naŋgi ti Qotei a ti qalaqalainjroqniye. Niŋgi kumbra bei yqa oqnsib mati qalaqalaiyo kumbra na yoqniye.
1CO.16.15	O was qu, niŋgi tamo uŋgasari Stefanas aqa talq di unub qaji naŋgi qa qalie bole. Naŋgi tamo kalil Akaia sawaq di unub qaji naŋgi qa namoosib nami are bulyeb. Naŋgi naŋgo segi areqalo na Qotei aqa tamo uŋgasari naŋgi qa waueqnub. Deqa e niŋgi siŋgila na endegsi merŋgwai. 
1CO.16.16	Niŋgi tamo deqaji naŋgo sorgomq di soqniye. Sosib tamo naŋgi tamo deqaji naŋgi aqaryainjroqnsib waueqnub qaji naŋgo sorgomq di dego soqniye.
1CO.16.17	Ariya Stefanas na Fortunatus na Akaikus na naŋgi qalub e qa bonub deqa e tulaŋ areboleboleibqo. Niŋgi e qa bqa keresai deqa naŋgi na kamba nuŋgo sawa osib e qa bonub. 
1CO.16.18	Bosib e ti niŋgi ti gago are latetgonub. Deqa niŋgi tamo deqaji naŋgi qa tulaŋ areboleboleiŋgeme.
1CO.16.19	Ariya was qu, tamo uŋgasari Esia sawaq dia Qotei qa loueqnub qaji naŋgi na niŋgi kaiyeiŋgonub. Akwila wo Prisila wo naŋgi aiyel niŋgi qa tulaŋ areboleboleinjrqo deqa naŋgi Tamo Koba Yesus aqa ñam na kaiye anjam niŋgi qa qariŋyonub. Tamo uŋgasari kalil naŋgo talq dia Qotei qa loueqnub qaji naŋgi dego niŋgi kaiyeiŋgonub. 
1CO.16.20	Kristen was kalil endi unub qaji naŋgi na dego niŋgi kaiyeiŋgonub. Ariya niŋgi na nuŋgo Kristen was kalil naŋgi segi segi kundoqnjriye. Kumbra di agi Qotei aqa segi tamo uŋgasari kalil naŋgi yeqnub.
1CO.16.21	E Pol. E ijo segi baŋ na kaiye anjam endi neŋgreŋyosim niŋgi qa qariŋyonum.
1CO.16.22	Ariya e ijo anjam getentqai. Tamo bei a Tamo Koba Yesus qalaqalaiyqasai di Qotei na kamba tamo di uge qa minjsim ŋolawotqas. O Tamo Koba Yesus, ni aue.
1CO.16.23	Tamo Koba Yesus a niŋgi qa are boleiyeme. 
1CO.16.24	E Kristus Yesus aqa ñam na niŋgi kalil qalaqalaiŋgeqnum.
2CO.1.1	E Pol. Kristus Yesus na e qariŋbej deqa e aqa anjam marsim laqnum. Qotei aqa segi areqalo na e merbej, “Ni ijo Aŋgro Yesus aqa wau oje.” Onaqa e Qotei aqa areqalo di dauryosim agi e Yesus aqa wau ojeqnum. Niŋgi Korin qureq dia Qotei qa loueqnub qaji. Aqo gago was Timoti wo anjam endi neŋgreŋyosim niŋgi ti Qotei aqa segi tamo uŋgasari kalil Akaia sawaq di unub qaji naŋgi qa ti qariŋyonum. 
2CO.1.2	Gago Abu Qotei wo Tamo Koba Yesus Kristus wo naŋgi aiyel niŋgi qa are boleinjrimqa niŋgi lawo na soqniye.
2CO.1.3	Iga gago Tamo Koba Yesus Kristus aqa Abu Qotei aqa ñam soqtoqnqom. A gago Abu deqa a iga qa are tulaŋ boleiyeqnu. A iga qa dulqajqa utru. A tamo kalil gulube ti unub qaji naŋgo are latetnjro qaji Qotei. 
2CO.1.4	Deqa a gago gulube kalil qa gago are latetgeqnu. Yeqnaqa aqa kumbra dena iga na olo kamba tamo uŋgasari gulube ti unub qaji naŋgo are latetnjreqnum. 
2CO.1.5	Kristus a jaqatiŋ koba ej deqa iga dego jaqatiŋ koba eqnum. Kristus aqa kumbra dena Qotei na gago are olo latetgeqnu. 
2CO.1.6	Iga gulube eqnum di aqa utru agiende. Iga gulube oqnimqa gago gulube dena nuŋgo are latetŋgwajqa deqa. Yim Qotei na niŋgi oqas. Ariya Qotei na gago are latetgoqnimqa dena dego nuŋgo are latetŋgwajqa deqa. Qotei a nuŋgo are latetŋgeqnu deqa jaqatiŋ iga eqnum qaji di niŋgi dego oqnsib siŋgila na tigelesqab. 
2CO.1.7	Iga niŋgi qa gago areqalo siŋgilatosim endegsi maronum, niŋgi siŋgila na tigelesqab. Iga qalieonum, niŋgi iga ti beterosib jaqatiŋ eqnum deqa Qotei na niŋgi ti iga ti gago are latetgoqnqas.
2CO.1.8	O was qu, iga Esia sawaq di sosimqa gulube kobaquja item. Gulube dena iga ugeugeigosiqa gago siŋgila tulaŋ buŋyej. Deqa iga endegsi are qalem, gulube dena iga moiotgwas. O was qu, niŋgi di qalieqajqa deqa e anjam endi neŋgreŋyonum. 
2CO.1.9	Bole, iga are qalem, gulube dena iga moiotgwas. Agi anjam pegiyo tamo a na tamo bei minjqas, “Ni une ti deqa ni moiqam.” Dego kere iga are qalem, gulube dena iga moiotgwas. Ariya Qotei aqa areqalo agiende. Iga gulube osim dena iga poigwas, bole, iga gago segi siŋgila qa are qalqasai. Iga Qotei aqa siŋgila qa are qalqom. Agi a na qujai tamo moreŋo qaji naŋgi olo subq na tigeltnjreqnu. 
2CO.1.10	O was qu, gulube dena iga moiotgwa laqnaqa Qotei na olo iga aqaryaigosiqa gulube di taqal atej. Bunuqna dego a na iga aqaryaigoqnqas. Deqa iga Qotei qa gago areqalo siŋgilatosim maronum, a na gaigai gago gulube kalil qa aqaryaigoqnqas. Yim iga bole sqom. 
2CO.1.11	Ariya niŋgi na dego nuŋgo pail na iga aqaryaigoqniye. Yim Qotei a tamo uŋgasari gargekoba naŋgo pail quoqnsim deqa iga aqaryaigoqnqas. Yoqnim tamo uŋgasari gargekoba naŋgi Qotei aqa kumbra di unoqnsib a biŋiyoqnqab.
2CO.1.12	O was qu, e ijo kumbra bei endeqa tulaŋ areboleboleibqo. Ijo are miligiq di e qalieonum, e kumbra bole tiŋtiŋ segi dauryoqnsim yeqnum. Kumbra Qotei na osorbej qaji di segi e dauryoqnsim yeqnum. E mandam tamo naŋgoq dena powo osim kumbra di yosaieqnum. Qotei a e qa are boleiyosiq kumbra di osorbej deqa e yeqnum. Deqa e tamo uŋgasari kalil naŋgo ambleq dia kumbra di yeqnum. Agi e nuŋgo ambleq di dego nami kumbra di tulaŋ koba yoqnem. 
2CO.1.13+2CO.1.14	Anjam kalil e neŋgreŋyosim niŋgi qa qariŋyonum qaji endi niŋgi sisiyosib poiŋgwajqa deqa neŋgreŋyonum. Bole, ijo anjam qudei qa niŋgi geregere poiŋgosaieqnu. Ariya ijo areqalo agiende. Niŋgi ijo anjam kalil qa poiŋgekritqas. Yim gago Tamo Koba Yesus a olo bqajqa batiamqa niŋgi e qa tulaŋ areboleboleiŋgim e kamba dego niŋgi qa tulaŋ areboleboleibqas.
2CO.1.15+2CO.1.16	E niŋgi qa ijo areqalo siŋgilatosim endegsi maronum, niŋgi ijo kumbra kalil qa areboleboleiŋgwas. Utru deqa e nami anjam endegsi qosem, e mati niŋgi qa bosiy nuŋgsiy olo niŋgi uratŋgsiy Masedonia sawaq gilsiy dena puluosiy bosiy niŋgi olo nuŋgwai. Deqa bati aiyel e niŋgi nuŋgwajqa are qalem. Yim ijo kumbra dena Qotei na niŋgi gereiŋgoaiyeltŋgwajqa deqa. E niŋgi olo uratŋgsiy Judia sawaq aiqa laqnitqa niŋgi silali qa aqaryaibibqa e gamq dia iŋgi bei qa truquaim deqa are qalem. 
2CO.1.17	Ariya niŋgi kiersib are qaleqnub? Niŋgi endegsib are qaleqnub kio, “Pol aqa anjam di a dauryosai deqa a na iga gisaŋgej. A mandam tamo naŋgo kumbra dauryosiq deqa a anjam bei maroqnsiq olo urateqnu. A laŋa odoqnsiqa olo saideqnu.” O was qu, niŋgi e qa degsib are qalaib. 
2CO.1.18	Qotei a na aqa segi anjam kalil dauryeqnu deqa e dego anjam bole segi niŋgi merŋgeqnum. Deqa e laŋa odoqnsim olo saidosaieqnum. 
2CO.1.19	Nami e na Sailas na Timoti na iga qalub Qotei aqa Ŋiri Yesus Kristus aqa anjam palontosim niŋgi merŋgoqnem. Niŋgi qalie, Yesus a dego laŋa odoqnsiq olo saidosaieqnu. A gaigai Qotei aqa ñam na odeqnu. 
2CO.1.20	Anjam di aqa utru agiende. Qotei a nami iŋgi iŋgi gargekoba iga egwajqa marej. Kristus a odeqnu deqa Qotei na iŋgi iŋgi di iga egeqnu. Deqa iga Qotei aqa anjam di quoqnsim iga Kristus aqa ñam na mareqnum, “Di anjam bole.” Osim iga Qotei aqa ñam soqteqnum. 
2CO.1.21	Qotei a segi na iga ti niŋgi ti siŋgilatgeqnaqa iga Kristus beteryosim siŋgila na unum. A na qujai iga aqa segi tamo sqa marsiq giltgej. 
2CO.1.22	Osiqa aqa segi toqor egsiqa gago are miligiq di atej unu. Aqa toqor di aqa Mondor Bole. Mondor di a na iga namo egej deqa iga qalieonum, bunuqna iŋgi iŋgi kalil a na iga egwa marej qaji di olo egwas.
2CO.1.23	O was qu, Qotei na ijo anjam siŋgilateqnu deqa e aqa ñam na bole maronum, e niŋgi gulube eŋgaim deqa e olo Korin qureq bosai. 
2CO.1.24	Niŋgi Yesus qa nuŋgo areqalo siŋgilateqnub nuŋgo areqalo di iga na taqatgwajqa e deqa merŋgosai. Iga qalieonum, niŋgi nuŋgo areqalo di siŋgila na ojsib tigelejunub. O was qu, niŋgi tulaŋ areboleboleiŋgwajqa deqa iga niŋgi ti waueqnum.
2CO.2.1	Ariya e olo Korin qureq bosai. Di kiyaqa? E are qalem, e niŋgi qa bosiy ololo niŋgi are gulube eŋgwai di bolesai. 
2CO.2.2	E niŋgi are gulube eŋgwai di tamo yai na ijo are olo boletetbqas? Niŋgi segi na ijo are boletbqa kere. 
2CO.2.3	Deqa e niŋgi qa olo bosiy are gulube oqa uratonum. Utru deqa e nami anjam bei di neŋgreŋyosim niŋgi qa qariŋyem. O was qu, e qalieonum, e iŋgi bei qa areboleboleibqas di niŋgi kalil dego e ti koba na areboleboleigwas. 
2CO.2.4	Bole, e are gulube ti akam ti sosim deqa anjam di neŋgreŋyem. Ariya e niŋgi are gulube eŋgwa osim anjam di neŋgreŋyosai. E niŋgi tulaŋ qalaqalaiŋgeqnum di niŋgi qalieqajqa deqa are qalsim anjam di neŋgreŋyem.
2CO.2.5	Tamo qujai a na niŋgi qudei are gulube eŋgej. A e are gulube ebosai. Deqa e aqa une qa anjam siŋgila koba minjqasai. Ariya e na niŋgi endegsi merŋgwai. Tamo di a niŋgi kalil are gulube eŋgej. 
2CO.2.6	Ariya nuŋgo ambleq di tamo gargekoba naŋgi tamo di aqa une qa minjsib awai uge yeb di kereqo. 
2CO.2.7	Deqa bini niŋgi olo kumbra bulyosib aqa une kobotetosib aqa are latetiye. Yim a are boleqas. Niŋgi degyqasai di a olo are tulaŋ gulube ti so uge. 
2CO.2.8	Deqa niŋgi a olo qalaqalaiyo kumbra osoryoqniye. Yim a qalieqas, niŋgi na a torei qoreiyosai. 
2CO.2.9	Niŋgi ijo anjam kalil quoqnsib dauryeqnub kio sai kio di e qalieqajqa deqa e nami anjam di neŋgreŋyosim niŋgi qa qariŋyem. 
2CO.2.10	Ariya niŋgi na tamo di aqa une kobotetqab di e kamba dego aqa une kobotetqai. E tamo bei aqa une kobotetqai di e Kristus aqa ŋamgalaq dia kobotetqai. E niŋgi aqaryaiŋgwa osiy deqa kobotetqai. 
2CO.2.11	E degyqai. Di kiyaqa? Tamo uge Satan a na iga gisaŋgosim ugeugeigo uge. Satan aqa areqalo ti aqa uli kumbra ti di iga bole qalieonum.
2CO.2.12	Ariya was qu, e Kristus aqa anjam bole palontqa osimqa walwelosim gilsim Troas qureq di brantem. Brantonam Tamo Koba Qotei na gam waqtetbonaqa e dia aqa wau ojoqnem. 
2CO.2.13	Ariya e dia ijo was Taitus itosai deqa e a qa are koba qaloqnem. Deqa e Troas tamo uŋgasari naŋgi olo uratnjrsim Masedonia sawaq gilem.
2CO.2.14	Ariya e Qotei biŋiyeqnum. Di kiyaqa? A na gaigai iga aqaryaigeqnu deqa iga Kristus aqa siŋgila na qoto buŋyeqnum. Iga Qotei aqa wau ojeqnum dena tamo uŋgasari sawa sawa kalilq di unub qaji naŋgi Qotei qa bole poinjreqnu. Powo di sabaŋ quleq bolequja jagwa na osi gileqnu dego bul. 
2CO.2.15	Od, iga segi qurem quleq bul Kristus na Qotei atraiyeqnu qaji. Quleq di sawa sawa kalilq giloqnsiqa tamo uŋgasari Qotei na eleŋeqnu qaji naŋgi ti tamo uŋgasari padalqa gamq di unub qaji naŋgi ti naŋgoq aieqnu. 
2CO.2.16	Quleq dena tamo uŋgasari padalqa gamq di unub qaji naŋgi moiotnjreqnu. Ariya quleq dena tamo uŋgasari Qotei na eleŋeqnu qaji naŋgi olo ŋambile enjreqnu. O was qu, tamo yai naŋgi wau di yqa kere? Tamo deqaji bei saiqoji. 
2CO.2.17	Ariya iga tamo gargekoba naŋgi bul sai. Agi tamo gargekoba naŋgi Qotei aqa anjam mareqnub di naŋgi silali oqajqa deqa osib waueqnub. Ariya iga degyosaieqnum. Qotei na iga wau egej deqa iga gisaŋ na wauosaieqnum. Iga Kristus koba na areqalo qujaitosim Qotei aqa ŋamgalaq di aqa anjam bole geregere marsim laqnum.
2CO.3.1	Iga gago segi ñam olo soqteqnum e? Sai. Tamo qudei naŋgi kumbra endegyeqnub. Naŋgi tamo bei minjib a naŋgi qa anjam endegsi neŋgreŋyqas, “Naŋgi tamo bole.” Yim niŋgi anjam di sisiyosib naŋgo ñam soqtetnjrqajqa deqa. O naŋgi niŋgi merŋgib niŋgi naŋgi qa anjam endegsib neŋgreŋyqab, “Naŋgi tamo bole.” Yim tamo qudei naŋgi anjam di sisiyosib naŋgo ñam soqtetnjrqajqa deqa. Tamo qudei naŋgi kumbra degyeqnub. Ariya iga kumbra degyosaieqnum. 
2CO.3.2	Niŋgi segi gago kumbra qalie. Deqa niŋgi segi neŋgreŋ bulosib gago kumbra qa tamo naŋgi minjreqnub. Neŋgreŋ di gago are miligiq di unu. Deqa tamo kalil naŋgi neŋgreŋ di sisiyosib poinjreqnu. 
2CO.3.3	Gago wau na Kristus a anjam di neŋgreŋyosiq qariŋyej. Neŋgreŋ di boleq di unu. A Kristus aqaq na bej. Neŋgreŋ di agi niŋgi segi. Kristus a tamo bei aqa wau na neŋgreŋyosai. A Qotei ŋambile gaigai unu qaji aqa Mondor aqa wau na neŋgreŋyej. A meniŋq di neŋgreŋyosai. A tamo uŋgasari naŋgo are miligiq di neŋgreŋyej.
2CO.3.4	Anjam di aqa utru agiende. Qotei a Kristus aqa ñam na iga wau egej deqa iga aqa wau ojeqnum. Iga qalieonum, Qotei na aqa wau di geregere boletqas. 
2CO.3.5	Bole, iga segi na wau di ojqa keresai. Deqa iga gago segi siŋgila na wau bei yeqnum degsi marqa keresai. Qotei a segi na iga siŋgilatgeqnaqa iga wau yeqnum. 
2CO.3.6	Gago wau agiende. Iga Kristus aqa anjam bunuj aqa leŋ na siŋgilatej qaji di palontosim laqnum. Qotei a segi na iga siŋgilatgeqnu deqa iga wau di ojeqnum. Kristus aqa anjam bunuj di a dal anjamq di neŋgreŋyosai. Anjam bunuj di Qotei aqa Mondor Bole aqa segi anjam. Tamo naŋgi dal anjam dauryqa marqab di naŋgi moreŋqab. Ariya tamo naŋgi Qotei aqa Mondor dauryqab di a na naŋgi ŋambile enjrqas.
2CO.3.7	Niŋgi are qaliye. Dal anjam aqa wau agiende. A na tamo uŋgasari naŋgi moiotnjreqnu. Dal anjam di Qotei a meniŋq di neŋgreŋyonaqa a Qotei aqa riaŋ ti bej. Deqa Moses aqa ulatamu riaŋonaqa Israel tamo uŋgasari naŋgi aqa ulatamu koqyqa keresai. Ŋam qamotnjrej. Ariya bunuqna riaŋ di olo koboej. 
2CO.3.8	Ariya Qotei na aqa Mondor Bole tamo uŋgasari naŋgi enjrej aqa wau dena dal anjam aqa wau tulaŋ buŋyejunu. Deqa wau di Qotei aqa riaŋ ti aqa siŋgila ti sqas. 
2CO.3.9	Dal anjam aqa wau agiende. Dal anjam na iga gago une qa mergoqnsiq iga padaltgeqnu. Wau di Qotei aqa riaŋ ti bej. Ariya iga qalieonum, iga na tamo uŋgasari naŋgi Qotei aqa ŋamgalaq di tamo bole une saiqoji sqajqa gam osornjreqnum wau di olo tulaŋ riaŋ koba ti bqas. A na dal anjam aqa riaŋ tulaŋ buŋyqas. 
2CO.3.10	Wau bunuj Qotei na yeqnu qaji di aqa riaŋ ti siŋgila ti unu. Riaŋ dena wau namij aqa riaŋ tulaŋ buŋyejunu. Deqa iga bini wau namij aqa riaŋ uneqnum di a torei koboej. 
2CO.3.11	Wau namij di a gaigai sqa keresai. A koboqas. Ariya a Qotei aqa riaŋ ti bej. Deqa iga qalieonum, wau bunuj gaigai sqas qaji a olo tulaŋ riaŋ koba ti sqas. A na wau namij aqa riaŋ tulaŋ buŋyqas.
2CO.3.12	Riaŋ di bosim gaigai gagoq di sqajqa deqa tariŋoqnsim unum. Deqa iga ulaosaieqnum. Iga riaŋ deqa mare mare laqnum. 
2CO.3.13	Nami riaŋ di koboeqnaqa Moses aqa ulatamu riaŋ ti soqnej deqa a gara mutu oqnsiqa dena aqa ulatamu kabutoqnej. Yim Israel naŋgi unaib deqa. Ariya iga Moses aqa kumbra di dauryosaieqnum. 
2CO.3.14	Israel naŋgo areqalo geteŋnjresoqnej deqa naŋgi dal anjam namij sisiyoqneb di naŋgi anjam aqa utru poinjrosaioqnej. Naŋgi nami degsib soqneb agi bini unub. Naŋgo areqalo gara mutu na kabutobulejunu. Tamo bei na gara di taqal atqa keresai. Kristus aqa wau na segi Qotei na gara di olo taqal ateqnu. 
2CO.3.15	Od, bati gaigai Israel naŋgi Moses aqa dal anjam sisiyeqnub di naŋgo areqalo gara mutu na kabutobulejunu. Naŋgi nami degsib soqneb agi bini unub. 
2CO.3.16	Ariya tamo naŋgi are bulyosib Tamo Koba Yesus aqa areq bqab di Qotei na gara di olo taqal atetnjrqas. 
2CO.3.17	Tamo Koba Yesus a segi Qotei aqa Mondor Bole. Tamo bei a Tamo Koba Yesus aqa Mondor ti sqas di aqa une na a olo ojqa keresai. A bole sqas. 
2CO.3.18	Deqa gago ulatamu olo kabuesosai. Iga kalil Tamo Koba Qotei aqa riaŋ di ya jeqiloq di unobuleqnam riaŋ di gagoq di tulaŋ kobaqujaeqnaqa dena iga Qotei a segi buloqnsim unum. Tamo Koba Yesus a na kumbra di iga egeqnu. Tamo Koba a segi Qotei aqa Mondor Bole.
2CO.4.1	Qotei a iga qa tulaŋ dulosiq deqa wau di iga egej. Deqa iga wau di ojqajqa asgigosaieqnu. 
2CO.4.2	Kumbra uge uge kalil tamo naŋgi ulitosib yeqnub qaji di iga qoreiyeqnum. Iga gisaŋ kumbra na walwelosaieqnum. Iga Qotei aqa anjam bulbulyo-saieqnum. Iga boleq di anjam bole segi mareqnum. Yim tamo kalil naŋgi gago kumbra di unsib naŋgo are miligiq di qalieqab, bole, iga Qotei aqa ŋamgalaq di wau bole yeqnum. 
2CO.4.3	Ariya tamo naŋgi padalqa gamq di unub qaji naŋgi Yesus aqa anjam bole iga palonteqnum qaji di aqa utru poinjrosaieqnu. 
2CO.4.4	Mandam endeqa qotei gisaŋ Satan a na tamo uŋgasari Kristus qa naŋgo areqalo siŋgilatosaieqnub qaji naŋgo areqalo getentejunu deqa Kristus aqa anjam bole naŋgo are miligiq aiqa keresai. Deqa naŋgi Kristus aqa suwaŋ unosaieqnub. Kristus a segi Qotei. A segi ñam koba ti unu.
2CO.4.5	Niŋgi quiye. Iga gago segi kumbra qa marosaieqnum. Iga endegsi mareqnum, “Kristus Yesus a gago Tamo Koba. Iga Yesus aqa anjam dauryeqnum deqa iga nuŋgo wau tamo unum.” Iga degsi segi mareqnum. 
2CO.4.6	Tulaŋ nami Qotei a iŋgi iŋgi kalil gereiyqa osiqa a endegsi marej, “Ambruq dena suwaŋ brantqas.” Ariya bunuqna Qotei aqa suwaŋ di iga qa bosiqa gago are miligi suwantetgej deqa iga Kristus aqa ulatamu uneqnum. Dena iga suwaŋ bole unsimqa Qotei aqa riaŋ ti aqa siŋgila ti geregere poigeqnu.
2CO.4.7	Iŋgi boledamu di gagoq di unu. Ariya iga siŋgila saiqoji unum. Iga web bul jagi na gereiyo qaji. Deqa tamo kalil naŋgi iga nugoqnsib endegsib qalieeqnub, “Siŋgila kobaquja iga uneqnum di Qotei aqa siŋgila. Di Pol aqa siŋgila sai. Siŋgila dena siŋgila kalil tulaŋ buŋnjrejunu.” Naŋgi degsib qalieeqnub. 
2CO.4.8	Sawa sawa kalilq dia gulube gargekoba iga qa beqnu. Ariya gulube dena gago siŋgila kobotetgosaieqnu. Iŋgi iŋgi gargekoba na gago areqalo niñaqyetgeqnu. Ariya iŋgi iŋgi dena gago areqalo torei ugetetgosaieqnu. 
2CO.4.9	Gago jeu tamo naŋgi na iga gulube egeqnub. Ariya Qotei a deqa iga uratgosaieqnu. Naŋgi na iga lugoqnsib ŋeiotgeqnub. Ariya Qotei na olo iga aqaryaigeqnu deqa naŋgi iga torei ugeugeigosaieqnub. 
2CO.4.10	Gago jejamuq dia tamo uŋgasari naŋgi gaigai Yesus aqa moio uneqnub. Deqa Yesus aqa ŋambile dego gago jejamuq di branteqnaq naŋgi uneqnub. 
2CO.4.11	Iga Yesus aqa wau ojeqnum deqa iga mandamq endi sonamqa gago jeu tamo naŋgi na bati gaigai iga moiotgwa laqnub. Kumbra dena Yesus aqa ŋambile dego gago jejamuq di olo branteqnaq tamo uŋgasari naŋgi uneqnub. 
2CO.4.12	Deqa moio a gagoq di waueqnu. Ariya ŋambile a nuŋgoq di waueqnu.
2CO.4.13	Iga Yesus qa gago areqalo siŋgilateqnum deqa Qotei aqa anjam bei nami neŋgreŋyeb qaji di iga dauryosim yeqnum. Anjam agiende, “E Qotei qa ijo areqalo siŋgilateqnum deqa e aqa anjam marsim laqnum.” O was qu, iga kamba dego Yesus qa gago areqalo siŋgilateqnum deqa iga dego aqa anjam marsim laqnum. 
2CO.4.14	Iga endegsi qalieonum, Qotei na Tamo Koba Yesus subq na tigeltej deqa mondoŋ a na iga kamba dego subq na tigeltgwas. Osim iga ti niŋgi ti joqsim Yesus aqa areq osi oqwas. 
2CO.4.15	E degsi maronum. Di kiyaqa? E qalieonum, kumbra kalil gagoq di branteqnu qaji di niŋgi aqaryaiŋgwajqa deqa. Qotei a iga qa are tulaŋ boleiyeqnu aqa kumbra di tamo uŋgasari gargekoba naŋgi qa gileqnu. Deqa tamo uŋgasari naŋgi di Qotei aqa kumbra di unsib a tulaŋ biŋiyoqnsib aqa ñam soqtoqnqab.
2CO.4.16	Iga Qotei aqa kumbra deqa are qaloqnsim deqa iga aqa wau ojqajqa asgigosaieqnu. Bole, gago jejamu a uge qa laqnu. Ariya gago are miligi a bati gaigai olo boleoqnsiq siŋgilaeqnu. 
2CO.4.17	Di kiyaqa? Iga qalieonum, gulube ti jaqatiŋ ti iga bini eqnum qaji di tulaŋ kokba sai. Naŋgi sokiñalayosib koboqab. Iga gulube di eqnum deqa mondoŋ iga laŋ qureq dia so bole gaigai sqom. Iga qalieonum, iŋgi bole bole iga mondoŋ oqom qaji di tulaŋ boledamu. Iŋgi iŋgi dena mandam qa iŋgi iŋgi kalil tulaŋ buŋnjresqas. 
2CO.4.18	Iŋgi iŋgi iga gago ŋamdamu na uneqnum qaji di sokiñalayosim koboqas. Deqa iga iŋgi iŋgi di kokoqyosaieqnum. Ariya iŋgi iŋgi iga gago ŋamdamu na unqa keresai qaji di bati gaigai sqas. Deqa iga iŋgi iŋgi di kokoqyoqnsim sqom.
2CO.5.1	Iga qalieonum, gago mandam qaji jejamu endi torei ugeqas. Gago jejamu endi gago tal bul. Ariya mondoŋ Qotei na olo tal bei iga egwas. Tal di tamo bei na gereiyosai. Tal di a laŋ qureq di unu. A bati gaigai sqas. 
2CO.5.2	Iga bini mandam qaji talq endi unum deqa iga akamoqnsim unum. Iga gago tal laŋ qureq di unu qaji di osim gara bul jugwajqa deqa are koba qaleqnum. 
2CO.5.3	Di kiyaqa? Iga gago laŋ qaji tal osim gara bul jigsim di iga olo laŋa sqasai. Iga jejamu bunuj ti sqom. 
2CO.5.4	Iga mandam qaji talq endia unum deqa iga are gulubeigeqnaqa akamoqnsim unum. Iga gago jejamu namij endi uratqajqa deqa are qalosai. Iga jejamu bunuj olo osim gara bul jugim gago jejamu moiqas qaji endi a olo ŋambile sqajqa deqa are qaleqnum. 
2CO.5.5	Qotei a segi na iga ŋambile di oqajqa gam gereiyetgej. Osiqa aqa Mondor Bole iga egej. Mondor di Qotei na iga namo egej deqa iga qalieonum, bunuqna iŋgi iŋgi kalil a na iga egwa marej qaji di olo egwas.
2CO.5.6	Iga deqa are qaleqnum deqa iga gaigai are siŋgilatosim unum. Iga qalie, iga mandamq endia jejamu ti unum deqa iga Tamo Koba Yesus aqa laŋ qureq dia a ombla sosaiunum. 
2CO.5.7	Bini iga a qa gago areqalo siŋgilatosim walweleqnum. Iga a unosaiunum. 
2CO.5.8	Ariya e maronum, iga are siŋgilatosim unum. Deqa iga gago jejamu endi uratosim oqsim Tamo Koba Yesus ombla sqajqa are qaleqnum. Yim bati deqa aqa laŋ qure di gago qure utru sqas. 
2CO.5.9	Ariya iga mandamq endia sqom kio iga laŋ qureq oqsim dia sqom kio iga deqa are qalqasai. Kumbra Tamo Koba Yesus a areareteqnu qaji di segi iga dauryoqnsim sqajqa are qaleqnum. 
2CO.5.10	Di kiyaqa? Iga qalieonum, mondoŋ iga kalil Kristus aqa ulatamuq dia tigelimqa a na gago kumbra qa iga pegigwas. Iga mandamq endia kumbra bole kio kumbra uge kio yoqnem di a unsim awai segi segi egwas.
2CO.5.11	Ariya iga Tamo Koba Yesus qa ulaoqnsim aqa sorgomq di unum deqa iga tamo uŋgasari naŋgo are bulyetnjroqnim naŋgi Yesus qa naŋgo areqalo siŋgilatqajqa deqa waueqnum. Iga wau di ugetosaieqnum. Qotei a segi gago areqalo ti gago kumbra ti qalie. Ariya e niŋgi qa qalieonum, nuŋgo are miligiq di niŋgi dego qalieonub, iga wau bole yeqnum. 
2CO.5.12	Gago anjam dena iga na niŋgi walawalaiŋgosai. Yim niŋgi are qalqab, iga tamo bole. Iga degosai. Niŋgi gago kumbra qa tulaŋ areboleboleiŋgwajqa deqa iga anjam di neŋgreŋyonum. Tamo qudei naŋgi tamo naŋgo ñam qa laŋa areboleboleinjreqnu. Naŋgo kumbra naŋgo are miligiq di unu qaji naŋgi deqa areboleboleinjrosaieqnu. Deqa gago areqalo agiende. Niŋgi na kamba tamo naŋgi di ŋiriŋtnjriye. 
2CO.5.13	Tamo deqaji naŋgi mareqnub, “Pol a nanari tamo.” O was qu, naŋgo anjam di boleamqa, uŋgum, iga Qotei aqa wau uratqasai. Iga ojoqnqom. Ariya iga areqalo bole ti sosim wauoqnqom dena niŋgi aqaryaiŋgwas. 
2CO.5.14	Kristus a na iga tulaŋ qalaqalaigej. Aqa kumbra dena a gago areqalo tigeltetgej deqa iga waueqnum. Di kiyaqa? Iga qalieonum, tamo qujai Yesus a gago kalil qa sawa osiq moiej deqa iga kalil dego moreŋem. 
2CO.5.15	Iga ŋambile unum deqa iga gago segi jejamu qa are qalsim walwelqasai. Utru deqa a iga qa moiej. A gago sawa osiq moisiq olo subq na tigelej deqa iga a qa are qalsim walweloqnqom.
2CO.5.16	Deqa bini iga areqalo namij dauryosim tamo uŋgasari naŋgo kumbra qa peginjrosaieqnum. Bole, nami iga areqalo namij na Kristus aqa kumbra qa pegiyoqnem. Ariya bini iga olo kumbra dena a pegiyosaieqnum. 
2CO.5.17	Deqa tamo bei a Kristus beteryesqas di Qotei na aqa are bulyetimqa a tamo bunuj brantqas. Niŋgi quiye. Aqa kumbra namij torei koboqo. Kumbra bunuj olo brantqo.
2CO.5.18	Kumbra kalil di Qotei a iga qa are qalsiq babtej. Nami iga Qotei ti jeu soqnem. Ariya Qotei a olo Kristus aqa ñam na jeu kobotej deqa bini iga a ombla are qujaitosim unum. Jeu kobotqajqa wau di Qotei na iga egej deqa iga waueqnum. 
2CO.5.19	Gago anjam agiende. Tamo uŋgasari mandamq endi unub qaji naŋgi Qotei ti jeu soqnej di a na kobotim naŋgi a ombla are qujaitosib sqajqa deqa a Kristus aqa ñam na waueqnu. Deqa a naŋgo une qa olo are qalosaieqnu. Anjam di iga na marsim laqajqa deqa a na wau egej. Yim anjam dena a na jeu kobotim tamo uŋgasari naŋgi a ombla are qujaitosib sqajqa deqa. 
2CO.5.20	Deqa iga Kristus aqa medabu osim aqa anjam marsim laqnum. Qotei a gago medabu na tamo kalil naŋgi metnjreqnu. Iga na tamo kalil naŋgi Kristus aqa anjam palontosim endegsi minjreqnum, “Niŋgi jeu kumbra uratosib Qotei ombla are qujaitosib soqniye.” 
2CO.5.21	Kristus a une yosaieqnu. Ariya Qotei na iga aqaryaigwa marsiq deqa a gago une kalil osiqa Kristus aqa qawarq di atnaqa a une tamo bulej. Iga Yesus beteryosim aqa siŋgila na iga Qotei aqa segi tamo uŋgasari tiŋtiŋ sqajqa deqa osiq gago une kalil osiqa Kristus aqa qawarq di atej.
2CO.6.1	Iga Qotei ombla waueqnum deqa iga niŋgi siŋgila na endegsi merŋgwom, “Qotei a niŋgi qa are boleiyeqnu aqa kumbra di niŋgi osib olo laŋa urataib.” 
2CO.6.2	Agi Qotei aqa anjam bei nami endegsib neŋgreŋyeb unu, “E ni osiy boletmqajqa bati atem. Ariya bati di brantonaqa e ino pail qusim agi ni aqaryaimem.” O was qu, niŋgi quiye. Qotei na iga boletgwajqa bati agi bini brantqo. A na iga oqajqa bati agi bini qujai.
2CO.6.3	Tamo naŋgi gago wau endi uge qa maraib deqa iga na naŋgi kumbra uge bei enjrosaieqnum. Yim naŋgi uloŋosib uneq aio uge. 
2CO.6.4	Iga Qotei aqa wau tamo deqa iga gaigai tamo uŋgasari kalil naŋgo ŋamgalaq di kumbra bole yeqnum. Gulube bei bei gagoq di branteqnaqa iga siŋgila na tigeloqnsim gulube di qoboiyeqnum. Tamo qudei naŋgi na iga ugeugeigeqnab iga naŋgi qa ulaosaieqnum. Une bei bei na iga padaltgwa laqnaqa iga na olo gotraŋyeqnum. 
2CO.6.5	Gago jeu tamo naŋgi toqoŋ na iga lugoqnsib tonto talq di breigeqnub. Osib murqumyoqnsib iga qa anjam uge uge mareleŋeqnub. Iga gaigai ŋes na ti jaqatiŋ na ti waukobaeqnum. Iga geregere ŋeiosaieqnum. Iga bati gaigai mam ti laqnum. 
2CO.6.6	Iga gaigai kumbra bole jiga saiqoji dauryeqnum. Iga Qotei qa qalie bole unum. Iga urur minjiŋ oqosaieqnu. Iga na tamo uŋgasari naŋgi kumbra bole enjreqnum. Iga Qotei aqa Mondor Bole aqa siŋgila oqnsim unum. Iga na tamo kalil naŋgi qalaqalaiyo kumbra osornjreqnum. Iga laŋa medabu na naŋgi qalaqalainjrosaieqnum. 
2CO.6.7	Iga Qotei aqa anjam bole segi mareqnum. Iga Qotei aqa siŋgila oqnsim waueqnum. Iga gago baŋ wo na baŋ qonaŋ na qoto qa iŋgi iŋgi ojoqnsim dena kumbra bole tiŋtiŋ dauryoqnsim waueqnum.
2CO.6.8	Tamo qudei naŋgi gago ñam soqteqnub. Ariya tamo qudei naŋgi gago ñam ugeteqnub. Tamo qudei naŋgi iga qa yomueqnub. Ariya tamo qudei naŋgi olo gago kumbra bole babteqnub. Tamo qudei naŋgi are qaleqnub, iga gisaŋ tamo. Sai. Iga anjam bole segi mareqnum. 
2CO.6.9	Tamo qudei naŋgi iga ñam saiqoji qa mareqnub. Sai. Tamo gargekoba naŋgi iga qa bole qalieonub, iga Qotei aqa wau tamo bole. Iga moio tamo bulonum. Ariya iga olo ŋambile unum. Tamo qudei naŋgi na iga gulube koba egeqnub. Ariya gulube dena iga moiotgwa keresai. 
2CO.6.10	Iga are gulubeigeqnu. Di uŋgum. Iga gaigai areboleboleigeqnu. Iga ñoro saiqoji unum. Di uŋgum. Iga na tamo uŋgasari naŋgi aqaryainjreqnam naŋgi laŋ qaji iŋgi iŋgi koba eleŋeqnub. Iga iŋgi iŋgi saiqoji unum. Ariya iga olo laŋ qaji iŋgi iŋgi kalil ejunum.
2CO.6.11	O Korin tamo uŋgasari, iga anjam kalil di boleq na niŋgi merŋgonum. Iga gago are miligi waqtosim niŋgi eŋgekritonum. 
2CO.6.12	Iga gago are miligi getentosai. Iga niŋgi tulaŋ qalaqalaiŋgeqnum. Ariya niŋgi nuŋgo are miligi getentejunub. Niŋgi iga koba na are qujaitosai. 
2CO.6.13	Niŋgi ijo aŋgro bul deqa e niŋgi endegsi merŋgwai. Iga gago are miligi waqtosim niŋgi qalaqalaiŋgeqnum dego kere niŋgi na kamba dego nuŋgo are miligi waqtosib iga qalaqalaigoqniye.
2CO.6.14	Tamo uŋgasari Kristus qa naŋgo areqalo siŋgilatosaieqnub qaji naŋgo kumbra nuŋgo kumbra ti keresai. Deqa niŋgi naŋgi ti beterosib koba na wauaib. Niŋgi kumbra tiŋtiŋ dauryeqnub. Ariya naŋgi Qotei aqa dal anjam gotraŋyeqnub. Deqa niŋgi naŋgi ti beterosib wauqa kere e? Sai. Niŋgi suwaŋoq di unub. Ariya naŋgi ambruq di laqnub. Deqa niŋgi naŋgi ti beterosib wauqa kere e? Di keresai. 
2CO.6.15	Kristus wo Satan wo naŋgi aiyel are qujaitosib ombla sqa kere e? Di keresai. Niŋgi Yesus qa nuŋgo areqalo siŋgilateqnub deqa niŋgi ti tamo uŋgasari Yesus qa naŋgo areqalo siŋgilatosaieqnub qaji naŋgi ti areqalo qujaitosib ombla sqa kere e? Di dego keresai. 
2CO.6.16	Qotei aqa atra tal ti qotei gisaŋ naŋgo atra tal ti beterosib ombla sqa kere e? Di keresai. Niŋgi qalie, Qotei ŋambile gaigai unu qaji aqa atra tal agi iga segi unum. Agi Qotei aqa anjam bei nami endegsib neŋgreŋyeb unu, “E naŋgo ambleq di sosiy walweloqnqai. E naŋgo Qotei sqai. Naŋgi ijo segi tamo uŋgasari sqab.” 
2CO.6.17	Tamo Koba Qotei a nami degsi marsiqa olo anjam bei dego endegsi marej, “‘Niŋgi na tamo uŋgasari e qa qaliesai qaji naŋgi uratnjrsib sasaloiye. Niŋgi kumbra jigat bei ojaib. Yim deqa e niŋgi eleŋosiy geregereiŋgoqnqai. 
2CO.6.18	Osiy e nuŋgo Abu soqnit niŋgi ijo segi aŋgro tiŋtiŋ sqab.’ Tamo Koba Qotei siŋgila koba ti unu qaji a degsi marej.”
2CO.7.1	O ijo was bole, iŋgi bole kalil di Qotei a nami iga egwa marej. Agi a na bini iga egeqnu. Deqa iga kumbra jigat kalil gago jejamu ti gago are miligi ti di unub qaji di torei uratekritqom. Osim dena iga Qotei aqa ŋamgalaq di une saiqoji sosim a qa ulaoqnsim gago jejamu ti gago are miligi ti torei Qotei yekritosim aqa segi kumbra boleq di sosim dauryoqnqom.
2CO.7.2	Niŋgi nuŋgo are miligi waqtosib iga qalaqalaigoqniye. Niŋgi iga qa qalie. Iga tamo bei kumbra uge bei yosaioqnem. Iga tamo bei ugeugeiyosaioqnem. Iga tamo bei aqa iŋgi iŋgi gisaŋ na yaiyosaioqnem. 
2CO.7.3	E nuŋgo jejamuq di une qametŋgwa osim deqa anjam endi merŋgosai. Agi e maronum, iga niŋgi tulaŋ qalaqalaiŋgeqnum. Deqa iga moiqom kio iga ŋambile sqom kio di uŋgum. Iga gago are miligi waqtosim niŋgi qalaqalaiŋgoqnsim sqom. 
2CO.7.4	E qalieonum, niŋgi tamo bole deqa e anjam bei ulitqasai. E anjam kalil boleq na merŋgwai. E niŋgi qa tulaŋ areboleboleibqo. Ijo are miligi niŋgi qa tulaŋ laejunu. Iga gulube koba eqnum di uŋgum, e niŋgi qa are qaloqnsim dena ijo are miligiq di e tulaŋ areboleboleibqo.
2CO.7.5	Bati iga Masedonia sawaq gilsimqa iga aqaratqa keresai. Sawa dia gulube gargekoba iga qa boqnej. Tamo qudei naŋgi iga ti anjam na qotoqnem. Iga prugugetoqnsim ulakobaoqnem. 
2CO.7.6	Ariya Qotei a na gaigai tamo uŋgasari are gulubeinjreqnu qaji naŋgo are olo latetnjreqnu. Deqa a na Taitus qariŋyonaqa a iga qa bonaqa iga a unsimqa dena gago are olo laej. 
2CO.7.7	Ariya gam dena segi Qotei na gago are latetgosai. Taitus a nami nuŋgo ambleq di sonaqa niŋgi na aqa are lateteb a degsi mergonaq qunamqa gam dena dego Qotei na gago are latetgej. Niŋgi na e olo nubqajqa are koba qaleqnub. Niŋgi nuŋgo une qa are ugeiŋgeqnu. Niŋgi e ombla are qujaitosib sqajqa are koba qaleqnub. Taitus a nuŋgo kumbra deqa e saibej deqa e tulaŋ areboleboleibqo.
2CO.7.8	E qalieonum, anjam e nami neŋgreŋyem qaji di niŋgi sisiyosib dena niŋgi are gulubeiŋgej. Ariya e deqa are ugeibosai. Bole, nami e are ugeibej. Ariya bini sai. E qalieonum, anjam e neŋgreŋyem qaji dena niŋgi are gulubeiŋgonaqa jemaiŋgej. Ariya sokiñalayonaq nuŋgo are gulube di olo koboej. 
2CO.7.9	Deqa e bini areboleboleibqo. Niŋgi are gulubeiŋgej e deqa areboleboleibosai. Ariya nuŋgo are gulube ti jemai ti dena niŋgi olo are bulyeb deqa e areboleboleibqo. E qalieem, Qotei a segi na are gulube ti jemai ti di niŋgi eŋgej. Deqa gago anjam neŋgreŋyem qaji dena niŋgi ugeugeiŋgosai. 
2CO.7.10	Are gulube ti jemai ti Qotei na tamo uŋgasari naŋgi enjreqnu qaji dena naŋgi are bulyeqnub. Deqa Qotei na naŋgi olo eleŋeqnu. Deqa iga are bulyqajqa kumbra qa are ugeigwasai. Ariya are gulube ti jemai ti mandam tamo naŋgo kumbra na branteqnu qaji dena naŋgi moio qa gam tureqnub. 
2CO.7.11	Niŋgi geregere are qaliye. Are gulube Qotei na niŋgi eŋgej qaji dena niŋgi siŋgilatŋgej deqa niŋgi are bulyosib agi kumbra bole bole yeqnub. Are gulube dena Qotei na nuŋgo are tigeltetŋgonaqa niŋgi nuŋgo une gereiyosib tamo qujai une yej qaji di a ŋiriŋteb. Osib niŋgi Qotei ulaiyosib aqa sorgomq di soqneb. Qotei na nuŋgo are tigeltetŋgej deqa niŋgi iga qa are koba qaleqnub. Osib niŋgi tamo qujai une yej qaji di aqa une olo gereiyetqa dego are qaleqnub. Niŋgi segi na nuŋgo une di gereiyqajqa are qaleqnub. Nuŋgo kumbra dena iga qalieonum, bole, niŋgi une saiqoji.
2CO.7.12	O was qu, e nami anjam neŋgreŋyosim niŋgi qa qariŋyem. Niŋgi na tamo une atej qaji aqa une gereiyetqajqa e deqa are qalsim anjam di neŋgreŋyosai. Tamo agi tamo dena une yej qaji a qa dego are qalsim anjam di neŋgreŋyosai. Niŋgi na iga tulaŋ qalaqalaigeqnub nuŋgo kumbra di Qotei a unsim boleq atim niŋgi qalieqajqa deqa e anjam di neŋgreŋyem. 
2CO.7.13	Nuŋgo kumbra dena gago are tulaŋ laejunu.
2CO.7.13	Gago are laejunu deqa iga areboleboleigwo. Ariya niŋgi na Taitus aqa are gulube kobotetosib are boleteteb deqa iga olo tulaŋ areboleboleigwo. 
2CO.7.14	Nuŋgo kumbra boledamu deqa e nami Taitus saiyosim nuŋgo ñam soqtem. E ijo anjam deqa jemaibosai. Gago anjam kalil nami iga niŋgi merŋgoqnem qaji di bole. Dego kere bini Taitus a qalieqo, anjam iga niŋgi qa saiyosim minjem qaji di dego bole. 
2CO.7.15	Taitus a niŋgi qa bonaqa niŋgi a ulaiyosib a osib aqa anjam dauryoqneb. Nuŋgo kumbra bole di Taitus aqa areqaloq di unu deqa a na niŋgi tulaŋ qalaqalaiŋgeqnu. 
2CO.7.16	E niŋgi qa qalieonum, niŋgi kumbra bole yoqnsib sqab. Deqa e niŋgi qa tulaŋ areboleboleibeqnu.
2CO.8.1	Ariya was qu, Qotei a Kristen tamo uŋgasari Masedonia sawaq di unub qaji naŋgi qa are tulaŋ boleiyosiq aqaryainjrej deqa iga na niŋgi saiŋgonam niŋgi quiye. 
2CO.8.2	Masedonia Kristen naŋgi gulube koba esoqneb dena naŋgi are tulaŋ gulubeinjrej. Bati deqa naŋgi iŋgi iŋgi tulaŋ saiqoji soqneb. Ariya Qotei na naŋgi siŋgilatnjrej deqa naŋgi olo areboleboleinjrnaqa Kristen tamo qudei naŋgi silali qa aqaryainjrqa marsib silali koba koroiyeb unu. 
2CO.8.3	E deqa niŋgi merŋgwai. Masedonia Kristen naŋgi naŋgo segi areqalo dauryosib silali di koroiyosib ateb. Naŋgo silali kiñala soqnej di naŋgi koroiyeb. Osib naŋgo kumbra di buŋyosib silali koba olo koroiyosib ateb. 
2CO.8.4	Naŋgi na iga waiŋgosib endegsib mergoqneb, “Niŋgi na iga wau egibqa iga Kristen naŋgi koba na wauoqnsim Qotei aqa tamo uŋgasari Judia sawaq di unub qaji naŋgi silali qa aqaryainjrqom.” 
2CO.8.5	O was qu, iga nami are qalem, naŋgi silali koroiyosib atqab. Ariya naŋgi kumbra di olo buŋyosib Qotei aqa areqalo dauryosib naŋgo segi jejamu dego osib Tamo Koba Qotei yeb. Osib iga dego egeb.
2CO.8.6	Nami Taitus a silali koroiyqajqa wau di nuŋgo ambleq di tigeltonaqa Qotei a niŋgi qa are tulaŋ boleiyosiq aqaryaiŋgej. Deqa iga na olo Taitus siŋgila na minjem, “Ni Korin naŋgoq gilsim wau di kobotime.” 
2CO.8.7	O was qu, bati gaigai niŋgi kumbra tulaŋ boledamu yeqnub. Agi niŋgi Qotei qa nuŋgo areqalo siŋgilatoqnsib aqa anjam palontqajqa waukobaeqnub. Niŋgi Qotei qa qalie koba ti sosib deqa niŋgi aqa wau ojqajqa tulaŋ siŋgilaeqnub. Osib niŋgi iga dego tulaŋ qalaqalaigeqnub. Ariya Qotei a niŋgi qa are tulaŋ boleiyosiq aqaryaiŋgej deqa niŋgi nuŋgo kumbra di olo buŋyosib silali koroiyqajqa wau di dego yoqnsib silali atib soqnem.
2CO.8.8	E na niŋgi wau di yqajqa siŋgila na merŋgosai. Kristen tamo uŋgasari qudei naŋgi wau di yqajqa tulaŋ siŋgilaeqnub. Naŋgo kumbra deqa agi e na niŋgi saiŋgonum. Yim niŋgi qusib niŋgi dego qalaqalaiyo kumbra dauryqajqa tulaŋ siŋgilaqab kio di e qalieqajqa deqa niŋgi saiŋgonum. 
2CO.8.9	Gago Tamo Koba Yesus Kristus a niŋgi qa are tulaŋ boleiyosiq aqaryaiŋgej di niŋgi qalie. Agi a nami laŋ qaji ñoro koba esosiqa ariya a niŋgi aqaryaiŋgwa osiq deqa a ñoro kalil di olo uratosiqa iŋgi tulaŋ saiqoji soqnej. Yim niŋgi kamba laŋ qaji ñoro koba oqajqa deqa.
2CO.8.10	Ariya e silali koroiyqajqa wau deqa olo merŋgwai. Ijo areqalo agiende. Wausau bei qa nami niŋgi namoqna silali koroiyqajqa wau di tigelteb bati deqa niŋgi wau di yqajqa tulaŋ arearetŋgej. 
2CO.8.11	Ariya bini niŋgi wau di olo kobotqa siŋgilaoiye. Niŋgi degyqab di bolequja. Nami niŋgi wau di yqajqa are tulaŋ prugŋgoqnej. Deqa bini niŋgi silali yala soqnim siŋgilaosib wau di kobotiye. 
2CO.8.12	Niŋgi silali koroiyqa are soqnim niŋgi koroiyiye. Yim Qotei a niŋgi qa tulaŋ areboleboleiyqas. Niŋgi silali saiamqa di uŋgum. Koroiyaib. Qotei a deqa ŋiriŋqasai. Niŋgi silali soqnim di niŋgi koroiyiye.
2CO.8.13	Niŋgi gulube koba abqa dena tamo qudei naŋgi olo bole sqajqa e deqa niŋgi merŋgosai. Ijo areqalo agiende. Iga kalil kerekere unum deqa iga kumbra qujai dauryosim tamo uŋgasari naŋgi aqaryainjroqnqom. 
2CO.8.14	Bini niŋgi iŋgi iŋgi koba ti unub. Deqa niŋgi na tamo qudei iŋgi iŋgi qa truqueqnub qaji naŋgi aqaryainjriye. Ariya bunuqna niŋgi iŋgi iŋgi qa truquabqa naŋgi na kamba olo niŋgi aqaryaiŋgwab. Deqa niŋgi kalil kumbra qujai di dauryosib tamo uŋgasari naŋgi aqaryainjroqniye. 
2CO.8.15	Agi Qotei aqa anjam bei nami endegsib neŋgreŋyeb unu, “Tamo naŋgi iŋgi koba koroiyeb qaji naŋgi iŋgi uynab menetnjrnaqa iŋgi oto bei uratosai. Ariya tamo naŋgi iŋgi kiñala koroiyeb qaji naŋgi dego iŋgi uynab menetnjrej. Naŋgi iŋgi bei qa truquosai.”
2CO.8.16	Ariya e Qotei biŋiyeqnum. Di kiyaqa? A na Taitus are pruqtetej deqa a iga ti are qujaitosiqa a dego niŋgi aqaryaiŋgwajqa siŋgilaej. 
2CO.8.17	Iga na Taitus minjem, “Ni olo Korin naŋgi qa gile.” Onaqa a odej. Ariya a silali koroiyqajqa wau di yqa tulaŋ siŋgilaej deqa a aqa segi areqalo na odosiq niŋgi qa gilej. 
2CO.8.18	Iga na Kristen was bei osim Taitus ombla qariŋnjrnam niŋgi qa gileb. Was bei di a Yesus aqa anjam bole marqajqa ñam ti. Kristen tamo uŋgasari qure qure kalilq di unub qaji naŋgi a qa qalie. 
2CO.8.19	Di segi sai. Kristen tamo uŋgasari qure qure kalilq di unub qaji naŋgi na was di gilteb deqa a iga ti koba na walweloqnsim silali koroiyqajqa wau di taqateqnum. Wau di aqa utru agiende. Qotei a Kristen naŋgi qa are tulaŋ boleiyosiq aqaryainjrej deqa naŋgi silali di koroiyeb. Wau di iga na taqateqnum. Di kiyaqa? Iga wau dena Tamo Koba Yesus aqa ñam soqtimqa tamo kalil naŋgi unsib qalieqab, bole, iga wau di yqajqa are tulaŋ pruggeqnu. 
2CO.8.20	Iga silali di taqateqnum deqa tamo qudei naŋgi iga qa yomuqab kio. Degaib deqa iga na was bei di osim koba na silali di taqateqnum. 
2CO.8.21	Di kiyaqa? Iga kumbra bole segi dauryqajqa deqa. Iga Tamo Koba Qotei aqa ŋamgalaq di segi kumbra bole yqajqa are qalosai. Iga tamo uŋgasari naŋgo ŋamgalaq di dego kumbra bole yqajqa are qaleqnum.
2CO.8.22	Ariya iga olo gago Kristen was bei dego qariŋyonam a Taitus wo was de wo naŋgi aiyel daurnjrsiq koba na niŋgi qa gileb. Was bei di agi iga nami bati gargekoba aqa kumbra tenemtoqnem. A Qotei aqa wau ojqajqa tulaŋ siŋgilaoqnej iga degsi unoqnem. A niŋgi qa qalieosiq deqa mareqnu, “Korin Kristen naŋgi kumbra bole yqab.” A degsi mareqnu deqa bini a silali koroiyqajqa wau endi ojqajqa tulaŋ siŋgilaeqnu.
2CO.8.23	Niŋgi Taitus qalie. Aqo Taitus wo ombla niŋgi aqaryaiŋgwajqa wau qujai. Gago Kristen was aiyel naŋgi di Kristen tamo uŋgasari qure qure kalilq di unub qaji naŋgi qa wau bole yeqnub. Naŋgo wau dena naŋgi Kristus aqa ñam tulaŋ soqteqnub. 
2CO.8.24	Deqa niŋgi na was aiyel naŋgi di kumbra bole enjroqniye. Yim Kristen tamo uŋgasari kalil naŋgi nuŋgo qalaqalaiyo kumbra di unsib marqab, “Bole.” Osib qalieqab, e nuŋgo kumbra bole qa naŋgi minjreqnum di e anjam bole minjreqnum.
2CO.9.1	Qotei aqa tamo uŋgasari Judia sawaq di unub qaji naŋgi aqaryainjrqajqa deqa silali koroiyeqnub. Wau di agi niŋgi qalieonub. Deqa e olo anjam olekoba tortoryqasai. 
2CO.9.2	E qalieonum, niŋgi wau di yqajqa are tulaŋ prugŋgeqnu. Deqa e gaigai Masedonia Kristen naŋgo ŋamgalaq dia nuŋgo ñam soqteqnum. Osim endegsi minjreqnum, “Wausau bei nami tamo uŋgasari Akaia sawaq di unub qaji naŋgi silali koroiyqajqa wau di tigeltqa mareb.” O was qu, niŋgi wau di yqajqa tulaŋ siŋgilaeqnub deqa e na Masedonia Kristen naŋgi minjreqnam quoqnsib naŋgi gargekoba dego wau di yqajqa are prugnjreqnu. 
2CO.9.3	E naŋgi niŋgi qa endegsi minjrem, “Korin Kristen naŋgi silali koroiyqajqa tulaŋ siŋgilaeqnub.” Ariya e nuŋgo ñam laŋa soqto uge deqa niŋgi silali koroiyiye. E deqa are qalsim deqa was qalub naŋgi di qariŋnjrnam niŋgi qa gileb. 
2CO.9.4	E qalieonum, niŋgi silali di koroiyosib atib sqas. Ariya e are qalem, Masedonia Kristen tamo qudei naŋgi e ombla na niŋgi qa bosim niŋgi nami silali di atosai di unsim iga ti niŋgi ti jemaigo uge. 
2CO.9.5	Deqa e are qalem, e na was qalub naŋgi di minjritqa naŋgi namoqna niŋgi qa gilsib nuŋgo silali niŋgi nami koroiyqa mareb qaji di gereiyibqa e bunuqna bosiy oqai. Yim tamo uŋgasari naŋgi silali di unsib qalieqab, niŋgi nuŋgo segi areqalo na silali di ateb unu. E na niŋgi silali di koroiyqajqa waiŋgosai.
2CO.9.6	Niŋgi geregere are qaliye. Tamo a iŋgi kiñala segi yagwas di a iŋgi kiñala segi olo oqas. Ariya tamo a iŋgi koba yagwas di a olo iŋgi koba oqas. 
2CO.9.7	Deqa niŋgi kalil segi segi silali atqa are soqnim silali atoqniye. Niŋgi qudei are gulube na silali ataib. Tamo bei na niŋgi qudei waiŋgim deqa silali ataib. Tamo naŋgi naŋgo segi areqalo dauryosib are bole na silali atoqnqab di kere. Yim Qotei na tamo naŋgi di tulaŋ qalaqalainjroqnqas. 
2CO.9.8	Qotei a na iŋgi bole bole niŋgi keretsim eŋgoqnqa kere. Yim niŋgi iŋgi koba ti sqab. Deqa niŋgi gaigai iŋgi iŋgi kere na sosibqa dena wau bole bole yoqniye. 
2CO.9.9	Agi Qotei aqa anjam bei nami endegsib neŋgreŋyeb unu,
2CO.9.9	“Tamo naŋgi saga yago breiyeqnub dego kere tamo bole bole naŋgi na naŋgo iŋgi iŋgi jeioqnsib tamo iŋgi saiqoji unub qaji naŋgi olo laŋa enjreqnub.
2CO.9.9	Naŋgo kumbra bole di bati gaigai sqas.”
2CO.9.10	O was qu, Qotei a na tamo naŋgi saga yago enjreqnaqa naŋgi breiyeqnub. A na tamo naŋgi bem enjreqnaqa naŋgi uyeqnub. Dego kere a na niŋgi iŋgi iŋgi keretsim eŋgoqnimqa niŋgi iŋgi iŋgi kere na sqab. Sosib dena niŋgi Qotei aqa tamo uŋgasari naŋgi aqaryainjroqniye. Yim tamo naŋgi saga yago breiyeqnab dena iŋgi koba oqeleŋeqnu dego kere nuŋgo kumbra bole di tulaŋ kobaoqnqas. 
2CO.9.11	Qotei a na niŋgi iŋgi iŋgi koba eŋgeqnu deqa niŋgi na kamba iŋgi iŋgi di olo oqnsib Kristen tamo uŋgasari naŋgi enjroqniye. Gago baŋ na niŋgi na naŋgi silali di enjrib naŋgi deqa tulaŋ areboleboleinjrim Qotei biŋiyoqnqab. 
2CO.9.12	Deqa wau niŋgi yeqnub qaji dena Qotei aqa tamo uŋgasari naŋgi aqaryainjrimqa naŋgi olo iŋgi qa truquqasai. Deqa naŋgi olo Qotei tulaŋ biŋiyoqnsib sqab. 
2CO.9.13	Niŋgi naŋgi degsib aqaryainjreqnub deqa nuŋgo wau dena nuŋgo kumbra bole kalil boleq atekritqas. Yim naŋgi unsib qalieqab, niŋgi Kristus aqa anjam bole siŋgila na ojejunub deqa niŋgi aqa anjam geregere dauryeqnub. Iŋgi bole bole niŋgi na oqnsib naŋgi ti tamo uŋgasari kalil naŋgi ti enjreqnub qaji di naŋgi unoqnsib Qotei aqa ñam soqtoqnqab. 
2CO.9.14	Osib qalieqab, Qotei a niŋgi qa are tulaŋ boleiyeqnu. Deqa naŋgi na niŋgi tulaŋ qalaqalaiŋgosib niŋgi qa Qotei pailyoqnqab. 
2CO.9.15	Qotei a na iŋgi tulaŋ kobaquja iga egej. Iŋgi di agi Kristus qujai. Iŋgi di aqa utru iga geregere ubtsim marqa keresai. Qotei na iŋgi di iga egej deqa iga a tulaŋ biŋiyoqnqom.
2CO.10.1	Tamo qudei naŋgi e qa yomuosib endegsib mareqnub, “Pol a iga koba na sosiqa a aqa segi ñam aguq atoqnsiqa laesoqnej. Ariya a sawa isaq di sosiqa a anjam siŋgila na neŋgreŋyosiq iga qa ŋiriŋeqnu.” Tamo qudei naŋgi e qa degsib yomueqnub. Ariya niŋgi mati Kristus aqa kumbra qa are qaliye. A aqa segi ñam aguq atoqnsiqa tamo uŋgasari naŋgi lawo kumbra osornjroqnej. Deqa niŋgi ijo anjam endeqa geregere are qaliye. 
2CO.10.2	Ijo anjam agiende. E niŋgi qa bqai di e niŋgi qa bosiy anjam siŋgila na merŋgwasai. E laesqai. Ariya e are qalonum, nuŋgo ambleq di tamo qudei naŋgi iga qa endegsib mareqnub, iga mandam tamo naŋgo kumbra dauryosim laqnum. Naŋgi iga qa degsib mareqnub deqa e niŋgi qa bosiy tamo naŋgi di anjam siŋgila na minjrqai. E laesqasai. 
2CO.10.3	Bole, iga mandam endia sosim waueqnum. Ariya iga mandam tamo naŋgo kumbra na qotosaieqnum. 
2CO.10.4	Qotei a qoto qa iŋgi iŋgi egej di mandam qaji iŋgi iŋgi sai. Iŋgi iŋgi di Qotei aqa siŋgila ti unu. Iga dena qotoqnsim gago jeu tamo naŋgo siŋgila gotraŋyeqnum. 
2CO.10.5	Areqalo uge uge ti gisaŋ anjam na ti tamo naŋgi Qotei qalieqajqa gam getentetnjreqnu deqa iga na olo gotraŋyeqnum. Osim iga tamo naŋgo areqalo kalil bulyetnjreqnam naŋgi Kristus aqa anjam dauryqajqa are qaleqnub. 
2CO.10.6	Deqa iga niŋgi qa tariŋeqnum. Niŋgi gago anjam kalil dauryekritibqa ariya tamo kalil Qotei aqa anjam gotraŋyeqnub qaji naŋgi di iga na olo ŋolawotnjrqom.
2CO.10.7	Niŋgi laŋa babaŋ na tamo naŋgo kumbra unsib tenemtaib. Niŋgi geregere tenemtiye. Tamo bei a endegsi marqas, “E Kristus aqa tamo bole.” Ariya a endegsi poiyem, a Kristus aqa tamo qa marqo deqa iga dego Kristus aqa tamo. A degsi poiyem. 
2CO.10.8	Tamo Koba Yesus a na iga siŋgila egej deqa iga aqa wau ojeqnum. Di kiyaqa? Iga na nuŋgo areqalo Yesus qa siŋgilateqnub qaji di olo siŋgilatetŋgwajqa deqa. Iga niŋgi ugeugeiŋgwajqa deqa sai. Deqa e gago wau endeqa areboleboleibim gago ñam yala soqtqai di e deqa jemaibqasai. 
2CO.10.9	Ariya niŋgi endegsib are qalaib, “Pol a na iga ula egwajqa deqa anjam siŋgila na neŋgreŋyosiq iga qa qariŋyeqnu.” Niŋgi degsib are qalaib. 
2CO.10.10	Bole, tamo qudei naŋgi e qa endegsib yomueqnub, “Pol a anjam siŋgila na neŋgreŋyosiq iga qa qariŋyeqnu. Ariya a iga koba na sosim anjam mergoqnsim iga a unoqnem di a siŋgila saiqoji. Anjam palontqajqa wau di dego a qaliesai bolesai.” 
2CO.10.11	Tamo qudei naŋgi e qa degsib yomueqnub. Deqa e na kamba tamo naŋgi di endegsi minjrqai, “Anjam iga sawa isaq di sosim neŋgreŋyeqnum qaji di iga niŋgi koba na sosim olo dauryeqnum. Osim agi kumbra yeqnum. Niŋgi deqa geregere are qalsib poiŋgem.”
2CO.10.12	Tamo qudei naŋgi diqoqnsib naŋgo segi ñam soqteqnub qaji iga naŋgi unub dego sai. Gago kumbra ti naŋgo kumbra ti kerekere unub iga degsi marqa keresai. Tamo naŋgi di naŋgo segi kumbra na naŋgo kumbra laŋa pegiyeqnub. Osib tamo qudei naŋgo kumbra na dego naŋgo segi kumbra olo pegiyeqnub. Tamo naŋgi kumbra degyeqnub qaji naŋgi tulaŋ powo saiqoji. 
2CO.10.13	Ariya iga tamo bei aqa wau qa gago segi ñam soqtqasai. Wau Qotei na egej qaji di iga olo buŋyosim tamo bei aqa wau qa gago segi ñam soqtqasai. Wau Qotei na egej qaji deqa segi gago ñam soqtqom. Wau Qotei na egej qaji agiende. Iga niŋgi Korin Kristen niŋgi qa waueqnum. 
2CO.10.14	Deqa bati iga Qotei aqa anjam niŋgi merŋgoqnem bati di iga wau Qotei na egej qaji di buŋyosai. Agi iga namoqna niŋgi qa bosim Kristus aqa anjam bole niŋgi merŋgoqnem. 
2CO.10.15	Wau Qotei na egej qaji di iga buŋyosim tamo qudei naŋgo wau qa gago segi ñam soqtosaieqnum. Wau Qotei na egej qaji di segi iga yqajqa siŋgilaeqnum. Di kiyaqa? Gago wau dena nuŋgo areqalo Yesus qa siŋgilato qaji di siŋgilaamqa gago wau nuŋgo ambleq di yoqnem qaji di tulaŋ kobaqas. 
2CO.10.16	Amqa iga sawa isaq gilsim dia dego Yesus aqa anjam mare mare laqnqom. Sawa qudei dia tamo qudei naŋgi nami wauoqneb qaji iga deq gilqasai. Naŋgo wau qa iga laŋa areboleboleigim gago segi ñam soqtqasai.
2CO.10.17	Agi Qotei aqa anjam bei nami endegsib neŋgreŋyeb unu, “Tamo bei a ñam bei soqtqa marsimqa a Tamo Koba Qotei aqa ñam soqteme.” 
2CO.10.18	Iga qalie, tamo bei a aqa segi ñam soqtqas di a Qotei aqa ŋamgalaq di ñam saiqoji sqas. Ariya Tamo Koba Qotei na tamo bei aqa ñam soqtetqas di a ñam bole oqas.
2CO.11.1	Niŋgi e odbibqa e olo nanari anjam kiñala merŋgwai. Niŋgi e odbqa kereamqa e odbiye. 
2CO.11.2	Qotei aqa tamo uŋgasari naŋgi a segi qujai tulaŋ qalaqalaiyoqnsib aqa sorgomq di sqajqa deqa a tulaŋ siŋgilaeqnu. Dego kere e dego niŋgi Kristus dauryqajqa tulaŋ siŋgilaeqnum. E segi nami niŋgi osim Kristus yonam a na niŋgi eleŋej. Deqa tamo bei na aqa duŋge nami tamo bei wo anjamosai qaji di osim tamo qujai yim a na oqas dego kere mondoŋ e niŋgi olo osiy Kristus yitqa a na niŋgi torei oqas. 
2CO.11.3	Ariya e amal uge Satan qa are qalsim deqa e niŋgi qa ulaonum. A gisaŋ ani tamo deqa a nami Iv gisaŋyonaqa a une atej. Une di niŋgi qa bosim nuŋgo areqalo ugetetŋgimqa niŋgi Kristus a segi qujai qalaqalaiyqajqa urataib deqa e niŋgi qa ulaonum. 
2CO.11.4	E ulaonum. Di kiyaqa? E qalieonum, tamo qudei naŋgi niŋgi qa boqnsib gisaŋgoqnsib Yesus bei qa anjam palontosib merŋgeqnub. Yesus deqa iga nami anjam palontosaioqnem. Tamo naŋgi di mondor bei qa dego niŋgi merŋgeqnub. Di gisaŋ mondor. Mondor deqa iga nami niŋgi merŋgosaioqnem. Yesus aqa anjam bole iga nami niŋgi merŋgoqnem qaji di dego tamo qudei naŋgi bulbulyoqnsib olo anjam bei niŋgi merŋgeqnub. E qalieonum, naŋgi anjam di niŋgi merŋgeqnab niŋgi quoqnsib bole edegoqnsib dauryeqnub. O was qu, niŋgi degaib.
2CO.11.5	Niŋgi are qaleb, “Tamo naŋgi di Qotei na bole qariŋnjrej.” Sai. Niŋgi quiye. Tamo naŋgi dena e buŋbosai. Tamo naŋgi di ñam ti unub ariya e dego ñam ti unum. 
2CO.11.6	E anjam marqajqa medabu gulubeibeqnu di uŋgum. E powo qa truquosaieqnum. Agi ijo kumbra kalil e nuŋgo ambleq di yoqnem qaji di niŋgi unoqnsib dena poiŋgoqnej, e powo koba ti unum.
2CO.11.7	Niŋgi qalie, e Qotei aqa anjam bole niŋgi merŋgoqnem di e laŋa merŋgoqnem. E awai bei niŋgi yaiŋgosaioqnem. Ijo kumbra dena e ijo segi ñam aguq atoqnem. Yim nuŋgo ñam olo goge oqwajqa deqa. E kumbra di yoqnem di une e? Sai. 
2CO.11.8	E Kristen tamo uŋgasari qure bei beiq di unub qaji naŋgoq dena silali oqnem. Osim dena e nuŋgo ambleq di laŋa wau yoqnem. Ijo kumbra dena e naŋgo silali bajiŋobuloqnem. 
2CO.11.9	E nuŋgo ambleq di sosimqa e iŋgi iŋgi qa truquoqnsimqa e deqa tamo bei gulube yosaioqnem. Kristen was qudei Masedonia sawaq dena Korin qureq beleŋeb qaji naŋgi na e taqatbosib iŋgi iŋgi qa aqaryaiboqneb. E niŋgi gulube eŋgwajqa tulaŋ uratoqnem agi bini e degsim unum. 
2CO.11.10	Kristus aqa anjam bole ijoq di unu deqa e anjam bole endegsi merŋgwai, Akaia sawa kalilq dia tamo bei na e ijo kumbra deqa ijo segi ñam soqtqajqa getentbqa keresai. 
2CO.11.11	E kiyaqa ijo segi ñam soqteqnum? E niŋgi qalaqalaiŋgosaieqnum deqa kio e ijo segi ñam soqteqnum? Deqa sai. Qotei a qalieqo, e niŋgi tulaŋ qalaqalaiŋgeqnum.
2CO.11.12	Ariya tamo qudei naŋgi naŋgo segi ñam soqtqajqa gam ŋameqnub. Yim naŋgi tamo kalil naŋgo ŋamgalaq di iga bul sqajqa deqa. Ariya e na olo naŋgo gam di getentetnjrqajqa waueqnum. E degyoqnsiy sqai. 
2CO.11.13	Tamo naŋgi di Qotei na qariŋnjrosai. Naŋgi wau tamo bolesai. Naŋgi gisaŋoqnsib naŋgo segi kumbra bulyoqnsib tamo bole buleqnub. Yim tamo uŋgasari naŋgi unsib marqab, “Naŋgi Kristus aqa wau tamo bole.” 
2CO.11.14	O was qu, niŋgi naŋgo kumbra di unsib niŋgi deqa tulaŋ prugaib. Iga qalie, Satan a dego gisaŋoqnsiqa aqa kumbra bulyoqnsiqa Qotei aqa laŋ aŋgro bole riaŋ ti unub qaji naŋgi buleqnu. 
2CO.11.15	A kumbra degyeqnu deqa aqa wau tamo naŋgi dego naŋgo kumbra bulyoqnsib tamo naŋgi kumbra bole dauryoqnsib waueqnub qaji naŋgi buleqnub. Iga deqa tulaŋ prugwasai. Mondoŋ Qotei na tamo naŋgi di naŋgo kumbra deqa kambatnjrsim awai ugedamu enjrqas.
2CO.11.16	E nami maronum, e nanari anjam kiñala merŋgwai. Ariya merŋgit niŋgi qusib e nanari tamo edegaib. Niŋgi e nanari tamo edegwab di kere. Ariya niŋgi e odbibqa e ijo segi ñam olo yala soqtqai. 
2CO.11.17	E Tamo Koba Yesus aqa areqalo dauryosim anjam endi marosai. E nanari tamo bulosim deqa e anjam endi maroqnsim ijo segi ñam soqteqnum. 
2CO.11.18	Tamo gargekoba naŋgi mandam endeqa kumbra dauryoqnsib naŋgo segi ñam soqteqnub. Deqa e dego kumbra di dauryosiy ijo segi ñam yala soqtqai.
2CO.11.19	Niŋgi segi qa mareqnub, “Iga powo koba ti unum.” Maroqnsib deqa niŋgi nanari tamo naŋgi odnjreqnabqa naŋgi nanari anjam niŋgi merŋgeqnub. 
2CO.11.20	Nuŋgo kumbra agiende. Tamo bei na niŋgi ojsim wau koba eŋgimqa kio nuŋgo iŋgi iŋgi saitimqa kio nuŋgo iŋgi iŋgi gisaŋ na yaiŋgimqa kio aqa segi ñam soqtimqa kio nuŋgo ula poŋyimqa kio niŋgi a odyibqa aqa segi areqalo dauryoqnsim degyoqnqas. 
2CO.11.21	O was qu, iga siŋgila saiqoji unum deqa kumbra naŋgi niŋgi eŋgeqnub qaji di iga niŋgi eŋgwa keresai. E gago une deqa niŋgi merŋgonum deqa e jemaibqo.
2CO.11.21	Ariya tamo qudei naŋgi naŋgo segi kumbra ubtsib marqajqa siŋgilaeqnub deqa e kamba dego ijo segi kumbra ubtsiy marqai. O was qu, e nanari tamo bulosim deqa anjam mareqnum. 
2CO.11.22	Tamo naŋgi di mareqnub, “Iga Hibru tamo.” Ariya e dego Hibru tamo. Naŋgi mareqnub, “Iga Israel tamo.” E dego Israel tamo. Naŋgi mareqnub, “Iga Abraham aqa leŋ.” E dego Abraham aqa leŋ. 
2CO.11.23	Naŋgi mareqnub, “Iga Kristus aqa wau tamo.” Ariya e nanari tamo bulosiy anjam endegsi marqai. E dego Kristus aqa wau tamo. Agi e na tamo naŋgi di tulaŋ buŋnjrsimqa ŋes na ti jaqatiŋ na ti Kristus aqa wau ojeqnum. Bati gargekoba jeu tamo naŋgi na e tonto talq di waiboqneb. Osib e lubogargekobatoqneb. Gulube dena e na tamo naŋgi di tulaŋ buŋnjroqnem. Bati gargekoba e moiqa jojomem. 
2CO.11.24	Bati 5-pela Juda tamo naŋgi na e kumbaiŋbo 39 toqneb. 
2CO.11.25	Bati qalub naŋgi bu toqoŋ na e luboqneb. Bati qujai naŋgi na e moiotbqa marsib meniŋ na luboqneb. Bati qalub e qobuŋ na gileqnam qobuŋ a padalej. Qobuŋ padalonaq qolo ti qanam ti e yuwalq di otosi laqnem. 
2CO.11.26	Bati gargekoba e sawa isaq siŋga na walweloqnem. Ya koba doqnsiqa e ya na padaltbqa jojomoqnej. E gamq di walweleqnamqa bajiŋ tamo naŋgi gam getentoqnsibqa e lubqa laqneb. Juda tamo naŋgi ti sawa bei bei qaji tamo naŋgi ti dego e lubqa laqneb. Qure qureq dia, wadau sawaq dia, yuwalq dia dego e padalqa jojomoqnem. Gisaŋ Kristen naŋgi na dego e ugeugeibqa laqneb. 
2CO.11.27	E ŋes na ti jaqatiŋ na ti waukobaoqnem. Qolo gargekoba e waukobaoqnsim ŋeiosaioqnem. E mam ti laqnem. E ya qarboqnej. Bati gargekoba e iŋgi saiqoji soqnem. Bati gargekoba e yorbeqnaqa e ijo jejamu kabutqajqa gara saiqoji soqnem. 
2CO.11.28	Ariya bini gulube qudei dego e qa branteqnub. Gulube kobaquja bei agiende. E bati gaigai Kristen was qu qure qure kalilq di unub qaji naŋgi qa are koba qaleqnum. Naŋgi bole unub kio sai kio deqa e naŋgi qa tulaŋ are koba qaleqnum. 
2CO.11.29	Deqa Kristen was bei aqa siŋgila saiamqa e was deqa are koba qalsiy e segi dego siŋgila saibqas. Iŋgi bei na Kristen was bei a uneq waiyimqa e was deqa are koba qalsiy are ugeibqas.
2CO.11.30	E gam bei saibqas di e ijo segi ñam soqtqai. Ariya gulube kalil e qa beqnub qaji dena niŋgi osorŋgeqnu, e siŋgila saiqoji. E deqa marqai. Osiy ijo ñam soqtqai. E iŋgi bei qa ijo ñam soqtqasai. 
2CO.11.31	Tamo Koba Yesus aqa Abu Qotei a qalie, e anjam bole maronum. E gisaŋosai. Deqa iga bati gaigai aqa ñam soqtoqnqom. 
2CO.11.32	Damaskus qureq dia Mandor Koba Aretas a na qure taqato qaji tamo koba a minjnaqa a na qoto tamo qudei naŋgi qariŋnjrnaqa naŋgi na qure aqa siraŋme kalil taqatoqneb. Di kiyaqa? E ulaŋqa laqnitqa naŋgi na e ojsib tonto talq di waibqajqa deqa. 
2CO.11.33	Ariya Kristen was qudei naŋgi na e aqaryaibosib gumbaq di jigsib qure aqa jeŋ gogetosib sil na gumba tontosib jeŋ aqa siraŋme kiñalaq dena e ura uratbonab jeŋ oqeq aiem. Kumbra dena e qure taqato qaji tamo koba aqa baŋq dena ulaŋem.
2CO.12.1	Ariya e gam bei saibqo deqa e olo ijo ñam soqtqai. Bole, e ijo ñam soqtqai kumbra dena iga aqaryaigwa keresai. Di uŋgum. Nami Tamo Koba Qotei na ŋeiobilqei ti uli anjam ti e osorbej deqa niŋgi saiŋgit quiye. Dena e ijo ñam soqtqai. 
2CO.12.2	Ŋeiobilqei agiende. Nami wausau 14 koboej endi Qotei na Kristus aqa tamo bei osi oqsiqa torei laŋ qureq oqej. Laŋ qure di tulaŋ goge koba. Tamo oqej qaji di e qalie. Tamo di agi e segi. A jejamu korbi oqej kio aqa jejamu uratosiq oqej kio di e qaliesai. Qotei a segi qalie. 
2CO.12.3+2CO.12.4	E qalieonum, Qotei na tamo di osi oqsiqa laŋ qureq oqej. A jejamu korbi oqej kio aqa jejamu uratosiq oqej kio di e qaliesai. Qotei a segi qalie. A laŋ qureq oqsiq dia anjam bei quej. Anjam di aqa damu tamo bei na ubtsim marqa keresai. Anjam di marqajqa getento koba. 
2CO.12.5	E tamo di aqa ñam soqtqai. Ariya e ijo segi ñam soqtqasai. E siŋgila saiqoji unum deqa segi marsiy ijo ñam soqtqai.
2CO.12.6	Bole, e ijo segi ñam soqtqai di e nanari tamo sqasai. Di kiyaqa? E anjam bole segi marqai. Ariya e ijo segi ñam soqtqa uratonum. Di kiyaqa? Tamo naŋgi ijo areqalo dauryosib ijo ñam laŋa soqtetbo uge. Ariya naŋgi ijo kumbra unoqnsib anjam e palonteqnum qaji di quoqnsib dena ijo ñam soqtetbqab di kere.
2CO.12.7	Qotei na kumbra tulaŋ boledamu e osorbej. Ariya e kumbra di unsiy deqa ijo segi ñam soqtosiy diqosiy laaim deqa Qotei na gulube tulaŋ uge sil luwit bul qariŋyonaq ijo jejamuq bej. Gulube di Satan na ojsiqa dena e ugeugeibeqnu. 
2CO.12.8	Deqa e endegsi siŋgila na Qotei pailyoqalubtem, “O Abu, ni na gulube di olo taqal atetbime.” 
2CO.12.9	Onaqa Qotei a saidosiq endegsi merbej, “E ni qa are boleiboqnimqa ni siŋgilatmoqnqai dena ni keretmqas. Di kiyaqa? Ni siŋgila saiqoji unum deqa ijo siŋgila ni qa brantoqnsim ni siŋgilatmoqnqas.” Qotei na e degsi merbej. Deqa e siŋgila saiqoji unum deqa areboleboleiboqnqas. Yim Kristus aqa siŋgila ijoq di sqas. 
2CO.12.10	Deqa e Kristus aqa ñam qa siŋgila saiqoji sqai kio tamo qudei naŋgi na e misiliŋboqnqab kio e gulube oqnqai kio jeu tamo naŋgi na e ugeugeiboqnqab kio e waukobaoqnqai kio di uŋgum. E deqa areboleboleibqas. Di kiyaqa? E siŋgila saiqoji sqai bati di e Kristus aqa siŋgila ti sqai.
2CO.12.11	Anjam e mareqnum endi nanari anjam. Di nuŋgo une. Agi niŋgi na ijo areqalo tigeltetbeqnub deqa e nanari anjam endi mareqnum. Niŋgi ijo kumbra bole qa marqa kere. Ariya niŋgi marqa urateqnub. Deqa e segi ijo kumbra bole qa mareqnum. Bole, e tamo bolesai. Ariya niŋgi na olo tamo qudei naŋgo ñam soqtoqnsib mareqnub, “Tamo naŋgi di Qotei aqa wau tamo bolequja.” Ariya tamo naŋgi dena e buŋbosai. 
2CO.12.12	Agi e nuŋgo ambleq di sosimqa e maŋwa gargekoba babteqnam dena niŋgi qalieeb, Qotei na e qariŋbej. Agi e siŋgila na tigeloqnsim gulube qoboiyeqnam dena maŋwa ti wau siŋgila ti gargekoba nuŋgo ambleq di brantoqnej. Kumbra dena niŋgi osorŋgej, e Qotei aqa wau tamo bole. 
2CO.12.13	Kumbra e qure qureq dia Kristen tamo uŋgasari naŋgo ambleq di yeqnum qaji di e nuŋgo ambleq di dego yoqnem. Ariya kumbra qujai e nuŋgo ambleq di yosai qaji agiende. E niŋgi gulube eŋgwa uratosim deqa e niŋgi silali iŋgi iŋgi qa merŋgosaioqnem. Di e une yoqnem e? Sai. Ariya e une yoqnem bole edegosib ijo une di olo kobotetbiye.
2CO.12.14	E nami niŋgi qa boaiyeltem. Ariya bini e olo niŋgi qa bqajqa are qaleqnum. E niŋgi qa bqai di e niŋgi gulube eŋgwasai. E nuŋgo iŋgi iŋgi oqajqa are qalqasai. E niŋgi segi oqajqa are qalqai. Niŋgi qalie, aŋgro naŋgi na naŋgo ai abu naŋgi qa silali koroiyosaieqnub. Ai abu naŋgi na naŋgo aŋgro naŋgi qa silali koroiyeqnub. 
2CO.12.15	E na ijo iŋgi iŋgi kalil ti ijo jejamu dego niŋgi torei eŋgwajqa areboleboleibqo. E niŋgi tulaŋ qalaqalaiŋgeqnum. Ariya kiyaqa niŋgi kamba olo e kiñala segi qalaqalaibeqnub?
2CO.12.16	Ariya niŋgi qudei ijo kumbra qa endegsib mareqnub, “Bole, Pol a gago iŋgi iŋgi boleq na yaigosaioqnej. Ariya a na iga walawalaigoqnsiq gago iŋgi iŋgi gisaŋ na yaigoqnej.” 
2CO.12.17	O was qu, e nami Kristen was qudei naŋgi qariŋnjrnam niŋgi qa gileb. Naŋgo baŋ na e na niŋgi gisaŋgem kio nuŋgo iŋgi iŋgi laŋa yaiŋgem kio? Sai. 
2CO.12.18	E na Taitus minjnam a niŋgi qa gilej. E Kristen was bei di dego qariŋyonam a Taitus dauryosiq ombla na gileb. Gilsib Taitus a niŋgi gisaŋgosiq nuŋgo iŋgi iŋgi qudei bajiŋej e? Sai. Aqo Taitus wo areqalo qujai ti sosim gam qujai dauryosim kumbra bole segi yoqnem.
2CO.12.19	Niŋgi gago anjam kalil endi sisiyosib iga qa endegsib are qalaib, “Naŋgi anjam neŋgreŋyeqnub di naŋgo segi jejamu une saiqoji qa marsib deqa neŋgreŋyeqnub.” Di sai. Iga Kristus aqa tamo deqa iga Qotei aqa ŋamgalaq di anjam endi neŋgreŋyeqnum. O ijo was bole, anjam kalil iga neŋgreŋyeqnum qaji endi niŋgi siŋgilatŋgwajqa deqa neŋgreŋyeqnum. 
2CO.12.20	Di kiyaqa? E niŋgi qa ulaeqnum. E niŋgi qa bosiy nuŋgo kumbra unsiy e niŋgi qa areboleboleibqas kio sai kio? Niŋgi dego ijo kumbra unsib niŋgi e qa areboleboleiŋgwas kio sai kio? E deqa ulaeqnum. E niŋgi qa bosiy nuŋgo kumbra endegsi unqai kio? Niŋgi anjam na qoteqnub. Niŋgi nuŋgo was naŋgi qa are ugeiŋgeqnu. Niŋgi minjiŋ oqeqnu. Niŋgi pupoeqnub. Niŋgi nuŋgo was qudei naŋgi misiliŋnjreqnub. Niŋgi yomueqnub. Niŋgi diqeqnub. Niŋgi Qotei aqa wau ugeugeiyeqnub. E degsi unqai kio? 
2CO.12.21	E olo niŋgi qa bosiy nuŋgo ambleq di tamo gargekoba nami une yoqneb qaji naŋgi are bulyosaiunub degsi unqai kio? Degsi unqai di ijo Qotei a nuŋgo ŋamgalaq di e jemai ebqas. Tamo naŋgi di naŋgo une nami yoqneb qaji agiende. Naŋgi kumbra uge jiga ti yoqneb. Naŋgi sambala kumbra yoqneb. Naŋgi kumbra uge yqajqa are prugnjroqnej. E niŋgi qa bosiy tamo naŋgi di naŋgo une olo qoreiyosai degsi unqai di e naŋgi qa are gulubeibqas. E deqa ulaeqnum.
2CO.13.1	E nami niŋgi qa boaiyeltem. Ariya bini e olo niŋgi qa bqajqa are qaleqnum. Agi Qotei aqa anjam bei nami endegsib neŋgreŋyeb unu, “Tamo bei a une atimqa tamo aiyel kio tamo qalub kio naŋgi aqa une unsib marqab di iga aqa anjam gereiyqom.” 
2CO.13.2	E nami niŋgi qa bosim niŋgi uratŋgsim bati bei e olo niŋgi qa bosim tamo une atoqneb qaji naŋgi di ŋiriŋ anjam minjrem. Ariya bini e sawa isaq endi sosiy tamo une atoqneb qaji naŋgi ti niŋgi kalil ti anjam endegsi merŋgwai, “E bunuqna niŋgi qa olo bosiy tamo une atoqneb qaji naŋgi di naŋgo une tingitetnjrsiy ŋolawotnjrqai.” 
2CO.13.3	Kristus a ijo medabuq na anjam mareqnu kio sai kio di niŋgi qalieqajqa deqa e niŋgi qa olo bosiy tamo naŋgi di naŋgo une tingitetnjrqai. Yim niŋgi ijo kumbra di unsib bole qalieqab. Niŋgi quiye. Kristus a siŋgila koba ti unu deqa a lawo na nuŋgo kumbra tingitetŋgwasai. A na niŋgi aqa siŋgila osorŋgim unqab. 
2CO.13.4	Bole, Kristus a ŋamburbasq di gaiŋesoqnej bati deqa a siŋgila saiqoji soqnej. Ariya bini a olo Qotei aqa siŋgila na ŋambile unu. Iga Kristus beteryejunum deqa iga dego siŋgila saiqoji unum. Ariya iga Qotei aqa siŋgila na olo Kristus ombla ŋambile sqom. Iga niŋgi qa bosim siŋgila di niŋgi osorŋgwom.
2CO.13.5	Niŋgi Kristus qa nuŋgo areqalo bole siŋgilateqnub kio sai kio deqa are qalsib nuŋgo segi kumbra tenemtoqniye. Niŋgi qaliesai kio, Yesus Kristus a nuŋgo are miligiq di unu? A niŋgi koba na sqasai di niŋgi a qa nuŋgo areqalo siŋgilaboletosai deqa. 
2CO.13.6	Ariya iga Kristus aqa wau bole yeqnum. Niŋgi degsib qalieqajqa deqa e are qaleqnum. 
2CO.13.7	O was qu, niŋgi kumbra uge yoqnaib deqa iga niŋgi qa Qotei pailyeqnum. Niŋgi iga nugsib iga Kristus aqa wau tamo bole degsib are qalqajqa iga deqa pailyosai. Niŋgi iga gisaŋ wau tamo degsib are qalqab di uŋgum. Gago areqalo qujai agiende. Niŋgi kumbra bole tiŋtiŋ yoqnqajqa deqa iga Qotei pailyeqnum. 
2CO.13.8	Niŋgi qalie, iga Qotei aqa anjam ugetqa keresai. Iga Qotei aqa anjam siŋgilatqa waueqnum. 
2CO.13.9	Deqa iga siŋgila saiqoji soqnim niŋgi siŋgila ti sqab di iga areboleboleigwas. Iga gaigai niŋgi qa endegsi Qotei pailyeqnum, “O Abu, ni na Korin Kristen naŋgi siŋgilatnjrimqa naŋgi torei siŋgila na sqab.” 
2CO.13.10	Tamo Koba Qotei a na e siŋgila ebej deqa e aqa wau taqateqnum. E isaq endi sosim anjam neŋgreŋyonum. Di kiyaqa? E niŋgi qa bosiy e nuŋgo kumbra tingitetŋgwa osiy e anjam siŋgila na merŋgwasai. Tamo Koba Qotei na e niŋgi siŋgilatŋgwajqa deqa wau ebej. E niŋgi ugetŋgwajqa deqa wau ebosai.
2CO.13.11	Ariya was qu, e ijo anjam getentqai. Niŋgi kalil kaiye. Niŋgi torei Kristen tamo uŋgasari boledamu sqajqa siŋgilaoqniye. Niŋgi ijo anjam quoqnsib dauryoqniye. Niŋgi kalil areqalo qujaitosib soqniye. Yim Qotei a niŋgi ti sqas. Agi a na niŋgi tulaŋ qalaqalaiŋgoqnsiq lawo kumbra eŋgeqnu.
2CO.13.12	Ariya niŋgi na nuŋgo Kristen was kalil naŋgi segi segi kundoqnjriye. Kumbra di agi Qotei aqa tamo uŋgasari naŋgi yeqnub. Qotei aqa tamo uŋgasari kalil qure endia unub qaji naŋgi na kamba dego niŋgi kaiyeiŋgonub.
2CO.13.13+2CO.13.14	Tamo Koba Yesus Kristus a niŋgi qa are boleiyeme. Qotei a na niŋgi qalaqalaiŋgoqneme. Qotei aqa Mondor Bole a na niŋgi kalil aqaryaiŋgimqa niŋgi koba na are qujaitosib geregere soqniye.
GAL.1.1	E Pol. Yesus Kristus na e qariŋbej deqa e aqa anjam mare mare laqnum. Mandam tamo bei na e qariŋbosai. Tamo bei na e wau ebosai dego. Yesus Kristus naŋgi Abu Qotei agi Kristus subq na tigeltej qaji wo naŋgi aiyel na e wau ebeb. 
GAL.1.2	Kristen was kalil sawa endia unub qaji naŋgi e ti ombla na anjam endi neŋgreŋyosim niŋgi Galesia sawaq dia Yesus aqa ñam qa korooqnsib loueqnub qaji niŋgi qa qariŋyonum.
GAL.1.3	Es was qu, gago Abu Qotei naŋgi Tamo Koba Yesus Kristus wo naŋgi aiyel niŋgi qa are boleinjrimqa niŋgi lawo na soqniye. 
GAL.1.4	Kristus a gago Abu Qotei aqa areqalo dauryosiq deqa a gago une kobotqa marsiqa aqa segi ŋambile uratosiq moiej. A na iga eleŋamqa iga mandam qa kumbra uge kalil uratqajqa deqa marsiq iga qa moiej. 
GAL.1.5	Deqa iga Qotei aqa ñam bati gaigai soqtoqnqom. Bole.
GAL.1.6	Kristus a niŋgi qa are tulaŋ boleiyej aqa kumbra dena Qotei na niŋgi aqa segi tamo uŋgasari sqa marsiq metŋgej. Ariya niŋgi olo urur Qotei qoreiyosib Kristus aqa anjam bole dauryqa uratosib olo anjam bei dauryeqnub. E nuŋgo kumbra deqa tulaŋ prugugetonum. 
GAL.1.7	Ariya anjam bole bei saiqoji. Sai bolesai. Tamo qudei naŋgi nuŋgo areqalo niñaqyetŋgwa wauoqnsib deqa naŋgi Kristus aqa anjam bole di olo bulbulyeqnub. 
GAL.1.8	Deqa niŋgi quiye. Iga na kio laŋ aŋgro bei na kio Kristus aqa anjam bole iga nami niŋgi merŋgoqnem qaji di olo bulbulyosim anjam bei merŋgwas di Qotei na tamo di ojsim ŋamyuoq waiyeme. 
GAL.1.9	Iga anjam di nami marem. E olo marqai. Tamo bei na Kristus aqa anjam bole iga nami niŋgi merŋgoqnem qaji di olo bulbulyosim anjam bei merŋgwas di Qotei na tamo di ojsim ŋamyuoq waiyeme.
GAL.1.10	Niŋgi kiersib are qaleqnub? E anjam endi neŋgreŋyonum di mandam tamo naŋgi e qa boleqajqa kio Qotei a e qa boleqajqa kio deqa neŋgreŋyonum e? Mandam tamo naŋgi e qa boleqajqa deqa e waueqnum e? Niŋgi quiye. Mandam tamo naŋgi e qa boleqajqa deqa e waueqnum qamu e Kristus aqa wau tamo bolesai qamu.
GAL.1.11	O was qu, e bole merŋgonum. Kristus aqa anjam bole e nami niŋgi merŋgoqnem qaji di tamo bei na babtosai. 
GAL.1.12	E anjam di tamo bei aqa baŋq dena osai. Tamo bei na e osorbosai dego. Yesus Kristus a segi na anjam bole di babtosiq osorbej.
GAL.1.13	Niŋgi ijo kumbra uge e nami yoqnem qaji deqa quoqneb. Niŋgi qalie, e Juda naŋgo kumbra siŋgila na dauryoqnsim deqa e na Qotei aqa tamo uŋgasari naŋgi ugeugeinjroqnem. Osim e naŋgi torei padaltnjrqajqa siŋgila na wauoqnem. 
GAL.1.14	E ijo moma naŋgo kumbra kalil dauryqajqa tulaŋ siŋgilaoqnem. Ijo kumbra dena e na ijo kadoi naŋgi tulaŋ buŋnjroqnem. Ijo kadoi naŋgi agi Juda tamo naŋgi.
GAL.1.15	Ariya nami e ŋambabosaisonamqa Qotei na e giltbosiqa a e qa are boleiyosiq metbej. 
GAL.1.16	Osiqa bati a nami atej qaji di brantonaqa a na aqa Ŋiri Yesus e osorbej. Yim e na aqa anjam bole osiy giloqnsiy tamo uŋgasari sawa bei beiq di unub qaji naŋgi minjre minjre laqajqa deqa. Onaqa bati di e na tamo qudei naŋgi endegsi nenemnjrosaioqnem, “Yesus a tamo kiero?” o “E Yesus aqa anjam kiersi palontoqnqai?” Qotei a segi na e giltbej deqa e tamo qudei naŋgi degsi nenemnjrosaioqnem. 
GAL.1.17	E Jerusalem gilosai dego. Yesus aqa anjam maro tamo Qotei na nami giltnjrej qaji naŋgi Jerusalem di soqneb bati deqa e naŋgi unjrqajqa gilosai. E Arebia sawaq gilsim di soqnem. Sosim olo bunuqna e puluosim Damaskus qureq aiem. 
GAL.1.18	Ariya wausau qalub koboonaqa e Pita segi unqajqa Jerusalem gilem. Gilsim bati 15 Pita ombla soqnem. 
GAL.1.19	E Jerusalem di soqnem bati di e Yesus aqa anjam maro tamo bei unosai. E Tamo Koba Yesus aqa aube Jems a segi unem. 
GAL.1.20	Ijo anjam e na neŋgreŋyonum qaji endi anjam bole. E Qotei aqa ŋamgalaq di anjam bole merŋgonum. E niŋgi gisaŋgosai.
GAL.1.21	Ariya bunuqna e Jerusalem olo uratosim Siria sawa ti Silisia sawa ti deq gilem. Gilsim di laqnem. 
GAL.1.22	Ariya bati deqa Kristus aqa tamo uŋgasari Judia sawaq di soqneb qaji naŋgi ijo ulatamu poinjrosaisoqnej. 
GAL.1.23	Naŋgi e qa anjam segi endegsi quoqneb, “Pol a nami iga Kristen tamo uŋgasari padaltgwa laqnej. Ariya bini anjam a nami ugeugeiyqa wauoqnej qaji di a olo palontoqnsiq laqnu.” 
GAL.1.24	O was qu, Qotei na e are bulyetbej anjam di naŋgi quoqnsib deqa naŋgi tulaŋ areboleboleinjrnaqa Qotei aqa ñam soqtoqneb.
GAL.2.1	Ariya wausau 14 koboonaqa e olo Jerusalem aiem. E Barnabas ombla aioqnsim Taitus dego osi aiem. 
GAL.2.2	Qotei a segi na merbej deqa e Jerusalem aiem. Ariya e Jerusalem di sosimqa e Kristen naŋgo gate naŋgi segi koba na anjam maroqnem. E sawa bei beiq dia laqnsimqa Kristus aqa anjam bole palontoqnem ijo wau di ubtsim minjrem. E tamo laŋa laŋaj naŋgi minjrosai. Di kiyaqa? Wau e nami yoqnsim agi bini yeqnum qaji di laŋa uloŋo uge. 
GAL.2.3	Bati deqa Taitus a e ombla soqnej. Taitus a Grik qaji tamo. Ariya Kristen gate naŋgi e na Taitus osiy muluŋ waiyqa merbosai. 
GAL.2.4	Bole, Kristen tamo qudei naŋgi uli na gago koro miligiq aieb. Naŋgi Kristen tamo bolesai. Naŋgi gisaŋ tamo. Nami iga dal anjam aqa sorgomq di soqnem bati deqa Kristus Yesus a na iga olo eleŋej deqa dal anjam na iga olo taqatgosai. Ariya tamo naŋgi di gago kumbra di lumu na unqajqa deqa gago koro miligiq aieb. Naŋgi na iga olo osib dal anjam aqa sorgomq di atqajqa deqa are qalsib gago koro miligiq aieb. 
GAL.2.5	Aisib naŋgi na iga mergeb, “Niŋgi na Taitus osib muluŋ waiyiye.” Onaqa iga naŋgo anjam di quetnjrosai. Naŋgi Kristus aqa anjam bole olo bulbulyaib deqa iga na naŋgi saidnjrem. Yim niŋgi Kristus aqa anjam bole siŋgila na ojsib gaigai dauryqajqa deqa.
GAL.2.6	Tamo qudei naŋgi Kristen gate kokba. Naŋgi ñam ti. Ariya ijo areqalo agiende. Naŋgi gate kokba kio sai kio di laŋa. Qotei a tamo naŋgo ñam qa are qalosaieqnu. Ariya e na tamo ñam ti naŋgi di ijo wau ubtsim minjrnamqa naŋgi mareb, “Di kere.” Naŋgi olo anjam bei e merbosai. 
GAL.2.7	Pita aqa wau agiende. A Juda naŋgo ambleq di wauoqnsiqa Kristus aqa anjam bole naŋgi minjre minjre laqnu. Qotei na wau di Pita yej. Dego kere e dego wau ti. Ijo wau agi e na tamo uŋgasari sawa bei beiq di unub qaji naŋgo ambleq di wauoqnsimqa Kristus aqa anjam bole naŋgi minjre minjre laqnum. Wau di Qotei na e ebej. Tamo ñam ti naŋgi degsib unsib ariya naŋgi e kamba olo anjam bei merbosai. 
GAL.2.8	Od, Qotei na Pita siŋgila yej deqa a Juda tamo muluŋ uneqnub qaji naŋgo ambleq di wauoqnsiqa Kristus aqa anjam bole minjre minjre laqnu. Dego kere Qotei na e dego siŋgila ebej deqa e sawa bei bei qaji tamo naŋgo ambleq di wauoqnsimqa Kristus aqa anjam bole minjre minjre laqnum. 
GAL.2.9	Tamo uŋgasari naŋgi mareqnub, Jems na Pita na Jon na naŋgi qalub Kristen naŋgo gate kokba. Ariya naŋgi qalub qalieeb, Qotei a e qa are boleiyosiq wau ebej. Deqa naŋgi aqo Barnabas wo gago baŋ ojsib mergeb, “Niŋgi gago Kristen was bole.” Osib naŋgi iga ti areqalo qujaitosim anjam endegsi keretem, aqo Barnabas wo sawa bei beiq dia Qotei aqa wau yoqnqom. Ariya naŋgi Juda naŋgo ambleq di wauoqnqab. 
GAL.2.10	Osib naŋgi anjam qujai segi aqo aiyel endegsib mergeb, “Gago ambleq endia Kristen tamo qudei naŋgi iŋgi iŋgi tulaŋ saiqoji unub. Deqa niŋgi naŋgi qa are walŋgaiq. Niŋgi naŋgi dego aqaryainjroqniye.” Onaqa iga naŋgi odnjrem. Di kiyaqa? Iga nami tamo iŋgi iŋgi saiqoji unub qaji naŋgi aqaryainjrqajqa are koba soqnej agi bini degsim unum.
GAL.2.11	Ariya bunuqna Pita a Antiok qureq bonaqa e aqa ulatamuq di a ŋiriŋtem. Di kiyaqa? A kumbra uge yej deqa.
GAL.2.12	Aqa kumbra uge agiende. Jems a na Juda Kristen tamo qudei muluŋ aiqajqa siŋgilaoqneb qaji naŋgi qariŋnjrnaqa naŋgi Antiok beb. Ariya naŋgi bosaisonabqa Pita a sawa bei bei qaji tamo naŋgi koba na iŋgi uyoqneb. Ariya naŋgi bonabqa Pita a naŋgi qa ulaosiq deqa a sawa bei bei qaji tamo naŋgi olo tututnjrej. 
GAL.2.13	Onaqa Juda Kristen qudei naŋgi dego Pita koba na ulaosib gisaŋ kumbra di yeb. Yonabqa bunuqna Barnabas a naŋgo kumbra di unsiqa a dego naŋgi daurnjrsiqa gisaŋ kumbra di yej. 
GAL.2.14	Naŋgi Kristus aqa anjam bole degsib ugetonabqa e unsimqa naŋgo ŋamgalaq dia Pita endegsi minjem, “Ni Juda tamo. Ariya ni sawa bei bei qaji tamo naŋgi bulosim naŋgo kumbra dauryeqnum. Ni Juda naŋgo kumbra dauryosaieqnum. Di ni kere degyeqnum. Ariya kiyaqa ni olo sawa bei bei qaji tamo naŋgi Juda naŋgo kumbra dauryqajqa minjreqnum?”
GAL.2.15	Bole, iga Juda tamo. Iga degsi ŋambabem. Iga sawa bei bei qaji tamo sai. Agi sawa bei bei qaji tamo naŋgi uneq di laqnub. Iga tamo deqaji sai. 
GAL.2.16	Ariya iga qalieonum, tamo naŋgi Moses aqa dal anjam dauryqab dena Qotei na naŋgi tamo bole une saiqoji qa minjrqasai. Tamo naŋgi Kristus Yesus qa naŋgo areqalo siŋgilatqab gam dena qujai Qotei na naŋgi tamo bole une saiqoji qa minjrqas. Iga dego Kristus Yesus qa gago areqalo siŋgilateqnum. Di kiyaqa? Iga qalie, gam dena qujai Qotei na iga tamo bole une saiqoji qa mergwas. Iga dal anjam dauryqom gam dena sai. Di kiyaqa? Tamo bei a dal anjam dauryqas Qotei a deqa are qalsim a tamo bole une saiqoji qa minjqasai. Sai bolesai. 
GAL.2.17	Ariya iga Kristus qa gago areqalo siŋgilateqnum gam dena iga Qotei aqa ŋamgalaq di tamo bole une saiqoji unum. Deqa tamo qudei naŋgi iga endegsib mergwab, “Niŋgi sawa bei bei qaji tamo naŋgi bulosib deqa niŋgi une ti unub.” Naŋgi iga degsib mergibqa iga kamba endegsi minjrqasai, “Od, Kristus na iga uneq breigej unum.” Iga degsi minjrqasai. 
GAL.2.18	E dal anjam aqa sorgomq di sqa uratosiy ariya bunuqna e puluosiy dal anjam aqa sorgomq di olo sqai di ijo kumbra dena e une atonum. 
GAL.2.19	Ariya dal anjam a na e moio qa gamq di waibej. Osiqa e moiotbej. Gam dena e bini Qotei ombla ŋambile unum. E Kristus ombla na ŋamburbasq di gaiŋosim moiem. 
GAL.2.20	Osim e olo ŋambile bunuj em. Ariya ŋambile di ijo segi ŋambile sai. Kristus a segi ijo are miligiq di ŋambile unu. Deqa bini kumbra kalil e mandamq endi yeqnum qaji di e Qotei aqa Ŋiri qa ijo areqalo siŋgilatosim yeqnum. Agi Qotei aqa Ŋiri a na e tulaŋ qalaqalaibosiq deqa a aqa segi ŋambile uratosiq e qa moiej. 
GAL.2.21	Qotei a iga qa are tulaŋ boleiyej aqa kumbra di e ugeugeiyqasai. Iga Moses aqa dal anjam dauryqom gam dena iga Qotei aqa ŋamgalaq di tamo bole une saiqoji so qamu Kristus a laŋa moiej qamu.
GAL.3.1	O Galesia tamo, niŋgi tulaŋ nanari. Iga nami niŋgi Yesus Kristus osorŋgem. Kumbra dena niŋgi a ŋamburbasq di gaiŋesonaq unobuleb. Ariya tamo yai na nuŋgo areqalo olo niñaqyetŋgej deqa niŋgi Kristus aqa anjam olo urateqnub? 
GAL.3.2	Ijo nenem qujai agiende. Niŋgi gam kie na Qotei aqa Mondor eb? Niŋgi dal anjam dauryeb gam dena Mondor eb kio niŋgi Kristus aqa anjam bole qusib a qa nuŋgo areqalo siŋgilateb gam dena niŋgi Mondor eb kio? 
GAL.3.3	Niŋgi nanarionub e? Niŋgi nami Mondor aqa siŋgila na walweloqneb. Ariya bini niŋgi olo nuŋgo segi siŋgila na walweleqnub e? 
GAL.3.4	Gulube kalil nami niŋgi qa boqneb qaji di niŋgi laŋa qoboiyoqneb e? E are qalonum, niŋgi laŋa qoboiyosai. 
GAL.3.5	Qotei a na aqa Mondor niŋgi eŋgej deqa a nuŋgo ambleq di maŋwa kokba babteleŋeqnu. A kiyaqa degyeqnu? Niŋgi dal anjam dauryeqnub a deqa are qalsiq degyeqnu kio niŋgi Kristus aqa anjam bole qusib a qa nuŋgo areqalo siŋgilateb a deqa are qalsiq degyeqnu kio? Niŋgi segi mariye.
GAL.3.6	Qotei aqa anjam bei nami endegsib neŋgreŋyeb unu, “Abraham a Qotei qa aqa areqalo siŋgilatej deqa Qotei na a tamo bole une saiqoji qa minjej.” 
GAL.3.7	Deqa was qu, niŋgi endegsi poiŋgem. Tamo naŋgi Kristus qa naŋgo areqalo siŋgilateqnub qaji naŋgi segi Abraham aqa aŋgro tiŋtiŋ sqab. 
GAL.3.8	Nami Qotei a endegsi qalieej, bunuqna sawa bei bei qaji tamo naŋgi Kristus aqa anjam bole qusib naŋgo areqaloq di siŋgilatibqa gam dena Qotei na naŋgi tamo bole une saiqoji qa minjrqas. Qotei a degsi qalieosiq deqa a Kristus aqa anjam bole di palontosiq Abraham minjej. Agi Qotei aqa anjam bei nami endegsib neŋgreŋyeb unu, “O Abraham, ino leŋ naŋgoq dena e na sawa bei bei qaji tamo uŋgasari naŋgi kumbra bole enjrqai.” 
GAL.3.9	Abraham a Qotei qa aqa areqalo siŋgilatej deqa Qotei na a kumbra boledamu yej. Dego kere Qotei na tamo uŋgasari kalil Kristus qa naŋgo areqalo siŋgilateqnub qaji naŋgi dego kumbra boledamu enjrqas. 
GAL.3.10	Ariya tamo qudei naŋgi endegsib are qaleqnub, “Iga dal anjam dauryqom gam dena iga Qotei aqa ŋamgalaq di tamo bole une saiqoji sqom.” O was qu, tamo naŋgi di Qotei na padaltnjrqas. Di kiyaqa? Qotei aqa anjam bei nami endegsib neŋgreŋyeb unu, “Tamo bei a Qotei aqa dal anjam kalil neŋgreŋq di unu qaji di dauryekritosim ariya qujai bole qujai grotqas di Qotei na a padaltqas.” 
GAL.3.11	Olo Qotei aqa anjam bei dego endegsib neŋgreŋyeb unu, “Tamo naŋgi Qotei qa naŋgo areqalo siŋgilatqab gam dena qujai a na naŋgi tamo bole une saiqoji qa minjrqas. Yim naŋgi ŋambile gaigai sqab.” Anjam dena iga qalieonum, tamo naŋgi dal anjam dauryqab gam dena Qotei na naŋgi tamo bole une saiqoji qa minjrqasai. 
GAL.3.12	Dal anjam dauryqajqa kumbra ti Qotei qa gago areqalo siŋgilatqajqa kumbra ti di ombla kerekere sai. Naŋgi utru segi segi. Agi Qotei aqa anjam bei nami endegsib neŋgreŋyeb unu, “Tamo a dal anjam kalil torei dauryekritosim di a ŋambile sqas.”
GAL.3.13	Ariya dal anjam a marqo, iga dal anjam kalil torei dauryqasai di Qotei na iga tamo uge qa marsim padaltgwas. Ariya Kristus a na iga aqaryaigwa marsiq deqa a gago sawa osiqa a segi Qotei aqa ŋamgalaq di tamo uge bulosiqa iga qa padalej. Agi Qotei aqa anjam bei nami endegsib neŋgreŋyeb unu, “Tamo kalil ŋamtaŋ goge di gaiŋejunub qaji naŋgi di Qotei na tamo uge qa marsim padaltnjrqas.” 
GAL.3.14	Qotei a nami Abraham kumbra bole yej deqa a olo sawa bei bei qaji tamo uŋgasari naŋgi dego kumbra bole enjrqa marej. Marsiq deqa bini a Kristus Yesus aqa wau na sawa bei bei qaji tamo uŋgasari naŋgi kumbra bole enjreqnu. Deqa iga Kristus qa gago areqalo siŋgilatqom di iga Qotei aqa Mondor oqom. Agi Mondor di Qotei a nami iga egwa marej.
GAL.3.15	O was qu, e mandam tamo naŋgo kumbra qa niŋgi endegsi merŋgwai. Tamo bei a moiqa osimqa aqa aŋgro naŋgi qa are qalsim aqa ñoro kalil naŋgo baŋq di uratqa osim deqa a anjam bei neŋgreŋyosim di naŋgo baŋq di uratqas. Deqa aqa anjam neŋgreŋyqo qaji di tamo bei na olo taqal atqa keresai. Anjam bunuj bei dego olo totoryosim neŋgreŋyqa keresai. 
GAL.3.16	Ariya Qotei aqa kumbra bole mondoŋ brantqas qaji a deqa nami anjam marsiq siŋgilatej. Anjam di a na Abraham aqa moma bei wo minjrej. A Abraham aqa moma gargekoba naŋgi minjrosai. A aqa moma qujai segi minjej. Anjam di agi neŋgreŋq di unu. Aqa moma qujai di agi Kristus. 
GAL.3.17	O was qu, ijo anjam di aqa utru agiende. Qotei a nami Abraham ombla anjam qoseb. Onaqa wausau 430 koboonaqa dal anjam brantej. Ariya dal anjam dena Qotei aqa anjam nami Abraham ombla qoseb qaji di taqal waiyqa keresai. Qotei a nami iŋgi bole bole di iga laŋa egwa marej. Aqa anjam di dal anjam na gentqa keresai. 
GAL.3.18	Ariya iga dal anjam dauryqom gam dena iga iŋgi bole bole di onum qamu Qotei na iga laŋa egwa keresai qamu. Ariya iga qalieonum, Qotei a iŋgi bole bole di Abraham laŋa yqa minjej. 
GAL.3.19	A laŋa yqa minjej deqa a bunuqna kiyaqa olo dal anjam atej? E marqai. A gago une boleq atqa osiq deqa dal anjam atej. A endegsi are qalej. Dal anjam a soqnim bati deqa Abraham aqa moma qujai a qa nami marej qaji di brantqas. A deqa are qalsiq dal anjam atej. Dal anjam di Qotei na aqa laŋ aŋgro naŋgi enjrnaqa Moses a Qotei ti Israel naŋgi ti naŋgo ambleq di tigelesonaqa laŋ aŋgro naŋgi dena dal anjam di palontosib Moses minjnabqa a na kamba iga egej. 
GAL.3.20	Ariya tamo qujai a wau bei yqa osimqa a na amble qaji tamo bei wau di yqa keresai. Ariya Qotei a segi qujai unu. Deqa a segi qujai na iŋgi bole bole nami iga egwa marej qaji di olo egwas.
GAL.3.21	E endegsi marqai kio? Dal anjam a na iŋgi bole bole Qotei a nami iga egwa marej qaji di jeuteqnu. E degsi marqasai. Qotei na dal anjam bei iga ŋambile egwajqa di egej qamu iga dal anjam dauryqom gam dena iga tamo bole une saiqoji so qamu. 
GAL.3.22	Ariya degsi sosai. Agi Qotei aqa anjam bei nami endegsib neŋgreŋyeb unu, “Tamo uŋgasari kalil naŋgo une na naŋgi tonto talq di breinjrobuleqnu.” Qotei a nami anjam degsi marej. Di kiyaqa? Iga tamo uŋgasari Yesus Kristus qa gago areqalo siŋgilateqnum qaji iga na iŋgi bole bole Qotei a nami iga egwa marej qaji di olo oqajqa deqa.
GAL.3.23	Nami iga Kristus qa gago areqalo siŋgilatqa bati brantosaisonaqa dal anjam na iga taqatgesoqnej. Sonaq sonaq ariya bunuqna iga Kristus qa gago areqalo siŋgilatqa bati agi brantej. 
GAL.3.24	Dal anjam a gago abu bul sosiqa iga Kristus aqa areq joqsi gilej. Yim iga Kristus qa gago areqalo siŋgilatim Qotei na iga tamo bole une saiqoji qa mergwajqa deqa. 
GAL.3.25	Ariya iga Kristus qa gago areqalo siŋgilatqa bati brantej deqa iga olo dal anjam aqa sorgomq di sqasai. Dal anjam a olo gago abu sqasai dego.
GAL.3.26	Niŋgi kalil Kristus Yesus qa nuŋgo areqalo siŋgilatosib a beteryejunub deqa niŋgi Qotei aqa aŋgro tiŋtiŋ unub. 
GAL.3.27	Niŋgi kalil yanso osib Kristus beteryejunub deqa niŋgi Kristus a gara bul jigsib unub. 
GAL.3.28	Deqa niŋgi endegsib maraib, “E Juda qaji” o “E Grik tamo” o “E kaŋgal tamo” o “E kaŋgal tamo sai.” o “E tamo” o “E uŋa”. Niŋgi degsib maraib. Niŋgi Kristus Yesus beteryejunub deqa niŋgi kalil tamo qujai bul unub. 
GAL.3.29	Niŋgi Kristus aqa segi tamo unub deqa niŋgi Abraham aqa aŋgro tiŋtiŋ dego unub. Agi niŋgi segi na iŋgi bole bole Qotei a nami Abraham aqa leŋ naŋgi enjrqajqa marej qaji di oqab.
GAL.4.1	Ijo anjam agiende. Tamo bei aqa aŋgro matu soqnim bunuqna aqa abu na marim a na aqa iŋgi iŋgi kalil oqas. Ariya a aŋgro kiñala sosim a aqa abu aqa kaŋgal tamo bul sqas. 
GAL.4.2	Deqa tamo qudei naŋgi na a taqatoqnqab. Taqatesoqnib bunuqna aqa abu na marim naŋgi a olo taqatqasai. 
GAL.4.3	Dego kere iga nami aŋgro kiñilala bul sosimqa bati deqa iga mondor uge uge mandam ti laŋ ti taqatejunub qaji naŋgo sorgomq di soqnem. 
GAL.4.4	Ariya bati Qotei a nami atej qaji di brantonaqa a na aqa Ŋiri Yesus qariŋyonaq mandamq aiej. Aisiq aqa ai na ŋambabtonaqa a tamo brantosiqa dal anjam aqa sorgomq di soqnej. 
GAL.4.5	A degyej. Di kiyaqa? A na iga tamo uŋgasari dal anjam aqa sorgomq di soqnem qaji iga eleŋosim awaigimqa iga Qotei aqa aŋgro tiŋtiŋ sqajqa deqa.
GAL.4.6	Deqa bini niŋgi Qotei aqa aŋgro tiŋtiŋ unub. Agi a na aqa Ŋiri aqa Mondor qariŋyonaqa a gago are miligiq aiej. Aiej deqa iga Qotei metoqnsim endegsi minjeqnum, “O ni gago Abu.” 
GAL.4.7	Deqa niŋgi olo kaŋgal tamo sosai. Niŋgi Qotei aqa aŋgro tiŋtiŋ unub. Deqa niŋgi qalieonub, niŋgi Qotei aqa iŋgi iŋgi kalil oqab.
GAL.4.8	Nami niŋgi Qotei qalieosaisosib bati deqa niŋgi gisaŋ qotei naŋgo kaŋgal tamo bul soqneb. 
GAL.4.9	Ariya bini niŋgi Qotei bole qalieonub. A niŋgi qa dego bole qalieqo. Deqa kiyaqa niŋgi olo puluosib mondor uge uge naŋgi daurnjrqajqa are qaleqnub? Kiyaqa niŋgi olo naŋgo kaŋgal tamo bul sqajqa are qaleqnub? Niŋgi qalie, mondor uge uge naŋgi dena niŋgi aqaryaiŋgwa keresai. 
GAL.4.10	Niŋgi gaigai yori bati kokba unqajqa are qaleqnub. Niŋgi bai qala bunuj qa ti wausau bunuj qa ti deqa are koba qaleqnub. 
GAL.4.11	E nuŋgo kumbra deqa are qalsim deqa e ulaeqnum. Wau kalil e nami nuŋgo ambleq di yoqnem qaji di laŋa uloŋaim deqa e niŋgi qa are koba qaleqnum.
GAL.4.12	O was qu, e niŋgi siŋgila na endegsi merŋgwai. Niŋgi e bul soqniye. Agi e nami dal anjam aqa sorgomq di sqa uratosim niŋgi bul soqnem. Sonam bati deqa niŋgi e kumbra uge bei ebosaioqneb. 
GAL.4.13	Niŋgi are qaliye. E nami maibonaq deqa e niŋgi qa bosim Kristus aqa anjam bole utruq na merŋgem. 
GAL.4.14	Bati deqa ijo jejamu siŋgila saiqoji soqnej dena niŋgi gulube koba oqneb. Ariya niŋgi deqa e qoreibosai. Niŋgi e gereibqa asgiŋgosai. Qotei aqa laŋ aŋgro bei kio Kristus Yesus a segi kio niŋgi qa bqas di niŋgi a osib gereiyqab dego kere niŋgi e osib gereibeb. 
GAL.4.15	Bati deqa niŋgi e qa are tulaŋ boleiŋgonaq e aqaryaibqajqa areboleboleiŋgej. E bole maronum, Qotei na niŋgi merŋgej qamu niŋgi e qa osib nuŋgo ŋamgala otorosib ebeb qamu. Ariya was qu, nuŋgo arebolebole di olo qabi unu? 
GAL.4.16	E nuŋgo kumbra qa anjam bole merŋgeqnum. Ijo kumbra dena e niŋgi jeu ateqnum e? Sai.
GAL.4.17	Niŋgi quiye. Jeu tamo naŋgi dena niŋgi walawalaiŋgeqnub. Naŋgi niŋgi aqaryaiŋgwajqa deqa are qalosaieqnub. Niŋgi na e qoreibosib olo naŋgi daurnjrqajqa deqa are qaloqnsib niŋgi walawalaiŋgeqnub. 
GAL.4.18	O was qu, iga na gago Kristen was naŋgi kumbra bole bole enjrqajqa are qaloqnqom di kere. Deqa niŋgi gaigai kumbra di yoqniye. E niŋgi ti sqai bati deqa segi sai. Niŋgi gaigai yoqniye. 
GAL.4.19	O ijo aŋgro, niŋgi quiye. Uŋa aŋgrotqa osiq jaqatiŋyeqnu dego kere e niŋgi qa are jaqatiŋbeqnu. Di kiyaqa? Ijo areqalo agiende. Kristus a Qotei aqa aŋgro tiŋtiŋ unu dego kere niŋgi dego Qotei aqa aŋgro tiŋtiŋ soqniye. 
GAL.4.20	Bole, bini e niŋgi ti sosai. E niŋgi ti so qamu e anjam bole niŋgi merŋgo qamu. O was qu, e niŋgi qa are koba qaleqnum. E qaliesai, e niŋgi kiersiy aqaryaiŋgit niŋgi so bole sqab?
GAL.4.21	Niŋgi dal anjam aqa sorgomq di sqajqa are qaleqnub deqa niŋgi kiyaqa dal anjam geregere poiŋgosai? Niŋgi na merbiye. 
GAL.4.22	Agi Qotei aqa anjam bei nami endegsib neŋgreŋyeb unu. Abraham a aŋgro mel aiyeltej. Bei kaŋgal uŋa Hagar na ŋambabtej. Ariya bei Abraham aqa ŋauŋ Sara na ŋambabtej. Sara a kaŋgal uŋa sai. A Abraham aqa ŋauŋ bole. 
GAL.4.23	Abraham a mandam tamo naŋgo kumbra dauryosiq deqa a Hagar wo ŋereŋosib aŋgro qujai Ismael ŋambabteb. Ariya Qotei a Sara aqa aŋgro Aisak a qa nami qalieosiq deqa Abraham minjej, “Niŋgi ino ŋauŋ Sara wo aŋgrotqab.” Onaqa Qotei aqa anjam di aqa damu brantonaqa Sara a aŋgro qujai Aisak ŋambabtej. 
GAL.4.24	E Sara wo Hagar wo naŋgi aiyel qa yawo anjam bei endegsi merŋgwai. Naŋgi aiyel di Qotei aqa anjam namij ti aqa anjam bunuj ti sigitejunub. Hagar a Qotei aqa anjam namij sigitej. Anjam namij di agi Qotei a Sainai manaq di babtej. Hagar aqa leŋ naŋgi kaŋgal tamo unub. 
GAL.4.25	Hagar a Sainai mana sigitosiq unu. Sainai mana di Arebia sawaq di unu. Hagar a mandam qaji Jerusalem dego sigitosiq unu. Deqa aqa leŋ kalil naŋgi Jerusalem ombla kaŋgal tamo unub. 
GAL.4.26	Ariya Jerusalem bunuj a laŋ goge di unu. A kaŋgal uŋa sai. A gago ai bul. 
GAL.4.27	Agi Qotei aqa anjam bei nami endegsib neŋgreŋyeb unu, “O uŋa, ino miligi ugeej. Deqa ni aŋgrotqa keresai. Di uŋgum, ni areboleboleimem. Ni aŋgro oqajqa jaqatiŋmosaieqnu. Di uŋgum, ni are boleimim soqne. Osim ni louoqnsim areboleboleimim kikioqne. Di kiyaqa? Qotei na ino miligi gereiyetmimqa ni na uŋa kalil tamo ti unub qaji naŋgi buŋnjrsimqa aŋgro tulaŋ gargekoba oqam.” 
GAL.4.28	O was qu, uŋa di agi Sara. Niŋgi Sara aqa aŋgro Aisak a bulosib unub. Qotei a marnaqa Aisak a ŋambabej dego kere niŋgi dego anjam qujai dena Qotei aqa aŋgro tiŋtiŋ unub. 
GAL.4.29	Ariya Abraham a mandam tamo naŋgo kumbra dauryosiq deqa a Hagar wo ŋereŋosib aŋgro qujai Ismael ŋambabteb. Onaqa Ismael a na Sara aqa aŋgro Aisak jeutoqnsiqa ugeugeiyoqnej. Aisak agi Qotei aqa Mondor aqa siŋgila na ŋambabej. Dego kere bini iga Qotei aqa Mondor ti unum deqa jeu tamo naŋgi na iga dego jeutgoqnsibqa ugeugeigeqnub. 
GAL.4.30	Agi Qotei aqa anjam bei nami endegsib neŋgreŋyeb unu, “O Abraham, ni na kaŋgal uŋa di aqa aŋgro Ismael wo naŋgi winjrim jaraiqab. Ino aŋgro Aisak a kaŋgal uŋa aqa aŋgro sai. A ino ŋauŋ tiŋtiŋ aqa aŋgro. Deqa ino iŋgi iŋgi kalil a na oqas. Ismael a na ino iŋgi iŋgi oqasai.” 
GAL.4.31	O was qu, iga kaŋgal uŋa aqa aŋgro sai. Iga Abraham aqa ŋauŋ tiŋtiŋ aqa aŋgro unum.
GAL.5.1	Kristus a na iga eleŋej deqa dal anjam na iga olo bunu taqatgwasai. Deqa niŋgi siŋgila na tigelosib tamo qudei naŋgi na niŋgi olo osib dal anjam aqa sorgomq di atqa laqnib saidnjroqniye.
GAL.5.2	E Pol e na niŋgi endegsi merŋgit quiye. Niŋgi muluŋ aiqab di Kristus na niŋgi olo aqaryaiŋgwa keresai. 
GAL.5.3	E na niŋgi muluŋ aiqa mareqnub qaji niŋgi endegsi merŋgwai. Niŋgi muluŋ aiqab di niŋgi dal anjam kalil dego torei dauryekritiye. 
GAL.5.4	Niŋgi qudei mareqnub, “Iga dal anjam dauryqom gam dena Qotei na iga tamo bole une saiqoji qa mergwas.” Niŋgi degsib mareqnub di niŋgi Kristus uratonub. Qotei a niŋgi qa are tulaŋ boleiyeqnu aqa kumbra di dego niŋgi qoreiyonub. 
GAL.5.5	Ariya iga degyosaieqnum. Iga Qotei aqa Mondor aqa siŋgila na Qotei qa gago areqalo siŋgilatoqnsim mondoŋ a na iga tamo bole une saiqoji qa mergwajqa deqa tariŋoqnsim unum. 
GAL.5.6	Tamo a Kristus Yesus beteryesqas di a marqas, iga muluŋ aiqom di laŋa. Iga muluŋ aiqasai di dego laŋa. Ariya iga Kristus qa gago areqalo siŋgilatosim dena iga qalaqalaiyo kumbra dauryoqnqom di kumbra bole utru ti.
GAL.5.7	Nami niŋgi Kristus aqa gam geregere dauryosib walweloqneb. Ariya tamo yai na gam getentetŋgonaqa niŋgi olo anjam bole dauryqa urateqnub? 
GAL.5.8	Nuŋgo areqalo niŋgi bini dauryeqnub qaji di bolesai. Qotei agi niŋgi metŋgej qaji a na areqalo di niŋgi eŋgosai. 
GAL.5.9	Niŋgi are qaliye. Tamo naŋgi sum kiñala oqnsib bem ti bulyeqnab bem tiyekritoqnsiq tulaŋ kobaqujaeqnu. 
GAL.5.10	Ariya e niŋgi qa ijo areqalo siŋgilatosim endegsi maronum, Tamo Koba Qotei na niŋgi aqaryaiŋgimqa niŋgi ijo areqalo dauryosib areqalo uge uge di olo uratoqnqab. Tamo yai naŋgi na nuŋgo areqalo niñaqyetŋgwa waueqnub di e qaliesai. Ariya uŋgum, tamo naŋgi di naŋgo une deqa awai ugedamu oqab.
GAL.5.11	O was qu, e tamo naŋgi muluŋ aiqajqa minjroqnem qamu kiyaqa jeu tamo naŋgi na e ugeugeibeqnub? E tamo naŋgi muluŋ aiqajqa minjroqnem qamu jeu tamo naŋgi na ŋamburbas qa anjam jeutosai qamu. 
GAL.5.12	Tamo naŋgi nuŋgo areqalo niñaqyetŋgeqnub qaji naŋgi muluŋ aiqajqa tulaŋ siŋgilakobaeqnub. Deqa uŋgum, naŋgi naŋgo segi welum gei dego potosib torei taqal waiyebe.
GAL.5.13	O was qu, Kristus a na niŋgi eleŋej deqa dal anjam na niŋgi olo bunu taqatŋgwasai. Qotei a deqa are qalsiq niŋgi metŋgej. Ariya niŋgi endegsib are qalaib, “Iga dal anjam aqa sorgomq di sosai deqa uŋgum, iga olo gago areqalo namij dauryosim kumbra uge uge yoqnqom.” Niŋgi degsib are qalaib. Niŋgi nuŋgo Kristen was naŋgo kaŋgal tamo bul sosib naŋgi qalaqalainjroqniye. 
GAL.5.14	Anjam qujai bei dego endegsi unu, “Ni ino segi jejamu gereiyeqnum dego kere ni ino was naŋgi dego degsim geregereinjroqne.” O was qu, anjam qujai dena dal anjam kalil kabutejunu. 
GAL.5.15	Ariya niŋgi segi segi ŋiriŋoqnsib qotoqnaib. Qotoqnqab di niŋgi koba na uneq aisib padalqab.
GAL.5.16	Ijo anjam agiende. Qotei aqa Mondor na niŋgi gam osorŋgim aqa kumbra na walweloqniye. Degsib walwelqab di niŋgi nuŋgo areqalo uge uge namij dauryqasai. 
GAL.5.17	Iga qalie, gago areqalo namij na Qotei aqa Mondor jeuteqnu. Qotei aqa Mondor a na kamba dego gago areqalo namij jeuteqnu. Naŋgi aiyel jeu jeu unub deqa kumbra bole niŋgi yqajqa arearetŋgeqnu qaji di niŋgi olo yosaieqnub. 
GAL.5.18	Ariya niŋgi Qotei aqa Mondor aqa kumbra dauryqab di niŋgi olo dal anjam aqa sorgomq di sqasai.
GAL.5.19	Areqalo namij aqa kumbra di niŋgi qalieonub. Sambala kumbra ti, kumbra jiga ti, kumbra uge uge yqajqa are prugyoqa, 
GAL.5.20	gisaŋ qotei qa louoqa, gumaniŋoqa, was bei jeutoqa, ŋiriŋoqa, was bei aqa iŋgi iŋgi qa maulyoqa, minjiŋ oqoqa, are ugeoqa, ino segi jejamu qa are qalsim anjam na qotoqa, was naŋgi potoaiyeltnjroqa, 
GAL.5.21	ya uysib nanarioqa, alaŋkobaoqa. Areqalo namij aqa kumbra agide. E nami merŋgem agi olo merŋgwai. Tamo kalil kumbra uge deqaji yeqnub qaji naŋgi Qotei na osim taqatnjrqasai. Osim a naŋgo Mandor Koba sqasai dego.
GAL.5.22	Ariya Qotei aqa Mondor na iga kumbra bole endeqaji yqajqa are tigeltetgeqnu. Qalaqalaiyo kumbra dauryoqa, areboleboleiyoqa, lawo kumbra yoqa, was naŋgi aqaryainjroqnsim kumbra bole bole enjroqa, kumbra bole tiŋtiŋ dauryoqa, 
GAL.5.23	lawo na soqa, gago segi jejamu taqatosim areqalo namij dauryqa uratoqa. O was qu, iga kumbra bole deqaji yoqnqom di dal anjam na iga getentgwa keresai. 
GAL.5.24	Tamo kalil Kristus Yesus beteryejunub qaji naŋgi na naŋgo areqalo namij ti naŋgo are prugnjrqajqa kumbra ti kalil ŋamburbasq di qamnab moiej.
GAL.5.25	Qotei aqa Mondor na iga ŋambile egej deqa a na gam osorgim iga aqa kumbra na walweloqnqom. 
GAL.5.26	Iga gago segi ñam laŋa soqtqasai. Iga Kristen tamo qudei naŋgo are ugetetnjroqnsim qotoqnqasai. Iga gago was iŋgi koba ti unub qaji naŋgi qa are ugeigwasai dego.
GAL.6.1	O was qu, nuŋgo ambleq di tamo bei a une bei atim unsibqa niŋgi Qotei aqa Mondor dauryeqnub qaji niŋgi na tamo di lawo na osib aqa kumbra gereiyetiye. Ariya niŋgi geregere ŋam atsib soqniye. Satan a na niŋgi dego uneq waiŋgimqa niŋgi uloŋo uge. 
GAL.6.2	Niŋgi na nuŋgo Kristen was naŋgi aqaryainjroqnsib naŋgo gulube qoboiyetnjroqniye. Degsib qoboiyoqnqab kumbra dena niŋgi Kristus aqa dal anjam keretosib dauryqab. 
GAL.6.3	Nuŋgo ambleq di tamo bei a marqas, “E ñam koba ti unum.” Ariya a ñam ti sosai. A ñam saiqoji deqa a na aqa segi jejamu gisaŋyqo. 
GAL.6.4	Tamo kalil naŋgi naŋgo segi segi wau geregere peleiyoqnebe. Osib naŋgo wau bole kio sai kio di naŋgi qalieqab. Tamo a degyqas di a aqa segi kumbra qa areboleboleiyqas. Ariya a aqa segi kumbra ti tamo bei aqa kumbra ti turtosim peleiyaiq. 
GAL.6.5	Di kiyaqa? Tamo kalil naŋgi naŋgo segi segi kumbra gereiyosib walweloqnqab.
GAL.6.6	Kristen gate naŋgi wauoqnsib Qotei aqa anjam palontosib merŋgeqnub. Deqa niŋgi na kamba naŋgi iŋgi iŋgi qa aqaryainjroqniye.
GAL.6.7	Niŋgi nuŋgo segi jejamu gisaŋyosib endegsib are qalaib, “Iga Qotei maquiyimqa a gago une unqasai.” O was qu, niŋgi Qotei maquiyqa keresai. Ni iŋgi kie yagwam iŋgi di segi ni olo oqam. 
GAL.6.8	Tamo bei na aqa areqalo namij dauryqas di aqa areqalo namij dena kumbra uge babtqas. Yim a padalqas. Ariya tamo bei a Qotei aqa Mondor aqa kumbra dauryqas di Mondor na a ŋambile yimqa a so bole gaigai sqas. 
GAL.6.9	Deqa iga kumbra bole yoqnqajqa asgigwasai. Iga asgigwasai di bunuqna iga awai bole oqom. 
GAL.6.10	Deqa bati soqnimqa iga na tamo kalil naŋgi kumbra bole bole enjroqnqom. Ariya iga na olo Kristus aqa tamo uŋgasari naŋgi kumbra tulaŋ boledamu enjrqajqa siŋgilaoqnqom.
GAL.6.11	Anjam mutu endi e segi na neŋgreŋyonum. E neŋgreŋ kokba ateleŋonum di uniye. 
GAL.6.12	Niŋgi quiye. Tamo naŋgi niŋgi muluŋ breiŋgwa siŋgilaeqnub qaji naŋgi ñam koba ti sqajqa deqa yeqnub. Naŋgi tamo naŋgi qa ulaoqnsib deqa endegsib are qaleqnub, “Iga Kristus aqa ŋamburbas qa anjam gago areqaloq di siŋgilatimqa tamo naŋgi di unsib iga ugeugeigaib deqa iga na tamo naŋgi muluŋ breinjrqom.” Naŋgi degsib are qaleqnub. 
GAL.6.13	Tamo naŋgi muluŋ aieqnub qaji naŋgi di Qotei aqa dal anjam geregere dauryosaieqnub. Ariya naŋgi niŋgi muluŋ breiŋgwa are qaleqnub. Osib dena naŋgi ñam koba oqajqa deqa. 
GAL.6.14	Ariya e ijo segi ñam soqtqa keresai. E tamo bei aqa ñam dego soqtqa keresai. E Yesus Kristus aqa ñam segi soqtqai. A ŋamburbasq di moiej e deqa segi areboleboleibeqnu. Kristus a ŋamburbasq di moiej aqa wau dena mandam qa kumbra kalil ijo areqaloq di unu qaji di moiobuleb. E segi dego ŋamburbasq di moiobulem deqa e olo mandam qa kumbra dauryqa keresai. 
GAL.6.15	Iga muluŋ aiqom di laŋa. Iga muluŋ aiqasai di dego laŋa. Ariya Qotei na iga tamo uŋgasari bunuj gereigej di kumbra utru ti. 
GAL.6.16	Tamo kalil areqalo di ojsib dauryeqnub qaji naŋgi qa Qotei a tulaŋ are boleiyoqnsim sqas. Osim naŋgo are latetnjroqnqas. Tamo naŋgi di Qotei aqa tamo bole. Naŋgi Israel tamo tiŋtiŋ.
GAL.6.17	Tamo bei na e olo gulube bei ebaiq. Nami jeu tamo naŋgi na e luboqneb. E luboqneb qaji pirigi agi ijo jejamuq di unu. Niŋgi di unsib endegsi poiŋgwas, “Bole, Pol a Yesus aqa wau tamo bole.”
GAL.6.18	O was qu, gago Tamo Koba Yesus Kristus a niŋgi qa are boleiyosim nuŋgo qunuŋ taqatoqneme. Bole.
EPH.1.1	E Pol. Kristus Yesus na e qariŋbej deqa e aqa anjam marsim laqnum. Qotei aqa segi areqalo na e merbej, “Ni ijo Aŋgro Yesus aqa anjam marsim laqne.” Onaqa e Qotei aqa areqalo di dauryosim agi e Yesus aqa anjam marsim laqnum. E na anjam endi neŋgreŋyosim niŋgi tamo uŋgasari Efesus qureq di unub qaji niŋgi qa qariŋyonum. Niŋgi Qotei aqa segi tamo uŋgasari tiŋtiŋ unub. Niŋgi Kristus Yesus geregere dauryeqnub. 
EPH.1.2	Gago Abu Qotei wo Tamo Koba Yesus Kristus wo naŋgi aiyel niŋgi qa are boleinjroqnim niŋgi lawo na soqniye.
EPH.1.3	Iga Qotei aqa ñam soqtoqnqom. A gago Tamo Koba Yesus Kristus aqa Abu Qotei. A Kristus aqa wau na laŋ qaji iŋgi bole bole iga egej. A gago qunuŋ qa are qalsiq deqa iŋgi di iga egej. 
EPH.1.4	Tulaŋ nami Qotei a mandam atosaisosiqa a na iga Kristus beteryqajqa marsiq giltgej. Yim iga aqa segi kumbra boleq di sosim aqa ŋamgalaq di une saiqoji sqajqa deqa. 
EPH.1.5	Tulaŋ nami Qotei na iga qalaqalaigosiqa iga aqa segi aŋgro sqa marsiqa Yesus Kristus aqa wau na iga eleŋej. Qotei aqa segi areqalo na a degyej. 
EPH.1.6	Aqa segi Aŋgro qujai Yesus a tulaŋ qalaqalaiyeqnu qaji aqa ñam na a iga qa are tulaŋ boleiyej. Deqa iga aqa kumbra deqa are qaloqnsim aqa ñam soqtoqnqom.
EPH.1.7	Qotei a iga qa are boleiyej aqa kumbra di tulaŋ kobaquja. Aqa kumbra di aqa utru agiende. A na Kristus qariŋyonaqa a iga awaigwa marsiqa moiej. Moisiqa aqa leŋ aiej dena Qotei na gago une kalil kobotetgej. 
EPH.1.8	A iga qa are tulaŋ boleiyosiq deqa a na qalie ti powo ti kalil iga egej. 
EPH.1.9	Nami Qotei a Kristus aqa wau na iga eleŋqa are qalej. Aqa areqalo di ulitesoqnej. Ariya bini a na aqa areqalo di olo boleq atsiq osorgej. 
EPH.1.10	Deqa a kumbra endegyqas. A na iŋgi iŋgi kalil mandam ti laŋ ti di unub qaji naŋgi taqatnjroqnsim gilsi gilsim bati a nami atej qaji di brantimqa a na iŋgi iŋgi kalil di olo osim Kristus aqa baŋq di atim a naŋgo gate sqas.
EPH.1.11	Qotei a segi aqa areqalo dauryoqnsiq deqa iŋgi iŋgi kalil babteleŋeqnu. Tulaŋ nami a aqa segi areqalo dauryosiq deqa a na iga Juda tamo uŋgasari Kristus beteryosim aqa segi tamo uŋgasari sqajqa deqa marsiq giltgej. 
EPH.1.12	Iga Juda tamo uŋgasari namoqna Kristus qa gago areqalo siŋgilatosim dauryem. Qotei na iga aqa riaŋ koba ti aqa siŋgila ti deqa are qaloqnsim aqa ñam soqtoqnqajqa deqa marsiq iga giltgej.
EPH.1.13	Niŋgi sawa bei bei qaji tamo uŋgasari niŋgi dego Qotei aqa anjam bole queb. Anjam bole agiende. Qotei a Kristus aqa wau na niŋgi eleŋej. Niŋgi Kristus qa nuŋgo areqalo siŋgilatosib deqa a beteryesonab Qotei na aqa anjam nami marej qaji di dauryosiq aqa toqor niŋgi eŋgej. Deqa niŋgi aqa segi tamo uŋgasari unub. Toqor di agi Qotei aqa Mondor Bole. 
EPH.1.14	Iga Qotei aqa Mondor ejunum deqa iga qalieonum, bunuqna iga na iŋgi bole bole kalil Qotei a nami aqa segi tamo uŋgasari naŋgi enjrqajqa marej qaji di oqom. Mondoŋ Qotei na iga awaigosim sawa boleq di atim bati deqa iga na iŋgi bole bole kalil di oqom. Iga deqa bini tariŋoqnsim unum. O was qu, iga Qotei aqa wau deqa are qaloqnsim aqa ñam soqtoqnqom.
EPH.1.15	E endegsi quem. Niŋgi Tamo Koba Yesus qa nuŋgo areqalo siŋgilatoqnsibqa Qotei aqa tamo uŋgasari kalil naŋgi qalaqalainjreqnub. 
EPH.1.16	Deqa e Qotei pailyoqnsimqa e gaigai niŋgi qa are qaloqnsim Qotei biŋiyeqnum. 
EPH.1.17	A gago Tamo Koba Yesus Kristus aqa Qotei. A gago Abu riaŋ koba ti siŋgila ti unu qaji. Deqa e niŋgi qa endegsi pailyeqnum, “O Abu, ni na Efesus naŋgi areqalo bole enjrimqa naŋgi ino anjam aqa utru geregere poinjrim ni qa bole qalieoqnqab.” 
EPH.1.18	Ijo areqalo agiende. Qotei na nuŋgo areqalo suwantetŋgimqa iŋgi bole bole a nami niŋgi eŋgwa osiq metŋgej qaji di niŋgi poiŋgwajqa deqa. Agi niŋgi iŋgi di oqajqa tariŋoqnsib unub. Iga Qotei aqa segi tamo uŋgasari unum deqa a na iŋgi bole bole di iga egwa marsiq gereiyetgej unu. 
EPH.1.19	Qotei a siŋgila koba ti unu. Siŋgila dena a na gaigai iga tamo uŋgasari a qa gago areqalo siŋgilateqnum qaji iga aqaryaigeqnu. Aqa siŋgila di tulaŋ kobaquja deqa iga na ubtsim marqa keresai. Aqa siŋgila koba di gagoq di waueqnu. Niŋgi siŋgila di qalieqajqa deqa e niŋgi qa Qotei pailyeqnum. 
EPH.1.20	Siŋgila di nami Kristus aqaq di wauoqnej. Agi Kristus a moinaqa Qotei aqa siŋgila koba dena a na Kristus olo subq na tigeltosiq laŋ qureq osi oqsiq aqa baŋ woq di awotej. 
EPH.1.21	Deqa Kristus a na mondor siŋgila ti gate kokba ti mandor ti tamo kokba ti kalil naŋgi tulaŋ buŋnjrsiqa goge kobaq di unu. A na tamo kalil bini bati endeqa ñam koba ti unub qaji naŋgi ti tamo kalil bunuqna ñam koba ti sqab qaji naŋgi ti tulaŋ buŋnjrsiqa agi goge kobaq di unu. 
EPH.1.22	Qotei na iŋgi iŋgi kalil osiqa Kristus aqa sorgomq di atej unub. Deqa a iŋgi iŋgi kalil di naŋgo gate koba unu. Siŋgila dena a Qotei aqa segi tamo uŋgasari naŋgo gate koba sosiqa naŋgi taqatnjreqnu. 
EPH.1.23	Qotei aqa segi tamo uŋgasari naŋgi Kristus aqa jejamu qujai. Kristus a na iŋgi iŋgi kalil ekritosiq tulaŋ keretejunu. Deqa a na Qotei aqa segi tamo uŋgasari naŋgi dego osiq tulaŋ keretnjrejunu.
EPH.2.1	Nami niŋgi une yoqnsib laqneb deqa niŋgi moreŋesoqneb. Niŋgi moio tamo buleb. 
EPH.2.2	Bati deqa niŋgi mandam qa kumbra uge uge na walweloqneb. Niŋgi mondor uge uge laŋ goge di unub qaji naŋgo gate koba Satan aqa kumbra dauryoqneb. Satan a mondor uge siŋgila koba deqa a tamo naŋgi Qotei aqa anjam gotraŋyeqnub qaji naŋgo are miligiq di siŋgila na waueqnu. 
EPH.2.3	Nami iga kalil dego tamo naŋgi di koba na laqnem deqa iga gago areqalo namij dauryoqnem. Iga gago jejamu qa areqalo uge uge dauryosim laqnem deqa Qotei aqa minjiŋ tamo uge uge naŋgoq di unu qaji di gagoq di dego soqnej.
EPH.2.4+EPH.2.5	Bole, iga une yoqnsim laqnem deqa iga moreŋesoqnem. Iga moio tamo bulem. Ariya bati deqa Qotei a iga qa are tulaŋ boleiyosiq qalaqalaigej deqa a na iga Kristus ombla ŋambile egej. A iga qa are boleiyej aqa kumbra dena qujai a na iga eleŋej. 
EPH.2.6	Osiqa iga Kristus Yesus ombla na olo subq na tigeltgobulosiqa iga laŋ qureq joqsi oqsiqa Kristus aqa awo jaram kobaq di awotgej. 
EPH.2.7	Kristus Yesus aqa wau na Qotei na kumbra boledamu di iga egej. Di kiyaqa? A iga qa are tulaŋ boleiyej aqa kumbra di a na tamo kalil bunu bunu brantoqnqab qaji naŋgi osornjrqajqa deqa. 
EPH.2.8	Niŋgi Kristus qa nuŋgo areqalo siŋgilatonabqa Qotei a niŋgi qa are boleiyej aqa kumbra dena a na niŋgi eleŋosiq ŋambile eŋgej. Kumbra di niŋgi segi na yosai. Qotei a na niŋgi laŋa eŋgej. 
EPH.2.9	Niŋgi wau bei yonab dena Qotei na niŋgi eleŋosai. Deqa tamo bei na aqa segi ñam soqtqa keresai. 
EPH.2.10	Kristus Yesus aqa wau na Qotei na iga tamo uŋgasari bunuj gereigosiqa ŋambile egej. Di kiyaqa? Kumbra bole qa gam a na nami iga gereiyetgej qaji di iga dauryosim walweloqnqajqa deqa.
EPH.2.11	Niŋgi Juda tamo naŋgo kumbra qalie. Naŋgi na tamo naŋgi muluŋ breinjreqnub. Deqa naŋgi niŋgi merŋgeqnub, “Niŋgi muluŋ aiosai qaji tamo.” Naŋgi naŋgo segi baŋ na tamo naŋgi muluŋ breinjreqnub. Ariya niŋgi geregere are qaliye. Nami niŋgi sawa bei bei qaji tamo sonabqa 
EPH.2.12	bati deqa niŋgi Kristus aqaq di sosai. Niŋgi isaq di soqneb. Niŋgi Israel tamo uŋgasari naŋgi ti sosai dego. Qotei na Israel naŋgi iŋgi bole bole enjrqa minjrsiqa aqa anjam di siŋgilatosiq soqnej. Ariya anjam di a na niŋgi merŋgosai. Deqa iŋgi bole bole mondoŋ brantqas qaji deqa niŋgi tariŋosaioqneb. Niŋgi mandamq endia laŋa Qotei qaliesai soqneb. 
EPH.2.13	Nami niŋgi isaq di soqneb. Ariya Kristus a niŋgi qa moisiq aqa leŋ aiej dena niŋgi joqsiqa Qotei aqa areq bej. Deqa bini niŋgi Kristus Yesus beteryesosibqa Qotei aqa jojomq di unub. 
EPH.2.14	Kristus a segi na jeu kobotej deqa bini iga so bole unum. Nami Juda tamo naŋgi ti sawa bei bei qaji tamo naŋgi ti jeu soqneb. Deqa jeŋ a naŋgo ambleq di sosiqa naŋgi getentnjresoqnej. Ariya Kristus a moisiq dena jeŋ di waqtosiqa jeu kobotej. Osiqa Juda naŋgi ti sawa bei bei qaji naŋgi ti turtnjrsiqa sawa qujaiq di atej. 
EPH.2.15	A moiej gam dena a na Moses aqa dal anjam kalil taqal atekritej. A degyej. Di kiyaqa? A na Juda tamo naŋgi ti sawa bei bei qaji tamo naŋgi ti turtnjrim naŋgi tamo bunuj qujaiosib sqajqa deqa. Kumbra dena a na jeu kobotosiqa iga lawo kumbraq di atej unum. 
EPH.2.16	A na Juda naŋgi ti sawa bei bei qaji naŋgi ti turtnjrim naŋgi koba na tamo qujaiosib sqajqa deqa marsiq ŋamburbasq di moiej. Moisiq dena a jeu kobotej. 
EPH.2.17	A bosiqa anjam bole endegsi palontoqnej, “Bini niŋgi are qujaitosib lawo kumbraq di unub.” A na anjam bole di niŋgi sawa isaq di unub qaji ti niŋgi jojomq di unub qaji ti palontosiq merŋgoqnej. 
EPH.2.18	Kristus aqa wau na iga koba na Mondor qujai ejunum. Deqa iga are qujaitosim unum. Mondor dena gam waqtetgej deqa iga gaigai gago Abu Qotei aqa ulatamuq di brantoqnqom.
EPH.2.19	Deqa bini niŋgi olo yauŋ tamo sosai. Niŋgi Qotei aqa segi tamo uŋgasari naŋgi koba na unub. Niŋgi Qotei aqa tamo tiŋtiŋ unub. 
EPH.2.20	Niŋgi Qotei aqa tal bul unub. Qotei a segi na tal di gereiyej. Qotei aqa anjam maro tamo naŋgi ti aqa medabu o qaji tamo naŋgi ti tal aqa ai bul tigelejunub. Qotei a segi na tal di tigeltej unu. Kristus Yesus a segi tal aqa ai tuma qaji. A segi na tal di siŋgilatejunu. 
EPH.2.21	Tal di aqa tanu kalil naŋgi Kristus beteryejunub deqa naŋgi kalil koba na siŋgila na tigelejunub. Qotei a na tal di gereiyoqnsiq unu. Deqa tal di kobaqujaoqnsiqa Tamo Koba Qotei aqa segi tal bul tigelejunu. 
EPH.2.22	Niŋgi dego Kristus beteryejunub deqa Qotei na niŋgi ti aqa segi tamo uŋgasari naŋgi ti koroiŋgej unub. Deqa niŋgi aqa segi tal bole unub. Qotei naŋgi aqa Mondor Bole wo naŋgi aiyel tal miligiq di sqajqa osiq tal di gereiyej.
EPH.3.1	Qotei na niŋgi kumbra tulaŋ boledamu eŋgej anjam di e marsim laqnem deqa jeu tamo naŋgi na e ojsib tonto talq endia ateb unum. E Pol. E na niŋgi sawa bei bei qaji tamo niŋgi aqaryaiŋgwa osim deqa Kristus Yesus aqa wau di ojeqnum. Utru deqa e tonto talq endi unum. 
EPH.3.2	E are qalonum, niŋgi endegsib queb, Qotei a niŋgi qa are tulaŋ boleiyeqnu anjam di e na merŋgwajqa deqa osiq a e qa dego are boleiyosiq wau ebej. 
EPH.3.3	Qotei aqa anjam di nami ulitesoqnej. Ariya a na olo boleq atsiqa e osorbej. Agi e deqa anjam truquyala endego neŋgreŋyonum. 
EPH.3.4	Ariya niŋgi anjam endi sisiyosib endegsib qalieqab, Kristus aqa anjam nami ulitesoqnej qaji di aqa utru e geregere poibeqnu. 
EPH.3.5	Qotei na aqa uli anjam di tamo uŋgasari nami soqneb qaji naŋgi minjrosaioqnej. Ariya bini a na aqa Mondor aqa siŋgila na anjam di babtoqnsiq aqa anjam maro tamo naŋgi ti aqa medabu o qaji tamo naŋgi ti minjreqnu. 
EPH.3.6	Anjam di aqa utru agiende. Niŋgi sawa bei bei qaji tamo uŋgasari niŋgi Kristus aqa anjam bole qusib nuŋgo areqaloq di ateb deqa Qotei na niŋgi ti iga ti turtgosiqa sawa qujaiq di atej. Deqa iga kalil tamo qujaionum. Deqa iga ti niŋgi ti kalil iŋgi bole bole Qotei a nami iga Kristus Yesus aqa baŋ na egwajqa marej qaji di oqom. 
EPH.3.7	Qotei na e Kristus aqa anjam bole di marsiy laqajqa deqa e wau tamo atej. A e qa are boleiyosiq deqa e wau di yqajqa siŋgila ebej. 
EPH.3.8	Qotei aqa tamo uŋgasari kalil naŋgi na e tulaŋ buŋbejunub. Ariya Qotei a e qa are boleiyosiq wau ebej. E na sawa bei bei qaji tamo naŋgi Kristus aqa anjam bole minjre minjre laqajqa deqa osiq e wau ebej. Anjam bole di aqa utru agiende. Kristus na iga laŋ qaji iŋgi bole bole egeqnu. Iŋgi bole bole di aqa utru iga na ubtsim marqa keresai. 
EPH.3.9	Niŋgi qalie, Qotei a na iŋgi iŋgi kalil ateleŋej unub. Ariya kumbra bole kalil a na iga egwajqa nami aqa areqaloq di soqnej qaji di a ulitosiq soqnej. Ariya bini e na aqa areqalo di olo boleq atqajqa deqa marsiq e wau ebej. 
EPH.3.10	Nami a na aqa areqalo di ulitesoqnej. Ariya bini aqa segi tamo uŋgasari naŋgi are qujaitosib unub kumbra dena a na aqa segi areqalo bole ti aqa powo ti boleq atej. Yim laŋ aŋgro siŋgila kokba ti mondor laŋ goge di unub qaji naŋgi ti Qotei aqa areqalo di unsib qalieqajqa deqa. 
EPH.3.11	Tulaŋ nami Qotei a kumbra bole di iga egwajqa are qalej. Ariya bini a gago Tamo Koba Kristus Yesus aqa wau na kumbra di agi iga egej. 
EPH.3.12	Iga Kristus qa gago areqalo siŋgilateqnum deqa iga iŋgi bei qa ulaosaieqnum. Iga bole qalieonum, iga Qotei aqa ulatamuq di brantqajqa gam agi Kristus a segi qujai. 
EPH.3.13	Deqa e niŋgi endegsi merŋgwai. E niŋgi aqaryaiŋgoqnsim dena e gulube koba eqnum niŋgi deqa are koba qalaib. Niŋgi are koba qalqab di niŋgi uloŋqab. Deqa niŋgi ijo gulube deqa areboleboleiŋgem. Di kiyaqa? Ijo gulube dena niŋgi aqaryaiŋgimqa niŋgi Qotei ombla so bole gaigai sqab.
EPH.3.14	E Abu Qotei aqa kumbra deqa are qaloqnsim deqa e siŋga pulutoqnsim a biŋiyeqnum. 
EPH.3.15	A tamo kalil laŋ ti mandam ti di unub qaji naŋgo Abu sosiq deqa a naŋgo ñam breiyetnjreqnu. 
EPH.3.16	Deqa e siŋga pulutoqnsim niŋgi qa endegsi Qotei pailyeqnum, “O Abu, ni iŋgi bole bole Efesus naŋgi gereiyetnjrem deqa ni na ino Mondor naŋgo are miligiq di atim soqnim dena naŋgi tulaŋ siŋgilaqab. 
EPH.3.17	Osib naŋgi Kristus qa naŋgo areqalo siŋgilatqab dena Kristus a naŋgo are miligiq di sqas. O Abu, ni na Efesus naŋgi siŋgilatnjrimqa qalaqalaiyo kumbra naŋgo are miligiq di tulaŋ siŋgilatib soqnim naŋgi siŋgila na tigelesqab. Mandam na ŋam jirim ojesonaqa ŋam a siŋgila na tigelejunu dego kere.” O was qu, e niŋgi qa degsim Qotei pailyeqnum. 
EPH.3.18+EPH.3.19	Deqa niŋgi ti Qotei aqa segi tamo uŋgasari kalil naŋgi ti siŋgila osib Kristus aqa qalaqalaiyo kumbra deqa qalieosib soqniye. Aqa qalaqalaiyo kumbra di tulaŋ kobaquja. A tulaŋ olekoba. A tulaŋ goge koba. A tulaŋ guma koba. Od, Kristus aqa qalaqalaiyo kumbra dena powo ti qalie ti kalil tulaŋ buŋnjrejunu. Deqa niŋgi aqa qalaqalaiyo kumbra deqa geregere qalieosib soqniye. Soqnim iŋgi bole bole kalil Qotei aqaq di unu qaji di dego nuŋgoq di sqas.
EPH.3.20	Qotei aqa siŋgila a gago are miligiq di waueqnu. Aqa siŋgila dena gago areqalo kalil tulaŋ buŋyejunu. Gago pail kalil dego aqa siŋgila de ti keresai. A na tulaŋ buŋyejunu. 
EPH.3.21	Deqa Qotei aqa segi tamo uŋgasari kalil naŋgi Kristus Yesus aqa ñam na Qotei aqa ñam bati gaigai soqtoqnsib gilsi gilsib diŋo bati itqab. Bole.
EPH.4.1	E Pol. E Tamo Koba Yesus aqa wau ojeqnum deqa e tonto talq endi unum. Qotei na niŋgi a dauryqa osiq metŋgej deqa e na nuŋgo are tigeltetŋgitqa niŋgi kumbra a tulaŋ areareteqnu qaji di dauryosib walweloqniye. 
EPH.4.2	Osib niŋgi Kristen tamo uŋgasari naŋgo sorgomq di geregere sosibqa naŋgi lawo kumbra enjroqniye. Naŋgi niŋgi une bei eŋgibqa niŋgi kamba olo naŋgi qa urur minjiŋ oqaiq. Niŋgi olo naŋgi qalaqalainjroqnsib gulube naŋgi na niŋgi eŋgeqnub qaji di qoboiyetnjroqniye. 
EPH.4.3	Osib niŋgi nuŋgo Kristen was kalil naŋgi koba na are qujaitosib lawo na sqajqa siŋgilaoqniye. Kumbra di agi Qotei aqa Mondor na iga osorgeqnu. 
EPH.4.4	Iga kalil tamo qujaionum. Deqa iga Kristus aqa jejamu qujai. Iga kalil Mondor qujai ejunum. Deqa Qotei na niŋgi iŋgi qujai qa tariŋqa osiq metŋgej. Iŋgi qujai di agi laŋ qaji iŋgi bole bole a na mondoŋ iga egwas qaji. 
EPH.4.5	Tamo Koba qujai dego unu agi Kristus. Iga a qa qujai gago areqalo siŋgilateqnum. Iga kalil yanso qujai em. 
EPH.4.6	Qotei qujai unu. A gago kalil qa Abu. A na qujai tamo uŋgasari kalil naŋgi taqatnjroqnsiqa naŋgo ambleq di waueqnu.
EPH.4.7	Kristus a na iga iŋgi tulaŋ kobaquja egej. Iŋgi agiende. Aqa wau na Qotei a iga kalil qa are tulaŋ boleiyosiq iga eleŋej. 
EPH.4.8	Agi Qotei aqa anjam bei nami endegsib neŋgreŋyeb unu,
EPH.4.8	“Qotei a tonto tamo kalil naŋgi eleŋosiqa joqsiq laŋ goge oqej.
EPH.4.8	Oqsiq dia tamo uŋgasari naŋgi iŋgi bole bole enjrej.”
EPH.4.9	O was qu, Kristus a laŋ goge oqej anjam di aqa utru agiende. A mati oqosai. A mati moio qureq aiej. 
EPH.4.10	Aisiq dena olo tulaŋ goge oqsiq laŋ qure kalil buŋyekritosiq torei oqej. A degyej. Di kiyaqa? A na iŋgi iŋgi kalil ekritosim keretqajqa deqa. 
EPH.4.11	Deqa a segi qujai na iga wau segi segi egeqnu. Wau agiende. Tamo qudei naŋgi a na qariŋnjreqnaqa naŋgi aqa anjam maroqnsib laqnub. Tamo qudei naŋgi a na wau enjreqnaqa naŋgi aqa medabu oqnsib aqa anjam babteqnub. Tamo qudei naŋgi a na wau enjreqnaqa naŋgi Kristus aqa anjam bole palontosib laqnub. Tamo qudei naŋgi a na wau enjreqnaqa naŋgi na Kristen tamo uŋgasari naŋgi taqatnjroqnsib Qotei aqa anjam plaltosib minjreqnub. 
EPH.4.12	Iga Qotei aqa segi tamo uŋgasari unum deqa Kristus a na iga aqaryaigimqa iga aqa wau geregere ojqajqa deqa are qalsiq wau segi segi egeqnu. Kristus aqa segi tamo uŋgasari naŋgi aqa jejamu qujai unub deqa iga naŋgi qa wauetnjroqnqom. Yimqa gago wau dena naŋgi siŋgila oqnsib so bole sqab. 
EPH.4.13	Kristus aqa wau di gilsi gilsim bunuqna iga Kristen tamo uŋgasari kalil iga a qa gago areqalo siŋgilaboletosim koba na are qujaitosim sqom. Sosim bati deqa iga kalil Qotei aqa Ŋiri qa bole qalieqom. Kumbra dena iga tulaŋ boleoqnsim siŋgilaoqnsim Kristus aqa segi kumbra bole keretosim dauryqom. 
EPH.4.14	Deqa iga olo aŋgro kiñilala bul sqasai. Tamo qudei naŋgi gisaŋ kumbra ti maqu kumbra ti tulaŋ qalieosib yeqnub. Deqa naŋgi gisaŋ anjam koba marsib laqnub. Jagwa na yuwal tigelteqnaqa oqe aieqnu dego kere anjam dena tamo qudei naŋgo areqalo niñaqyetnjreqnu. Ariya iga aŋgro kiñilala bul sqasai deqa anjam dena gago areqalo niñaqyetgwasai. 
EPH.4.15	Deqa iga naŋgo anjam di quetnjrqasai. Iga qalaqalaiyo kumbra dauryoqnsim anjam bole segi maroqnqom. Osim dena iga kalil boleoqnsim siŋgilaoqnsim gago Gate Koba Kristus beteryesqom. 
EPH.4.16	Iga kalil Kristus aqa jejamu qujai deqa iga qudei aqa baŋ bul. Iga qudei aqa siŋga bul. Iga qudei aqa ŋamdamu bul. Deqa a na aqa segi baŋ ti siŋga ti ŋamdamu ti jejamu ti kalil turtoqnsiqa qujaitejunu. Deqa iga kalil Kristus beteryoqnsim aqa wau geregere ojoqnsim aqa qalaqalaiyo kumbra dauryoqnqom. Kumbra dena iga boleoqnsim siŋgilaoqnqom.
EPH.4.17	Deqa e Tamo Koba Yesus aqa ñam na niŋgi siŋgila na endegsi merŋgwai. Niŋgi sawa bei bei qaji tamo naŋgo kumbra uge uge olo dauryosib walwelaib. Di kiyaqa? Naŋgo areqalo tulaŋ niñaqejunu deqa. 
EPH.4.18	Naŋgo qalie ti powo ti tulaŋ ambruejunu. Naŋgi tulaŋ nanarioqnsib laqnub. Naŋgo are miligi geteŋejunu. Deqa Qotei aqa ŋambile naŋgoq di sosai. 
EPH.4.19	Naŋgi kumbra uge uge yoqnsib ariya naŋgi deqa jemainjrosaieqnu. Naŋgi torei kumbra ugeq aiejunub. Naŋgi kumbra uge jigat yqajqa are tulaŋ prugnjreqnu.
EPH.4.20+EPH.4.21	E are qalonum, niŋgi Kristus aqa anjam nami quoqneb. Agi anjam plalto tamo naŋgi na Yesus aqa anjam bole plaltosib merŋgoqneb. E qalie, naŋgi na niŋgi olo sawa bei bei qaji tamo naŋgo kumbra uge olo dauryqajqa deqa merŋgosaioqneb. 
EPH.4.22	Nami niŋgi dego so namijq di sosib walweloqneb. So namij dena niŋgi gisa gisaŋgeqnaqa niŋgi kumbra uge uge yqajqa are prugŋgoqnej. Nuŋgo kumbra dena niŋgi padalqa gamq di soqneb. Ariya bini niŋgi so namij di torei uratosib 
EPH.4.23	areqalo bunujq di soqniye. 
EPH.4.24	Osib dena niŋgi tamo uŋgasari bunuj soqniye. Qotei na niŋgi a bul sqa marsiq deqa nuŋgo so bunuj gereiyetŋgej. Niŋgi qalie, tamo naŋgi so bunujq di unub qaji naŋgo kumbra tulaŋ bole tiŋtiŋo. Naŋgi Qotei aqa segi kumbra boleq di unub.
EPH.4.25	Deqa niŋgi gisaŋ kumbra kalil uratekritosib anjam bole segi Kristen tamo uŋgasari naŋgi minjroqniye. Niŋgi kalil Kristus aqa jejamu qujai deqa niŋgi kumbra degyoqniye. 
EPH.4.26	Niŋgi minjiŋ oqimqa ariya niŋgi geregere ŋam atiye. Niŋgi olo une ato uge. Niŋgi urur minjiŋ kobotiye. Niŋgi minjiŋ ti soqnib seŋ aiaiq. 
EPH.4.27	Niŋgi urur minjiŋ kobotqasai di niŋgi Satan gam waqtetibqa a na niŋgi olo uneq waiŋgwas. 
EPH.4.28	Bajiŋ tamo naŋgi olo bajiŋaib. Naŋgi naŋgo segi baŋ na wauoqnsib dena iŋgi iŋgi oqnsib tamo iŋgi qa truqueqnub qaji naŋgi aqaryainjroqnebe. 
EPH.4.29	Niŋgi nuŋgo medabu waqtoqnsib anjam uge uge maroqnaib. Niŋgi anjam bole segi maroqnsib dena tamo naŋgi gulube ti unub qaji naŋgi olo siŋgilatnjroqniye. Yoqnim naŋgi nuŋgo anjam di quoqnib dena Qotei a naŋgi qa are tulaŋ boleiyoqnsim kumbra bole bole enjroqnqas. 
EPH.4.30	Niŋgi na Qotei aqa Mondor Bole are gulube yaib. Mondor di Qotei aqa segi toqor. Mondor di a na niŋgi eŋgej. Deqa niŋgi qalieonub, niŋgi aqa segi tamo uŋgasari tiŋtiŋ unub. Mondoŋ Qotei na niŋgi awaiŋgosim sawa boleq di atim bati deqa niŋgi so bole gaigai sqab. Niŋgi di qalieqajqa deqa Qotei na aqa Mondor Bole niŋgi eŋgej. 
EPH.4.31	Deqa niŋgi are uge ti minjiŋ ti ŋiriŋ ti qoto ti misiliŋ anjam ti kumbra uge uge ti kalil torei uratiye. 
EPH.4.32	Osib nuŋgo Kristen was naŋgi kumbra bole bole enjroqnsib naŋgi qalaqalainjroqnsib naŋgo une kobotetnjroqniye. Qotei a Kristus aqa ñam na nuŋgo une kalil kobotetŋgej deqa niŋgi na kamba olo nuŋgo was naŋgo une dego kobotetnjroqniye.
EPH.5.1	Niŋgi Qotei aqa segi aŋgro unub. A na niŋgi tulaŋ qalaqalaiŋgeqnu. Deqa kumbra a segi yeqnu qaji di niŋgi dego dauryosib yoqniye. 
EPH.5.2	Kristus a na iga tulaŋ qalaqalaigosiq deqa aqa segi ŋambile uratosiq iga qa moiej. Dego kere niŋgi dego qalaqalaiyo kumbra dauryosib walweloqniye. Atra tamo naŋgi atraiyo iŋgi iŋgi sabaŋ quleq bolequja di oqnsib Qotei atraiyeqnub dego kere Kristus a na aqa segi ŋambile Qotei atraiyosiq moinaqa Qotei a deqa tulaŋ areboleboleiyej.
EPH.5.3	Niŋgi sambala kumbra yaib. Niŋgi kumbra jigat dego yaib. Niŋgi tamo qudei naŋgo iŋgi iŋgi qa mamaulŋgaiq. Kumbra uge deqaji nuŋgo ambleq di saiq. Iga Qotei aqa segi tamo uŋgasari unum deqa kumbra kalil deqaji iga na yoqnqasai. 
EPH.5.4	Anjam jiga ti nanari anjam ti alaŋ anjam ti di dego niŋgi maroqnaib. Iga anjam deqaji maroqnqasai. Niŋgi anjam bei marqa oqnsib Qotei biŋiyoqniye. 
EPH.5.5	Niŋgi endegsib qalieoiye. Tamo naŋgi sambala kumbra ti kumbra jiga ti yeqnub qaji naŋgi Qotei na oqasai. Tamo naŋgi mandam qa iŋgi iŋgi qa mamaulnjreqnu qaji naŋgi dego Qotei na oqasai. Tamo naŋgi mandam qa iŋgi iŋgi qa mamaulnjreqnu qaji naŋgo kumbra dena naŋgi gisaŋ qotei qa louobuleqnub. Deqa tamo naŋgi deqaji Kristus wo Qotei wo naŋgi na taqatnjrsib naŋgo Mandor Kokba sqasai.
EPH.5.6	Niŋgi geregere ŋam atiye. Tamo qudei naŋgi na niŋgi kumbra uge deqaji yqajqa titŋgoqnsib anjam laŋa laŋa merŋgoqnibqa niŋgi naŋgo anjam di qusib naŋgi daurnjraib. Tamo uŋgasari Qotei aqa anjam gotraŋyeqnub qaji naŋgi kumbra deqaji yeqnub deqa Qotei a naŋgi qa tulaŋ minjiŋ oqeteqnu. 
EPH.5.7	Deqa niŋgi tamo deqaji naŋgi ti beteroqnaib. 
EPH.5.8	Niŋgi nami ambruq di soqneb. Ariya bini Tamo Koba Qotei na niŋgi aqa suwaŋoq di atej unub. Deqa niŋgi suwaŋ qaji tamo uŋgasari sosib suwaŋoq di laqniye. 
EPH.5.9	Suwaŋ a na kumbra endeqaji babteqnu. Tamo naŋgi suwaŋoq di unub qaji naŋgi kumbra bole bole yeqnub. Naŋgi kumbra tiŋtiŋ dauryeqnub. Naŋgi anjam bole mareqnub. 
EPH.5.10	O was qu, kumbra kalil Tamo Koba Qotei a tulaŋ areareteqnu qaji di niŋgi qalieqa wauoqniye. 
EPH.5.11	Tamo naŋgi ambruq di sosib kumbra uge uge yeqnub qaji naŋgi ti beteroqnaib. Kumbra naŋgi yeqnub qaji dena kumbra bole bei babtosaieqnu. Deqa niŋgi na tamo naŋgi di endegsib minjroqniye, “Nuŋgo kumbra di uge.” 
EPH.5.12	Tamo naŋgi ambruq di unub qaji naŋgi ulioqnsib kumbra yeqnub. Di kiyaqa? Naŋgo kumbra di tulaŋ ugedamu. Deqa e naŋgo kumbra deqa maroqnsiy sqasai. Marqai di e jemaibqas. 
EPH.5.13	Ariya suwaŋ a na kumbra kalil aqa utru babtoqnsiq boleq ateqnu. 
EPH.5.14	Suwaŋ dena iŋgi qudei boleq ateqnaqa iŋgi di suwaŋobuleqnu. Agi anjam bei endegsi unu,
EPH.5.14	“Ni tamo ŋeiejunum qaji ni olo subq na tigel.
EPH.5.14	Yim Kristus a na ni suwaŋ emqas.”
EPH.5.15	Deqa was qu, niŋgi nuŋgo segi walwel gereiyosib soqniye. Niŋgi nanari tamo bulosib walwelaib. Niŋgi powo ti sosib walweloqniye. 
EPH.5.16	Bini bati uge. Deqa niŋgi bati laŋa ñaŋguiyaib. Bati soqnim niŋgi Qotei aqa kumbra yoqniye. 
EPH.5.17	Niŋgi nanari kumbra yoqnaib. Niŋgi Tamo Koba Qotei aqa areqalo geregere qalieosib dauryoqniye.
EPH.5.18	Niŋgi ya uge uyoqnsib nanarioqnaib. Kumbra dena niŋgi ugeugeiŋgwas. Deqa niŋgi Qotei aqa Mondor aqa kumbra dauryoqnibqa a na niŋgi taqatŋgesqas. 
EPH.5.19	Niŋgi Qotei aqa tamo uŋgasari naŋgi koba na anjam maroqnsib bati deqa niŋgi Qotei qa louoqniye. Lou qudei neŋgreŋq di unu qaji de ti lou qudei Qotei aqa Mondor na nuŋgo are miligiq di tigelteqnu qaji de na ti niŋgi Qotei qa louoqniye. Osib nuŋgo medabu na ti nuŋgo are miligi na ti Tamo Koba Yesus qa louoqniye. 
EPH.5.20	Kumbra bole kio uge kio nuŋgoq di brantoqnimqa, uŋgum, niŋgi bati gaigai gago Tamo Koba Yesus Kristus aqa ñam na Qotei biŋiyoqniye.
EPH.5.21	Kristus a nuŋgo Tamo Koba unu deqa niŋgi a qa ulaoqnsibqa kumbra dena Qotei aqa tamo uŋgasari naŋgo sorgomq di soqniye.
EPH.5.22	O uŋgasari, niŋgi Tamo Koba Yesus aqa sorgomq di unub dego kere niŋgi nuŋgo tamo naŋgo sorgomq di dego soqniye. 
EPH.5.23	Di kiyaqa? Kristus a Kristen tamo uŋgasari naŋgo gate koba unu dego kere nuŋgo tamo naŋgi dego nuŋgo gate unub. Iga kalil Kristus aqa jejamu qujai. A na iga eleŋej. 
EPH.5.24	O uŋgasari, Kristen tamo uŋgasari naŋgi Kristus aqa sorgomq di unub dego kere niŋgi bati gaigai nuŋgo tamo naŋgo sorgomq di dego soqniye.
EPH.5.25	O tamo, Kristus a na aqa segi tamo uŋgasari naŋgi tulaŋ qalaqalainjrsiq deqa aqa segi ŋambile uratosiq naŋgi qa moiej. Dego kere niŋgi na nuŋgo uŋgasari naŋgi tulaŋ qalaqalainjroqniye. 
EPH.5.26	Kristus a ya na ti aqa segi anjam na ti iga yansgej deqa iga aqa ŋamgalaq di tamo bole une saiqoji unum. Kumbra dena iga Kristus aqa segi tamo uŋgasari tiŋtiŋ unum. 
EPH.5.27	Kristus aqa areqalo agiende. A na aqa segi tamo uŋgasari naŋgi yansnjrimqa naŋgi aqa ŋamgalaq di tulaŋ boledamu soqnib jiga bei naŋgoq di sqasai. Naŋgi aqa segi kumbra boleq di sosib une saiqoji sqab. Utru deqa a naŋgi qa moiej. 
EPH.5.28	Deqa tamo, niŋgi na nuŋgo uŋgasari naŋgi tulaŋ qalaqalainjroqniye. Niŋgi na nuŋgo segi jejamu qalaqalaiyeqnub dego kere niŋgi na nuŋgo uŋgasari naŋgi dego qalaqalainjroqniye. Tamo naŋgi na naŋgo uŋgasari naŋgi qalaqalainjrqab di naŋgi naŋgo segi jejamu dego qalaqalaiyqab. 
EPH.5.29	Iga qalie, tamo naŋgi naŋgo segi jejamu jeutosaieqnub. Naŋgi naŋgo jejamu iŋgi bole anaiyoqnsib geregereiyeqnub. Kristus a na aqa segi tamo uŋgasari naŋgi geregereinjreqnu dego kere. 
EPH.5.30	Iga kalil Kristus aqa jejamu qujai. Iga segi segi aqa siŋga ti aqa baŋ ti unum. 
EPH.5.31	Agi Qotei aqa anjam bei nami endegsib neŋgreŋyeb unu, “Tamo bei na aqa ai wo abu wo naŋgi uratnjrsimqa aqa segi ŋauqali wo beterosib jejamu qujaitosib sqab.” 
EPH.5.32	O was qu, Qotei aqa uli anjam di tulaŋ kobaquja. E Kristus a ti aqa segi tamo uŋgasari naŋgi ti sigitnjrsim agi niŋgi merŋgonum. 
EPH.5.33	Ariya anjam di Kristus a niŋgi tamo qa dego marej. Niŋgi nuŋgo segi jejamu qalaqalaiyeqnub dego kere niŋgi na nuŋgo uŋgasari naŋgi dego qalaqalainjroqniye. Ariya uŋgasari, niŋgi kamba dego nuŋgo tamo naŋgo sorgomq di geregere sosib naŋgi kumbra bole enjroqniye.
EPH.6.1	O aŋgro, niŋgi nuŋgo ai wo abu wo naŋgo anjam dauryoqniye. Niŋgi Tamo Koba Yesus beteryejunub deqa niŋgi kumbra di yqab di bolequja. 
EPH.6.2	Agi Qotei aqa anjam bei nami endegsib neŋgreŋyeb unu, “Ni ino ai wo abu wo naŋgo sorgomq di sosim naŋgo anjam dauryoqne.” O aŋgro, niŋgi dal anjam di dauryqab di Qotei na niŋgi iŋgi boledamu a nami niŋgi eŋgwa marej qaji di eŋgwas. 
EPH.6.3	Agi a nami endegsi marej, “Ni dal anjam di dauryqam di ino wau kalil boleqas. Yim ni mandamq endia so kobaiyqam.”
EPH.6.4	O abu, niŋgi na nuŋgo aŋgro naŋgo areqalo ugetetnjraib. Yim naŋgi minjiŋ oqetnjro uge. Niŋgi Tamo Koba Qotei aqa ŋamgalaq di naŋgo kumbra tingitetnjroqnsib Qotei aqa anjam plaltosib minjroqniye.
EPH.6.5	Ariya kaŋgal tamo niŋgi quiye. Niŋgi nuŋgo wau qa gate naŋgo sorgomq di geregere sosib naŋgi qa ulaoqniye. Niŋgi naŋgi qa ulaqasai di niŋgi naŋgo ŋamgalaq di kumbra uge yqab. Niŋgi Kristus aqa wau bole yeqnub dego kere niŋgi gaigai nuŋgo wau qa gate naŋgi qa wau bole yoqniye. 
EPH.6.6	Niŋgi gisaŋ kumbra na nuŋgo wau qa gate naŋgo ŋamgalaq dia laŋa wau bole yobulaib. Niŋgi Kristus aqa kaŋgal tamo unub deqa nuŋgo are miligiq na Qotei aqa areqalo dauryosib naŋgi qa wau bole yoqniye. 
EPH.6.7	Niŋgi mandam tamo naŋgi segi wauetnjrosaieqnub. Niŋgi Tamo Koba Yesus dego waueteqnub. Niŋgi deqa are qalsib are bole na nuŋgo wau qa gate naŋgi wauetnjroqniye. 
EPH.6.8	Niŋgi are qaliye. Tamo bei a wau bole yimqa di Tamo Koba Yesus a na kamba awai tulaŋ boledamu yqas. A tamo laŋaj kio a kaŋgal tamo kio di uŋgum a wau bole yimqa di Tamo Koba Yesus a na kamba awai tulaŋ boledamu yqas.
EPH.6.9	Ariya wau qa gate, niŋgi dego nuŋgo kaŋgal tamo naŋgi kumbra bole enjroqniye. Niŋgi naŋgi ula enjroqnaib. Tamo Koba Qotei a laŋ goge di unu. A nuŋgo Tamo Koba unu. A kaŋgal tamo naŋgo Tamo Koba dego unu. Deqa a kumbra qujai na tamo uŋgasari kalil naŋgi peginjreqnu. Niŋgi deqa are qalsib nuŋgo kaŋgal tamo naŋgi kumbra bole enjroqniye.
EPH.6.10	Ariya e ijo anjam getentqai. Niŋgi Tamo Koba Yesus beteryejunub deqa niŋgi aqa siŋgila kobaquja qa are qaloqnsib siŋgila na tigelesoqniye. 
EPH.6.11	Osib qoto qa iŋgi iŋgi Qotei na iga egeqnu qaji di jigeleŋosib siŋgila na tigelosib Satan aqa gisaŋ anjam ti aqa uli kumbra ti gotraŋyoqnsib qotoqniye. 
EPH.6.12	Niŋgi geregere are qaliye. Iga mandam tamo uŋgasari naŋgi ti qotosaieqnum. Iga Satan aqa mondor uge uge naŋgi ti aqa gate kokba ti iŋgi iŋgi kalil siŋgila ejunub qaji naŋgi ti qoteqnum. Gate kokba naŋgi di ambru qa bati endeqa mandam taqatoqnsib unub. Iga mondor uge uge kalil laŋ goge di unub qaji naŋgi ti qoteqnum. 
EPH.6.13	Deqa niŋgi qoto qa iŋgi iŋgi Qotei na eŋgeqnu qaji di eleŋosib bati uge endeqa niŋgi siŋgila na tigelosib qotoqniye. Yim bunuqna qoto koboamqa niŋgi siŋgila na tigelesqab.
EPH.6.14	Deqa niŋgi siŋgila na tigelesqa marsibqa anjam bole alalag bul di tigsib tigeloiye. Osib kumbra tiŋtiŋ di gara jugo bul jigsib dena nuŋgo are targa kabutiye. 
EPH.6.15	Qotei na jeu kobotej deqa tamo uŋgasari naŋgi a ti koba na are qujaitosib unub. Anjam bole di niŋgi siŋga tatal bul jigsib mare mare laqniye. 
EPH.6.16	Niŋgi qoto qa iŋgi iŋgi kalil di jigekritosib ariya Kristus qa dego nuŋgo areqalo siŋgilatosib soqniye. Nuŋgo areqalo di dumu bul osib tigeloiye. Yimqa tamo uge Satan a na qaja ti ŋamyuo ti niŋgi qa waiyoqnimqa nuŋgo dumu dena niŋgi na qaja ti ŋamyuo ti di gotraŋyoqnqab. 
EPH.6.17	Qotei a na niŋgi eleŋej aqa kumbra deqa niŋgi are qaloqniye. Osib areqalo di gate tatal bul jigsib soqniye. Sosib Qotei aqa Mondor aqa sebru dego ojsib dena qotoqniye. Sebru di Qotei aqa anjam. 
EPH.6.18	Niŋgi Qotei aqa Mondor aqa siŋgila na gaigai Qotei pailyoqniye. Niŋgi aqar ataib. Niŋgi gaigai Qotei na niŋgi aqaryaiŋgwa maroqnsib siŋgila na pailyoqniye. Niŋgi pailyo urato uge deqa niŋgi geregere ŋam atoqnsib soqniye. Sosib niŋgi gaigai Qotei na aqa segi tamo uŋgasari naŋgi aqaryainjrqajqa deqa are qaloqnsib naŋgi qa pailyoqniye. 
EPH.6.19	Osib e qa dego endegsib Qotei pailyoqniye, “O Abu, ni na Pol aqa medabu siŋgilatetimqa a ulaqasai. A ino anjam bole nami ulitesoqnem qaji di olo ubtsim tamo uŋgasari naŋgi minjroqnqas.” 
EPH.6.20	O was qu, Qotei a segi na e qariŋbej deqa e aqa anjam bole di marsim laqnem. Utru deqa e tonto talq endi unum. E anjam bole di marqajqa wau ti. Deqa niŋgi Qotei pailyoqnibqa a na e siŋgilatboqnim e ulaqasai. E aqa anjam di siŋgila na tamo uŋgasari naŋgi minjroqnqai.
EPH.6.21	Ariya Tikikus a niŋgi qa bqo deqa a na ijo wau kalil qa niŋgi saiŋgwas. Tikikus a gago Kristen was bole. A Tamo Koba Yesus aqa wau tamo bole. 
EPH.6.22	E na a qariŋyonum niŋgi qa bqo. Iga kiersim unum di a na niŋgi merŋgwas. Osim nuŋgo are siŋgilatetŋgwas.
EPH.6.23	O Kristen was qu kalil, Abu Qotei wo Tamo Koba Yesus Kristus wo naŋgi aiyel na nuŋgo are latetŋgebe. Osib niŋgi aqaryaiŋgibqa niŋgi naŋgi aiyel qa nuŋgo areqalo siŋgilatoqnsib qalaqalaiyo kumbra dauryoqniye. 
EPH.6.24	Tamo kalil gago Tamo Koba Yesus Kristus qalaqalaiyqa uratosaieqnub qaji naŋgi qa Qotei a are boleiyeme.
PHP.1.1	E Pol. Aqo Timoti wo Kristus Yesus aqa wau tamo. Aqo aiyel na anjam endi neŋgreŋyosim niŋgi Kristus Yesus aqa segi tamo uŋgasari kalil Filipai qureq di unub qaji niŋgi ti nuŋgo gate ti nuŋgo wau tamo naŋgi qa ti qariŋyonum. 
PHP.1.2	Gago Abu Qotei wo Tamo Koba Yesus Kristus wo naŋgi aiyel niŋgi qa are boleinjrimqa niŋgi lawo na soqniye.
PHP.1.3	E bati gaigai niŋgi qa are qaloqnsim deqa e ijo Qotei biŋiyeqnum. 
PHP.1.4	E niŋgi qa pailyoqnsimqa e bati gaigai arebolebole na pailyeqnum. 
PHP.1.5	E niŋgi qa tulaŋ areboleboleibeqnu. Di kiyaqa? Nami niŋgi are bulyeb bati deqa niŋgi iga betergosib Yesus aqa anjam bole mare mare laqneb agi bini niŋgi yeqnub. 
PHP.1.6	E endegsi qalieonum. Qotei a segi nuŋgo are miligiq di wau boledamu yeqnu. A nami wau di utru atej. Ariya bini a wau di yeqnu dena gilsi gilsim mondoŋ Kristus Yesus olo bqajqa batiamqa a na wau di kobotqas. 
PHP.1.7	Niŋgi ijo are miligiq di unub deqa e kere niŋgi qa degsim are qaleqnum. E tonto talq endi sqai kio e Kristus aqa anjam bole siŋgilatoqnsiy laqnqai kio di uŋgum. Qotei a e qa are tulaŋ boleiyosiq wau ebej deqa niŋgi kalil e beterbosib e ti koba na Qotei aqa wau ojeqnum. 
PHP.1.8	Qotei a segi qalie, Kristus Yesus a iga qa are tulaŋ boleiyeqnu aqa kumbra dena ijo are tigeltetbej deqa e niŋgi kalil qa bosiy nuŋgwajqa are koba qaleqnum.
PHP.1.9	E bati gaigai niŋgi qa endegsi Qotei pailyeqnum, “O Abu, ni na Filipai Kristen naŋgi aqaryainjrimqa qalaqalaiyo kumbra naŋgo are miligiq di tulaŋ siŋgilatoqnsib dauryoqnqab. Osib naŋgi powo koba osib areqalo bole ti sqab.” 
PHP.1.10	O was qu, niŋgi kumbra kalil geregere pegiyosib kumbra tulaŋ boledamu dauryqajqa deqa e niŋgi qa pailyeqnum. Yimqa niŋgi kumbra bole bole yoqnsib une saiqoji soqnib diŋo bati bqas. Diŋo bati deqa Kristus a olo bosim tamo uŋgasari naŋgo une qa naŋgi peginjrqas. 
PHP.1.11	O was qu, kumbra bole kalil Yesus Kristus a segi na babteqnu qaji di nuŋgoq di tulaŋ kobaoqnqajqa deqa e niŋgi qa pailyeqnum. Yim tamo uŋgasari naŋgi nuŋgo kumbra di unsib Qotei aqa ñam soqtoqnqab.
PHP.1.12	O was qu, niŋgi endegsib qalieoiye. Jeu tamo naŋgi na e tonto talq endia waibeb unum. Ariya naŋgo kumbra dena naŋgi Kristus aqa anjam bole getentosai. Kristus aqa anjam bole di olo tulaŋ siŋgilaeqnu. 
PHP.1.13	Deqa tonto tal taqato tamo naŋgi ti tonto tamo kalil ti naŋgi qalieonub, e Kristus Yesus aqa wau ojeqnum deqa jeu tamo naŋgi na e tonto talq endia waibeb unum. 
PHP.1.14	E tonto talq endia unum deqa Kristen was gargekoba naŋgi kamba siŋgilaoqnsib Tamo Koba Qotei qa naŋgo areqalo siŋgilateqnub. Osib deqa naŋgi ulaosaieqnub. Naŋgi Qotei aqa anjam siŋgila na mareqnub.
PHP.1.15	Bole, tamo qudei naŋgi na ijo ñam tentib aguq aiqajqa deqa are qaloqnsib naŋgo are uge na Kristus aqa anjam mare mare laqnub. Ariya tamo qudei naŋgi are bole na Kristus aqa anjam mare mare laqnub. 
PHP.1.16	Tamo naŋgi di naŋgi qalie, e tonto talq endi unum di Kristus aqa anjam bole siŋgilatqajqa deqa. Tamo naŋgi di degsib qalieosib deqa naŋgi na e tulaŋ qalaqalaiboqnsib Kristus aqa anjam mare mare laqnub. 
PHP.1.17	Ariya tamo qudei naŋgi naŋgo segi ñam soqtqajqa deqa are qaloqnsib Kristus aqa anjam mare mare laqnub. Naŋgi tamo aqaryainjrqajqa deqa are qalosaieqnub. E tonto talq endi soqnit naŋgi ijo are olo ugetetbqajqa deqa are qaloqnsib anjam mare mare laqnub. 
PHP.1.18	Ariya tamo naŋgi areqalo bole na Kristus aqa anjam mare mare laqnub kio naŋgi areqalo uge na mare mare laqnub kio di uŋgum. Naŋgi kalil Kristus aqa anjam mare mare laqnub deqa e tulaŋ areboleboleibeqnu.
PHP.1.19	Deqa was qu, e tulaŋ areboleboleiboqnim sqai. Di kiyaqa? E endegsi qalieonum. Niŋgi bati gaigai e qa Qotei pailyeqnub deqa Yesus Kristus aqa Mondor na e siŋgilatbeqnu. Gam dena Qotei na e aqaryaibosim tonto talq endena oqeq atim e bole sqai. 
PHP.1.20	Deqa ijo areqalo kobaquja agiende. E kumbra uge bei yqasai. Yim deqa e jemaibqasai. E endegsi are qalonum. Bini bati endeqa ti bunuq qa ti e siŋgila na tigeloqnsiy kumbra bole segi dauryoqnqai. Agi e kumbra degyeqnum. Deqa e moiqai kio e sqai kio di uŋgum. E ijo kumbra kalil qa Kristus aqa ñam soqtoqnqai. 
PHP.1.21	Ijo areqalo agiende. E sqai di e Kristus ombla sqai. Ariya e moiqai di e olo iŋgi tulaŋ boledamu oqai. 
PHP.1.22	E mandamq endia sosiyqa e tamo uŋgasari gargekoba naŋgi aqaryainjroqnqai. Ariya e gam kie dauryqai? Di e qaliesai. 
PHP.1.23	E areqalo aiyeltejunum. E oqsiy Kristus ombla sqajqa are qaleqnum. E degyqai di tulaŋ bolequja. 
PHP.1.24	Ariya e mandamq endi sosiy niŋgi aqaryaiŋgoqnqai di dego bolequja. 
PHP.1.25	E are siŋgilatosim maronum, e niŋgi aqaryaiŋgwajqa wau ti. Deqa e qalieonum, e urur moiqasai. E mati sosiy niŋgi koba na wauoqnqai. Yim niŋgi Yesus qa nuŋgo areqalo siŋgilatoqnsib tulaŋ areboleboleiŋgoqnim sqab. 
PHP.1.26	Deqa bati e olo niŋgi qa bosiy niŋgitqa bati deqa niŋgi e qa tulaŋ areboleboleiŋgim Kristus Yesus aqa ñam soqtoqnsib sqab.
PHP.1.27	Ijo anjam kobaquja bei agiende. Niŋgi Kristus aqa anjam bole di geregere dauryosib walweloqniye. Yim e olo niŋgi qa bosiy nuŋgwai kio endi sosiy niŋgi qa anjam laŋa quqwai kio di uŋgum, e qalieqai, niŋgi siŋgila na tigeloqnsib areqalo qujai na wauoqnsib tamo uŋgasari naŋgo are tigeltetnjreqnabqa naŋgi Kristus aqa anjam bole quoqnsib naŋgo areqaloq di siŋgilateqnub. 
PHP.1.28	E endegsi qalieqai. Niŋgi nuŋgo jeu tamo naŋgi qa ulaosaieqnub. Niŋgi siŋgila na Yesus aqa wau ojeqnub. Nuŋgo jeu tamo naŋgi nuŋgo kumbra di unsibqa naŋgi endegsib qalieqab, “Bole, iga padalqom.” Ariya niŋgi padalqasai. Qotei na niŋgi olo eleŋam niŋgi so bole gaigai sqab. 
PHP.1.29	Niŋgi quiye. Qotei na niŋgi giltŋgej deqa niŋgi Kristus aqa wau ojeqnub. Niŋgi a qa nuŋgo areqalo siŋgilatqajqa deqa segi niŋgi giltŋgosai. Niŋgi aqa ñam qa jaqatiŋ oqajqa deqa ti niŋgi giltŋgej. 
PHP.1.30	Nami e aqa anjam qa qoteqnam niŋgi e nuboqneb. Agi bini e qoteqnam niŋgi deqa queqnub. Ariya bini niŋgi jaqatiŋ oqnsib unub. Di kiyaqa? Niŋgi e ti beterosib qoteqnum deqa.
PHP.2.1	Kristus a na nuŋgo are siŋgilatetŋgeqnu e? A na niŋgi qalaqalaiŋgoqnsiqa nuŋgo are latetŋgeqnu e? Qotei aqa Mondor a na niŋgi beterŋgejunu e? Niŋgi nuŋgo was naŋgi qa are boleiŋgeqnaqa naŋgi qa duleqnub e? 
PHP.2.2	Degsi sqas di niŋgi kumbra bole bole yoqnibqa e niŋgi qa tulaŋ areboleboleiboqnqas. Kumbra bole agiende. Niŋgi kalil are qujaitosib qalaqalaiyo kumbra dauryosib soqniye. Sosib niŋgi areqalo qujai na Qotei aqa wau yoqniye. 
PHP.2.3	Niŋgi nuŋgo segi jejamu qa are qalaib. Niŋgi nuŋgo segi ñam soqtqa are qalsib wauaib. Niŋgi nuŋgo segi ñam aguq atoqnsib endegsib are qaloqniye, “Ijo Kristen was qudei naŋgo kumbra tulaŋ boledamu. Naŋgo kumbra dena ijo kumbra buŋyejunu.” 
PHP.2.4	Niŋgi nuŋgo segi iŋgi iŋgi qa are qaloqnsib gereiyoqnaib. Niŋgi nuŋgo was naŋgi qa are qaloqnsib naŋgo iŋgi iŋgi dego gereiyetnjroqniye. Yim naŋgi bole sqab.
PHP.2.5	Niŋgi Kristus Yesus aqa areqalo ojsib dauryoqniye. 
PHP.2.6	Kristus a segi Qotei. Ariya a deqa are qalosaioqnej. 
PHP.2.7	Aqa ñam di a ojqa uratosiqa a tamo bulyosiqa a wau tamo laŋaj bul soqnej. 
PHP.2.8	Deqa tamo kalil naŋgi a unoqneb a tamo soqnej. Sosiqa aqa segi ñam aguq atsiqa Qotei aqa anjam dauryosiq moiej. Od, a ŋamburbasq di moiej. 
PHP.2.9	Onaqa Qotei na aqa ñam olo soqtetosiqa laŋ qureq osi oqej. Od, Qotei na a ñam tulaŋ kobaquja yej. Deqa bini aqa ñam dena ñam kalil tulaŋ buŋnjrejunu. 
PHP.2.10	Qotei na ñam di Yesus yej deqa mondoŋ laŋ aŋgro kalil naŋgi ti tamo kalil naŋgi ti iŋgi iŋgi kalil laŋ ti mandam ti mandam sorgomq di unub qaji naŋgi ti Yesus aqa areq di siŋga pulutosib aqa sorgomq di sqab. 
PHP.2.11	Osib naŋgo medabu qujaitosib maroqnqab, “Yesus Kristus a segi Tamo Koba.” Yim kumbra dena naŋgi na Abu Qotei aqa ñam tulaŋ soqtoqnqab.
PHP.2.12	Ariya was qu, e qalieonum, niŋgi gaigai ijo anjam dauryeqnub. Ariya bini niŋgi olo siŋgila na dauryoqniye. E niŋgi koba na sqai bati deqa segi sai. Bini e isaq endi unum deqa niŋgi ijo anjam dauryqa urataib. Niŋgi ijo anjam olo siŋgila na dauryoqniye. Qotei na niŋgi padalo sawaq dena eleŋej deqa niŋgi ulaosib siŋgila na wauoqniye. 
PHP.2.13	Iga qalie, Qotei a nuŋgo are miligiq di waueqnu. A segi na nuŋgo are tigeltetŋgeqnaqa niŋgi kumbra a tulaŋ areareteqnu qaji di yeqnub. A na niŋgi siŋgilatŋgeqnu deqa niŋgi kumbra di yeqnub.
PHP.2.14	Ariya kumbra kalil niŋgi yeqnub qaji di niŋgi lawo na sosib yoqniye. Niŋgi anjam laŋa laŋa maroqnsib anjam na qotoqnaib. Niŋgi kumbra bole yoqniye. 
PHP.2.15+PHP.2.16	Niŋgi kumbra degyqab di niŋgi Qotei aqa aŋgro boledamu une saiqoji sqab. Sosib niŋgi ŋambile gaigai sqajqa anjam ojesosib mandam qa tamo uŋgasari naŋgo ambleq di laqnsib suwaŋ qa kumbra naŋgi osornjroqnqab. Tamo uŋgasari naŋgi di kumbra bole dauryqa uratoqnsib olo kumbra uge uge yeqnub. Deqa mondoŋ Kristus a olo bosim naŋgo une deqa naŋgi peginjrqas. Yim bati deqa e nuŋgo kumbra bole qa tulaŋ areboleboleibim e qalieqai, ijo wau kalil e nuŋgo ambleq di yoqnem qaji di e laŋa yosaioqnem.
PHP.2.17	O was qu, nuŋgo areqalo Yesus qa siŋgilateqnub qaji di niŋgi Qotei atraiyobuleqnub. Jeu tamo naŋgi na e lubib ijo leŋ wain bul aiqas de ti nuŋgo areqalo de ti turtosiy dena Qotei atraiyobulqai. E moiqai di uŋgum. E deqa tulaŋ areboleboleibqas. Osiy niŋgi ti koba na areboleboleigim sqom. 
PHP.2.18	Dego kere niŋgi dego areboleboleiŋgim e ti koba na areboleboleigim sqom.
PHP.2.19	Tamo Koba Yesus a na e odbimqa sokiñala e Timoti qariŋyit a niŋgi qa gilqas. Gilsim olo puluosim e qa bosim nuŋgo kumbra qa e saibqas. Yim e qusiy are siŋgilatqai. 
PHP.2.20	Timoti a gaigai niŋgi qa are qaloqnsiq deqa a na niŋgi aqaryaiŋgwajqa gam ŋameqnu. Tamo deqaji bei endi sosai. Aqo Timoti wo segi niŋgi qa are qaleqnum. 
PHP.2.21	Tamo kalil naŋgi naŋgo segi jejamu qa are koba qaleqnub. Naŋgi Yesus Kristus aqa wau qa are qalosaieqnub. 
PHP.2.22	Timoti aqa kumbra tulaŋ boledamu di niŋgi qalie. Niŋgi qalie, a na e aqaryaiboqnsiqa Yesus aqa anjam bole mare mare laqnu. Aŋgro naŋgi na naŋgo abu naŋgi aqaryainjreqnub dego kere Timoti a na e aqaryaibeqnu. 
PHP.2.23	Deqa e kiñala tariŋosiy kumbra kie jeu tamo naŋgi na e ebqab di qalieosiy Timoti qariŋyit a niŋgi qa boqujatosim saiŋgwas. 
PHP.2.24	E endegsi qalieonum. Tamo Koba Yesus a na e gam waqtetbimqa sokiñala e segi dego niŋgi qa bosiy nuŋgwai.
PHP.2.25	E nami endegsi are qalem, e Epafroditus dego qariŋyit niŋgi qa bqas. A gago Kristen was bole. A e ombla wau qujai. Aqo ombla qatqarosim jeu tamo naŋgi ti qoteqnum. Nami niŋgi na a qariŋyonab a e qa bosiqa aqaryaibej. 
PHP.2.26	A niŋgi nuŋgwajqa are koba qaleqnu. A qalie, a nami maiyonaqa niŋgi di qusibqa a qa are gulubeiŋgej. 
PHP.2.27	Bole, a makobaiyonaq moiqa jojomej. Ariya Qotei a a qa dulosiqa olo boletej. Qotei a a qa segi dulosai. A e qa dego dulej. Di kiyaqa? E olo tulaŋ are gulubekobaibaim deqa. 
PHP.2.28	Deqa was qu, e arebolebole na Epafroditus qariŋyonam niŋgi qa bej. Niŋgi a unsibqa tulaŋ areboleboleiŋgwajqa deqa marsim a qariŋyonam niŋgi qa bej. Deqa e dego olo are gulubeibqasai. 
PHP.2.29	Deqa niŋgi Epafroditus a qa tulaŋ arebolebo-leiŋgim Tamo Koba Yesus aqa ñam na gereiyoqniye. Niŋgi tamo bole deqaji kalil naŋgo ñam gaigai soqtoqniye. 
PHP.2.30	Epafroditus a Kristus aqa wau ojsiq deqa a moiqa jojomej. A aqa segi jejamu bole sqajqa deqa are qalosaioqnej. Agi niŋgi na Epafroditus wau yonabqa a na e aqaryaiboqnej. A wau deqa segi are qaloqnej.
PHP.3.1	Ariya was qu, e ijo anjam getentqai. E anjam qujai bei unu. Anjam agiende. Niŋgi Tamo Koba Yesus qa tulaŋ areboleboleiŋgim soqniye. E anjam di olo neŋgreŋyosiy niŋgi qa qariŋyqa asgibosaieqnu. Di kiyaqa? E are qalonum, anjam dena niŋgi aqaryaiŋgwas.
PHP.3.2	Niŋgi geregere ŋam atsib soqniye. Tamo qudei naŋgi bauŋ juwaŋ bul sosib kumbra uge uge yoqnsib laqnub. Tamo deqaji naŋgi Israel naŋgo kumbra dauryqajqa tulaŋ siŋgilaoqnsib deqa naŋgi na iga kalil muluŋ waigwajqa mareqnub. Naŋgo muluŋ di bolesai. 
PHP.3.3	Ariya iga Israel tamo tiŋtiŋo unum. Agi iga Qotei aqa aŋgro unum. Iga muluŋ bole aio qaji. Deqa iga Qotei aqa Mondor aqa siŋgila na Qotei qa louoqnsim Kristus Yesus aqa ñam soqteqnum. Iga qalie, tamo naŋgo jejamu na kumbra dauryqab kumbra dena naŋgi aqaryainjrqa keresai bolesai. 
PHP.3.4	Bole, gago jejamu na iga aqaryaigwa kere qamu bini e tulaŋ bole unum qamu. Tamo qudei naŋgi naŋgo segi jejamu aqa kumbra qa tulaŋ areboleboleinjreqnaqa mareqnub, “Gago jejamu na iga aqaryaigwa kere.” Ariya e na tamo naŋgi di tulaŋ buŋnjroqnem. 
PHP.3.5	Agi ijo ai na e ŋambabtonaqa bati 8-pela onaqa naŋgi na e muluŋ waibeb. E Israel tamo. Ijo moma utru Benjamin. E Hibru naŋgo anjam qalie bole. E Farisi naŋgo kumbra na dal anjam siŋgila na dauryoqnem. 
PHP.3.6	Osimqa e Qotei aqa wau ojqajqa tulaŋ siŋgilaoqnem. Deqa e na Kristen tamo uŋgasari naŋgi ugeugeinjroqnem. E dal anjam kalil dauryekritem deqa tamo kalil naŋgi e nuboqnsib ijo une bei babtosaioqneb. 
PHP.3.7	Deqa e maroqnem, “E ijo jejamu qa kumbra di dauryoqnqai di e na tamo kalil naŋgi tulaŋ buŋnjrqai.” E degsi marsimqa ariya bunuqna e olo are bulyosim ijo jejamu qa kumbra kalil di unem kumbra di bolesai. Degsi unsimqa e kumbra di uratosim olo Kristus aqa gam dauryoqnem. 
PHP.3.8	E Juda naŋgo kumbra uratqa segi marosai. E mandam qa kumbra kalil dego uratqa maronum. E ijo Tamo Koba Kristus Yesus qa bole qalieonum. Ijo qalie di tulaŋ bolequja e degsi unonum. Deqa e qalieonum, mandam qa kumbra kalil di qalam jiri bul. Deqa e Kristus segi dauryqajqa are unu. E mandam qa kumbra kalil di uratekritosiy Kristus segi ojqai. 
PHP.3.9	Osiy a segi beteryesqai. E dal anjam dauryqai gam dena e Qotei aqa ŋamgalaq di tamo bole sqa keresai. Gam bei na e tamo bole sqai. Gam agiende. E Kristus qa ijo areqalo siŋgilatqai. Od, iga Kristus qa gago areqalo siŋgilatqom gam dena qujai Qotei na iga mergwas, “Niŋgi ijo ŋamgalaq di tamo bole une saiqoji unub.” 
PHP.3.10	Deqa e Kristus qa bole qalieqajqa are koba unu. A subq na tigelej deqa a siŋgila ti unu. E siŋgila deqa qalieqajqa are koba unu. A jaqatiŋ osiq moiej deqa e a beteryosiy a ombla jaqatiŋ osiy moiobulqai. E a ombla areqalo qujaitosiy moiobulqajqa are qaleqnum. 
PHP.3.11	Yim deqa mondoŋ e olo subq na tigelqai.
PHP.3.12	Bole, e Kristus aqa kumbra di torei dauryekritosaiunum. Ariya e gaigai kumbra di ojqajqa siŋgila na waueqnum. Nami Kristus a na e osiqa giltbej deqa bini e kamba Kristus aqa kumbra di ojqajqa siŋgila na waueqnum. 
PHP.3.13	O was qu, e Kristus aqa kumbra di torei ojekritosaiunum. Ariya ijo areqalo qujai agi merŋgwai. Ijo kumbra kalil e nami dauryoqnem qaji di e uratekritosiy awai bole Qotei na mondoŋ ebqas qaji di oqajqa siŋgila na waueqnum. 
PHP.3.14	Tamo naŋgi gurguroqnsib bubuŋeqnub di naŋgi awai oqajqa. Dego kere e awai oqa maroqnsim siŋgila na urureqnum. Awai agiende. Kristus Yesus aqa wau na Qotei na e metbimqa e laŋ qureq oqsiy dia a ombla bole gaigai sqai.
PHP.3.15	Niŋgi areqalo bole ti unub qaji niŋgi ijo areqalo di dauryoqniye. Ariya niŋgi qudei areqalo bei ejunub kio? Soqnim Qotei na nuŋgo areqalo di olo gereiyetŋgwas. 
PHP.3.16	Ariya kumbra bole iga ojsim dauryeqnum qaji di iga siŋgila na ojesqom.
PHP.3.17	O was qu, niŋgi kalil gaigai ijo kumbra unoqnsib dauryoqniye. Osib tamo naŋgi ijo kumbra dauryeqnub qaji naŋgi dego unjroqnsib degsib daurnjroqniye. 
PHP.3.18	Kristus a ŋamburbasq di moiej anjam di tamo gargekoba naŋgi na jeuteqnub. E naŋgo kumbra deqa bati gargekoba niŋgi saiŋgoqnem. Deqa bini e akam ti olo niŋgi saiŋgeqnum. 
PHP.3.19	Tamo naŋgi di naŋgo segi jejamu qa are qaloqnsib dauryeqnub. Naŋgo areqalo di naŋgo gisaŋ qotei bul ateqnub. Naŋgi bati gaigai mandam qa iŋgi iŋgi oqajqa are tulaŋ prugnjreqnu. Naŋgi jemai kumbra yqajqa tulaŋ areboleboleinjreqnu. Deqa mondoŋ tamo naŋgi di ŋamyuoq di torei padalqab. 
PHP.3.20	Ariya iga laŋ goge qaji tamo unum deqa mondoŋ Tamo Koba Yesus Kristus a laŋ qureq dena mandamq aisim iga oqas. Deqa bini iga a qa tariŋoqnsim unum. 
PHP.3.21	Yesus aqa segi siŋgila na a na iŋgi iŋgi kalil eleŋosim aqa segi sorgomq di atim sqas. Aqa siŋgila dena a na gago jejamu bulyetgimqa gago jejamu di Yesus aqa jejamu bulosim so bole gaigai sqas. Gago jejamu di agi bini gulube ti jaqatiŋ ti unu.
PHP.4.1	Deqa ijo was bole, niŋgi Tamo Koba Yesus beteryosib siŋgila na tigelesoqniye. Agi e nami niŋgi degsi merŋgem. E niŋgi tulaŋ qalaqalaiŋgeqnum deqa e niŋgi qa are koba qaleqnum. Niŋgi segi ijo awai bole bul. Deqa e niŋgi oqajqa waukobaeqnum. E niŋgi qa tulaŋ areboleboleibeqnu.
PHP.4.2	Ariya Yuodia wo Sintike wo, niŋgi aiyel quiye. Niŋgi Tamo Koba Yesus beteryejunub deqa niŋgi aiyel are qujaitosib geregere soqniye. 
PHP.4.3	O was, e ni dego endegsi mermqai. Aqo ombla wau qujai deqa ni na uŋa aiyel naŋgi di aqaryainjrimqa naŋgi are qujaitosib sqab. Naŋgi aiyel uŋa bole. Naŋgi e daurbosib ombla na Yesus aqa anjam mare mare laqnub qaji. E na tamo qudei e koba na waueqnub qaji naŋgi ti Klemem ombla na naŋgi dego minjritqa naŋgi na uŋa aiyel naŋgi di aqaryainjrebe. Naŋgo ñam di agi Qotei na ŋambile qa buk miligiq di neŋgreŋyej unu.
PHP.4.4	O was qu, niŋgi bati gaigai Tamo Koba Yesus qa areboleboleiŋgoqneme. E olo merŋgwai. Niŋgi a qa tulaŋ areboleboleiŋgoqneme.
PHP.4.5	Niŋgi lawo kumbra dauryoqnibqa tamo kalil naŋgi nuŋgo kumbra bole di unoqnqab. Niŋgi are qaliye. Sokiñala Tamo Koba Yesus a olo bqas. 
PHP.4.6	Deqa niŋgi iŋgi bei qa areqalo kobaiyaib. Niŋgi gaigai nuŋgo gulube kalil qa Qotei pailyoqniye. Osib a biŋiyoqnsib minjoqniye, “O Abu, ni na iga aqaryaigoqne.” 
PHP.4.7	Niŋgi degyibqa Qotei aqa lawo kumbra na nuŋgo are miligi ti nuŋgo areqalo ti taqatetŋgimqa niŋgi geregere lawo na sqab. Kumbra dena niŋgi Kristus Yesus beteryesqab. Qotei aqa kumbra di tulaŋ bolequja. Deqa kumbra di aqa utru iga torei dauryosim itqa keresai.
PHP.4.8	Ariya was qu, e anjam qujai bei unu. Anjam agiende. Niŋgi gaigai kumbra endeqa are qaloqniye. Kumbra bole ti kumbra tiŋtiŋ ti kumbra jiga saiqoji deqa ti kumbra Qotei a tulaŋ qalaqalaiyeqnu qaji deqa ti kumbra tamo naŋgi yeqnab iga unoqnsim deqa areboleboleigeqnu qaji kumbra deqa ti kalil are qaloqnsib soqniye. 
PHP.4.9	Qotei aqa anjam kalil e nami niŋgi merŋgeqnam quoqneb qaji di niŋgi dauryosib soqniye. Ijo kumbra kalil e nami nuŋgo ambleq di yeqnam niŋgi unoqneb qaji di dego niŋgi dauryosib soqniye. Yimqa Qotei a niŋgi ti sqas. Agi Qotei a lawo kumbra qa utru.
PHP.4.10	O was qu, niŋgi nami e aqaryaibqajqa are qaloqneb. Ariya bini niŋgi olo e aqaryaibqajqa are qaleqnub deqa e Tamo Koba Qotei qa tulaŋ areboleboleibeqnu. Bole, nami niŋgi e qa are qaloqneb. Ariya bati di niŋgi e aqaryaibqa gam bei saiqoji. 
PHP.4.11	Bole, e iŋgi bei qa truquosaieqnum. E deqa are qalsim anjam endi neŋgreŋyosai. E lawo kumbra qalieonum deqa kumbra kie ijoq di brantqas di uŋgum, e ulaqasai. 
PHP.4.12	E iŋgi saiqoji sqai kio e iŋgi koba ti sqai kio di uŋgum, e are lawo na sqai. E lawo kumbra qalieonum deqa e iŋgi kere sqas kio e mambqas kio e iŋgi koba ti sqai kio e iŋgi qa truquoqnqai kio di uŋgum, e are lawo na sqai. Kumbra kie ijoq di brantqas di uŋgum, e are lawo na sqai. 
PHP.4.13	Kristus a segi na e siŋgilatbeqnu deqa aqa siŋgila dena e kumbra kalil yqa kere.
PHP.4.14	Niŋgi e silali qa aqaryaibeqnub deqa e nuŋgo kumbra deqa tulaŋ areboleboleibeqnu. Di kiyaqa? E nami gulube ti sonamqa bati deqa niŋgi e beterbosib kumbra bole di e ebqajqa are qaloqneb. 
PHP.4.15	O Filipai tamo uŋgasari, niŋgi qalie, e nami Yesus aqa anjam bole palontqajqa wau utru atsim Masedonia sawa dena tigelosim gilqa laqnamqa niŋgi segi na e beterbosib silali qa aqaryaiboqneb. Kristen tamo qudei naŋgi e silali qa aqaryaibosaioqneb. 
PHP.4.16	Agi e Tesalonaika qureq di sonamqa niŋgi e silali qa aqaryaiboqneb. 
PHP.4.17	Niŋgi na e silali ebqajqa e deqa are qalosaieqnum. Niŋgi kumbra bole bole yoqnibqa Qotei na olo kamba niŋgi kumbra bole eŋgwajqa e deqa are qaleqnum. 
PHP.4.18	E silali iŋgi iŋgi kere unu. E iŋgi bei qa truquosaieqnum. Di kiyaqa? Niŋgi na silali di Epafroditus yonabqa a na osi bosiq ebej. Niŋgi silali qa e aqaryaibeb deqa niŋgi Qotei atraiyobuleb. Atraiyo iŋgi di quleq bole ti. Qotei a atraiyo iŋgi deqa tulaŋ areboleboleiyqo. 
PHP.4.19	Iga Kristus Yesus aqa segi tamo uŋgasari unum deqa ijo Qotei na iŋgi bole bole iga egoqnqas. Deqa niŋgi iŋgi bei qa truquoqnibqa a na niŋgi eŋgoqnimqa niŋgi tulaŋ kere na sqab. 
PHP.4.20	Qotei a gago Abu. A segi Qotei bole. Deqa iga bati gaigai aqa ñam soqtoqnqom. Bole.
PHP.4.21	E na Kristus Yesus aqa tamo uŋgasari kalil naŋgi kaiyeinjronum. Kristen was qu e koba na endi unum qaji naŋgi na dego niŋgi kaiyeiŋgonub. 
PHP.4.22	Qotei aqa tamo uŋgasari kalil qure endia unub qaji naŋgi na niŋgi kaiyeiŋgonub. Kristen tamo uŋgasari Sisar aqa talq di waueqnub qaji naŋgi dego niŋgi kaiyeiŋgonub.
PHP.4.23	Tamo Koba Yesus Kristus a niŋgi qa are tulaŋ boleiyosim nuŋgo qunuŋ geregere taqateme.
COL.1.1	E Pol. Kristus Yesus na e qariŋbej deqa e aqa anjam marsim laqnum. Qotei aqa segi areqalo na e merbej, “Ni Yesus aqa wau oje.” Onaqa e Qotei aqa areqalo di dauryosim agi e Yesus aqa wau ojeqnum. 
COL.1.2	Aqo gago was Timoti wo anjam endi neŋgreŋyosim niŋgi Qotei aqa segi tamo uŋgasari Kolosi qureq di unub qaji niŋgi qa qariŋyonum. Niŋgi gago Kristen was bole. Niŋgi Kristus qa nuŋgo areqalo siŋgilatejunub. Gago Abu Qotei a niŋgi qa are boleiyimqa niŋgi lawo na soqniye.
COL.1.3	Bati aqo Timoti wo pailyoqnsimqa iga niŋgi qa are qaloqnsim deqa iga gaigai gago Tamo Koba Yesus Kristus aqa Abu Qotei biŋiyeqnum. 
COL.1.4+COL.1.5+COL.1.6	Aqo aiyel niŋgi qa anjam bei endegsi quem. Kristus aqa anjam bole niŋgi qa bonaqa niŋgi qusibqa iŋgi tulaŋ boledamu Qotei na laŋ goge dia gereiyetŋgej unu qaji di niŋgi oqajqa deqa nuŋgo areqalo siŋgilateb. Niŋgi deq oqwajqa tariŋoqnsib unub. Utru deqa niŋgi Kristus Yesus qa nuŋgo areqalo siŋgilatoqnsib Qotei aqa segi tamo uŋgasari kalil naŋgi qalaqalainjreqnub. Kristus aqa anjam bole di sawa sawa kalilq gileqnaqa tamo uŋgasari gargekoba naŋgi quoqnsib naŋgo areqaloq di siŋgilatoqnsib dauryoqnsib kumbra bole bole yeqnub. Qotei a iga qa are tulaŋ boleiyosiq Yesus egej anjam bole di niŋgi nami qusib poiŋgej bati deqa kumbra bole deqaji nuŋgo ambleq di dego brantej. 
COL.1.7	Kristus aqa anjam bole di Epafras a na niŋgi merŋgnaq qusib poiŋgej. Epafras a iga ti Kristus aqa wau tamo. Iga Epafras tulaŋ qalaqalaiyeqnum. A siŋgila na niŋgi aqaryaiŋgoqnsiqa Kristus aqa wau bole ojeqnu. 
COL.1.8	A niŋgi qa endegsi iga saigej, “Qotei aqa Mondor a na Kolosi Kristen naŋgi siŋgilatnjreqnaqa naŋgi Qotei aqa qalaqalaiyo kumbra geregere dauryeqnub.”
COL.1.9	Iga nuŋgo kumbra bole deqa qusimqa bati deqa iga niŋgi qa pailyqa osim utru atem. Deqa bini iga gaigai niŋgi qa Qotei pailyoqnsim unum. Iga endegsi pailyeqnum, “O Abu, ni na Kolosi Kristen naŋgi aqaryainjrimqa naŋgi ino areqalo geregere poinjrqas. Yimqa ino Mondor na naŋgi powo enjroqnimqa naŋgi ino anjam kalil geregere qalieosib dauryoqnqab. 
COL.1.10	Osib naŋgo walwel ti naŋgo kumbra ti Tamo Koba Yesus aqa walwel ti aqa kumbra ti keretqab. Yim deqa ni naŋgo kumbra kalil qa tulaŋ areboleboleimoqnqas. O Abu, ni na Kolosi Kristen naŋgi aqaryainjroqnim naŋgi kumbra bole bole degsib yoqnsib ni qa geregere qalieoqnib naŋgo qalie di tulaŋ kobaoqnqas.” 
COL.1.11	O was qu, iga niŋgi qa degsim Qotei pailyeqnum. Osim olo endegsi pailyeqnum, “O Abu, ni na ino segi siŋgila kobaquja osim Kolosi Kristen naŋgi enjroqnim naŋgi siŋgila na tigeloqnsib gulube kalil qoboiyoqnqab. Osib lawo na sosib gulube di koboqajqa bati qa tariŋoqnsib tulaŋ areboleboleinjroqnim sqab.” 
COL.1.12	O was qu, iga degsim niŋgi qa gago Abu Qotei pailyeqnum. Deqa niŋgi na a biŋiyoqnsib soqniye. A na niŋgi kumbra boleq di breiŋgej deqa agi niŋgi dauryoqnsib unub. Deqa iŋgi bole bole a na nami laŋ goge dia gereiyetŋgej unu qaji di niŋgi mondoŋ oqsib oqab. Agi niŋgi ti Qotei aqa segi tamo uŋgasari kalil suwaŋoq di unub qaji naŋgi ti iŋgi di oqab. 
COL.1.13	Nami iga ambruq di soqnem. Ambru aqa siŋgila dena iga taqatgesoqnej. Onaqa bunuqna Qotei na iga ambruq dena eleŋosiqa aqa segi Ŋiri qujai tulaŋ qalaqalaiyeqnu qaji aqa sorgomq di iga atej. Deqa bini Yesus a gago Mandor Koba sosiqa iga taqatgejunu. 
COL.1.14	Agi Qotei aqa Ŋiri a nami iga awaigosiqa gago une kobotetgej.
COL.1.15	Gago ŋamdamu na iga Qotei unqa keresai. Ariya Qotei aqa Ŋiri a segi Qotei. Iŋgi iŋgi kalil Qotei na gereiyej qaji di Yesus a segi deqa utru. 
COL.1.16	A na iŋgi iŋgi kalil laŋ goge di unub qaji ti mandamq di unub qaji ti aqa Ŋiri Yesus aqa baŋ na gereiyej. Iŋgi iŋgi kalil gago ŋamdamu na uneqnum qaji ti gago ŋamdamu na unqa keresai qaji ti di Yesus aqa baŋ na Qotei na gereiyej. Laŋ goge qaji siŋgila ti laŋ aŋgro naŋgi ti mandor kokba naŋgi ti mondor naŋgi ti kalil di Yesus aqa baŋ na Qotei na gereiyej unu. Iŋgi iŋgi kalil di Yesus a segi deqa utru. Iŋgi iŋgi kalil di aqa segi. 
COL.1.17	Tulaŋ nami iŋgi iŋgi kalil di brantosaisonaqa Yesus a soqnej. A na iŋgi iŋgi kalil di geregere taqateqnu. Deqa iŋgi iŋgi kalil degsi bole unub. 
COL.1.18	Yesus a Kristen tamo uŋgasari naŋgo gate. Naŋgi aqa jejamu bul. A naŋgo ŋambile qa utru. A tamo kalil naŋgi qa namoosiq subq na tigelej. Deqa a segi qujai iŋgi iŋgi kalil naŋgo gate. 
COL.1.19	Qotei aqa areqalo agiende. Aqa segi ŋambile ti kumbra ti kalil aqa segi Ŋiri Yesus aqaq di sqas. Deqa Qotei a segi Yesus aqaq di keretsim maqesqas. 
COL.1.20	Aqa areqalo agiende. A na iŋgi iŋgi kalil mandam ti laŋ ti di unub qaji naŋgi gereinjrimqa naŋgi a ombla geregere lawo na sqab. Aqa areqalo dego deqa a na Yesus qariŋyonaqa a ŋamburbasq di moinaqa aqa leŋ aiej qaji dena a na jeu kobotosiqa iga olo eleŋej.
COL.1.21	Nami niŋgi Kristus qa isaq di soqneb. Niŋgi nuŋgo segi areqalo na laqnsib Qotei ti jeu sosib kumbra uge uge yoqneb. 
COL.1.22	Ariya bunuqna Yesus a ŋamburbasq di moiej aqa kumbra dena Qotei na jeu kobotosiqa niŋgi olo eleŋej. A degyej. Di kiyaqa? A na niŋgi aqa areq joqsim bamqa niŋgi aqa segi kumbra boleq di sosib aqa ŋamgalaq di tamo tiŋtiŋo une saiqoji sqajqa deqa. 
COL.1.23	Ariya une bei na niŋgi titŋgimqa Kristus aqa anjam bole niŋgi nami queb qaji di nuŋgo areqaloq di olo siŋgilatqa urataib deqa niŋgi nuŋgo areqalo Yesus qa bole siŋgilatoqnsib siŋgila na tigelesoqniye. E Pol. E Yesus aqa wau tamo deqa e anjam bole di tamo uŋgasari kalil mandamq endi unub qaji naŋgi minjroqnsim laqnum.
COL.1.24	E niŋgi aqaryaiŋgwa osim deqa e jaqatiŋ koba eqnum. E ijo jaqatiŋ deqa tulaŋ areboleboleibeqnu. E na Kristus aqa segi tamo uŋgasari naŋgi aqaryainjreqnum. Naŋgi aqa segi jejamu bul. A naŋgo gate. A na naŋgi aqaryainjrqa marsiq jaqatiŋ koba ej. Aqa jaqatiŋ di koboosaiunu. Deqa e dego tamo uŋgasari naŋgi qa osimqa ijo segi jejamuq di jaqatiŋ koba eqnum. Ijo kumbra dena e na Kristus aqa jaqatiŋ dauryosim kereteqnum. 
COL.1.25	Qotei a segi na e giltbej deqa e aqa segi tamo uŋgasari naŋgi qa waueqnum. Osim olo niŋgi dego aqaryaiŋgeqnum. E Qotei aqa anjam kalil marsiy laqajqa wau ti. 
COL.1.26	Tulaŋ nami Qotei aqa anjam di ulitesoqnej. Deqa tamo uŋgasari kalil naŋgi aqa anjam di qalieosaisoqneb. Uliesosiq bosi bosiq ariya bini Qotei na aqa anjam di olo boleq atnaqa aqa segi tamo uŋgasari naŋgi qusib poinjrej. 
COL.1.27	Qotei aqa segi areqalo na uli anjam di boleq atsiqa iga aqa segi tamo uŋgasari iga osorgej. Yim iga endegsi poigwajqa, Qotei aqa uli anjam di tulaŋ boledamu. Anjam dena Qotei na tamo uŋgasari kalil sawa bei beiq di unub qaji naŋgi aqaryainjrqas. Uli anjam di aqa damu agiende. Kristus a nuŋgo ambleq di unu. A na niŋgi eleŋosim laŋ qureq osi oqimqa dia niŋgi aqa iŋgi bole bole oqab. 
COL.1.28	Kristus aqa anjam bole di iga na tamo kalil naŋgi minjreqnum. Iga areqalo bole ti powo ti sosim deqa iga na anjam di siŋgila na minjreqnum. Di kiyaqa? Naŋgi gago anjam di qusib Kristen tamo tulaŋ boledamu brantib iga na naŋgi joqsim Qotei aqa areq di atqajqa deqa. 
COL.1.29	Deqa Kristus aqa siŋgila kobaquja Qotei na e ebej qaji dena e wau koba yoqnsim unum.
COL.2.1	O was qu, niŋgi endegsib qalieoiye. E niŋgi qa ti Kristen tamo uŋgasari Laodisia qureq di unub qaji naŋgi qa ti tamo uŋgasari kalil ijo ulatamu unosaieqnub qaji naŋgi qa ti wau koba yeqnum. 
COL.2.2	E nuŋgo are siŋgilatetŋgosiy nuŋgo areqalo tigeltetŋgitqa niŋgi na Qotei aqa segi tamo uŋgasari naŋgi tulaŋ qalaqalainjroqnsib naŋgi ti are qujaitosib sqajqa deqa are qaloqnsim waukobaeqnum. Ijo areqalo agiende. Niŋgi areqalo bole ti sosib dena niŋgi nuŋgo areqalo Kristus qa bole siŋgilatqab. Osib dena niŋgi Qotei aqa uli anjam aqa utru geregere qalieqab. Kristus a segi uli anjam di aqa utru. 
COL.2.3	Qalie ti powo ti kalil di Kristus aqaq di uliejunu.
COL.2.4	Tamo bei na bosim niŋgi gisaŋgosim walawala anjam bei niŋgi merŋgimqa niŋgi qusib dauryaib deqa e na anjam endi niŋgi merŋgonum. 
COL.2.5	E niŋgi koba na sosai. Ariya niŋgi ijo areqaloq di unub deqa e niŋgi ti sobulejunum. Niŋgi wau bole yoqnsib nuŋgo areqalo Kristus qa bole siŋgilatoqnsib unub e degsi unonum. Deqa e niŋgi qa tulaŋ areboleboleibeqnu.
COL.2.6	Niŋgi nami Tamo Koba Kristus Yesus osib nuŋgo areq di ateb. Deqa niŋgi a ombla walweloqniye. 
COL.2.7	Mandam na ŋam jirim ojesonaqa ŋam a siŋgila na tigelejunu dego kere niŋgi Kristus osib nuŋgo are miligiq di siŋgilatosib aqa kumbra dauryoqniye. Kristus aqa anjam bole iga nami niŋgi merŋgoqnem qaji di niŋgi osib nuŋgo areqaloq di siŋgilatosib soqniye. Osib niŋgi gaigai Qotei biŋiyoqniye.
COL.2.8	O was qu, niŋgi geregere ŋam atsib soqniye. Tamo qudei naŋgi bosib naŋgo segi powo na ti gisaŋ anjam na ti nuŋgo areqalo bulyetŋgosib niŋgi naŋgo anjam dauryqajqa walawala-iŋgoqnqab. Deqa niŋgi naŋgo anjam di dauryaib. Tamo naŋgi di naŋgo moma naŋgi ti mondor uge uge laŋ ti mandam ti taqatejunub qaji naŋgi ti naŋgo anjam dauryeqnub. Naŋgi Kristus aqa areqalo dauryosaieqnub.
COL.2.9	Niŋgi qalie, Kristus a tamo bulyosiq gago ambleq di soqnej. Qotei aqa segi ŋambile ti kumbra ti kalil aqaq di keretsiq maqejunu. 
COL.2.10	Iŋgi iŋgi kalil siŋgila ti unub qaji naŋgo gate koba agi Kristus a segi. Niŋgi Kristus aqa segi tamo uŋgasari unub deqa Qotei na niŋgi ŋambile eŋgej. Ŋambile di nuŋgoq di tulaŋ keretsiq maqejunu. 
COL.2.11	Niŋgi Kristus taqyejunub deqa niŋgi muluŋ bole ejunub. Di jejamu qaji muluŋ sai. Niŋgi Kristus aqa kumbra na nuŋgo areqalo namij aqa kumbra kalil di urateb. Di muluŋ bole agide. 
COL.2.12	Niŋgi yanso eb bati deqa niŋgi Kristus beteryosib a ti moieb. Onaqa Qotei na niŋgi Kristus ombla subq atej. Ariya Qotei na Kristus olo subq na tigeltej aqa kumbra di niŋgi nuŋgo areqaloq di siŋgilateb deqa a na niŋgi dego Kristus ombla subq na tigeltŋgej unub. 
COL.2.13	Nami niŋgi une ti sosib deqa niŋgi kumbra uge uge yoqneb. Niŋgi nuŋgo areqalo namij aqa kumbra dauryoqneb dena nuŋgo qunuŋ moreŋesoqneb. Ariya Qotei na niŋgi olo Kristus koba na ŋambile eŋgsiqa nuŋgo une kalil kobotetŋgej. 
COL.2.14	Dal anjam a nami gago une kalil boleq atsiqa osorgekritej deqa iga dal anjam aqa sorgomq di soqnem. Ariya Qotei na olo dal anjam kalil di taqal waiysiqa aqa siŋgila kobotosiqa Kristus aqa ŋamburbasq di qamej. 
COL.2.15	Kumbra dena a na mondor uge uge naŋgi ti naŋgo gate kokba ti kalil naŋgo siŋgila kobotej. Osiqa qoto siŋgilaosiqa naŋgi tulaŋ buŋnjrej. Kristus a ŋamburbasq di moiej wau dena qujai Qotei na kumbra di tamo kalil naŋgi osornjrej.
COL.2.16	Deqa tamo bei na nuŋgo jejamuq di anjam qametŋgaiq. Osim iŋgi uyo qa ti ya uyo qa ti yori bati getento qa ti bai qala bunuj qa ti niŋgi merŋgaiq. 
COL.2.17	Kumbra kalil di seŋ qunuŋ bul damu saiqoji. Kumbra dena iŋgi bole bole mondoŋ brantqas qaji di iga laŋa suwi osorgeqnu. Ariya Kristus a kumbra damu ti osi bosiq osorgej. 
COL.2.18	Tamo qudei naŋgi na niŋgi endegsib merŋgwab, “Niŋgi nuŋgo segi ñam tentoqnsib olo laŋ aŋgro naŋgi qa louoqniye. Iga ŋeiobilqei na kumbra di unsim deqa niŋgi degsi merŋgonum.” O was qu, niŋgi tamo di naŋgo anjam quetnjraib. Tamo deqaji naŋgi naŋgo areqalo namij dauryoqnsib endegsib mareqnub, “Iga powo bole ti unum.” 
COL.2.19	Tamo deqaji naŋgi Kristus beteryosaieqnub. Ariya Kristus a gago gate. Iga aqa jejamu qujai. Iga aqa siŋga ti baŋ ti bul. A na iga siŋgilatgeqnu deqa iga kalil jejamu qujaiq di turtejunum. Qotei aqa siŋgila na iga boleoqnsim siŋgilaeqnum.
COL.2.20	Niŋgi Kristus koba na moreŋeb deqa niŋgi mondor uge uge laŋ ti mandam ti taqatejunub qaji naŋgo sorgomq di sosai. Deqa kiyaqa niŋgi olo mandam tamo naŋgo kumbra dauryeqnub? Kiyaqa niŋgi naŋgo dal anjam dego dauryeqnub? 
COL.2.21	Naŋgo dal anjam agiende, “Ni iŋgi di ojaim. Ni iŋgi di uyaim. Iŋgi di ino jejamuq di betermaiq.” O was qu, niŋgi kiyaqa dal anjam di olo dauryeqnub? 
COL.2.22	Dal anjam di jejamu qa iŋgi iŋgi qa anjam. Iga jejamu qa iŋgi iŋgi qa are qalsim wauqom di keresai. Iŋgi iŋgi di urur koboqab. Dal anjam di mandam tamo naŋgi na babtoqnsib iga dauryqa mergeqnub. 
COL.2.23	Bole, iga endegsi unobuleqnum. Dal anjam kalil dena gago are tigeltetgeqnu deqa iga Qotei qa bole louoqnsim gago segi are miligi tentoqnsim gago jejamu qaloqnsim siŋgilateqnum. Deqa tamo qudei naŋgi are qaleqnub, dal anjam kalil di areqalo bole ti powo ti babteqnu. Ariya degsi sosai. Niŋgi quiye. Dal anjam dena iga aqaryaigwa keresai. Iga dal anjam di dauryqom dena iga gago areqalo namij aqa kumbra uratqa keresai bolesai.
COL.3.1	O was qu, Qotei a niŋgi Kristus koba na subq na tigeltŋgej. Deqa niŋgi laŋ goge qaji iŋgi iŋgi oqajqa deqa wauoqniye. Kristus agi laŋ goge oqsiq Qotei aqa baŋ woq di awejunu. 
COL.3.2	Deqa niŋgi gaigai laŋ goge qaji iŋgi iŋgi oqajqa are qaloqniye. Niŋgi mandam qaji iŋgi iŋgi qa are qaloqnaib. 
COL.3.3	Niŋgi moreŋobulosib olo ŋambile eb. Nuŋgo ŋambile di agi Kristus aqaq di uliesonaqa niŋgi Qotei beteryejunub. 
COL.3.4	Kristus a segi nuŋgo ŋambile qa utru. Mondoŋ a laŋ goge dena boleq dimqa niŋgi dego a koba na Qotei aqa riaŋ ti wala ti boleq dqab.
COL.3.5	Deqa niŋgi mandam qaji kumbra kalil nuŋgo are miligiq di unu qaji di moiotiye. Mandam qaji kumbra agi ubtsiy merŋgwai. Sambala kumbra ti kumbra jiga ti kumbra uge uge yqajqa are prugŋgoqa, mandam qa iŋgi iŋgi qa maulŋgoqa. Tamo naŋgi mandam qa iŋgi iŋgi qa mamaulnjreqnu qaji naŋgi gisaŋ qotei naŋgi qa louobuleqnub. 
COL.3.6	Tamo naŋgi kumbra uge uge deqaji yeqnub qaji naŋgi qa mondoŋ Qotei a minjiŋ oqetim naŋgi awai uge enjrqas. Tamo naŋgi di Qotei aqa anjam gotraŋyo qaji tamo. 
COL.3.7	Nami niŋgi dego so ugeq di sosibqa tamo deqaji naŋgi koba na kumbra uge uge di yoqneb.
COL.3.8	Ariya bini niŋgi kumbra uge kalil di uratekritiye. Ŋiriŋ ti minjiŋ ti are uge ti yomu anjam ti anjam jiga ti di kalil uratekritiye. 
COL.3.9	Niŋgi nuŋgo areqalo namij aqa kumbra uge kalil urateb deqa niŋgi olo nuŋgo Kristen was naŋgi gisaŋ anjam minjroqnaib. 
COL.3.10	Niŋgi so bunujq di unub. Qotei a segi na nuŋgo so bunuj di gereiyej. Osiq a na gaigai niŋgi powo bole eŋgeqnu. Qotei a na niŋgi a bul sqa marsiq deqa nuŋgo so bunuj di gereiyetŋgej. 
COL.3.11	Iga so bunujq di unum deqa iga kalil kerekere unum. Deqa iga gago was naŋgi endegsi minjroqnqasai, “Ni Grik qaji” o “Ni Juda qaji” o “Ni muluŋ aio qaji” o “Ni muluŋ aiosai qaji” o “Ni yauŋ tamo” o “Ni yambaŋ tamo” o “Ni kaŋgal tamo” o “Ni tamo laŋaj”. Iga gago was naŋgi degsi minjroqnqasai. Di kiyaqa? Kristus a segi qujai unu. A gago kalil qa Tamo Koba.
COL.3.12	Qotei a niŋgi aqa segi tamo uŋgasari sqa marsiq giltŋgej deqa a na niŋgi tulaŋ qalaqalaiŋgeqnu. Deqa niŋgi kumbra endegyoqniye. Niŋgi nuŋgo Kristen was naŋgi qa duloqnsib kumbra bole bole enjroqniye. Osib niŋgi nuŋgo segi ñam tentoqnsib tamo naŋgi lawo na gereinjroqniye. Tamo qudei naŋgi na niŋgi une bei eŋgibqa niŋgi kamba olo naŋgi qa urur minjiŋ oqaiq. 
COL.3.13	Kristen tamo bei na niŋgi gulube eŋgimqa uŋgum gulube di qoboiyosib aqa une kobotetiye. Tamo Koba Kristus a na nuŋgo une kobotetŋgej deqa niŋgi dego degyiye. 
COL.3.14	Osib niŋgi qalaqalaiyo kumbra yoqniye. Qalaqalaiyo kumbra a na kumbra kalil tulaŋ buŋnjreqnu. Osiqa kumbra bole kalil dego siŋgilatoqnsiq iga Kristen tamo uŋgasari kalil iga turtgeqnu. Deqa iga kalil areqalo qujaitoqnsim qalaqalaiyo kumbra dauryoqnsim sqom. 
COL.3.15	Kristus a na iga lawo kumbra egeqnu. Lawo kumbra dena nuŋgo are miligi taqatesoqneme. Qotei na niŋgi metŋgej deqa niŋgi jejamu qujai bul sosib are qujaitosib soqniye. Sosib deqa niŋgi gaigai Qotei biŋiyoqniye. 
COL.3.16	Osib niŋgi Kristus aqa anjam osib nuŋgo are miligiq di siŋgilatib soqnem. Osib niŋgi na nuŋgo Kristen was qu naŋgi areqalo bole ti powo ti osornjroqniye. Yim naŋgi kumbra bole bole yoqnqajqa deqa. Niŋgi nuŋgo are miligiq di Qotei biŋiyoqnsib a qa louoqniye. Lou qudei neŋgreŋq di unu qaji dena ti lou qudei Qotei aqa Mondor na nuŋgo are miligiq di ateqnu qaji dena ti niŋgi Qotei qa louoqniye. 
COL.3.17	Nuŋgo anjam maro na ti nuŋgo wau na ti nuŋgo kumbra kalil na ti niŋgi Tamo Koba Yesus aqa ñam na yoqniye. Osib niŋgi aqa ñam na Qotei Abu biŋiyoqniye.
COL.3.18	O uŋgasari, niŋgi nuŋgo tamo naŋgo sorgomq di soqniye. Niŋgi degyqab di Tamo Koba Yesus a niŋgi qa tulaŋ areboleboleiyqas. 
COL.3.19	O tamo, niŋgi nuŋgo ŋauŋ naŋgi tulaŋ qalaqalainjroqniye. Niŋgi naŋgo are ugetetnjraib.
COL.3.20	O aŋgro, niŋgi gaigai nuŋgo ai wo abu wo naŋgo anjam dauryoqniye. Niŋgi degyqab di Tamo Koba Yesus a niŋgi qa tulaŋ areboleboleiyqas. 
COL.3.21	O abu, niŋgi nuŋgo aŋgro naŋgo are ugetetnjraib. Niŋgi naŋgo are ugetetnjrqab di naŋgi are gulubeinjrqas. Deqa naŋgi wau bole bei yqa yoqnib asginjroqnqas.
COL.3.22	O kaŋgal tamo, niŋgi gaigai nuŋgo wau qa gate naŋgo anjam dauryoqniye. Niŋgi gisaŋosib nuŋgo wau qa gate naŋgo ŋamdamuq di laŋa wau bole yobulaib. Niŋgi Tamo Koba Kristus qa ulaosib deqa gaigai are bole na wau bole yoqniye. 
COL.3.23	Wau kalil niŋgi yeqnub qaji di niŋgi siŋgila na yoqniye. Niŋgi mandam tamo naŋgi qa wauosaieqnub. Niŋgi Tamo Koba Yesus qa waueqnub. 
COL.3.24	Niŋgi qalie, mondoŋ Tamo Koba Yesus a na niŋgi awai boledamu eŋgwas. Awai di a na nami aqa segi tamo uŋgasari naŋgi enjrqa marej. Niŋgi are qaliye. Niŋgi Tamo Koba Yesus aqa wau tamo. A segi nuŋgo wau qa Gate. 
COL.3.25	Tamo bei a une bei atimqa Qotei na kamba a awai uge yqas. Di kiyaqa? Qotei a kumbra qujai na tamo uŋgasari kalil naŋgo une qa peginjreqnu.
COL.4.1	O wau qa gate, niŋgi dego nuŋgo kaŋgal tamo naŋgi kumbra bole enjroqniye. Niŋgi qalie, nuŋgo Gate dego unu. Agi a laŋ goge di unu.
COL.4.2	Ariya was qu, niŋgi gaigai siŋgila na Qotei pailyoqniye. Niŋgi aqar ataib. Niŋgi pailyoqnsib geregere are qaloqnsib Qotei biŋiyoqniye. 
COL.4.3	Niŋgi iga qa dego Qotei pailyoqniye. Niŋgi endegsib pailyoqniye, “O Abu, ni na Pol aqa wau qujai naŋgi ti gam waqtetnjroqnimqa naŋgi medabu waqtoqnsib Kristus aqa anjam nami uliesoqnej qaji di marsib laqnqab.” O was qu, jeu tamo naŋgi Kristus aqa anjam di quqwa asginjreqnu deqa naŋgi e ojsib tonto talq endia waibeb unum. 
COL.4.4	Deqa niŋgi e qa endegsib Qotei pailyoqniye, “O Abu, ni na Pol aqa medabu siŋgilatetimqa a Qotei aqa areqalo dauryoqnsim Kristus aqa anjam geregere palontoqnqas.”
COL.4.5	Niŋgi tamo Yesus qaliesai qaji naŋgo ambleq di sosibqa niŋgi areqalo bole dauryoqnsib kumbra bole bole yoqniye. Osib bati gaigai Kristus aqa kumbra naŋgi osornjrqajqa are qaloqniye. 
COL.4.6	Niŋgi anjam bole segi gaigai maroqniye. Yim nuŋgo anjam dena tamo naŋgo are siŋgilatetnjroqnqas. Tamo naŋgi na niŋgi anjam bei nenemŋgibqa niŋgi kamba anjam bei minjrqa oqnsib geregere are qaloqnsib minjroqniye.
COL.4.7	E na Tikikus qariŋyonum niŋgi qa bqo. A ijo wau kalil qa niŋgi saiŋgwas. Tikikus a gago wau qujai. A gago Kristen was bole. A Tamo Koba Yesus aqa wau tamo bolequja. 
COL.4.8	E na a qariŋyonum niŋgi qa bqo. Di kiyaqa? Iga kiersi unum di a na niŋgi saiŋgim niŋgi qusib dena nuŋgo are siŋgilatqab. 
COL.4.9	E na Onesimus dego qariŋyonum a Tikikus ombla na niŋgi qa bonub. A dego gago Kristen was bole. A nuŋgo leŋ. Naŋgi aiyel niŋgi qa bosib gago kumbra kalil qa niŋgi saiŋgwab.
COL.4.10	Aqo Aristarkus wo ombla na tonto talq endi waigeb unum. A na niŋgi kaiyeiŋgwo. Mak a Barnabas aqa gagai. A dego niŋgi kaiyeiŋgwo. Mak a niŋgi qa bo degamqa niŋgi a osib gerege-reiyiye. Agi e nami a qa anjam neŋgreŋyosim niŋgi qa qariŋyem. 
COL.4.11	Jastus a na dego niŋgi kaiyeiŋgwo. Aqa ñam bei Yesus. A Yesus aqa wa. Naŋgi qalub Juda tamo. Juda tamo qudei naŋgi e ombla wauosaieqnub. Naŋgi segi qalub e ombla na waueqnum. Qotei a gago Mandor Koba sosiq iga taqatgeqnu anjam di naŋgi segi qalub e aqaryaiboqnsib marsib laqnub.
COL.4.12	Epafras a na dego niŋgi kaiyeiŋgwo. A nuŋgo leŋ. A Kristus Yesus aqa wau tamo. A gaigai siŋgila na niŋgi qa endegsi Qotei pailyeqnu, “O Abu, ni na Kolosi Kristen naŋgi aqaryainjrimqa naŋgi siŋgila na tigeloqnsib naŋgi Kristen tamo tulaŋ boledamu sosib ino kumbra bole keretosib ino areqalo kalil geregere qalieqab.” 
COL.4.13	O was qu, e niŋgi endegsi merŋgwai. Epafras a gaigai niŋgi qa are qaloqnsiq deqa a wau koba yeqnu. Niŋgi qa ti Laodisia qure qaji naŋgi qa ti Hierapolis qure qaji naŋgi qa ti are qaloqnsiq deqa wau koba yeqnu. 
COL.4.14	Ariya Luk a dego niŋgi kaiyeiŋgwo. A ma gereiyo qaji tamo. Iga a tulaŋ qalaqalaiyeqnum. Demas a dego niŋgi kaiyeiŋgwo.
COL.4.15	O was qu, niŋgi na ijo kaiye anjam endi osib Kristen tamo uŋgasari Laodisia qureq di unub qaji naŋgi dego kaiyeinjriye. Osib Kristen tamo uŋgasari Nimfa aqa talq di korooqnsib loueqnub qaji naŋgi ti ijo kaiye anjam endi osib naŋgi minjriye. 
COL.4.16	Niŋgi na ijo anjam kalil e na neŋgreŋyonum qaji endi sisiyosib koboamqa qariŋyib Laodisia Kristen naŋgi qa gilimqa naŋgi dego sisiyqab. E anjam bei dego nami neŋgreŋyosim Laodisia Kristen naŋgi qa qariŋyem. Ijo anjam di naŋgi na kamba olo niŋgi qa qariŋyib niŋgi dego sisiyoiye. 
COL.4.17	Ariya niŋgi na Arkipus endegsib minjiye, “Qotei a na ni wau emqo deqa wau di ni na taqatosim geregere wauoqne.”
COL.4.18	E Pol. Ijo anjam bosiq endi koboqo. Deqa e ijo segi baŋ na kaiye anjam endi neŋgreŋyosim niŋgi qa qariŋyonum. E tonto talq endi unum deqa niŋgi e uratbaib. Niŋgi e qa are qalsib soqniye. O was qu, Qotei a niŋgi qa are boleiyeme.
1TH.1.1	Iga Pol na Sailas na Timoti na iga qalub anjam endi neŋgreŋyosim niŋgi tamo uŋgasari Tesalonaika qureq dia Yesus aqa ñam qa koroosib loueqnub qaji niŋgi qa qariŋyonum. Niŋgi Abu Qotei wo Tamo Koba Yesus Kristus wo naŋgi aiyel taqnjrejunub.
1TH.1.1	Qotei a niŋgi qa are boleiyimqa niŋgi lawo na soqniye.
1TH.1.2	Iga gaigai niŋgi qa are qaloqnsim deqa Qotei biŋiyeqnum. Osim nuŋgo ñam gaigai maroqnsim pailyeqnum. 
1TH.1.3	Niŋgi Kristus qa nuŋgo areqalo siŋgilateqnub deqa niŋgi kumbra bole bole yeqnub. Agi niŋgi na tamo kalil naŋgi tulaŋ qalaqalainjroqnsib naŋgi qa wau bole yeqnub. Mondoŋ gago Tamo Koba Yesus Kristus a olo bqas anjam di niŋgi nuŋgo are miligiq di siŋgilatoqnsib a qa tariŋeqnub. Iga nuŋgo kumbra deqa are qaloqnsim deqa iga nuŋgo ñam maroqnsim gago Abu Qotei biŋiyeqnum. 
1TH.1.4	O was qu, Qotei a niŋgi tulaŋ qalaqalaiŋgeqnu. A na niŋgi aqa segi qa marsiq giltŋgej. Di iga qalieonum.
1TH.1.5	Iga nami Kristus aqa anjam bole nuŋgoq osi bem. Iga laŋa anjam maro na osi bosai. Iga Qotei aqa siŋgila na ti aqa Mondor Bole aqa kumbra na ti osi bem. Bati deqa iga gago areqalo Kristus qa siŋgilatonamqa niŋgi di uneb. Iga nuŋgo ambleq di sosimqa niŋgi aqaryaiŋgoqnem. Gago kumbra di niŋgi segi qalie.
1TH.1.6	Niŋgi Qotei aqa anjam eb deqa gulube gargekoba nuŋgoq di branteleŋej. Ariya bati deqa niŋgi gago kumbra ti Tamo Koba Yesus aqa kumbra ti dauryqa uratosai. Niŋgi dauryoqneb. Qotei aqa Mondor na nuŋgo areqalo tigeltetŋgej deqa niŋgi tulaŋ areboleboleiŋgoqnej. 
1TH.1.7	Nuŋgo kumbra di tamo uŋgasari kalil Masedonia sawa ti Akaia sawa ti dia sosib Kristus qa naŋgo areqalo siŋgilateqnub qaji naŋgi unoqnsib deqa niŋgi daurŋgeqnub. 
1TH.1.8	Agi niŋgi Tamo Koba Kristus aqa anjam marsib laqnab anjam di gilsiq Masedonia sawa ti Akaia sawa ti dia brantej. Sawa dia segi sai. Sawa sawa kalilq dia dego niŋgi Qotei qa nuŋgo areqalo siŋgilateqnub anjam di tamo uŋgasari naŋgi quekriteb. Deqa uŋgum, iga olo aitentosim naŋgi minjrqasai. 
1TH.1.9	Iga nami nuŋgo ambleq di sonamqa bati deqa niŋgi gago anjam dauryoqneb. Nuŋgo kumbra di tamo uŋgasari sawa sawa kalilq di unub qaji naŋgi qalieosib deqa mare mare laqnub. Niŋgi are bulyosib gisaŋ qotei naŋgi torei uratnjrsib olo Qotei bole agi ŋambile gaigai unu qaji a areiyosib aqa anjam dauryeqnub. Osib deqa niŋgi Qotei aqa wau tamo bole unub. Nuŋgo kumbra deqa ti naŋgi mare mare laqnub. 
1TH.1.10	Mondoŋ Qotei aqa Ŋiri a laŋ qureq dena olo bqas deqa bini niŋgi a qa tariŋoqnsib unub. A moinaqa Qotei na olo subq na tigeltej. Di Yesus a segi qujai. A na iga eleŋej deqa mondoŋ Qotei aqa minjiŋ oqwa bati boqnimqa iga aqa minjiŋ di turqasai. Iga so bole gaigai sqom.
1TH.2.1	O was qu, niŋgi segi qalie, iga nami niŋgi qa bosim nuŋgo ambleq di wauoqnem gago wau di laŋa uloŋosai. 
1TH.2.2	Niŋgi qalie, iga niŋgi qa bosaisosimqa bati deqa iga Filipai qureq di sonamqa tamo naŋgi na iga jaqatiŋ egoqnsib ugeugeigoqneb. Ariya bunuqna iga nuŋgo qureq bonamqa gago Qotei na iga are siŋgilatetgej deqa iga jeu tamo naŋgi deqa ulaosai. Iga siŋgila na tigeloqnsim Qotei aqa anjam bole niŋgi merŋgoqnem. 
1TH.2.3	Bati deqa iga niŋgi metŋgosim endegsi merŋgoqnem, “Niŋgi Yesus qa nuŋgo areqalo siŋgilatiye.” Bati di iga anjam uge bei merŋgosaioqnem. Iga nuŋgo ambleq di sosim kumbra jiga ti gisaŋ kumbra ti yosaioqnem. 
1TH.2.4	Qotei a segi gago are miligi peleiyoqnsiq une bei unosai deqa a na iga wau egsiqa mergej. “Niŋgi ijo anjam bole mare mare laqniye.” Deqa iga endegsi are qalosaioqnem, “Iga Qotei aqa anjam maroqnimqa tamo naŋgi na iga nugoqnsib gago ñam soqtetgoqnqab.” Iga degsi are qalosaioqnem. Gago areqalo agiende. Qotei a segi na gago are miligi peleiyoqnsim gago wau qa areboleboleiyoqnqajqa deqa are qalem. 
1TH.2.5	Niŋgi qalie, iga na walawala anjam bei niŋgi merŋgosaioqnem. Osim nuŋgo iŋgi iŋgi qa maulgonaq anjam bole bei laŋa gisaŋ na niŋgi merŋgosaioqnem. Gago kumbra di Qotei a segi qalie. 
1TH.2.6	Iga wauoqnem di niŋgi ti tamo uŋgasari qudei ti na gago ñam soqtetgwajqa deqa iga wauosai. 
1TH.2.7	Bole, iga Kristus aqa wau tamo deqa iga na niŋgi endegsi merŋgwa kere, “Niŋgi na silali iŋgi iŋgi qa iga aqaryaigiye.” Ariya iga degosai. Iga niŋgi koba na aŋgro kiñilala bul lawo soqnem. Ai naŋgi na naŋgo aŋgro mom naŋgi muŋgum anainjreqnub dego kere iga nuŋgo ai bul sosim niŋgi geregereiŋgoqnem. 
1TH.2.8	Osim iga niŋgi tulaŋ qalaqalaiŋgoqnem. Deqa iga nuŋgo silali yaiŋgwajqa are qalosaioqnem. Iga Qotei aqa anjam bole niŋgi merŋgwajqa are koba qaloqnem. Di segi sai. Iga gago segi ŋambile dego uratosim niŋgi aqaryaiŋgwajqa are qaloqnem. Di kiyaqa? Niŋgi gago kadoi bole deqa.
1TH.2.9	O was qu, niŋgi qalie, iga niŋgi koba na sosim Qotei aqa anjam bole niŋgi merŋgoqnem bati deqa iga waukobaoqnem. Iga na niŋgi gulube eŋgwa uratosim deqa iga gago segi baŋ na qanam ti qolo ti tulaŋ siŋgila na wauoqnsim dena gago segi iŋgi iŋgi awaiyosim uyoqnem. Niŋgi na iga silali qa aqaryaigwajqa iga deqa merŋgosaioqnem.
1TH.2.10	Iga na niŋgi tamo uŋgasari Kristus qa nuŋgo areqalo siŋgilateqnub qaji niŋgi kumbra bole osorŋgoqnem. Iga kumbra uge bei osorŋgosai. Iga Qotei aqa ŋamgalaq dia kumbra bole tiŋtiŋ nuŋgo ambleq di yoqnem. Di niŋgi qalie. Qotei a dego qalie. 
1TH.2.11	Niŋgi qalie, abu naŋgi na naŋgo aŋgro naŋgi tingitnjroqnsib dalnjreqnub dego kere iga na niŋgi dego tingitŋgoqnsim dalŋgoqnem. 
1TH.2.12	Iga na nuŋgo areqalo tigeltetŋgosim nuŋgo are miligi siŋgilatetŋgwajqa deqa osim anjam merŋgoqnem. Osim niŋgi anjam endegsi merŋgoqnem, “Niŋgi Qotei aqa kumbra keretosib walweloqniye. Qotei agi a na niŋgi endegsi metŋgej, ‘Niŋgi ijoq babqa e nuŋgo Mandor Koba sosiy niŋgi taqatŋgosiy joqsiy laŋ qureq oqitqa dia niŋgi so bole gaigai sqab.’”
1TH.2.13	Iga Qotei aqa anjam niŋgi merŋgeqnam niŋgi quoqnsib endegsib marosaioqneb, “Anjam di mandam tamo naŋgo anjam.” Niŋgi degsib marosaioqneb. Niŋgi quoqnsib maroqneb, “Bole, anjam di Qotei aqa anjam tiŋtiŋ.” Niŋgi degsib maroqneb deqa Qotei aqa anjam di nuŋgo are miligiq di siŋgila na waueqnu. Di kiyaqa? Niŋgi Kristus qa nuŋgo areqalo siŋgilateqnub deqa. Deqa iga gaigai niŋgi qa are qaloqnsim Qotei biŋiyeqnum. 
1TH.2.14	O was qu, tamo uŋgasari Judia sawaq dia Kristus Yesus beteryesosib Qotei aqa ñam qa koroosib loueqnub qaji naŋgo kumbra agi niŋgi dego degsib dauryeqnub. Agi Juda naŋgi na Qotei aqa tamo uŋgasari Judia sawaq di unub qaji naŋgi gulube koba enjroqneb dego kere niŋgi dego nuŋgo segi leŋ naŋgi na gulube koba eŋgeqnub. 
1TH.2.15	Nami Juda naŋgi na Tamo Koba Yesus qalsib moioteb. Qotei aqa medabu o qaji tamo naŋgi dego ñumoqnsib moiotnjroqneb. Osib naŋgi na iga dego wigonab iga nuŋgo qure uratosim jaraiem. Tamo naŋgi di kumbra Qotei a areareteqnu qaji di olo gotraŋyoqnsib tamo kalil naŋgi jeutnjreqnub. 
1TH.2.16	Osib iga na sawa bei bei qaji tamo uŋgasari naŋgi Qotei aqa anjam minjrqajqa gam getentetgeqnub. Sawa bei bei qaji tamo naŋgi Qotei na eleŋaim deqa maroqnsib gam getentetgeqnub. Deqa naŋgi bati gaigai naŋgo segi une tulaŋ kobaqujateqnub. Naŋgo kumbra dena Qotei aqa minjiŋ bosiq naŋgoq di unu.
1TH.2.17	O was qu, Juda naŋgi na iga wigeb deqa iga niŋgi uratŋgosim bati truquyala sawa beiq di soqnem. Deqa iga nuŋgo ulatamu unosaieqnum. Ariya niŋgi gago are miligiq di unub deqa iga niŋgi ti sobulejunum. Deqa iga niŋgi qa olo bosim nuŋgwajqa gam ŋameqnum. Iga niŋgi olo nuŋgwajqa are koba qaleqnum. 
1TH.2.18	Iga niŋgi qa olo bqajqa are koba unu. E Pol e segi bati gargekoba niŋgi qa olo bqajqa yeqnam Satan na gam getentetgoqnej. 
1TH.2.19	Mondoŋ gago Tamo Koba Yesus a olo laŋ qureq na boqnimqa iga gago wau kie qa siŋgila na tigelosim Yesus aqa ŋamgalaq di areboleboleigwas? Iga gago wau kie qa Yesus minjim a na mergwas, “Niŋgi ijo wau tamo bole”? O was qu, agi niŋgi segi qa iga areboleboleigwas. 
1TH.2.20	Od, iga niŋgi qa tulaŋ areboleboleigeqnu. Niŋgi na gago are tulaŋ boletetgeqnub.
1TH.3.1	Iga Atens qureq di sosimqa iga niŋgi qa are koba qaloqnem. Deqa iga are qalem, iga olo niŋgi qa tariŋqa keresai. Deqa aqo Sailas wo endegsi marem, “Iga Atens qureq endi sqom.” 
1TH.3.2	Marsimqa Timoti qariŋyonam niŋgi qa bej. Timoti a gago Kristen was bole. A Qotei aqa wau tamo. A Kristus aqa anjam bole maro qaji tamo. Iga na a qariŋyonam niŋgi qa bej. A na niŋgi aqaryaiŋgosim nuŋgo areqalo Yesus qa siŋgilateqnub qaji di olo siŋgilatetŋgwajqa deqa marsim a qariŋyonam niŋgi qa bej. 
1TH.3.3	Yimqa gulube ti jaqatiŋ ti niŋgi eqnub qaji dena nuŋgo areqalo olo ugetetŋgaim deqa. Niŋgi qalie, Qotei a nami iga gulube deqaji oqajqa marsiq giltgej. 
1TH.3.4	Agi iga nuŋgo ambleq di sosimqa endegsi merŋgoqnem, “Gulube gargekoba gagoq boqnqas.” Deqa niŋgi endegsib qalieoiye. Gulube oqajqa bati agi brantqo. 
1TH.3.5	Utru deqa e niŋgi qa tariŋqa keresai. Deqa e Timoti qariŋyonam niŋgi qa bej. E endegsi are qalem. Walawalaiyo tamo Satan a na niŋgi uneq waiŋgwoqa niŋgi na gago wau di laŋa ulontosib nuŋgo areqalo Yesus qa siŋgilatqa uratonub kio? E di qalieqajqa deqa Timoti qariŋyonam niŋgi qa bej.
1TH.3.6	Ariya Timoti a niŋgi qa bosiqa olo uratŋgsiqa iga qa olo brantosiqa anjam bolequja endegsi mergej, “Tesalonaika Kristen naŋgi Yesus qa naŋgo areqalo siŋgilaboletoqnsib tamo kalil naŋgi tulaŋ qalaqalainjreqnub. Osib gaigai niŋgi qa are qaloqnsib niŋgi qa are boleinjreqnu. Nami niŋgi naŋgi unjrqajqa maroqneb dego kere naŋgi kamba niŋgi dego nuŋgwajqa mareqnub.” 
1TH.3.7	O was qu, niŋgi Yesus qa degsib nuŋgo areqalo siŋgilaboleteqnub anjam di Timoti a bosiq mergonaqa iga qusim dena gago gulube kalil qa gago are siŋgilatetgej. 
1TH.3.8	Iga qalieonum, niŋgi Tamo Koba Yesus aqa ñam siŋgila na ojejunub. Iga di qalieosim deqa bini iga so bole unum. 
1TH.3.9	Iga niŋgi qa are qaloqnsim deqa gago Qotei aqa ŋamgalaq di iga tulaŋ areboleboleigeqnu. Iga endegsi are qalonum. Gago arebolebole di tulaŋ kobaquja. Gago arebolebole di Qotei na egej deqa iga a tulaŋ biŋiyeqnum. 
1TH.3.10	Iga qanam ti qolo ti endegsi Qotei pailyeqnum, “O Abu, ni na iga odgimqa iga Tesalonaika Kristen naŋgi qa gilsim unjrqom. Unjrsim naŋgo areqalo Yesus qa siŋgilateqnub qaji di truquinjrimqa iga na olo siŋgilatetnjrqom.” Iga degsim Qotei pailyeqnum.
1TH.3.11	Gago areqalo agiende. Gago Abu Qotei wo gago Tamo Koba Yesus wo naŋgi aiyel na gam gereiyetgibqa iga niŋgi qa bqom. 
1TH.3.12	Gago areqalo bei dego agiende. Tamo Koba Qotei a na niŋgi siŋgilatŋgimqa qalaqalaiyo kumbra nuŋgoq di tulaŋ kobaamqa niŋgi na Qotei aqa segi tamo uŋgasari naŋgi ti tamo kalil naŋgi ti tulaŋ qalaqalainjroqnqab. Agi iga na niŋgi tulaŋ qalaqalaiŋgeqnum dego kere. 
1TH.3.13	Yimqa kumbra dena Qotei a nuŋgo are miligi siŋgilatetŋgimqa mondoŋ gago Tamo Koba Yesus a na Qotei aqa segi tamo uŋgasari kalil naŋgi laŋ qureq dena joqsim bosimqa niŋgi Qotei aqa segi kumbra bole dauryeqnub di a bosim unqas. Bati deqa niŋgi tamo uŋgasari tulaŋ boledamu tiŋtiŋ sosib gago Abu Qotei aqa ŋamgalaq di une saiqoji sqab. Bole.
1TH.4.1	O was qu, kumbra bole kalil Qotei a tulaŋ areareteqnu qaji di iga nami niŋgi osorŋgoqnem agi niŋgi dauryeqnub. Ariya bini iga nuŋgo are miligi siŋgilatetŋgosim Tamo Koba Yesus aqa ñam na endegsi merŋgwom. Niŋgi kumbra di olo torei siŋgilatosib yoqniye.
1TH.4.2	Anjam kalil iga nami Tamo Koba Yesus aqa ñam na niŋgi merŋgoqnem qaji di niŋgi segi qalie. 
1TH.4.3	Qotei aqa areqalo agiende. Niŋgi nuŋgo segi jejamu osib Qotei yekritosib aqa segi kumbra boleq di sosib dauryoqniye. Osib sambala kumbra kalil torei uratiye. 
1TH.4.4	Niŋgi nuŋgo segi so geregere taqatosib areqalo uge uge nuŋgo are miligiq di unu qaji di uratekritiye. Niŋgi degyqab di niŋgi kumbra bole ti kumbra kalil Qotei a tulaŋ areareteqnu qaji de ti dauryoqnqab. 
1TH.4.5	Yimqa nuŋgo areqalo uge uge dena niŋgi titŋgimqa sambala kumbra tamo naŋgi Qotei qaliesai qaji naŋgi yeqnub di niŋgi dego dauryo uge. 
1TH.4.6	Niŋgi na Kristen was qu naŋgi kumbra uge bei enjraib. Osib naŋgi gisaŋnjrsib naŋgo ŋauŋ ugetnjraib. Tamo Koba Qotei a na tamo naŋgi kumbra deqaji yeqnub qaji naŋgi awai uge enjrqas. Iga nami niŋgi siŋgila na degsi merŋgoqnem. 
1TH.4.7	Qotei a na iga kumbra jigat yqajqa deqa metgosai. Iga gago segi jejamu osim Qotei yekritosim aqa segi kumbra boleq di sosim dauryqajqa deqa metgej. 
1TH.4.8	Deqa tamo bei a gago anjam endi gotraŋyqas di a tamo naŋgo anjam gotraŋyosai. A Qotei agi aqa Mondor Bole niŋgi eŋgeqnu qaji aqa anjam gotraŋyqo.
1TH.4.9	E na niŋgi Qotei aqa tamo uŋgasari naŋgi qalaqalainjrqajqa deqa anjam bei neŋgreŋyqasai. Di kiyaqa? Qotei na qalaqalaiyo kumbra di niŋgi osorŋgekritej koboqo. 
1TH.4.10	Agi niŋgi na Kristen tamo uŋgasari Masedonia sawaq di unub qaji naŋgi qalaqala-injreqnub. Ariya was qu, iga na nuŋgo are siŋgilatetŋgimqa niŋgi qalaqalaiyo kumbra di olo torei siŋgilatosib yoqniye. 
1TH.4.11	Osib lawo na sosib nuŋgo segi iŋgi iŋgi taqatosib nuŋgo segi baŋ na wauoqniye. Anjam di iga nami niŋgi merŋgoqnem. 
1TH.4.12	Niŋgi kumbra bole degsib yoqnibqa niŋgi iŋgi bei qa truquiŋgoqnqasai. Deqa qala qaji tamo naŋgi nuŋgo kumbra di unsib deqa tulaŋ areboleboleinjrqas.
1TH.4.13	Ariya was qu, tamo uŋgasari nami moreŋeb qaji naŋgi mondoŋ kumbra kie turqab di niŋgi qalieqajqa deqa merŋgwom. Tamo uŋgasari Qotei qaliesai qaji naŋgi subq na tigelqa bati qa tariŋosaieqnub. Deqa naŋgo was bei a moiqas di naŋgi tulaŋ are ugeinjrqas. Ariya niŋgi degsib tulaŋ are ugeiŋgaim deqa anjam endi merŋgwom. 
1TH.4.14	Yesus a moisiqa olo subq na tigelej anjam di iga gago areqaloq di siŋgilatejunum. Deqa iga qalieonum, mondoŋ Qotei a Yesus aqa siŋgila na Kristen tamo uŋgasari nami moreŋeb qaji naŋgi olo subq na tigeltnjrqas. Yimqa naŋgi Yesus dauryosib koba na olo mandamq aiqab.
1TH.4.15	Iga Tamo Koba Yesus aqa anjam niŋgi endegsi merŋgwom. Mondoŋ Tamo Koba Yesus a olo mandamq aioqnimqa iga tamo uŋgasari mandamq endia ŋambile unum qaji iga na tamo uŋgasari nami moreŋeb qaji naŋgi buŋnjrsim namo oqsim Yesus itqasai. 
1TH.4.16	Qotei a anjam siŋgila koba marimqa laŋ aŋgro matu a leleŋoqnimqa Qotei na gul anjamqas. Yimqa Tamo Koba Yesus a laŋ qure uratosim mandamq aioqnimqa tamo nami Yesus qa naŋgo areqalo siŋgilatosib moreŋeb qaji naŋgi namo subq na tigelqab. 
1TH.4.17	Tigelabqa bati deqa iga tamo uŋgasari mandamq endia ŋambile unum qaji iga ti naŋgi ti turosim koba na laŋbiq na oqsim Tamo Koba Yesus itqom. Osim a ti gaigai sqom. 
1TH.4.18	Deqa niŋgi na anjam di Qotei aqa tamo uŋgasari naŋgi minjroqnsibqa dena naŋgo are siŋgilatetnjroqniye.
1TH.5.1	O was qu, Yesus a bati gembu bqas di tamo bei a qaliesai. Deqa iga anjam bei neŋgreŋyosim niŋgi qa qariŋyqa keresai. 
1TH.5.2	Niŋgi segi qalie, Tamo Koba Yesus bqajqa bati di bajiŋ tamo bul brantqas. Bajiŋ tamo naŋgi qolo beqnub dego kere Yesus bqajqa bati di lumu bosim tamo naŋgi pruqtnjrqas. 
1TH.5.3	Tamo uŋgasari naŋgi endegsib maroqnqab, “Bini bati bole. Iga bole unum.” Degsib maroqnibqa gulube kobaquja naŋgoq di brantoqujatqas. Uŋa aŋgrotqa osim jaqatiŋ eqnu dego kere. Gulube di naŋgi gotraŋyqa keresai. 
1TH.5.4	Ariya was qu, niŋgi ambruq di sosai deqa bati di bqas dena niŋgi pruqtŋgwasai. Bajiŋ tamo naŋgi boqnsib tamo naŋgi pruqtnjreqnub dego kere bati di bqas dena niŋgi pruqtŋgwasai. 
1TH.5.5	Niŋgi kalil puloŋ aqa aŋgro. Niŋgi suwaŋ aqa aŋgro. Iga qolo qaji tamo sai. Iga ambru qaji tamo sai dego. 
1TH.5.6	Deqa iga tamo naŋgi ŋereŋo ani naŋgi bul sqasai. Iga ŋam atoqnsim areqalo bole ti sqom. 
1TH.5.7	Iga qalie, tamo naŋgi ŋereŋeqnub qaji naŋgi qolo ŋereŋeqnub. Tamo naŋgi ya uysib nanarieqnub qaji naŋgi qolo ya uyeqnub. 
1TH.5.8	Ariya iga suwaŋ qaji tamo unum deqa iga areqalo bole ti sqom. Sosim iga Qotei qa gago areqalo siŋgilatoqnsim tamo naŋgi qalaqalainjroqnqom. Gago kumbra di iga siŋgilatosim qoto qa gara jugo bul jigsim tigelesqom. Osim iga mondoŋ Qotei na laŋ qureq joqsim oqwajqa deqa tariŋoqnqom. Gago kumbra di dego iga siŋgilatosim qoto qa gate tatal bul atsim tigelesosim ŋam atoqnqom. 
1TH.5.9	Qotei na iga aqa minjiŋ turqajqa deqa giltgosai. Gago Tamo Koba Yesus Kristus a na iga oqajqa deqa marsiq giltgej. 
1TH.5.10	Yesus a iga qa moiej deqa iga ŋambile sqom kio iga moiqom kio di uŋgum. Iga Yesus koba na ŋambile gaigai sqom. 
1TH.5.11	Deqa niŋgi segi segi Qotei aqa tamo uŋgasari naŋgi anjam bole minjroqnsib dena naŋgo are siŋgilatetnjroqniye. Agi bini niŋgi degyeqnub.
1TH.5.12	Ariya was qu, iga niŋgi endegsi merŋgwom. Niŋgi nuŋgo Kristen gate naŋgo sorgomq di soqniye. Tamo Koba Yesus a na naŋgi gate ateleŋej deqa naŋgi niŋgi aqaryaiŋgwajqa wauoqnsib Qotei aqa anjam niŋgi merŋgoqnsib nuŋgo kumbra tingitetŋgeqnub. 
1TH.5.13	Naŋgi wau di yeqnub deqa niŋgi naŋgi qa are boleiŋgoqnim naŋgi qalaqalainjroqniye. Osib niŋgi kalil koba na are qujaitosib soqniye.
1TH.5.14	O was qu, iga na nuŋgo are tigeltetŋgimqa niŋgi na tamo naŋgi wauqajqa asginjreqnu qaji naŋgo kumbra olo tingi-tetnjroqniye. Osib tamo naŋgi ulaeqnub qaji naŋgo are siŋgila-tetnjroqniye. Osib tamo siŋgila saiqoji unub qaji naŋgi olo aqaryainjroqniye. Osib tamo kalil naŋgi lawo na geregereinjroq-niye.
1TH.5.15	Ariya tamo qudei naŋgi na niŋgi kumbra uge eŋgibqa niŋgi na kamba olo naŋgi kumbra uge enjraib. Niŋgi gaigai siŋgilaoqnsib Qotei aqa tamo uŋgasari naŋgi ti tamo uŋgasari kalil naŋgi ti kumbra bole bole enjroqniye.
1TH.5.16	Osib niŋgi gaigai areboleboleiŋgim soqniye. 
1TH.5.17	Sosib gaigai pailyoqniye. 
1TH.5.18	Kumbra kie nuŋgoq di brantoqnim, di uŋgum, niŋgi olo Qotei biŋiyoqniye. Qotei aqa areqalo agiende. Niŋgi Kristus Yesus beteryejunub deqa niŋgi kumbra degyoqniye.
1TH.5.19	Qotei aqa Mondor na niŋgi kumbra bei yqa are tigeltetŋgimqa niŋgi na olo getentaib. Niŋgi kumbra di yiye. 
1TH.5.20	Qotei aqa medabu o qaji tamo naŋgi na anjam merŋgoqnibqa niŋgi naŋgi qa olo are ugeiŋgaiq. 
1TH.5.21	Anjam kalil niŋgi queqnub qaji di niŋgi geregere quoqnsib tenemtoqnsib pegiyoqniye. Osib kumbra kalil dego pegiyoqnsib kumbra bole segi siŋgilatosib ojesoqniye. 
1TH.5.22	Osib kumbra uge kalil uratoqniye.
1TH.5.23	Qotei a are lawo qa utru. A na nuŋgo areqalo tigeltetŋgimqa niŋgi nuŋgo segi jejamu osib a yekritosib aqa segi kumbra boleq di sosib dauryoqniye. Qotei a na nuŋgo mondor ti nuŋgo qunuŋ ti nuŋgo jejamu ti kalil taqatesoqnimqa niŋgi so bole sqab. Sosib mondoŋ gago Tamo Koba Yesus Kristus a olo bqas bati deqa niŋgi torei une saiqoji sqab. 
1TH.5.24	Qotei agi niŋgi metŋgej qaji a na niŋgi aqaryaiŋgimqa kumbra kalil di nuŋgoq di brantqas. Di kiyaqa? Anjam kalil Qotei a mareqnu qaji di a olo dauryeqnu.
1TH.5.25	O was qu, niŋgi iga qa pailyoqniye.
1TH.5.26	Niŋgi na nuŋgo Kristen was kalil naŋgi segi segi kundoqnjriye. Kumbra di agi Qotei aqa tamo uŋgasari naŋgi yeqnub.
1TH.5.27	E Tamo Koba Yesus aqa ñam na niŋgi siŋgila na endegsi merŋgwai. Niŋgi na Qotei aqa tamo uŋgasari kalil naŋgi koroinjrsib ijo anjam neŋgreŋyonum qaji endi sisiyabqa naŋgi quqwab.
1TH.5.28	Gago Tamo Koba Yesus Kristus a niŋgi qa are boleiyeme.
2TH.1.1	Iga Pol na Sailas na Timoti na iga qalub anjam endi neŋgreŋyosim niŋgi tamo uŋgasari Tesalonaika qureq dia Yesus aqa ñam qa koroosib loueqnub qaji niŋgi qa qariŋyonum. Niŋgi gago Abu Qotei wo Tamo Koba Yesus Kristus wo naŋgi aiyel taqnjrejunub.
2TH.1.2	Gago Abu Qotei wo Tamo Koba Yesus Kristus wo naŋgi aiyel niŋgi qa are boleinjrimqa niŋgi lawo na soqniye.
2TH.1.3	O was qu, iga gaigai niŋgi qa are qaloqnsim deqa Qotei biŋiyeqnum. Iga kere degyeqnum. Di kiyaqa? Nuŋgo areqalo Yesus qa siŋgilateqnub qaji di tulaŋ kobaqujaeqnu. Niŋgi segi segi na nuŋgo Kristen was qu naŋgi qalaqalainjreqnub. Nuŋgo kumbra di dego tulaŋ kobaqujaeqnu. 
2TH.1.4	Utru deqa iga qure kalilq di laqnsimqa tamo uŋgasari Qotei louqa koroeqnub qaji naŋgi niŋgi qa sainjroqnsim nuŋgo ñam soqteqnum. Kumbra uge kalil jeu tamo naŋgi na niŋgi eŋgeqnub qaji deqa ti gulube kalil niŋgi qa branteqnu qaji deqa ti iga na naŋgi sainjroqnsim endegsi minjreqnum, “Tesalonaika Kristen naŋgi Yesus qa naŋgo areqalo tulaŋ siŋgilatoqnsib deqa naŋgi gulube ti jaqatiŋ ti kalil di qoboiyoqnsib siŋgila na tigelejunub.”
2TH.1.5	Gulube kalil di nuŋgoq di branteqnu deqa iga endegsi poigwo, Qotei a kumbra tiŋtiŋ na gago une qa iga pegigeqnu. Niŋgi jaqatiŋ eqnub di aqa utru agiende. Qotei a nuŋgo Mandor Koba sosim niŋgi taqatŋgwajqa deqa. Osim a na niŋgi tulaŋ keretŋgwas. Yim deqa niŋgi aqa tamo boledamu soqnib a nuŋgo Mandor Koba sosim niŋgi taqatŋgwas. 
2TH.1.6	Mondoŋ Qotei a kumbra tiŋtiŋ endeqaji yqas. Tamo naŋgi niŋgi gulube eŋgeqnub qaji naŋgi di Qotei na kamba gulube enjrqas. 
2TH.1.7	Tamo Koba Yesus aqa laŋ aŋgro naŋgi ti ŋamyuo ti laŋ qureq dena mandamq aisib tamo uŋgasari naŋgo ŋamgalaq di brantoqnib bati deqa Qotei na niŋgi ti iga ti aqaryaigosim gago gulube kalil iga bini qoboiyeqnum qaji di yaigosim kobotim iga aqaratqom. 
2TH.1.8	Ariya Yesus a mandamq aisim tamo naŋgi Qotei qaliesai qaji naŋgi ti tamo naŋgi gago Tamo Koba Yesus aqa anjam bole dauryqa urateqnub qaji naŋgi ti ŋolawotnjrqas. 
2TH.1.9	Osim naŋgi awai ugedamu enjrqas. Naŋgo awai uge agiende. Naŋgi Tamo Koba Yesus a ombla sqasai. Naŋgi aqa siŋgila koba ti riaŋ ti unqasai dego. Naŋgi tulaŋ isaq di sosibqa bati gaigai padalosi sqab. 
2TH.1.10	Bati Qotei na nami giltej qaji di brantimqa Tamo Koba Yesus a bosim naŋgi degsim ŋolawotnjrqas. Ariya Qotei aqa segi tamo uŋgasari a qa naŋgo areqalo siŋgilateqnub qaji naŋgi kalil a mandamq aioqnim aqa siŋgila unsibqa aqa ñam soqtosib a qa tulaŋ areboleboleinjrim sqab. Niŋgi dego naŋgi ti areboleboleiŋgim sqab. Di kiyaqa? Qotei aqa anjam iga nami niŋgi merŋgoqnem qaji di niŋgi qusib nuŋgo areqaloq di siŋgilatejunub deqa.
2TH.1.11	Deqa was qu, iga bati gaigai niŋgi qa osim gago Qotei endegsi pailyeqnum, “O Abu, ni na Tesalonaika Kristen naŋgi aqaryainjroqnimqa kumbra kalil ni nami naŋgi dauryqa metnjrem qaji di naŋgi dauryoqnibqa ni unsim minjrqam, ‘Niŋgi keretonub.’ O Abu, ni na naŋgi siŋgilatnjrimqa kumbra bole kalil naŋgi yqajqa arearetnjreqnu qaji di naŋgi yoqnqab. Osib Yesus qa naŋgo areqalo siŋgilatoqnsib aqa wau geregere ojqab.” O was qu, iga degsim niŋgi qa Qotei pailyeqnum. 
2TH.1.12	Deqa nuŋgo kumbra dena niŋgi gago Tamo Koba Yesus aqa ñam soqtoqniye. Yimqa a na kamba dego nuŋgo ñam soqtetŋgoqnqas. Gago Qotei wo Tamo Koba Yesus Kristus wo naŋgi aiyel niŋgi qa are tulaŋ boleinjroqnimqa kumbra di nuŋgoq di brantoqneme.
2TH.2.1	O was qu, mondoŋ gago Tamo Koba Yesus Kristus a laŋ qureq dena boqnimqa niŋgi ti iga ti aqa siŋgaq di koroqom. Iga deqa niŋgi anjam kiñala merŋgim quiye. 
2TH.2.2	Tamo qudei naŋgi gisaŋoqnsib endegsib merŋgeqnub, “Tamo Koba Yesus a olo bqajqa bati brantqo.” Osib tamo qudei naŋgi endegsib mareqnub, “Qotei aqa Mondor na degsi babtosiq iga mergwo.” Olo tamo qudei naŋgi mareqnub, “Gago anjam di Qotei aqa anjam.” Olo tamo qudei naŋgi mareqnub, “Pol aqa wau qujai naŋgi ti anjam di neŋgreŋyonab iga sisiyem.” O was qu, naŋgo anjam di gisaŋ. Deqa niŋgi naŋgo anjam di qusibqa niŋgi urur prugugetosib are gulubeiŋgaiq. 
2TH.2.3	Tamo qudei naŋgi gisaŋ anjam deqaji niŋgi merŋgibqa niŋgi qusib dauryaib. Naŋgi gisaŋ kumbra dego niŋgi osorŋgibqa niŋgi bole edegaib. Niŋgi quiye. Yesus a olo bqajqa bati laŋa brantqasai. Bati di brantqa laqnimqa kumbra qudei namoqna endegsi bqas. Tamo gargekoba naŋgi boqnsib naŋgi tulaŋ diqoqnsib Qotei qoreiyoqnsib sqab. Satan a na aqa tamo kobaquja dego qariŋyim bqas. Tamo di a Qotei aqa dal anjam gotraŋyo qaji tamo. A ŋamyuoq di padalougetqas. 
2TH.2.4	Satan aqa tamo di a na qotei gisaŋ kalil naŋgi jeutnjroqnqas. Osim a diqoqnsim aqa segi ñam soqtoqnsim qotei gisaŋ naŋgi di tulaŋ buŋnjrqas. Deqa a Qotei aqa atra tal koba miligiq gilsim di awoosim marqas, “E segi Qotei.”
2TH.2.5	Bati e nuŋgo ambleq di sosimqa e tamo uge deqa niŋgi merŋgoqnem. Niŋgi ijo anjam di olo are walŋgwo kio? 
2TH.2.6	Satan aqa tamo di a bosaiunu. A bqajqa bati agi Qotei a nami atej unu. A namoqna baim deqa a bqajqa gam tamo bei na getentejunu. Tamo yai na gam getentetejunu di niŋgi qalie. Ariya aqa bqajqa batiamqa Qotei na marim a brantqas. 
2TH.2.7	Niŋgi qalie, bini Qotei aqa dal anjam gotraŋyo qaji tamo di a ulioqnsiq waueqnu. Ariya a wauoqnimqa gam getentejunu qaji tamo di Qotei na taqal waiyim Satan aqa tamo kobaquja di a boleq dqas. 
2TH.2.8	A boleq dimqa Tamo Koba Yesus a riaŋ koba ti bosim aqa me mondor medabuq na puyimqa jagwa koba dosim dal anjam gotraŋyo qaji tamo di qalsim moiotqas. O was qu, Yesus aqa riaŋ dena tamo di tulaŋ padaltougetqas. 
2TH.2.9	Dal anjam gotraŋyo qaji tamo di a Satan aqa siŋgila ti bosim aqa gisaŋ kumbra na maŋwa gargekoba tamo uŋgasari naŋgi osornjroqnqas. 
2TH.2.10	Osim gisaŋ kumbra dena a na tamo uŋgasari padalqa gam dauryeqnub qaji naŋgi gisa gisaŋnjroqnqas. Yim naŋgi padalqab. Di kiyaqa? Qotei na naŋgi eleŋqa osiq aqa anjam bole naŋgi minjreqnaqa naŋgi deqa arearetnjrosaieqnu. 
2TH.2.11	Deqa Qotei na naŋgo areqalo niñaqyetnjrimqa naŋgi aqa anjam bole dauryqa uratosib Satan aqa gisaŋ anjam dauryoqnqab. 
2TH.2.12	Deqa iga qalieonum, tamo kalil Qotei aqa anjam bole naŋgo areqaloq di siŋgilatosaioqnsib kumbra uge uge yqajqa arearetnjreqnu qaji naŋgi di Qotei na ŋolawotnjrsim awai uge enjrqas.
2TH.2.13	Ariya was qu, Tamo Koba Yesus a na niŋgi tulaŋ qalaqalaiŋgeqnu. Deqa bati gaigai iga niŋgi qa are qaloqnsim Qotei biŋiyeqnum. Namoqna Qotei na niŋgi oqajqa deqa marsiq niŋgi giltŋgej. Aqa Mondor Bole na niŋgi siŋgilatŋgimqa niŋgi aqa segi tamo uŋgasari boledamu sosib aqa anjam bole nuŋgo areqaloq di siŋgilatib kumbra dena Qotei na niŋgi oqajqa deqa marsiq niŋgi giltŋgej. 
2TH.2.14	Qotei aqa areqalo agiende. Niŋgi gago Tamo Koba Yesus Kristus aqa riaŋ koba ti aqa siŋgila ti unqajqa. Deqa a na aqa anjam bole iga nami niŋgi merŋgoqnem qaji dena niŋgi metŋgej. 
2TH.2.15	Deqa was qu, niŋgi siŋgila na tigeloqnsib Qotei aqa anjam kalil iga nami niŋgi merŋgoqnem qaji di dauryosib soqniye. Anjam kalil iga neŋgreŋyosim niŋgi qa qariŋyoqnem qaji di dego niŋgi dauryoqniye.
2TH.2.16	Gago Tamo Koba Yesus Kristus wo gago Abu Qotei wo naŋgi aiyel na iga tulaŋ qalaqalaigeqnub. Qotei a iga qa are boleiyoqnsiq deqa a gaigai gago are boletetgeqnu. Osiqa a na iga siŋgilatgeqnu. Deqa mondoŋ a na iga boletgwajqa deqa iga tariŋoqnsim unum. 
2TH.2.17	Qotei a na nuŋgo are siŋgilatetŋgoqnsim aqaryaiŋgoqnimqa niŋgi kumbra bole kalil geregere dauryoqnsib wau bole bole yoqniye.
2TH.3.1	Ariya was qu, gago anjam qujai bei unu. Anjam agiende. Niŋgi iga qa Qotei pailyoqniye. Yimqa Qotei na iga aqaryaigimqa iga Tamo Koba Yesus aqa anjam geregere mare mare laqnqom. Yimqa aqa anjam di tulaŋ kobaosim sawa sawa kalil keretoqnimqa tamo tulaŋ gargekoba naŋgi quoqnsib Yesus aqa ñam soqtoqnqab. Nami Yesus aqa anjam nuŋgo ambleq di tulaŋ kobaej dego kere. 
2TH.3.2	Deqa niŋgi iga qa Qotei pailyoqnibqa a na iga aqaryaigosim tamo uge naŋgo baŋq dena iga eleŋqas. Tamo naŋgi di kumbra uge uge yeqnub. Niŋgi qalie, tamo gargekoba naŋgi Kristus qa naŋgo areqalo siŋgilatosaieqnub.
2TH.3.3	Ariya niŋgi qalie, Tamo Koba Yesus a kumbra bole segi yeqnu. Deqa iga a qa gago areqalo siŋgilatesqom. A na niŋgi siŋgilatŋgoqnsim taqatŋgoqnimqa Satan a na niŋgi ugeugeiŋgwa keresai. 
2TH.3.4	Iga qalie, anjam kalil iga nami niŋgi merŋgoqnem qaji di niŋgi dauryoqnsib unub. Agi bunuqna dego niŋgi dauryoqnsib sqab. Tamo Koba Yesus na iga degsi mergonaq iga qalieem.
2TH.3.5	Gago areqalo agiende. Tamo Koba Qotei a na nuŋgo areqalo gereiyetŋgimqa niŋgi aqa qalaqalaiyo kumbra geregere qalieosib dauryoqniye. Osib Kristus a nami siŋgila na tigelosiq gulube qoboiyoqnej dego kere niŋgi dego siŋgila na tigeloqnsib gulube qoboiyoqniye.
2TH.3.6	Ariya was qu, gago Tamo Koba Yesus Kristus aqa ñam na iga anjam bei niŋgi endegsi merŋgwom. Was qudei naŋgi gago anjam iga nami niŋgi merŋgoqnem qaji di dauryqa uratosib wauqajqa asginjreqnu. Deqa niŋgi na was naŋgi di qoreinjrsib isaq giliye. Niŋgi naŋgi koba na saib. 
2TH.3.7	Niŋgi gago kumbra segi dauryoqnsib soqniye. Niŋgi gago kumbra qalie. Gago kumbra agiende. Iga nami niŋgi koba na sosimqa iga wauqajqa asgigosaioqnej. 
2TH.3.8	Iga nuŋgo iŋgi iŋgi laŋa yaiŋgosaioqnem. Iga gago segi iŋgi awaiyoqnsim uyoqnem. Iga niŋgi gulube eŋgwa uratosim deqa iga qanam ti qolo ti waukobaoqnem. 
2TH.3.9	Bole, iga ñam ti deqa iga nuŋgo iŋgi iŋgi laŋa yaiŋgwa kere. Di iga uratem. Di kiyaqa? Iga endegsi are qalem. Iga wauoqnsim gago segi iŋgi iŋgi awaiyoqnsim uyoqnimqa gago kumbra di niŋgi unsib bole qa marsib dauryoqnqab.
2TH.3.10	Niŋgi qalie, iga niŋgi koba na sosimqa endegsi merŋgoqnem, “Tamo a wauqasai di a iŋgi uyqasai dego.” 
2TH.3.11	Ariya iga anjam endegsi quem. Nuŋgo ambleq di tamo qudei naŋgi wauqajqa asginjreqnu. Naŋgi laŋa sosibqa yomu anjam koba laŋa laŋa mareqnub. 
2TH.3.12	Deqa iga Tamo Koba Yesus Kristus aqa ñam na tamo naŋgi deqaji endegsi minjrqom, “Niŋgi lawo na sosib wauoqnsib nuŋgo segi iŋgi iŋgi awaiyosib uyoqniye.”
2TH.3.13	O was qu, niŋgi kumbra bole yoqnqajqa asgiŋgaiq. 
2TH.3.14	Was bei a gago anjam iga neŋgreŋyonum qaji endi uratimqa niŋgi na a taqal waiyib isaq gilem. Yimqa aqa kumbra uge deqa a jemaiyqas. 
2TH.3.15	Ariya a nuŋgo jeu tamo edegaib. Niŋgi endegsib maroqniye, “Tamo di a gago was. Deqa iga na Qotei aqa anjam minjimqa a are bulyqas.” Niŋgi degsib maroqniye.
2TH.3.16	Tamo Koba Yesus a lawo kumbra qa utru. Deqa a na nuŋgo are latetŋgimqa niŋgi gaigai are lawo na soqniye. Tamo Koba Yesus a niŋgi kalil koba na soqnebe.
2TH.3.17	E Pol. E ijo segi baŋ na kaiye anjam endi neŋgreŋyosim niŋgi qa qariŋyonum. E ijo anjam kobotoqnsim qariŋyqa laqnsimqa e degyeqnum. Di ijo kumbra.
2TH.3.18	Gago Tamo Koba Yesus Kristus a niŋgi kalil qa are boleiyeme.
1TI.1.1	E Pol. Kristus Yesus na e qariŋbej deqa e aqa anjam marsim laqnum. Qotei agi iga padalo sawaq dena eleŋej qaji naŋgi Kristus Yesus wo naŋgi aiyel na e giltbeb deqa e naŋgo anjam marsim laqnum. Iga Yesus a olo laŋ qureq dena bam unqajqa deqa tariŋeqnum.
1TI.1.2	O Timoti, e na anjam endi neŋgreŋyosim ni qa qariŋyonum. E nami Yesus aqa anjam ni mermonam qusimqa ino areqaloq di siŋgilatem. Deqa ni ijo aŋgro bole bulonum. Gago Abu Qotei wo gago Tamo Koba Kristus Yesus wo naŋgi aiyel ni qa dulosib are boleinjrimqa ni are lawo na soqnime.
1TI.1.3	E Masedonia sawaq gilqa osimqa ni endegsi mermem, “Ni Efesus qureq di soqne.” Ariya bini e anjam di olo pulutsiy ni mermqai. Ni Efesus qureq di ololo soqne. Qure dia tamo qudei naŋgi Qotei aqa anjam marqa oqnsib gisaŋ anjam bei ti turtoqnsib tamo uŋgasari naŋgi minjreqnub. Deqa ni Efesus qureq di sosimqa tamo naŋgi di siŋgila na endegsi minjre, “Niŋgi gisaŋ anjam di tamo uŋgasari naŋgi minjraib.” 
1TI.1.4	O was qu, gisaŋ tamo naŋgi di laŋa sa anjam ti naŋgo moma naŋgo ñam qa ti anjam koba laŋa laŋa mareleŋeqnub. Deqa ni na tamo naŋgi di minjrim naŋgo kumbra di uratqab. Naŋgo anjam di tamo uŋgasari naŋgi minjroqnsib dena naŋgo areqalo tulaŋ ugeugeiyetnjreqnub. Deqa tamo uŋgasari naŋgi di Qotei qa naŋgo areqalo siŋgilatqa yeqnab anjam dena naŋgi aqaryainjrosaieqnu. Od, iŋgi bole bole Qotei na iga egwa mareqnu qaji di naŋgi qalieqa yeqnab anjam dena naŋgi yala aqaryainjrosaieqnu. 
1TI.1.5	Ariya Qotei na iga aqa wau ojqajqa mergeqnu. Aqa wau agiende. Iga na tamo uŋgasari naŋgi Yesus aqa anjam minjroqnim naŋgi a qa naŋgo areqalo siŋgilatosib dena naŋgi Qotei aqa ŋamgalaq di une saiqoji sqab. Sosib kumbra dena naŋgo areqalo tigeltetnjroqnim naŋgi qalaqalaiyo kumbra dauryoqnqab. 
1TI.1.6	Tamo qudei naŋgi kumbra di dauryqa urateb deqa naŋgi tulaŋ nanarioqnsibqa anjam laŋa laŋa mareleŋeqnub. 
1TI.1.7	Bole, naŋgi Qotei aqa dal anjam tamo uŋgasari naŋgi minjrqajqa are koba qaleqnub. Oqnsib minjreqnub, “Anjam iga na merŋgeqnum qaji endi bole.” Ariya naŋgi tamo tulaŋ nanari deqa anjam naŋgi palonteqnub qaji di aqa utru naŋgi qaliesai. Naŋgo segi anjam di naŋgi poinjrosaieqnu.
1TI.1.8	Iga qalieonum, Qotei a nami dal anjam atej. Deqa dal anjam a wau ti. Iga dal anjam aqa wau di geregere ojqom di iga marqom, dal anjam a bole. 
1TI.1.9	Qotei a tamo naŋgi kumbra bole bole yeqnub qaji naŋgi qa osiq dal anjam atosai. Tamo naŋgi dal anjam gotraŋyoqnsib diqeqnub qaji naŋgi qa osiq dal anjam atej. Tamo naŋgi di naŋgo kumbra agiende. Naŋgi Qotei qoreiyoqnsib une ateqnub. Osib Qotei aqa kumbra dauryqa uratoqnsib olo mandam qa kumbra uge uge yeqnub. Naŋgi naŋgo ai wo abu wo ñumsib moiotnjreqnub. Osib tamo qudei naŋgi dego ñumeqnub. 
1TI.1.10	Qotei a tamo naŋgi sambala kumbra yeqnub qaji naŋgi qa osiq dal anjam atej. Tamo deqaji qudei naŋgi uŋa wo ŋereŋqa uratoqnsib tamo bei wo bei wo ŋereŋoqnsib sambala kumbra yeqnub. Tamo qudei naŋgi na tamo qudei bajiŋeleŋoqnsib naŋgo segi kaŋgal tamo ateqnub. Tamo qudei naŋgi gisaŋ anjam koba mareqnub. Naŋgi anjam bei siŋgilatoqnsib olo puluoqnsib gisaŋ anjam segi mareqnub. Osib kumbra uge uge gargekoba yeqnub. Qotei a tamo deqaji naŋgi qa osiq dal anjam atej. Naŋgo kumbra uge deqaji na Qotei aqa anjam jeuteqnu. 
1TI.1.11	Qotei aqa anjam di gisaŋ sai. Di Yesus aqa anjam bole Qotei na e marsiy laqajqa ebej qaji. Anjam bole di aqa utru agiende. Qotei a riaŋ koba ti siŋgila koba ti unu. Anjam di tulaŋ boledamu. Anjam di iga areboleboleigwajqa utru.
1TI.1.12	Gago Tamo Koba Kristus Yesus a na e siŋgila ebej. Osiqa endegsi are qalej, “Pol a na ijo wau ojqa kere.” Degsi are qalsiqa e giltbosiqa wau endi ebej. Deqa e a tulaŋ biŋiyeqnum. 
1TI.1.13	Bole, nami e Yesus aqa ñam misiliŋyoqnsim a jeutoqnsim a qa anjam uge maroqnem. Ariya e qalie, e nanari tamo sosim a qa ijo areqalo siŋgilatosaioqnem deqa e kumbra di yoqnem. Deqa bati di a e qa olo dulej. 
1TI.1.14	Osiqa a e qa are tulaŋ boleiyosiq ijo are tigeltetbej deqa bini e gago Tamo Koba Kristus Yesus qa ijo areqalo siŋgilatoqnsimqa tamo uŋgasari naŋgi qalaqalainjreqnum.
1TI.1.15	Kristus Yesus a na iga tamo uŋgasari une yeqnum qaji iga eleŋqa marsiq deqa mandamq aiej. Anjam di bole. Tamo kalil naŋgi qusib marqab, “Bole.” O Timoti, e nami une gargekoba yoqnem deqa e na une tamo kalil naŋgi tulaŋ buŋnjroqnem. 
1TI.1.16	Ariya Yesus Kristus aqa areqalo agiende. Tamo uŋgasari kalil naŋgi endegsib qalieqab, “Bole, Yesus Kristus a une tamo naŋgi qa tariŋsokobaiyoqnsiqa lawo kumbra enjreqnu.” Od, was qu, Yesus a namoqna e qa dulosiq kumbra bole ebej deqa tamo uŋgasari kalil naŋgi aqa kumbra di unsib naŋgi dego a qa naŋgo areqalo siŋgilatqajqa deqa are qaleqnu. Kumbra dena naŋgi ŋambile gaigai sqab. 
1TI.1.17	Qotei a gaigai gago Mandor Koba sqas. A moiqa keresai. Iga a unqa keresai dego. A segi Qotei bole. Deqa iga kalil bati gaigai aqa ñam soqtoqnsim a biŋiyoqnqom. Bole.
1TI.1.18	O ijo aŋgro Timoti, Kristen gate naŋgi nami Qotei aqa medabu osib ni qa anjam babtosib wau emeb. E deqa are qalsim deqa e na anjam endi ni mermonum. Deqa ni qusim daurye. Kristen gate naŋgo anjam dena ni siŋgilatmoqnimqa ni qoto tamo bulosim kumbra uge kalil gotraŋyoqne. 
1TI.1.19	Gotraŋysimqa ino areqalo Yesus qa bole siŋgilat. Osim Qotei aqa ŋamgalaq di ni une saiqoji soqne. Tamo qudei naŋgi segi qalie, naŋgi une yeqnub. Ariya Qotei na naŋgo kumbra tingitetnjrqa laqnaq naŋgi olo urateqnub. Deqa naŋgi Yesus qa naŋgo areqalo siŋgilatqa asginjreqnaqa qobuŋ a sargumq di paraqas dego kere naŋgi areqalo uge ugeiysib laqnub. Kumbra dena naŋgi tulaŋ ugetnjrqas. 
1TI.1.20	Agi Himeneus wo Aleksander wo naŋgi aiyel kumbra uge degsib yeqnub. Deqa e na naŋgi aiyel Satan aqa baŋq di atem. Yim dena naŋgi endegsib qalieqab, “Bole, iga olo Qotei misiliŋyqasai.”
1TI.2.1	Ariya e anjam kobaquja bei endegsi mermit ni qusim daurye. Ni na Kristen tamo uŋgasari naŋgi minjroqnimqa naŋgi tamo kalil qa pailyoqnebe. Yim Qotei na naŋgi aqaryainjroqnqas. Od, ni na naŋgi minjroqnimqa naŋgi Qotei biŋiyoqnebe. 
1TI.2.2	Ni na Kristen tamo uŋgasari naŋgi minjroqnimqa naŋgi mandor kokba ti sawa taqato qaji tamo kalil naŋgi qa ti Qotei pailyoqnib a na naŋgi aqaryainjroqnqas. Yim deqa iga kalil are lawo sosim kumbra Qotei a areareteqnu qaji di dauryoqnqom. 
1TI.2.3	Kristen tamo uŋgasari naŋgi degsib pailyoqnibqa Qotei agi iga eleŋej qaji a naŋgi qa tulaŋ areboleboleiyqas. Pailyo deqaji Qotei aqa ŋamgalaq di tulaŋ boledamu. 
1TI.2.4	Qotei a na tamo uŋgasari kalil naŋgi oqajqa are qaleqnu. Yim naŋgi anjam bole poinjrqajqa deqa. 
1TI.2.5	Iga qalie, Qotei a segi qujai Qotei bole. Kristus Yesus a segi qujai tamo uŋgasari naŋgi ti Qotei ti naŋgo ambleq di tigelesosiqa yeba waiyej unu. 
1TI.2.6	Kristus a moiqajqa bati agi Qotei a nami bati yonaqa a bosiqa tamo uŋgasari kalil naŋgi oqa marsiqa aqa segi ŋambile uratosiq moiej. Aqa kumbra dena Qotei na iga endegsi osorgej, a na tamo uŋgasari kalil naŋgi oqajqa are qaleqnu. 
1TI.2.7	Qotei a na e aqa anjam marsiy laqajqa deqa osiq e giltbej. Deqa e aqa anjam marqajqa wau ti. E bole mermonum. E gisaŋosai. E sawa bei bei qaji tamo uŋgasari naŋgi qa gilsiy Qotei aqa anjam minjroqnitqa naŋgi qusib Kristus qa naŋgo areqalo siŋgilatosib aqa anjam bole poinjrqajqa deqa osiqa e wau ebej.
1TI.2.8	Deqa ni na Kristen tamo qure qure kalilq di unub qaji naŋgi minjroqnimqa naŋgi baŋ soqtoqnsib pailyoqnebe. Naŋgi mati naŋgo segi ŋambile Qotei yekritosib aqa kumbra boleq di sosib minjiŋ ti ŋiriŋ ti uratosib kumbra bole dena naŋgi pailyoqnebe.
1TI.2.9	E na anjam bei dego ni mermqai. Ni na uŋgasari naŋgi minjrimqa naŋgi areqalo bole na gara jigoqnebe. Naŋgi diqoqnsib naŋgo gate baŋga walatoqnaib. Osib kolilei na ti wala bole na ti naŋgo jejamu maqtosib gara wala ti jigoqnaib. 
1TI.2.10	Ni na uŋgasari naŋgi minjrimqa naŋgi Qotei aqa anjam dauryqa marsib wau bole bole yoqnebe. Di naŋgo wala bole agide. 
1TI.2.11	Ni na uŋgasari naŋgi minjrimqa naŋgi naŋgo segi ñam aguq atoqnsib medabu getentosib Qotei aqa anjam quoqnebe. 
1TI.2.12	E na uŋgasari naŋgi anjam palontqa saidnjreqnum. Deqa naŋgi tamo naŋgo gate saib. Naŋgi medabu getentosib anjam segi quoqnebe. 
1TI.2.13	Ni que. Qotei a Adam namoqna gereiyosiqa ariya bunuqna a Iv gereiyej. 
1TI.2.14	Satan a na Adam gisaŋ anjam bei minjosai. A na Iv gisaŋ anjam minjnaq qusiq dauryej. Osiq deqa a une atej. 
1TI.2.15	Ariya ni na uŋgasari naŋgi minjrimqa naŋgi aŋgrotoqnsib aŋgro qa wauoqnebe. Naŋgi wau di yoqnsib gaigai Kristus qa naŋgo areqalo siŋgilatoqnsib naŋgo segi ŋambile a yekritosib aqa kumbra boleq di sosib qalaqalaiyo kumbra dauryosib kumbra bole bole yoqnebe. Yim deqa Qotei a na naŋgi oqas.
1TI.3.1	Ijo anjam endi bole. Deqa ni que. Tamo bei a Kristen naŋgo gate sqajqa marqas di a wau bole yqa marqo. 
1TI.3.2	Deqa ni unime. Tamo bei a Kristen naŋgo gate sqajqa marsimqa a kumbra tiŋtiŋ segi dauryoqnem. Yim tamo naŋgi aqa jejamuq di une bei unqasai. Tamo di a uŋa aiyeltaiq. A uŋa qujai segi esoqnem. Osim aqa segi so geregere taqatosim areqalo bole ti sosim kumbra bole bole yoqnem. Tamo laŋaj naŋgi aqa meq boqnibqa oqnsim geregereinjroqnem. A Qotei aqa anjam palontqajqa wau geregere poiyim anjam palontoqnem. 
1TI.3.3	A ya uyoqnsim nanarioqnaiq. A urur minjiŋ oqim qotoqnaiq. A lawo soqnem. A silali koba ti sqajqa are qaloqnaiq. 
1TI.3.4	A na aqa uŋa ti aqa aŋgro naŋgi ti geregere taqatnjreme. Yim aqa aŋgro naŋgi aqa anjam geregere quoqnsib dauryoqnqab. 
1TI.3.5	Tamo bei na aqa segi uŋa ti aqa aŋgro naŋgi ti geregere taqatnjrqasai di a na Kristen naŋgi dego geregere taqatnjrqa keresai. Deqa a Kristen naŋgo gate sqa keresai. 
1TI.3.6	Kristen tamo bunuj a gate ataim. A gate sqas di a diqosim marqas, “E tamo bolequja.” Yim Qotei na nami Satan ŋolawotej dego kere tamo di dego ŋolawotqas. 
1TI.3.7	Tamo bei a tamo uŋgasari Qotei qaliesai qaji naŋgo ŋamgalaq di ñam bole ti sqas di ni unsim a gate ate. A ñam bole ti sqasai di a gate sqa keresai. Di kiyaqa? Tamo qudei naŋgi a qa anjam uge marib gam dena Satan na a ugeugeiyqas.
1TI.3.8	Kristen naŋgo wau tamo naŋgi dego areqalo bole ti sosib wauoqnebe. Naŋgi medabu aiyeltaib. Naŋgi ya uysib nanarioqnaib. Naŋgi na tamo naŋgo silali yainjrqajqa are koba qalaib. 
1TI.3.9	Naŋgi Qotei aqa ŋamgalaq di une saiqoji soqnebe. Sosib anjam bole Qotei na nami iga osorgej qaji di siŋgila na ojesoqnebe. Agi iga Qotei qa gago areqalo siŋgilateqnum qaji iga anjam bole di osorgej. 
1TI.3.10	O Timoti, ni Kristen naŋgo wau tamo naŋgo wau geregere peleiye. Naŋgi wau bole yibqa ni di unsim naŋgi wau tamo ate. 
1TI.3.11	Naŋgo uŋgasari naŋgi dego ni na minjrim naŋgi areqalo bole ti sosib kumbra bole bole yoqnebe. Naŋgi yomu anjam maroqnaib. Naŋgi naŋgo segi so geregere taqatosib wau kalil Qotei na naŋgi enjrej qaji di geregere ojoqnebe. 
1TI.3.12	Kristen naŋgo wau tamo naŋgi uŋa aiyeltaib. Naŋgi uŋa qujai segi esoqneb. Sosib naŋgo uŋgasari naŋgi ti naŋgo aŋgro naŋgi ti geregere taqatnjroqnebe. 
1TI.3.13	Kristen naŋgo wau tamo naŋgi wau bole yoqnqab di naŋgi ñam bole ti sqab. Sosib naŋgi Kristus Yesus qa naŋgo areqalo siŋgilatoqnqab. Osib deqa naŋgi Yesus aqa anjam mare mare laqajqa ulaoqnqasai.
1TI.3.14	O Timoti, e ni qa urur bosiy numqajqa are koba unu. Ariya e are qalonum, e mati anjam endi neŋgreŋyosiy ni qa qariŋyqai. 
1TI.3.15	Deqa e ni qa urur bosaiotqa ijo anjam neŋgreŋyonum qaji endi ni sisiyosim kumbra bole kalil Qotei na Kristen naŋgi dauryqa are qaleqnu qaji di ni qalieqam. Kristen naŋgo utru agiende. Naŋgi Qotei ŋambile gaigai unu qaji aqa segi tamo uŋgasari unub deqa naŋgi tal aqa ai bul tigelesosib Qotei aqa anjam bole siŋgila na ojejunub. 
1TI.3.16	Iga bole qalieonum, Qotei aqa kumbra nami ulitesoqnej qaji di tulaŋ kobaquja. Kumbra di Qotei na iga osorgonaq unem. Aqa kumbra di agiende.
1TI.3.16	A segi tamo bulyonaqa tamo uŋgasari naŋgi a unoqneb.
1TI.3.16	Mondor Bole a na aqa kumbra bole babtosiq osorgej.
1TI.3.16	Osiq mergej, “Aqa kumbra di tulaŋ tiŋtiŋo.”
1TI.3.16	Laŋ aŋgro naŋgi dego a unoqneb.
1TI.3.16	Tamo naŋgi sawa bei beiq giloqnsibqa aqa anjam mare mare laqneb.
1TI.3.16	Deqa tamo uŋgasari mandamq endi unub qaji naŋgi a qa naŋgo areqalo siŋgilatoqneb.
1TI.3.16	Ariya Qotei na a olo osiq laŋ qureq osi oqnaqa a dia ñam kobaquja osiq unu.
1TI.4.1	Qotei aqa Mondor a anjam endegsi babtej. Mondoŋ diŋo bati jojomoqnimqa tamo qudei naŋgi Kristus qa naŋgo areqalo siŋgilatqa uratqab. Di kiyaqa? Naŋgi gisaŋ mondor ti mondor uge uge ti naŋgo anjam qusib dauryqab deqa. 
1TI.4.2	Bati di gisaŋ tamo naŋgi boqnsib gisaŋ anjam di tamo uŋgasari naŋgi minjroqnqab. Tamo naŋgi di naŋgo areqalo tulaŋ niñaqejunu. Deqa naŋgi naŋgo segi une poinjrqa keresai. 
1TI.4.3	Tamo naŋgi di anjam uge endegsib tamo uŋgasari naŋgi minjroqnqab, “Niŋgi uŋataib. Niŋgi tamotaib. Niŋgi damu uyaib. Di getento kalil.” O Timoti, anjam di gisaŋ. Qotei a na iŋgi iŋgi kalil ateleŋej. Deqa iga a qa gago areqalo siŋgilateqnum qaji iga iŋgi iŋgi kalil di oqa marsim Qotei biŋiyosim oqom. Iga Qotei aqa anjam bole qalieonum deqa iga iŋgi di oqom. 
1TI.4.4	Iga qalie, iŋgi iŋgi kalil Qotei na atej qaji di bole. Deqa iga iŋgi bei getentqasai. Iga Qotei biŋiyoqnsim iŋgi iŋgi kalil di oqnqom. 
1TI.4.5	Qotei aqa anjam na ti gago pailyo na ti iŋgi iŋgi kalil di boleteqnu. Deqa iŋgi iŋgi di Qotei aqa segi iŋgi bole tiŋtiŋ.
1TI.4.6	O Timoti, ijo anjam di ni na Kristen was qu naŋgi olo minjroqne. Ni minjroqnqam di ni Kristus Yesus aqa wau tamo boledamu sqam. Deqa anjam bole ni ino areqaloq di siŋgilatejunum qaji dena ti powo bole ni osim dauryeqnum qaji dena ti ni olo torei siŋgilatmesqas. 
1TI.4.7	Ariya tamo qudei naŋgi sa anjam uge uge laŋa maroqnsib dena tamo uŋgasari naŋgi nanaritnjreqnub. Deqa ni na anjam di qoreiyosim Qotei aqa kumbra siŋgilatsim dauryoqne. 
1TI.4.8	Ni qalie, iga gago jejamu siŋgilatqa osim gaigai qaloqnsim siŋgilatoqnqom kumbra dena iga kiñala aqaryaigwas. Di kiyaqa? Gago jejamu di laŋa mandam qaji jejamu. Ariya iga Qotei aqa kumbra qa are qalsim siŋgilatoqnsim dauryoqnqom kumbra dena iga bole aqaryaigimqa iga mandamq endia so bole sosim mondoŋ dego iga ŋambile gaigai sqom. 
1TI.4.9	Anjam di bole. Tamo kalil naŋgi qusib marqab, “Bole.” 
1TI.4.10	Qotei agi ŋambile gaigai unu qaji a na tamo uŋgasari kalil naŋgi oqajqa waueqnu. Od, a na iga tamo uŋgasari a qa gago areqalo siŋgilateqnum qaji iga bole eleŋej koboqo. Mondoŋ a na iga joqsim laŋ qureq oqwas. Iga deq oqwajqa tariŋoqnsim a qa gago areqalo siŋgilate-junum. Utru deqa iga gaigai Qotei aqa wau siŋgila na ojeqnum.
1TI.4.11	O Timoti, ni na anjam di Kristen tamo uŋgasari naŋgi plaltsim minjroqnimqa naŋgi qusib dauryoqnqab. 
1TI.4.12	Tamo qudei naŋgi ni qa mareqnub, ni aŋgro kiñala. O Timoti, tamo naŋgi dena ino ñam ugetetmaib. Ni kumbra bole segi yoqnimqa Kristen tamo naŋgi na ni numoqnsib daurmoqnqab. Ino anjam maro na ti ino walwel na ti ni kumbra bole segi yoqne. Osim qalaqalaiyo kumbra dauryoqnsim Qotei qa ino areqalo siŋgila-toqnsim Qotei aqa ŋamgalaq di tamo bole une saiqoji soqne. 
1TI.4.13	E ni qa urur bosaiotqa Kristen tamo uŋgasari naŋgi louqa korooqnibqa ni tigeloqnsim Qotei aqa anjam sisiyoqnsim anjam aqa damu palontoqnsim Qotei aqa kumbra dauryqa gam osornjroqne. 
1TI.4.14	Nami Kristen gate naŋgi Qotei aqa ñam na ino gateq di naŋgo baŋ atnabqa Qotei na ni siŋgila emej. Onaqa bunuqna tamo bei na olo Qotei aqa medabu osiq ni qa anjam bei dego babtej. Deqa ni siŋgila di oqnsim wauqa asgimaiq. 
1TI.4.15	Ni gaigai ino wau di geregere taqatosim siŋgila na wauoqne. Yimqa Kristen tamo uŋgasari kalil naŋgi ino kumbra di unoqnsib maroqnqab, “Bole.” 
1TI.4.16	Ni ino segi kumbra ti ino anjam maro ti geregere taqatosim siŋgila na Qotei aqa wau yoqne. Yimqa ino wau dena Qotei na ni ti tamo uŋgasari kalil ino anjam qusib dauryeqnub qaji naŋgi ti oqas.
1TI.5.1	Ni na tamo qeli naŋgi ŋiriŋtnjroqnaim. Ni lawo na naŋgi tingitnjroqne. Ni naŋgi tingitnjrqa osimqa naŋgi ino abu bul lawo na tingitnjroqne. Aŋgro meli naŋgi ti aŋgro wala naŋgi ti dego lawo na tingitnjroqne. Ni naŋgi tingitnjrqa osimqa naŋgi ino was bul lawo na tingitnjroqne. 
1TI.5.2	Uŋa qeli naŋgi dego tingitnjrqa osimqa naŋgi ino ai bul lawo na tingitnjroqne. Duŋgeŋge naŋgi dego tingitnjrqa osimqa naŋgi ino jaja bul lawo na tingitnjroqne. Ni Qotei aqa ŋamgalaq di kumbra bole na duŋgeŋge naŋgi tingitnjroqne.
1TI.5.3	Nuŋgo ambleq di uŋa qobul naŋgi unub. Naŋgi qudei aŋgro saiqoji unub. Deqa ni na uŋa qobul naŋgi di kumbra bole enjroqne. 
1TI.5.4	Ariya uŋa qobul qudei naŋgo aŋgro ti moma ti unub. Deqa ni na naŋgo aŋgro ti moma ti minjrimqa naŋgi endegsi poinjrem. Naŋgo wau bole agi naŋgi na naŋgo ai naŋgi taqatnjroqnsib iŋgi iŋgi enjroqnqab. Naŋgi nami aŋgro kiñilala sonabqa naŋgo ai naŋgi waukobaoqnsib naŋgi gereinjroqneb. Ariya bini naŋgo ai naŋgi qobulonub deqa naŋgi na kamba naŋgi taqatnjrqab. Naŋgi kumbra di yqab di Qotei a naŋgi qa areboleboleiyqas.
1TI.5.5	Ariya uŋa qobul qudei naŋgi aŋgro saiqoji unub. Naŋgi segi unub deqa naŋgi Qotei qa naŋgo areqalo siŋgilatoqnsib a na naŋgi geregereinjrqajqa deqa tariŋoqnsib qolo ti qanam ti pailyoqnsib unub. 
1TI.5.6	Ariya uŋa qobul qudei naŋgi naŋgo segi jejamu qa areqalo uge uge dauryeqnub. Deqa naŋgi moiobule-junub. 
1TI.5.7	Deqa ni na uŋa qobul naŋgi di minjrimqa naŋgi Qotei pailyoqnsibqa kumbra bole segi dauryoqnebe. Yim deqa tamo uŋgasari qudei naŋgi anjam uge bei naŋgi qa marqa keresai. 
1TI.5.8	Ariya ni que. Tamo bei na aqa segi leŋ naŋgi ti aqa tal qujai naŋgi ti geregereinjrqasai di a kumbra tulaŋ ugedamu yqo. A Yesus qa aqa areqalo siŋgilatqa uratobulqo. Ni une. Tamo naŋgi Qotei qaliesai qaji naŋgi kumbra uge deqaji yosaieqnub.
1TI.5.9	O Timoti, ni na uŋa qobul qudei naŋgo ñam neŋgreŋyim Kristen tamo uŋgasari naŋgi na iŋgi iŋgi qa aqaryainjroqnqab. Ni na uŋa qobul endeqaji naŋgo ñam neŋgreŋye. Naŋgi uŋa qeli wausau 60 onub. Naŋgi nami tamo qujai segi esoqneb. 
1TI.5.10	Naŋgi nami wau bole bole yoqneb deqa naŋgi tamo uŋgasari naŋgo ŋamgalaq di uŋa bole. Naŋgi na naŋgo aŋgro naŋgi geregere-injroqnsib boletnjroqneb. Tamo laŋaj naŋgi naŋgo meq beqnabqa oqnsib geregereinjroqneb. Naŋgi na Kristen tamo uŋgasari naŋgo siŋga yansetnjroqneb. Tamo uŋgasari naŋgi gulube ti sonabqa naŋgi na aqaryainjroqneb. O Timoti, ni na uŋa qobul deqaji naŋgo ñam neŋgreŋyim Kristen tamo uŋgasari naŋgi na iŋgi iŋgi qa aqaryainjroqnqab.
1TI.5.11	Ariya uŋa qobul meli naŋgi siŋgila bole unub deqa ni na naŋgo ñam ataim. Di kiyaqa? Naŋgi olo tamo oqajqa are prugnjreqnaqa Kristus qoreiyeqnub deqa. 
1TI.5.12	Naŋgi nami Qotei aqa ñam na anjam siŋgilatosib mareb, “Iga olo tamo oqasai. Iga Kristus aqa kumbra segi dauryqom.” Ariya naŋgo anjam di naŋgi bunuqna uratosib olo tamo oqajqa are prugnjreqnu. Deqa naŋgi unetonub. 
1TI.5.13	Naŋgo kumbra bei agiende. Naŋgi lalie kobaeqnub. Naŋgi wauqa asginjreqnaqa ta talq giloqnsib anjam laŋa laŋa maroqnsib yomu anjam quqwajqa tulaŋ arearetnjreqnu. Deqa anjam uge uge iga marqa keresai qaji di naŋgi olo mare mare laqnub. 
1TI.5.14	Deqa e are qalonum, uŋa qobul meli naŋgi olo tamo osib aŋgrotoqnsib naŋgo segi tal gereiyoqnqab di kere. Naŋgi degyqab di jeu tamo naŋgi na naŋgo kumbra di unoqnsib deqa naŋgi Qotei aqa ñam misiliŋyqa keresai. 
1TI.5.15	Ni qalie, uŋa qobul meli qudei naŋgi Qotei aqa gam bole uratoqnsib olo Satan dauryeqnub. 
1TI.5.16	Ariya uŋa qudei Kristus qa naŋgo areqalo siŋgilateqnub qaji naŋgo ai naŋgi qobulonub deqa ni na naŋgi minjrimqa naŋgi na naŋgo ai naŋgi taqatnjrsib iŋgi iŋgi enjroqnqab. Yimqa Kristen naŋgi gulube di qoboiyqasai. Uŋa qobul aŋgro saiqoji unub qaji naŋgi segi Kristen naŋgi na taqatnjroqnsib iŋgi iŋgi qa aqaryainjroqnqab.
1TI.5.17	Kristen gate naŋgi wau bole yeqnub deqa ni na tamo uŋgasari naŋgi minjrimqa naŋgi na Kristen gate naŋgo ñam soqtetnjroqnsib naŋgi iŋgi iŋgi qa aqaryainjroqnebe. Kristen gate qudei naŋgi Qotei aqa anjam palontqajqa waukobaoqnsib Qotei aqa gam bole tamo uŋgasari naŋgi osornjreqnub. Deqa ni na tamo uŋgasari naŋgi minjrimqa naŋgi na Kristen gate naŋgi di tulaŋ geregereinjroqnebe. 
1TI.5.18	Iga qalie, Qotei aqa anjam bei nami endegsib neŋgreŋyeb unu, “Bulmakau naŋgi waukobaoqnsib rais paraparaiyoqnsib aqa sau taqal ateqnub. Deqa niŋgi na naŋgi damu uyqa saidnjraib.” Iga qalie, “Tamo naŋgi wauqab di naŋgo awai dego naŋgi oqab.” 
1TI.5.19	O Timoti, tamo qujai na ni mermqas, “Kristen gate bei di a une yqo.” Yimqa ni aqa anjam quetaim. Ariya tamo aiyel kio tamo qalub kio naŋgi na anjam di mermibqa ni naŋgo anjam di quetnjre. 
1TI.5.20	Kristen gate bei a une yimqa ni na a osim Kristen gate kalil naŋgo ulatamuq di tigeltosim aqa une boleq atsim minjimqa Kristen gate kalil naŋgi kumbra di unsib naŋgi dego ulaqab.
1TI.5.21	O Timoti, Qotei ti aqa laŋ aŋgro naŋgi ti Kristus Yesus ombla na naŋgo ŋamgalaq dia e siŋgila na anjam endegsi ni mermqai. Wau kalil e ino baŋq di atem qaji di ni geregere taqatosim wauoqne. Ni na ino was naŋgi ti tamo kokba ti naŋgi segi gereinjroqnaim. Ni tamo kalil naŋgi turtnjrsim gereinjroqnime. 
1TI.5.22	Ni Kristen naŋgo gate bei atqa osimqa ino baŋ aqa gateq di urur ataim. Ni grotqam di a bunuqna une yimqa ni a ombla une oqam. Deqa ni ino segi so geregere taqatosim Qotei aqa ŋamgalaq di tamo bole une saiqoji soqne.
1TI.5.23	Ariya ni ma ti sosim mene jaqatiŋmeqnu deqa ni bunuqna ya segi uyaim. Ni ya ti wain ti turtsim uyoqne. Yim ino mene olo boleqas.
1TI.5.24	Tamo qudei naŋgo une boleqsi unu. Naŋgo une deqa Qotei na naŋgi awai uge enjrqas. Ariya tamo qudei naŋgo une uliejunu. Bunuqna naŋgo une di dego boleq dqas. 
1TI.5.25	Dego kere tamo naŋgo kumbra bole qudei dego boleqsi unu. Ariya kumbra bole qudei urur boleq dqasai di uŋgum. Kumbra di bunuqna boleq dqas. Kumbra bole deqaji gaigai uliesqa keresai.
1TI.6.1	Ni na Kristen kaŋgal tamo kalil naŋgi minjrimqa naŋgi naŋgo wau qa gate naŋgo ñam soqtoqnsib naŋgo sorgomq di geregere soqnebe. Yimqa wau qa gate naŋgi naŋgo kumbra di unsib Qotei aqa ñam ti Kristus aqa anjam ti misiliŋyqa keresai.
1TI.6.2	Kaŋgal tamo qudei naŋgo wau qa gate naŋgi Kristen tamo. Deqa ni na kaŋgal tamo naŋgi di minjrimqa naŋgi endegsib are qalaib, “Gago wau qa gate naŋgi gago Kristen was qu. Deqa uŋgum, iga naŋgo anjam gotraŋyoqnqom.” Naŋgi degsib are qalaib. Ni na naŋgi minjrimqa naŋgi endegsib are qalqab, “Gago wau qa gate naŋgi Kristen tamo bole. Deqa iga na naŋgi qalaqalainjroqnqom.” Naŋgi degsib are qalqab di naŋgi naŋgo wau qa gate naŋgi geregere wauetnjroqnqab.
1TI.6.2	O Timoti, ni gaigai Kristen tamo uŋgasari naŋgi kumbra bole dauryqajqa minjroqnsim are tigeltetnjroqnimqa naŋgi kumbra bole kalil e nami mermonum qaji di yoqnqab. 
1TI.6.3	Iga gago Tamo Koba Yesus Kristus aqa anjam dauryqom di iga Qotei aqa kumbra geregere qalieqom. Ariya tamo qudei naŋgi Yesus aqa anjam di dauryqa uratoqnsib olo anjam bei Yesus aqa anjam ti ombla kerekereosai qaji di tamo naŋgi minjreqnub. 
1TI.6.4	Deqa iga qalieonum, tamo deqaji naŋgi naŋgo segi areqalo dauryqajqa tulaŋ arearetnjreqnaqa diqoqnsib laqnub. Deqa naŋgi powo saiqoji sosibqa anjam kiñilala qudei qa laŋa ŋiriŋoqnsib ñam qudei qa anjam na qotoqnsib unub. Naŋgi anjam degsib mareqnub deqa naŋgi tamo naŋgi qa are ugeinjreqnaqa laŋa qoto itnjroqnsibqa misiliŋ anjam koba minjroqnsib naŋgi qa areqalo uge ti laqnub. 
1TI.6.5	Osib naŋgi gaigai ŋiriŋ anjam koba mareleŋeqnub. Tamo deqaji naŋgi areqalo tulaŋ uge na laqnub. Naŋgi Qotei aqa anjam bole qaliesai bolesai. Deqa naŋgi endegsib are qaleqnub, “Iga Qotei aqa kumbra dauryqom dena iga ñoro koba ti sqom.” O Timoti, naŋgo anjam di gisaŋ.
1TI.6.6	Bole, iga Qotei aqa kumbra dauryqom di iga laŋ qaji iŋgi koba oqom. Iga mandamq endia sosimqa jejamu qa iŋgi iŋgi Qotei na egeqnu qaji di iga oqnsim mareqnum, “Iŋgi di iga qa kere.” Gago kumbra dena mondoŋ iga laŋ qaji iŋgi bole oqom. 
1TI.6.7	Iga qalie, iga nami ŋambabem di iga iŋgi iŋgi ti ŋambabosai. Mondoŋ iga moiqom di iga iŋgi iŋgi ti olo moiqasai dego. 
1TI.6.8	Deqa iga endegsi marqom, “Iga uyo iŋgi ti gara ti yala eqnum di kere.” 
1TI.6.9	Ariya tamo naŋgi silali koba oqajqa are qaleqnub qaji naŋgi Satan na walawalainjroqnsiq uneq breinjreqnu. Agi aliem na wagme naŋgi eleŋeqnu dego kere. Deqa tamo naŋgi di kumbra uge uge yqajqa are prugnjroqnimqa kumbra dena naŋgi tulaŋ ugetnjroqnim naŋgi torei padalqab. 
1TI.6.10	Tamo deqaji naŋgi silali koba oqajqa tulaŋ arearetnjreqnu. Naŋgo kumbra di agi kumbra uge uge kalil naŋgo utru. Kumbra dena tamo qudei naŋgi titnjreqnaqa naŋgi Yesus qa naŋgo areqalo siŋgilatqa uratoqnsib gulube gargekoba iteqnub.
1TI.6.11	Ariya Timoti, ni Qotei aqa tamo deqa ni kumbra uge kalil deqaji torei qoreiyosim taqat ate. Osim ni kumbra tiŋtiŋ yoqnsim Qotei aqa kumbra dauryoqnsim a qa ino areqalo siŋgilatoqnsim tamo naŋgi qalaqalainjroqne. Osim ni gulube kalil qa siŋgila na tigeloqnsim tamo uŋgasari naŋgi lawo kumbra enjroqne. 
1TI.6.12	Tamo naŋgi Kristus qa naŋgo areqalo siŋgilateqnub qaji naŋgi tamo naŋgi siŋgila na gurguroqnsib bubuŋeqnub dego kere. Deqa ni dego siŋgila na ururoqne. Osim dena ni ŋambile bole gaigai sqam. Bole, ni nami siŋgila na tigeloqnsim tamo gargekoba naŋgo ŋamgalaq dia Kristus aqa ñam ubtsim maroqnem. Bati deqa Qotei na ni ŋambile di oqajqa marsiq metmej. 
1TI.6.13	Qotei agi a na iŋgi iŋgi kalil ŋambile enjreqnu qaji aqa ŋamgalaq dia Kristus Yesus agi nami Pontius Pailat aqa ulatamuq di tigelosiq anjam ubtsiq maroqnej qaji aqa ŋamgalaq dia dego e ni anjam siŋgila na endegsi mermqai. 
1TI.6.14	Anjam ni nami qusim ojem qaji di ni olo geregere daurye. Osim ni anjam di ugetaim. Ugetqasai di tamo naŋgi ni qa anjam uge bei marqa keresai. Ni anjam di dauryosim gilsim gilsim gago Tamo Koba Yesus Kristus a olo laŋ qureq dena brantim ni unqam. 
1TI.6.15	Yesus a bqajqa bati di Qotei a segi na bati atim di a bqas. Qotei a iga areboleboleigwajqa utru. A segi qujai na mandam ti iŋgi iŋgi kalil ti taqatejunu. A mandor kokba kalil naŋgo Mandor Koba. A tamo kokba kalil naŋgo Tamo Koba dego. 
1TI.6.16	A segi qujai moiosaieqnu. A suwaŋoq di unu. Aqa suwaŋ di kobaquja. Deqa iga aqa areq di brantqa keresai. Tamo bei na nami aqa ulatamu unosaioqnej. Tamo bei na a unqa keresai dego. Deqa iga kalil gaigai aqa ñam soqtoqnqom. A bati gaigai siŋgila koba ti sqas. Bole.
1TI.6.17	O Timoti, ni na tamo naŋgi mandam qa silali ti ñoro ti ejunub qaji naŋgi endegsim minjroqne. Niŋgi diqosib nuŋgo segi ñam soqtaib. Nuŋgo ñoro di urur koboqas deqa niŋgi ñoro deqa are siŋgilataib. Niŋgi Qotei qa nuŋgo areqalo siŋgilatosib soqniye. Qotei agi a na iŋgi bole bole kalil iga egeqnaqa iga oqnsim areboleboleigeqnu. 
1TI.6.18	Deqa niŋgi kumbra bole bole yoqnsib tamo uŋgasari naŋgi aqaryainjroqniye. Osib gaigai nuŋgo iŋgi iŋgi jeioqnsib tamo uŋgasari iŋgi iŋgi qa truqueqnub qaji naŋgi olo enjroqniye. Niŋgi marqab, silali di iŋgi bole. Degaib. Iŋgi bole agi was naŋgi geregereinjrqajqa kumbra. O Timoti, ni na tamo naŋgi mandam qa silali ti ñoro ti ejunub qaji naŋgi degsim minjroqne. 
1TI.6.19	Yimqa naŋgi ino anjam di dauryqab di mondoŋ naŋgi laŋ goge qaji iŋgi iŋgi tulaŋ koba koroiyosib iŋgi iŋgi dena naŋgi aqaryainjrimqa naŋgi ŋambile bole gaigai sqab.
1TI.6.20	O Timoti, Qotei na ni wau emej deqa ni wau di geregere taqatesoqne. Tamo qudei Qotei aqa areqalo dauryosai qaji naŋgi anjam uge uge mareleŋeqnub. Deqa ni naŋgo anjam di qoreiyosim naŋgi uratnjrsim isaq gile. Tamo naŋgi di mareqnub, “Iga powo bole ti unum.” Di gisaŋ. Naŋgi Qotei jeutoqnsib aqa areqalo dauryqa uratoqnsib anjam uge uge mareleŋeqnub. 
1TI.6.21	Naŋgi mareqnub, “Iga powo ti unum.” Di sai. Naŋgi Kristus qoreiyoqnsib a qa naŋgo areqalo siŋgilatqa urateqnub.
1TI.6.21	O was qu, Qotei a niŋgi kalil qa are boleiyeme.
2TI.1.1	E Pol. Kristus Yesus na e qariŋbej deqa e aqa anjam marsim laqnum. Qotei aqa segi areqalo na e giltbosiq merbej, “Ni Yesus aqa anjam marsim laqne.” Onaqa e Qotei aqa areqalo di dauryosim deqa e Yesus aqa anjam marsim laqnum. Qotei a nami anjam endegsi marej, “E na tamo uŋgasari Kristus Yesus qa naŋgo areqalo siŋgilateqnub qaji naŋgi ŋambile enjrqai.” A degsi marej deqa e na aqa anjam di tamo uŋgasari naŋgi minjroqnsim laqnum.
2TI.1.2	O Timoti, ni ijo aŋgro bole. E na anjam endi neŋgreŋyosim ni qa qariŋyonum. Qotei Abu wo gago Tamo Koba Kristus Yesus wo naŋgi aiyel ni qa dulosib are boleinjrimqa ni are lawo na soqnime.
2TI.1.3	Ijo moma utru naŋgi nami kumbra tiŋtiŋ na Qotei aqa wau ojoqneb dego kere e bini kumbra qujai dena Qotei aqa wau ojeqnum. Ijo are miligiq di e qalieonum, e Qotei aqa ŋamgalaq di une bei saiqoji. E qolo ti qanam ti Qotei pailyoqnsim ni qa are qaloqnsim Qotei biŋiyeqnum. 
2TI.1.4	Nami e ni uratmqa laqnamqa ni e qa are ugeimonaqa akamem. E deqa are qaloqnsim ni olo numqajqa are koba unu. E ni numsiyqa tulaŋ areboleboleibqas. 
2TI.1.5	Nami ino moma Lois naŋgi ino ai Yunis wo Kristus qa naŋgo areqalo siŋgilatoqneb dego kere bini ni dego Kristus qa ino areqalo siŋgilatejunum. E deqa are qaloqnsim unum. 
2TI.1.6	Nami e ijo baŋ ino gateq di atnamqa Qotei na ni siŋgila emej. Yim ni aqa wau ojqajqa deqa. Deqa e olo ino areqalo tigeltetmitqa ni siŋgila deqa are qalsim ino wau di siŋgilat. Tamo a ŋam puyim puloŋosim kobaqas dego kere ni na ino wau di olo siŋgilatim kobaqas. 
2TI.1.7	Ni qalie, Qotei a na iga ulaqajqa deqa aqa Mondor iga egosai. A na iga siŋgilatgwajqa deqa aqa Mondor egej. Mondor dena gago areqalo tigeltetgeqnaqa iga tamo naŋgi qalaqalainjroqnsimqa gago so ti gago walwel ti geregere taqateqnum.
2TI.1.8	Deqa ni gago Tamo Koba Yesus aqa anjam marsim laqajqa jemaimaiq. E segi Yesus aqa anjam marsim laqnem deqa jeu tamo naŋgi na e ojsib tonto talq endia e waibeb unum. Deqa ni e qa dego jemaimaiq. Ni Qotei aqa siŋgila osim Yesus aqa anjam bole marsim laqne. Osim dena ni e ombla gulube oqnsim sqom. 
2TI.1.9	Qotei a na iga eleŋosiqa iga aqa segi tamo uŋgasari sqajqa deqa metgej. Iga nami kumbra bole yoqnem a deqa are qalsiq iga metgosai. Tulaŋ nami a iŋgi iŋgi kalil atosaisosiqa a aqa segi areqalo na iga metgosiqa Kristus Yesus aqa wau na iga qa are boleiyosiqa eleŋej. 
2TI.1.10	Ariya bini bati endeqa Kristus Yesus agi iga eleŋej qaji a boleq dej. Osiqa iga qa moiej aqa wau dena Qotei a iga qa are tulaŋ boleiyej. Kumbra di dego boleq dej. Kristus Yesus a moio aqa siŋgila kobotej. Iga aqa anjam bole marsim laqnum gam dena tamo uŋgasari kalil naŋgi endegsi poinjreqnu, “Bole, iga ŋambile gaigai sqom.”
2TI.1.11	Qotei aqa areqalo agiende. E Kristus aqa anjam bole marsiy laqnqai. Qotei aqa areqalo degsi unu deqa a na e giltbosiq wau ebej. Deqa e Qotei aqa anjam palontoqnsim Kristus aqa ñam maroqnsim tamo uŋgasari naŋgi Qotei aqa kumbra osornjreqnum. 
2TI.1.12	Deqa uŋgum, e gulube oqnsiy sqai. E deqa jemaibqasai. E Yesus qa ijo areqalo siŋgilateqnum deqa e a qa bole qalieonum. A segi na wau endi ijo baŋq di atej deqa e qalieonum, a na wau di geregere taqatoqnqas. Taqatsim gilsim a olo bqajqa bati brantqas.
2TI.1.13	O Timoti, anjam bole kalil e nami ni mermoqnem qaji di ni geregere siŋgilatsim dauryoqne. Osim Kristus Yesus qa ino areqalo siŋgilatoqnsim a qalaqalaiyoqne. Osim kumbra dena ni na tamo uŋgasari naŋgi Qotei aqa anjam minjroqne. 
2TI.1.14	Qotei na aqa anjam bole ino baŋq di atej. Qotei aqa anjam di tulaŋ bolequja. Deqa ni na anjam di geregere taqatesoqne. Qotei aqa Mondor Bole agi gago are miligiq di unu qaji a na ni aqaryaimoqnimqa ni Qotei aqa wau di geregere ojsim laqne.
2TI.1.15	Ni qalie, tamo kalil Esia sawaq di unub qaji naŋgi e uratbosib jaraieb. Figelus wo Hermogenes wo naŋgi aiyel dego e uratbosib jaraieb.
2TI.1.16	E endegsi Qotei pailyeqnum, “O Tamo Koba, ni Onesiforus aqa tal qujai naŋgi qa ti dulame.” O Timoti, Onesiforus a bati gargekoba ijo are boletetboqnej. E tonto talq di soqnem bati deqa a e qa jemaiyosai. 
2TI.1.17	A Rom qureq bosiq a e qa ŋamosiq ŋamosiq e itbej. 
2TI.1.18	Deqa e a qa endegsi pailyeqnum, “O Tamo Koba Qotei, mondoŋ ni na tamo naŋgi peginjrqa batiamqa ni Onesiforus a qa dulame.” O Timoti, nami Efesus qureq dia dego Onesiforus a e qa wau gargekoba yoqnsiqa aqaryaiboqnej. Di ni qalie.
2TI.2.1	Ariya ijo aŋgro Timoti, Kristus Yesus a iga qa are tulaŋ boleiyeqnu aqa kumbra dena ni gaigai siŋgilatmoqneme. 
2TI.2.2	Anjam kalil e tamo gargekoba naŋgo ŋamgalaq di palonteqnam ni quoqnem qaji di ni na osim olo tamo qudei Qotei aqa anjam siŋgila na ojeqnub qaji naŋgi di minjroqne. Yimqa naŋgi kamba anjam di olo tamo qudei naŋgi dego minjroqnqab.
2TI.2.3	Ni Kristus Yesus aqa qoto tamo bulosim aqo ombla gulube qoboiyesqom. 
2TI.2.4	Qoto tamo naŋgo kumbra di ni qalie. Naŋgi qotqajqa wau ojsibqa olo wau bei qa are qalosaieqnub. Naŋgi qotqajqa wau segi ojeqnub. Deqa naŋgo gate a naŋgi unjroqnsiq naŋgi qa tulaŋ areboleboleiyeqnu. 
2TI.2.5	Tamo bei wo bei wo gurgurosib bubuŋosib bei na bei buŋyosim di a awai oqas. Ariya bei a ururqajqa kumbra geregere dauryqasai di a awai oqasai. 
2TI.2.6	Tamo bei a wauosim iŋgi yagwas di iŋgi meliamqa a segi osim uyqas. Deqa tamo bei na a buŋyosim bosim iŋgi laŋa oqasai. 
2TI.2.7	O Timoti, ijo anjam e ni mermeqnum qaji endi ni qusim ino areqaloq di siŋgilatime. Yimqa Tamo Koba Qotei a na ni powo emimqa ni ijo anjam kalil endi geregere poimqas.
2TI.2.8	Ni gaigai Yesus Kristus qa are qaloqne. Yesus Kristus a moisiq olo subq na tigelej. A Mandor Koba Devit aqa leŋ. Aqa anjam bole agi e palontosim laqnum. 
2TI.2.9	E anjam bole di mareqnum deqa jeu tamo naŋgi na e tamo uge bul nuboqnsib e gulube koba ebeqnub. Deqa naŋgi na e ojsib tonto talq endia waibeb unum. Ariya naŋgi Qotei aqa anjam getentqa keresai. 
2TI.2.10	Deqa e na ijo are miligi siŋgilatoqnsim gulube kalil di qoboiyoqnsim unum. E tamo uŋgasari Qotei na aqa segi qa giltnjrej qaji naŋgi aqaryainjrqajqa deqa osim gulube di qoboiyeqnum. Yimqa Qotei na naŋgi eleŋamqa naŋgi dego Kristus Yesus aqa ñam na ŋambile osib a ombla gaigai sqajqa deqa.
2TI.2.11	Iga Qotei aqa anjam bei dego gago areqaloq di siŋgilatqom. Anjam agiende.
2TI.2.11	“Iga Yesus a ombla moiem deqa iga a ombla olo ŋambile sqom.
2TI.2.12	Iga siŋgila na tigeloqnsim gulube kalil qoboiyoqnsim unum deqa mondoŋ iga Kristus ombla mandor kokba sqom.
2TI.2.12	Ariya iga a qoreiyqom di a na kamba iga qoreigwas.
2TI.2.13	Iga Kristus dauryqa marsimqa ariya gago anjam di iga olo dauryqa uratqom di Kristus a olo aqa segi anjam uratqa keresai. A dauryoqnqas.”
2TI.2.14	O Timoti, ni na gaigai tamo uŋgasari naŋgo areqalo tigeltetnjroqnimqa naŋgi anjam deqa are qaloqnqab. Ni Qotei aqa ŋamgalaq di naŋgi endegsi minjroqne, “Niŋgi anjam kiñilala qudei qa laŋa laŋa ŋiriŋoqnsib ñam qudei qa anjam na qotoqnaib. Nuŋgo anjam dena tamo naŋgi aqaryainjrqa keresai. Anjam di tamo naŋgi quoqnsib dena naŋgo areqalo ugetetnjreqnu.” O Timoti, ni na naŋgi degsi minjroqne.
2TI.2.15	Ni Qotei aqa wau tamo boledamu sqajqa siŋgilaoqnim Qotei a nuŋgo wau qa tulaŋ arearetoqnqas. Deqa ni Qotei aqa anjam bole geregere palontoqne. Ni degyqam di ni aqa ŋamgalaq di jemaimqasai. 
2TI.2.16	Ariya tamo qudei Qotei aqa areqalo dauryosai qaji naŋgi anjam uge uge mareleŋeqnub. Deqa ni naŋgo anjam di qoreiye. Naŋgo anjam dena tamo naŋgi are tigeltetnjroqnim naŋgi Qotei qoreiyqa gam dauryoqnqab. 
2TI.2.17	Naŋgo anjam di ma uge bulosim tulaŋ kobaqujaosimqa tamo naŋgi ugeugeinjrqas. Tamo aiyel anjam uge mareqnub qaji agi Himeneus wo Filetus wo. 
2TI.2.18	Naŋgi aiyel anjam bole qa gam uratosib gisaŋ anjam endegsib mareqnub, “Tamo uŋgasari kalil naŋgi nami subq na tigeleb koboqo. Deqa iga olo bunuqna subq na tigelqasai.” Naŋgo gisaŋ anjam dena naŋgi na tamo uŋgasari qudei nami Yesus qa naŋgo areqalo siŋgilateb qaji naŋgo areqalo olo ugetetnjreqnub.
2TI.2.19	Ariya Qotei aqa segi tamo uŋgasari naŋgi tal aqa ai bulosib siŋgila na tigelejunub. Tal aqa aiq di Qotei a anjam endegsi neŋgreŋyej, “Tamo Koba Qotei a aqa segi tamo uŋgasari naŋgi qa qalie bole.” Anjam bei dego tal aqa aiq di endegsi neŋgreŋyej, “Tamo kalil Qotei aqa ñam ti unub qaji naŋgi kumbra uge kalil qoreiyoqnebe.”
2TI.2.20	Tal kobaquja miligiq dia tabir qudei gol na ti silva na ti gereiyeb. Tabir qudei ŋamtaŋ na gereiyeb. Tabir qudei mandam na gereiyeb. Tabir qudei wau bole qa gereiyeb. Ariya tabir qudei wau kiñilala qa gereiyeb. 
2TI.2.21	Deqa tamo bei a kumbra uge kalil uratekritosim Qotei aqa ŋamgalaq di tamo bole sqas di a tabir wau bole qa gereiyeb qaji di bul sqas. Deqa a Qotei aqa tamo tulaŋ boledamu sosim Tamo Koba Yesus geregere wauetoqnqas. A wau bole kalil yoqnqajqa tulaŋ kere sqas.
2TI.2.22	Deqa areqalo uge uge kalil aŋgro wala naŋgo are miligiq dena branteqnu qaji di ni na qoreiye. Osim ni kumbra tiŋtiŋ yqajqa wauoqnsim Qotei qa ino areqalo siŋgilatoqnsim tamo kalil naŋgi qalaqalainjroqnsim are lawo na soqne. Ni ti tamo kalil are bole na Tamo Koba Qotei qa louoqnsib aqa ñam na pailyeqnub qaji naŋgi ti kumbra di yoqniye. 
2TI.2.23	Tamo naŋgi areqalo bole ti sosai qaji naŋgi nanari anjam laŋa laŋa marele-ŋeqnub. Deqa ni naŋgo anjam di quoqnaim. Ni qalie, anjam uge dena qoto ti ŋiriŋ ti tigelteqnu. 
2TI.2.24	Ni na Tamo Koba Qotei aqa wau tamo naŋgi minjrimqa naŋgi anjam na qotoqnsib ŋiriŋoqnaib. Naŋgi na tamo kalil naŋgi kumbra bole enjroqnebe. Tamo qudei naŋgi na bosib naŋgi gulube enjribqa naŋgi deqa ŋiriŋaib. Naŋgi kamba olo Qotei aqa kumbra bole naŋgi osornjroqnebe. 
2TI.2.25	Ni na Qotei aqa wau tamo naŋgi minjrimqa naŋgi lawo na tamo naŋgi Qotei aqa anjam gotraŋyeqnub qaji naŋgo areqalo tingitetnjroqnebe. Yimqa Qotei na naŋgo are bulyetnjrimqa naŋgi aqa anjam bole poinjroqnim dauryoqnqab. 
2TI.2.26	Nami Satan a siŋgila na tamo naŋgi di ojeleŋesonaqa naŋgi aqa anjam dauryoqneb. Ariya Qotei aqa wau tamo naŋgi lawo na naŋgi tingitnjribqa naŋgi Qotei aqa anjam bole qa poinjrimqa naŋgi olo areqalo bole ti sosib Satan aqa baŋq dena jaraiosib sawa boleq di sqab.
2TI.3.1	Ariya ni endegsi poimem. Mondoŋ diŋo bati jojomoqnimqa gulube gargekoba mandamq endia branteleŋqab. 
2TI.3.2	Bati di tamo naŋgi naŋgo segi jejamu qa areboleboleinjroqnim sqab. Sosib silali koba oqnqajqa are prugnjroqnqas. Naŋgi naŋgo segi ñam soqtoqnsib diqoqnsib ŋiriŋ anjam koba maroqnsib tamo naŋgi misiliŋnjroqnqab. Naŋgi naŋgo ai wo abu wo naŋgo anjam gotraŋyoqnqab. Tamo uŋgasari qudei naŋgi na naŋgi kumbra bole bole enjroqnibqa di uratoqnsib olo naŋgi qa are boleinjrqasai. Naŋgi Qotei aqa kumbra kalil qoreiyoqnqab. 
2TI.3.3	Naŋgi qalaqalaiyo kumbra qalieqasai. Naŋgi ŋiriŋoqnsib jeu atoqnsib olo jeu turyoqnqasai. Naŋgi yomu anjam gargekoba maroqnsib naŋgo segi jejamu taqatoqnqasai. Naŋgi laŋa laŋa qotoqnsibqa tamo naŋgi ñumoqnsib kumbra bole kalil jeutoqnqab. 
2TI.3.4	Naŋgi naŋgo segi kadoi naŋgi ugeugeinjroqnqab. Osib naŋgo segi areqalo nanari urur dauryoqnsib naŋgo segi ñam soqtoqnsib mandam qa iŋgi iŋgi qa tulaŋ areboleboleinjroqnqas. Naŋgi Qotei qa arearetnjroqnqasai. 
2TI.3.5	Naŋgi laŋa babaŋ na Qotei aqa kumbra dauryobulosib sqab. Qotei aqa kumbra bole di siŋgila ti unu. Ariya siŋgila di naŋgi poinjrqasai. O Timoti, ni na tamo naŋgi deqaji beternjraim. Torei uratnjrsim isaq gile.
2TI.3.6	Tamo naŋgi di uŋa qudei areqalo bole ti sosai qaji naŋgo tal miligiq giloqnsib naŋgi minjreqnub, “Niŋgi gago anjam dauryiye.” Osib naŋgi walawalainjroqnsib naŋgo areqalo titetnjroqnsib niñaqyetnjreqnub. Uŋa naŋgi di une gargekoba yeqnub. Yeqnab naŋgo une dena naŋgi siŋgila na ojeqnaqa naŋgi kumbra uge uge yqajqa are prugnjreqnu. 
2TI.3.7	Uŋa naŋgi di gaigai powo bei bei oqnsib naŋgo gateq di ateqnub. Ariya naŋgi Qotei aqa anjam bole aqa damu poinjrqa keresaiinjreqnu. 
2TI.3.8	Nami Janes wo Jambres wo naŋgi aiyel Moses jeutoqneb. Dego kere bini gisaŋ tamo naŋgi di dego Qotei aqa anjam bole jeuteqnub. Naŋgo areqalo tulaŋ niñaqejunu. Naŋgi Qotei qa naŋgo areqalo siŋgilaboletosai. 
2TI.3.9	Ariya naŋgo kumbra di tulaŋ kobaqasai. Nami Janes wo Jambres wo naŋgi aiyel nanari kumbra di yonabqa tamo uŋgasari naŋgi unsib maroqneb, “Naŋgo kumbra di nanari.” Dego kere bini tamo naŋgi di nanari kumbra di yoqnibqa tamo uŋgasari naŋgi unsib maroqnqab, “Naŋgo kumbra di nanari.” Yim deqa naŋgo kumbra di tulaŋ kobaqasai.
2TI.3.10	Ariya Timoti, ni nami e ombla soqnem deqa ijo anjam kalil e na tamo uŋgasari naŋgi minjre minjre laqnem qaji di ni qalie. Ijo walwel ti ijo kumbra ti di ni qalie. E Qotei qa ijo areqalo siŋgilatoqnsim ijo are miligi dego gaigai siŋgilatoqnsim waukobaoqnsim tamo uŋgasari naŋgi qalaqalainjroqnsim siŋgila na tigeloqnsim gulube qoboiyeqnum di dego ni qalie. 
2TI.3.11	Ni qalie, Antiok qure ti Aikoniam qure ti Listra qure ti dia jeu tamo naŋgi na e kumbra uge uge ebeqnabqa e jaqatiŋ koba oqnem. Qure dia kumbra uge kalil e qa brantoqnej qaji di ni qalie. Ariya bati deqa Tamo Koba Qotei na e aqaryaiboqnsiqa gulube kalilq dena e oqnsiq taqal atoqnej. Deqa bini e bole unum. 
2TI.3.12	Bole, jeu tamo naŋgi na tamo kalil Kristus Yesus beteryosib Qotei aqa kumbra dauryqa siŋgilaeqnub qaji naŋgi kumbra uge uge enjroqnqab. 
2TI.3.13	Tamo uge uge naŋgi ti gisaŋ tamo naŋgi ti brantoqnsib tamo uŋgasari naŋgi gisa gisaŋnjroqnqab. Deqa Satan a na kamba dego gisaŋ tamo naŋgi di gisa gisaŋnjroqnqas. Yim naŋgo kumbra di tulaŋ ugedamuqas.
2TI.3.14	Ariya Timoti, anjam iga nami ni mermonam qusim ino areqaloq di siŋgilatem qaji di ni olo siŋgila na ojesoqne. Ni iga qa qalie deqa ni degyoqne. 
2TI.3.15	Ni qalie, nami ni aŋgro kiñala sosim bati deqa ni Qotei aqa anjam neŋgreŋq di so qaji di qalieosim bosi bosim agi qalieosim unum. Anjam dena ni areqalo bole emej. Deqa bati di ni Kristus Yesus qa ino areqalo siŋgilatonamqa Qotei na ni padalo sawaq dena ej. 
2TI.3.16	Qotei aqa anjam kalil neŋgreŋq di so qaji di aqa utru Qotei aqa Mondor a segi na babtonaqa naŋgi neŋgreŋyeb unu. Anjam dena iga aqaryaigwa kere. Agi anjam dena iga anjam bole qa utru osorgoqnsiqa tamo uŋgasari areqalo bole ti sosai qaji naŋgo areqalo olo tingitetnjroqnsiqa gago walwel gereiyetgoqnsiqa iga kumbra bole dauryqa gam osorgeqnu. 
2TI.3.17	Deqa anjam dena Qotei aqa tamo uŋgasari naŋgi siŋgilatnjreqnaqa naŋgi kumbra bole kalil yoqnsibqa wau bole bole yoqnqajqa tulaŋ siŋgilaeqnub.
2TI.4.1	Qotei wo Kristus Yesus wo naŋgo ŋamgalaq di e ni siŋgila na endegsi mermqai. Mondoŋ Kristus Yesus a laŋ qureq dena brantosim bati deqa a na tamo uŋgasari kalil ŋambile so qaji naŋgi ti tamo uŋgasari nami moreŋeb qaji naŋgi ti naŋgo kumbra qa peginjrqas. Osim a bati gaigai naŋgo Mandor Koba sqas. 
2TI.4.2	Deqa ni Kristus aqa anjam palontqajqa siŋgilaoqne. Yimqa tamo qudei naŋgi ino anjam quqwa arearetnjroqnqas. Ariya tamo qudei naŋgi ino anjam quqwa asginjroqnqas. Di uŋgum. Ni gaigai Kristus aqa anjam naŋgi siŋgila na minjroqne. Osim anjam dena naŋgo are qametnjroqnsim naŋgo areqalo tigeltetnjroqne. Yim naŋgi are bulyoqnsib Qotei aqa kumbra dauryoqnqab. Deqa ni gaigai kumbra lawo na naŋgi gereinjroqnsim Qotei aqa kumbra naŋgi osornjroqne. 
2TI.4.3	Ni que. Bunuqna tamo gargekoba naŋgi Qotei aqa anjam quqwa asginjroqnimqa naŋgi anjam utru bei bei quqwajqa are prugnjroqnim naŋgo segi areqalo na tamo qudei naŋgi metnjroqnib bosib gisaŋ anjam minjroqnib qusib arearetnjroqnqas. 
2TI.4.4	Deqa naŋgi anjam bole quqwajqa uratoqnsib-qa laŋa sa anjam quqwajqa dab atoqnqab. 
2TI.4.5	Ariya Timoti, ni gaigai areqalo bole na sosimqa gulube ti jaqatiŋ ti qoboiyoqnsim siŋgila na tigelesoqne. Osim ni na Yesus aqa anjam bole tamo uŋgasari naŋgi minjroqnsim laqne. Ni naŋgi aqaryainjrqajqa wau ti unum deqa ni wau di yoqne.
2TI.4.6	Ni qalie, jeu tamo naŋgi na e lubsib moiotbqa bati jojomqo. Israel naŋgi wain bilentoqnsib Qotei atraiyeqnub dego kere e moisiyqa ijo leŋ aiqas dena Qotei atraiyobulqai. 
2TI.4.7	Tamo naŋgi gurguroqnsib bubuŋeqnub dego kere e nami siŋgila na ururosim Kristus dauryoqnem agi e degsi unum. Ariya bini e ijo wau kobotonum. E Qotei qa ijo areqalo siŋgilatoqnem di e uratosai-oqnem. Agi bini e siŋgila na ojejunum. 
2TI.4.8	Tamo naŋgi gurgu-roqnsib bubuŋeqnub di naŋgi awai oqajqa. Ariya ijo awai bole agi Qotei a laŋ goge dia atej unu. E awai di oqajqa deqa tariŋoqnsim unum. Ijo awai agiende. Mondoŋ Tamo Koba Qotei na e tamo bole une saiqoji qa merbqas. Di ijo awai bole. Tamo Koba Qotei a kumbra tiŋtiŋ na tamo uŋgasari naŋgo kumbra qa naŋgi peginjreqnu. Ariya Qotei na naŋgi peginjrqajqa batiamqa a na awai bole di e ebqas. A e segi awai ebqasai. Tamo kalil Yesus a laŋ goge dena brantim unqajqa deqa areboleboleinjreqnaqa tariŋeqnub qaji naŋgi ti awai bole egwas.
2TI.4.9	O Timoti, ni e qa urur au. 
2TI.4.10	Ni que. Demas a mandam endeqa kumbra qa tulaŋ areareteqnu. Deqa a na e uratbosiqa Tesalonaika qureq gilej. Ariya Kresens a Galesia sawaq gilej. Taitus a Dalmesia sawaq gilej. 
2TI.4.11	Aqo Luk wo segi unum. Deqa ni Mak osimqa endeq boiye. Mak a tamo bole. A na e aqaryaiboqnsiqa wau bole yeqnu. 
2TI.4.12	Tikikus agi e na qariŋyonam Efesus qureq aiej.
2TI.4.13	Ni e qa bqa osimqa ijo gara jugo Troas qureq di uratem qaji di osim osau. Agi Karpus aqa talq di uratem unu. Ijo buk dego osau. Ariya ijo pepa lulumo wagme naŋgo jegara na gereiyo qaji di dego osim osbetbe. Ni are walmaiq.
2TI.4.14	Bras na iŋgi iŋgi gereiyo qaji tamo aqa ñam Aleksander a na e ugeugeiboqnej. Deqa mondoŋ Tamo Koba Qotei na a kamba bar anaiyqas. 
2TI.4.15	Aleksander a nami iga jeutgoqnsiqa gago anjam tulaŋ ugeugeiyoqnej. Deqa ni a qa geregere ŋam atoqne.
2TI.4.16	Bati jeu tamo naŋgi namoqna e ojsib Rom qaji anjam pegiyo tamo aqa ulatamuq dia tigeltbeb bati deqa tamo bei na e taqbosai. Tamo kalil naŋgi e uratbosib jaraieb. Deqa e Qotei endegsi pailyem, “O Abu, ni naŋgo une deqa are qalsim naŋgi olo kambatnjraime.” E degsi Qotei pailyem. 
2TI.4.17	Ariya Tamo Koba Yesus a segi na e taqbosiqa siŋgila ebej. Deqa e anjam pegiyo tamo aqa ulatamuq dia tigelosimqa Yesus aqa anjam bole mareqnamqa sawa bei bei qaji tamo naŋgi quoqneb. Qotei na e aqaryaibosiqa bauŋ juwaŋ naŋgo medabuq dena e osiq taqal waibej. 
2TI.4.18	Deqa e qalieonum. Jeu tamo naŋgi boqnsib kumbra uge uge ebqa maroqnib Qotei na e aqaryaiboqnsim naŋgo baŋq dena e oqnsim taqal waiboqnqas. Osim bunuqna a na e laŋ qureq osi oqsim dia e taqatboqnsim ijo Mandor Koba sqas. Deqa iga bati gaigai aqa ñam soqtoqnqom. Bole.
2TI.4.19	O Timoti, ni na ijo kaiye anjam endi osim tamo naŋgi Onesiforus aqa talq di unub qaji naŋgi ti Prisila wo Akwila wo naŋgi koba na minjrime. 
2TI.4.20	Erastus a Korin qureq di unu. Ariya Trofimus a Miletus qureq dia ma ti sonaq e a uratem unu. 
2TI.4.21	Ni e qa urur boqujat. Ni tariŋoqnim ulili bati bo uge.
2TI.4.21	Yubulus na Pudens na Linus na Klodia na naŋgi Kristen tamo kalil ti koba na kaiye anjam endi ni qa qariŋyonub.
2TI.4.22	Tamo Koba Yesus a na ino qunuŋ geregere taqateme. Osim niŋgi kalil qa are boleiyeme.
TIT.1.1	E Pol. E Qotei aqa wau tamo. Yesus Kristus na e qariŋbej deqa e aqa anjam marsim laqnum. Tamo uŋgasari Qotei na aqa segi qa giltnjrej qaji naŋgi aqa anjam minjroqnitqa naŋgi Yesus qa naŋgo areqalo siŋgilatqajqa deqa qariŋbej. E na naŋgi aqaryainjritqa naŋgi Qotei aqa anjam qalie boleosib aqa kumbra dauryosib sqajqa deqa ti qariŋbej. Qotei aqa anjam di gisaŋ sai. Di anjam bole. 
TIT.1.2	E na naŋgi aqaryainjritqa naŋgi ŋambile qa tariŋoqnsib sqajqa deqa e waueqnum. Ŋambile di agi Qotei na naŋgi enjrimqa naŋgi ŋambile gaigai sqab. Tulaŋ nami Qotei a iŋgi iŋgi kalil atosaisosiqa a na ŋambile di iga egwajqa marej. A bole marej. A gisaŋosaieqnu. 
TIT.1.3	Ariya bati a nami atej qaji di brantonaqa a na tamo qudei naŋgi wau enjrsiqa minjrej, “Niŋgi ijo anjam marsib laqniye.” Kumbra dena Qotei na aqa segi anjam boleq atej. Qotei agi iga eleŋej qaji a na e dego merbonaqa e aqa wau di ojsim aqa anjam marsim laqnum.
TIT.1.4	O Taitus, e na anjam endi neŋgreŋyosim ni qa qariŋyonum. Aqo ombla Kristen tamo kalil naŋgi ti gago areqalo qujai. Agi iga kalil Yesus qa gago areqalo siŋgilateqnum. Deqa ni ijo aŋgro bole bul. Gago Abu Qotei naŋgi Kristus Yesus agi iga eleŋej qaji wo naŋgi aiyel ni qa are boleinjrimqa ni lawo na soqnime.
TIT.1.5	O Taitus, Krit nuiq dia Qotei aqa wau qudei koboosaiunu. Deqa ni na wau di kobotosim qure segi segiq dia Kristen naŋgo gate ateleŋ. E deqa ni Krit nuiq di uratmem unum. Agi e nami wau deqa ni mermem. 
TIT.1.6	Deqa ni unime. Ni tamo bei a gate atqa osimqa a peleiyosim aqa kumbra kalil unsim di ni a gate ate. Tamo di a tamo uŋgasari kalil naŋgo ŋamgalaq di une saiqoji soqnem. A uŋa aiyeltaiq. Aqa aŋgro naŋgi Kristus qa naŋgo areqalo siŋgilatosib soqneb. Naŋgi kumbra uge uge yoqnaib. Naŋgi diqoqnsib naŋgo ai wo abu wo naŋgo anjam gotraŋyoqnaib. 
TIT.1.7	Ni qalie, Kristen naŋgo gate naŋgi Qotei aqa wau taqateqnub. Deqa ni tamo bei a gate atqa osimqa ni aqa kumbra endeqaji unsim ate. A tamo uŋgasari naŋgo ŋamgalaq di une saiqoji unu. A aqa segi ñam soqtosiq tamo uŋgasari naŋgi siŋgila na taqatnjro-saieqnu di ni unsim a gate ate. A urur minjiŋ oqetosaieqnu. A ya uysiq nanariosaieqnu. A qoto ani tamo sai. A silali koba oqnqajqa tulaŋ arearetosaieqnu. 
TIT.1.8	Tamo laŋaj naŋgi aqa meq beqnabqa oqnsiq geregereinjreqnu di ni unsim a gate ate. A kumbra bole bole dauryqajqa are qaloqnsiq areqalo bole ti unu di ni unsim a gate ate. A kumbra tiŋtiŋ ti Qotei aqa segi kumbra bole bole ti di dauryqajqa tulaŋ areareteqnu di ni unsim a gate ate. A aqa segi so geregere taqateqnu di ni unsim a gate ate. 
TIT.1.9	A Yesus aqa anjam bole iga na palonteqnum qaji di siŋgila na ojeqnu di ni unsim a gate ate. Atimqa a wau di ojsim a na kamba anjam bole kalil di palontoqnsim dena tamo uŋgasari naŋgo are tigeltetnjroqnim naŋgi dauryoqnqab. Tamo qudei naŋgi Yesus aqa anjam di gotraŋyoqnib a siŋgila na naŋgi minjroqnim naŋgi naŋgo segi une qa poinjroqnqas.
TIT.1.10	O Taitus, Krit nuiq dia anjam gotraŋyo qaji tamo gargekoba unub. Deqa ni na tamo bole bole naŋgi unjrsim gate ateleŋ. Anjam gotraŋyo qaji tamo naŋgi di anjam laŋa laŋa maroqnsib dena tamo uŋgasari naŋgi gisa gisaŋnjreqnub. Tamo naŋgi di Juda tamo. Deqa naŋgi tamo muluŋ breinjrqajqa tulaŋ siŋgi-laeqnub. 
TIT.1.11	Tamo naŋgi di tamo uŋgasari naŋgo silali ti ñoro ti yainjrqajqa deqa marsib kumbra uge uge iga yqa keresai qaji di naŋgi yqajqa minjreqnub. Kumbra dena naŋgi na tamo uŋgasari qudei naŋgo aŋgro ti naŋgo was naŋgi ti areqalo ugetetnjreqnabqa naŋgi Qotei aqa gam bole olo urateqnub. Deqa Taitus, ni na tamo uge uge deqaji naŋgo medabu getentsim saidnjre. 
TIT.1.12	Nami Krit nuiq dia qalie tamo bei soqnej. Sosiqa anjam endegsi marej, “Krit tamo naŋgi gisaŋ ani. Naŋgi tamo uge. Naŋgi wagme juwaŋ bul. Naŋgi qunjaŋ bolet. Naŋgi wauqa asgim ani.” 
TIT.1.13	Aqa anjam di bole marej. Deqa Taitus, ni siŋgila na naŋgi Qotei aqa anjam minjroqne. Yim anjam dena naŋgo kumbra tingitetnjrimqa naŋgi are bulyosib Qotei qa naŋgo areqalo siŋgilatqab. 
TIT.1.14	Deqa ni na naŋgi minjrimqa naŋgi Juda naŋgo sa anjam ti tamo naŋgi Qotei aqa anjam bole gotraŋyeqnub qaji naŋgo dal anjam ti di quqwa uratqab.
TIT.1.15	Tamo uŋgasari Qotei aqa ŋamgalaq di une saiqoji unub qaji naŋgi mareqnub, “Iŋgi iŋgi kalil Qotei na atej qaji di jiga saiqoji.” Osib uyeqnub. Ariya tamo uŋgasari kumbra jigat dauryoqnsib Kristus qa naŋgo areqalo siŋgilatosaieqnub qaji naŋgi mareqnub, “Iŋgi iŋgi kalil Qotei na atej qaji di jigat.” Osib uyqa urateqnub. Di kiyaqa? Naŋgo areqalo ti naŋgo are miligi ti di tulaŋ jigat deqa. 
TIT.1.16	Naŋgi segi mareqnub, “Iga Qotei qa qalie bole.” Di gisaŋ. Naŋgi kumbra uge uge yeqnub dena iga poigeqnu, naŋgi Qotei qoreiyeqnub. Deqa Qotei a na naŋgi uratnjreqnu. Naŋgi Qotei aqa anjam gotraŋyeqnub qaji tamo. Naŋgi kumbra bole bei dauryqa keresai.
TIT.2.1	Ariya Taitus, ni na tamo uŋgasari naŋgi anjam endegsim minjroqne, “Niŋgi Qotei aqa anjam kalil geregere dauryosib kumbra bole bole yoqniye.” 
TIT.2.2	Osim tamo qeli naŋgi anjam endegsim minjroqne, “Niŋgi ya uysib nanarioqnaib. Nuŋgo kumbra geregere taqatoqnsib kumbra bole yqajqa are qaloqnsib areqalo bole dauryoqniye. Osib Qotei aqa anjam bole geregere qalieosib tamo uŋgasari naŋgi qalaqalainjroqniye. Osib gulube kalil qoboiyosib siŋgila na tigelesoqniye.” O Taitus, ni na tamo qeli naŋgi anjam degsim minjroqne.
TIT.2.3	Ariya ni na uŋa qeli naŋgi anjam endegsim minjroqne, “Kumbra bole kalil Qotei a areareteqnu qaji di niŋgi dauryosib soqniye. Niŋgi yomuoqnaib. Wain uyoqnsib nanarioqnaib. Niŋgi na Kristen was naŋgi kumbra bole osornjroqniye. 
TIT.2.4	Osib uŋa meli naŋgi minjribqa naŋgi naŋgo tamo ti naŋgo aŋgro ti qala-qalainjroqnqab. 
TIT.2.5	Qalaqalainjroqnsib naŋgo areqalo geregere taqatosib Qotei aqa ŋamgalaq di une saiqoji sqab. Sosib naŋgo tal ti naŋgo iŋgi iŋgi ti geregere taqatosib naŋgo tamo ti naŋgo aŋgro ti naŋgi dego geregereinjroqnqab. Osib naŋgo tamo naŋgo sorgomq di geregere sosib naŋgo anjam dauryoqnqab. Naŋgi kumbra bole degsib yoqnibqa naŋgo tamo naŋgi na naŋgo kumbra di unoqnsib Qotei aqa anjam qa yomuoqnqasai.” O Taitus, ni na uŋa qeli naŋgi anjam degsim minjroqnime.
TIT.2.6	Ariya ni na aŋgro meli naŋgi dego are tigeltetnjroqnimqa naŋgi naŋgo kumbra geregere taqatoqnebe. 
TIT.2.7	O Taitus, ni kumbra bei yqa osimqa kumbra bole segi yoqne. Yimqa aŋgro meli naŋgi ino kumbra di unsib dauryoqnqab. Ariya ni gisaŋ anjam maroqnaim. Ni anjam palontqa osimqa anjam bole segi palontoqne. Alaŋ anjam koba maroqnaim. Diqaim. Gaigai kumbra bole segi yoqnsim anjam bole palontoqne. 
TIT.2.8	Ni anjam bole segi tamo naŋgi minjroqnimqa naŋgi ino anjam di qusib uge qa marqa keresai. Jeu tamo naŋgi dego ino anjam di qusib deqa iga yomuigwa keresai. Naŋgi naŋgo segi areqalo uge qa jemainjrqas.
TIT.2.9	Ariya Taitus, ni na kaŋgal tamo naŋgi anjam endegsim minjroqne, “Niŋgi gaigai nuŋgo wau qa gate naŋgo sorgomq di sosib wau bole bole naŋgi arearetnjreqnu qaji di yoqniye. Niŋgi nuŋgo wau qa gate naŋgo medabu ojoqnaib. 
TIT.2.10	Naŋgo iŋgi bei bajiŋaib. Naŋgo anjam geregere dauryosib naŋgoq di kumbra bole yoqniye. Yimqa wau qa gate naŋgi nuŋgo kumbra di unsib areboleboleinjrqas. Deqa niŋgi kumbra bole bole yoqnibqa nuŋgo wau qa gate naŋgi unoqnsib Qotei agi iga eleŋej qaji aqa anjam quoqnsib maroqnqab, ‘Di anjam bole.’” O Taitus, Qotei aqa anjam di agi iga palonteqnum. Deqa ni na kaŋgal tamo naŋgi anjam degsim minjroqne.
TIT.2.11	Iga qalie, Qotei a iga qa are tulaŋ boleiyeqnu. Aqa kumbra di a na boleq atsiq iga osorgej. Deqa a na tamo uŋgasari kalil naŋgi eleŋqa kere. 
TIT.2.12	Qotei a iga qa are tulaŋ boleiyeqnu aqa kumbra dena iga endegsi osorgeqnu. Iga Qotei qoreiyqajqa kumbra torei uratqom. Osim mandam endeqaji areqalo uge uge dego uratosim areqalo bole ti sosim kumbra bole segi dauryoqnqom. Bole, iga mandam tamo uŋgasari naŋgo ambleq endi unum. Ariya Qotei a iga qa are boleiyeqnu aqa kumbra dena iga endegsi osorgeqnu. Iga Qotei aqa kumbra segi dauryoqnqom. 
TIT.2.13	Osim iŋgi tulaŋ boledamu iga mondoŋ oqom qaji di unqajqa areboleboleigoqnimqa tariŋoqnsim sqom. Yesus Kristus a segi Qotei. A siŋgila koba. A na iga eleŋej. Mondoŋ a wala bole ti riaŋ koba ti Qotei aqa siŋgila ti di osim laŋ qureq dena bqas. Iga di unqajqa tariŋoqnsim unum. 
TIT.2.14	Kristus a na iga eleŋosim gago une kalil kobotqajqa deqa marsiq aqa segi ŋambile uratosiq moiej. Iga aqa segi tamo uŋgasari boledamu sosim kumbra bole bole siŋgila na dauryoqnqajqa deqa marsiq aqa segi ŋambile uratej.
TIT.2.15	O Taitus, ni gaigai tamo uŋgasari naŋgi anjam di minjroqnimqa naŋgi qusib dauryoqnqab. Tamo uŋgasari anjam gotraŋyeqnub qaji naŋgi dego siŋgila na minjroqnimqa naŋgi kumbra uge uratoqnqab. Tamo bei na ino anjam di uge qa maraiq.
TIT.3.1	O Taitus, ni na tamo uŋgasari naŋgi anjam endegsim minjroqne, “Mandor kokba ti sawa taqato qaji tamo kokba ti naŋgo sorgomq di niŋgi geregere sosibqa naŋgo anjam dauryoqniye. Osib gaigai wau bole yqajqa are qaloqniye. 
TIT.3.2	Niŋgi tamo qudei naŋgi misiliŋ anjam minjroqnaib. Osib anjam na qotoqnaib. Gaigai lawo na sosib tamo uŋgasari kalil naŋgi kumbra bole enjroqniye.” O Taitus, ni na tamo uŋgasari naŋgi anjam degsim minjroqne.
TIT.3.3	Ni qalie, iga dego nami areqalo uge ti sosimqa Qotei aqa anjam gotraŋyoqnem. Bati di Satan a na iga gisa gisaŋgeqnaqa iga Qotei aqa gam bole dauryqa uratosim kumbra uge dauryqajqa are pruggeqnaqa gago segi jejamu qa tulaŋ areboleboleigoqnej. Kumbra dena iga siŋgila na ojesoqnej. Deqa iga minjiŋ ti are uge ti sosim walweloqnem. Tamo naŋgi na iga jeutgeqnabqa iga na kamba dego naŋgi jeutnjroqnem.
TIT.3.4	Ariya bati di Qotei agi iga eleŋej qaji a na iga tulaŋ qala-qalaigosiqa iga qa are boleiyonaqa kumbra boledamu egej. Aqa kumbra di a segi na boleq atej. 
TIT.3.5	Osiqa agi iga eleŋej. Gago segi kumbra bole iga nami yoqnem qaji a deqa osiq iga eleŋosai. A iga qa dulosiqa iga laŋa eleŋej. Osiqa gago are miligi yansetgo-siqa aqa Mondor Bole egsiqa iga aŋgro bunuj bul olo ŋambabtgej. 
TIT.3.6	Yesus Kristus agi iga eleŋej qaji aqa wau na Qotei na aqa Mondor Bole qariŋyonaqa gago are miligiq aiej. 
TIT.3.7	Kristus a iga qa are tulaŋ boleiyej aqa kumbra dena iga Qotei aqa ŋamgalaq di tamo bole une saiqoji unum. Deqa mondoŋ iga ŋambile gaigai sqom. Iga ŋambile di oqajqa tariŋoqnsim unum. 
TIT.3.8	Qotei aqa anjam di tulaŋ boledamu. Deqa iga anjam di gago areqaloq di siŋgilatqom.
TIT.3.8	O Taitus, ni Qotei aqa anjam di siŋgila na palontoqnimqa tamo uŋgasari Qotei qa naŋgo areqalo siŋgilateqnub qaji naŋgi quoqnsib kumbra bole bole yoqnqab. Kumbra deqaji na tamo uŋgasari naŋgi aqaryainjreqnu. Kumbra di bolequja. 
TIT.3.9	Ariya tamo qudei naŋgi nanari anjam maroqnsib laŋa laŋa ŋiriŋoqnsib anjam na qotoqnsib laqnub. Naŋgo moma naŋgo ñam qa ti Moses aqa dal anjam qa ti laŋa laŋa maroqnsib anjam na qoteqnub. Naŋgi anjam di marqajqa tulaŋ arearetnjreqnu. Iga qalie, anjam dena iga aqaryaigwa keresai. Deqa Taitus, ni tamo deqaji naŋgo anjam di quetnjraim. Torei urat.
TIT.3.10	Tamo bei na Kristen tamo uŋgasari naŋgo areqalo ugetetnjrsim naŋgi segi seginjrimqa ni na tamo di minjimqa aqa kumbra di uratem. A na ni quetmosaiamqa ololo minje. Minjimqa olo quetmosaiamqa ni a uratosim torei qoreiye. 
TIT.3.11	Ni qalie, tamo deqaji naŋgi Qotei aqa gam torei uratonub. Naŋgi une yo qaji tamo. Naŋgo une dena naŋgi osornjreqnu, naŋgi tamo uge.
TIT.3.12	Ariya Taitus, e na Artemas kio Tikikus kio qariŋyitqa a ni qa bqas. Bosim mermimqa ni urur bosim Nikopolis qureq di e itbe. Di kiyaqa? Yuwal ugeo bati qa e Nikopolis qureq di sqai. Soqnit ni bosim di e itbe. 
TIT.3.13	Apolos wo dal anjam qalie tamo Senas wo naŋgi aiyel walwelqa laqnibqa ni na iŋgi iŋgi kalil qa aqaryainjrimqa naŋgi gamq dia iŋgi bei qa truquqasai.
TIT.3.14	Ni na Kristen tamo uŋgasari naŋgi gam osornjroqnimqa naŋgi wau bole yoqnqajqa geregere qalieqab. Qalieosib tamo uŋgasari iŋgi iŋgi qa truqueqnub qaji naŋgi aqaryainjroqnqab. Naŋgi laŋa sosib Qotei aqa kumbra dauryosaio uge.
TIT.3.15	Tamo uŋgasari kalil e koba na endi unum qaji naŋgi na ni kaiyeimonub. Deqa ni na tamo uŋgasari iga tulaŋ qalaqala-igeqnub qaji naŋgi kamba gago kaiye anjam endi minjrime. Tamo uŋgasari naŋgi di Yesus qa naŋgo areqalo siŋgilateqnub.
TIT.3.15	O was qu, Qotei a niŋgi kalil qa are boleiyeme.
PHM.1.1	O Filemon, e Pol. E Kristus Yesus aqa wau tamo deqa jeu tamo naŋgi na e ojsib tonto talq endia waibeb unum. Aqo gago was Timoti wo anjam endi neŋgreŋyosim ni qa qariŋyonum. Ni gago Kristen was bole. Ni iga koba na wau qujai. 
PHM.1.2	Aqo aiyel anjam endi ni qa ti gago jaja Apia qa ti Arkipus qa ti Kristen tamo uŋgasari kalil ino talq dia korooqnsib loueqnub qaji naŋgi qa ti qariŋyonum. Arkipus a iga ti koba na qoto tamo bulosim deqa iga siŋgila na Qotei aqa anjam dauryeqnum.
PHM.1.3	Gago Abu Qotei wo Tamo Koba Yesus Kristus wo naŋgi aiyel niŋgi qa are boleinjrimqa niŋgi lawo na soqniye.
PHM.1.4	Bati e ijo Qotei pailyoqnsimqa e ni qa are qaloqnsim deqa e Qotei biŋiyeqnum. 
PHM.1.5	Di kiyaqa? E ni qa anjam endegsi queqnum. Ni na Tamo Koba Yesus tulaŋ qalaqalaiyoqnsim a qa ino areqalo siŋgilateqnum. Osim ni na Qotei aqa segi tamo uŋgasari kalil naŋgi dego qalaqalainjreqnum. 
PHM.1.6	Ni iga ti beterosim iga koba na Kristus qa gago areqalo siŋgilateqnum deqa e endegsi Qotei pailyeqnum, “O Abu, ni na iga aqaryaigimqa iga powo bole osim iŋgi bole bole Kristus na iga egeqnu qaji di geregere poigwas.” 
PHM.1.7	Od, was, ni na Qotei aqa segi tamo uŋgasari kalil naŋgi tulaŋ qalaqalainjreqnum. Ino kumbra dena ni na naŋgo are tulaŋ siŋgilatetnjreqnum. E ino kumbra deqa qusim dena ijo are latetbqoqa e tulaŋ areboleboleibqo.
PHM.1.8	O Filemon, e ni kumbra bei yqajqa mermitqa ni que. E Kristus aqa ñam na ni siŋgila na mermqa kere. Ariya e ino kumbra bole qa qalieonum. 
PHM.1.9	Deqa e ni anjam tulaŋ siŋgila na mermqasai. Aqo ombla qalaqalaiyo kumbra dauryeqnum deqa e ni lawo na anjam mermqai. E Pol. E Kristus Yesus aqa anjam marsim laqnum qaji tamo. E Kristus aqa wau di ojeqnum deqa jeu tamo naŋgi na e ojsib tonto talq endia waibeb unum. 
PHM.1.10	E ino kaŋgal tamo Onesimus a qa are qalonum deqa e anjam endi ni mermqai. E tonto talq endia sonamqa Onesimus a ni uratmosiq ulaŋosiq Rom qureq bosiqa e itbej. E itbonaqa e Kristus aqa anjam minjnamqa a are bulyosiq Kristus qa aqa areqalo siŋgilatej. Deqa bini a ijo aŋgro bul unu. Deqa e ni mermqai, ni a kumbra bole yime. 
PHM.1.11	A nami kaŋgal tamo bolesai soqnej. Deqa a ni qa wau bole yosaioqnej. Ariya bini a kaŋgal tamo bolequja. Deqa a ni qa wau bole yqa kere. A e qa dego wau bole yqa kere.
PHM.1.12	Ariya endego e a qariŋyonum a ni qa olo bqo. Deqa e a qa are ugeibqo. Di kiyaqa? E a tulaŋ qalaqalaiyeqnum deqa. 
PHM.1.13	E Kristus aqa anjam bole qa waueqnum deqa e tonto talq endi unum. Ariya ijo are koba agiende. E na Onesimus minjitqa a e ombla tonto talq endia sqas. Onesimus a ino kaŋgal tamo deqa a na e aqaryaibosim Kristus aqa anjam bole qa wauoqnqom di ni na dego e aqaryaibobulqam. 
PHM.1.14	Ariya ni na e odbosaiunum deqa e a qariŋyonum ni qa olo bqo. E endegsi are qalonum. Ni na e aqaryaibqa are soqnim ni ino segi areqalo na e odbosim aqaryaibe. E siŋgila na ni mermqasai.
PHM.1.15	Bole, Onesimus a bati truquyala ni uratmem. Deqa e are qalonum, Qotei na marnaqa Onesimus a ni uratmej. Yim ni na a olo osim niŋgi ombla bati gaigai sqajqa deqa. 
PHM.1.16	Onesimus a kaŋgal tamo laŋaj ni degsi are qalaim. Bole, a ino kaŋgal tamo. Ariya bini a ino Kristen was dego. Deqa ni a tulaŋ qalaqalaiyoqne. E a unonum, a ijo Kristen was bole. Deqa e a tulaŋ qalaqalai-yeqnum. Ariya e qalieonum, ni a olo tulaŋ qalaqalaiyoqnqam. Kristus na aqa are bulyetej deqa a ino kaŋgal tamo boledamu sqas. Soqnim ni a unsim marqam, “Bole, a ijo Kristen was bole.” Osim ni a tulaŋ qalaqalaiyoqnqam.
PHM.1.17	Deqa e ni ombla Kristus aqa wau ojeqnum ni degsi unsimqa ariya ni na Onesimus a olo osim geregereiyoqne. Agi ni na e oqnsim geregereibeqnum dego kere. 
PHM.1.18	Onesimus a une bei ni emej kio? A ino silali bei nami osiq olo ni emqajqa mermsiqa bunuqna ni olo emosai kio? Degamqa ni na merbimqa e kamba silali di keretsiy ni olo emqai. 
PHM.1.19	E Pol. Anjam endi e ijo segi baŋ na neŋgreŋyonum. Ni na e merbimqa Onesimus a ino silali bei yaimej qaji di e na kamba olo ni emekritqai. Ariya ni que. Nami e Kristus aqa anjam ni mermonam qusim are bulyem. E ino qunuŋ qa aqaryaimem. Deqa e na ni endegsi mermqa kere, ni na kamba e olo aqaryaibe. Ariya e degsi ni mermqa uratonum. 
PHM.1.20	O ijo was Filemon, ni que. Ni Tamo Koba Kristus aqa ñam na kumbra bole di e ebe. Aqo ombla Kristus aqa tamo unum deqa ni kumbra di yosim dena ijo are boletetbe.
PHM.1.21	E qalieonum. Ni ijo anjam endi sisiyosim dauryosim Onesimus gereiyqam. Osim ijo anjam endi buŋyosim olo Onesimus kumbra tulaŋ boledamu yqam. Utru deqa e anjam endi neŋgreŋyosim ni qa qariŋyonum. 
PHM.1.22	Ijo anjam qujai bei agiende. E are qalonum, Qotei a nuŋgo pail qusim gam waqtetbimqa e niŋgi qa olo bqai. Deqa Filemon, ni ino talq di e ŋeiqajqa warum gereiyetbime.
PHM.1.23	Aqo Epafras wo ombla tonto talq endia unum. A dego Kristus Yesus aqa wau tamo deqa jeu tamo naŋgi na a ojsib tonto talq endia waiyeb unu. A na ni kaiyeimqo. 
PHM.1.24	Mak na Aristarkus na Demas na Luk na naŋgi qolqe dego ni kaiyeimonub. Naŋgi e koba na wau qujai.
PHM.1.25	Tamo Koba Yesus Kristus a niŋgi qa are boleiyosim nuŋgo qunuŋ geregere taqatoqneme.
HEB.1.1	Nami Qotei na gago moma utru naŋgi anjam minjroqnej. A gam endena naŋgi anjam minjroqnej. A na aqa medabu o qaji tamo naŋgi qariŋnjreqnaqa naŋgi giloqnsib gago moma utru naŋgi anjam minjroqneb. O bati gargekoba gago moma utru naŋgi anjam minjroqnsib soqneb. 
HEB.1.2	Ariya bini bati endi diŋo bati jojomqo deqa Qotei na aqa Ŋiri Yesus aqa medabu na iga anjam mergeqnu. Qotei na aqa Ŋiri Yesus giltej deqa a na iŋgi iŋgi kalil oqas. Aqa baŋ na Qotei na mandam atej unu. 
HEB.1.3	Yesus a na Qotei aqa riaŋ koba iga osorgeqnu. Yesus aqa so ti Qotei aqa so ti ombla kerekere. Aqa anjam siŋgila ti unu deqa anjam dena a na iŋgi iŋgi kalil siŋgilatejunu. A na gago une kobotetgosiqa laŋ qureq oqsiq Qotei siŋgila koba ti unu qaji aqa baŋ woq di awejunu.
HEB.1.4	Qotei na aqa Ŋiri Yesus ñam kobaquja waiyej. Ñam di tulaŋ kobaquja. Ñam dena laŋ aŋgro naŋgo ñam tulaŋ buŋyejunu. Deqa Yesus a laŋ aŋgro naŋgo gate. Naŋgi aqa sorgomq di unub. 
HEB.1.5	Nami Qotei na aqa Ŋiri Yesus endegsi minjej,
HEB.1.5	“Ni ijo segi Aŋgro.
HEB.1.5	Bini e ino Abu unum.”
HEB.1.5	Osiqa olo anjam bei dego aqa Ŋiri qa endegsi marej, “E aqa Abuqai. A ijo Aŋgro sqas.” Ariya Qotei na aqa laŋ aŋgro naŋgi anjam degsi minjrosaioqnej. 
HEB.1.6	Nami Qotei na aqa Ŋiri matu Yesus qariŋyim mandamq aiqa osiqa a qa olo anjam bei endegsi marej, “Ijo laŋ aŋgro kalil naŋgi a qa louoqnqab.” 
HEB.1.7	Ariya Qotei a laŋ aŋgro naŋgi qa are qalsiqa endegsi marej,
HEB.1.7	“Ijo laŋ aŋgro naŋgi ijo wau tamo.
HEB.1.7	Deqa e na naŋgi wau enjritqa naŋgi jagwa bulosib ijo wau ojqab.
HEB.1.7	Naŋgi ijo wau tamo deqa e na naŋgi qariŋnjrit naŋgi ŋamyuo bulosib ijo anjam dauryoqnqab.”
HEB.1.8	Ariya Qotei na aqa segi Ŋiri endegsi minjej,
HEB.1.8	“O Qotei, ni bati gaigai Mandor Koba sqam.
HEB.1.8	Sosim ni kumbra tiŋtiŋ na ino segi tamo uŋgasari naŋgi taqatnjroqnqam.
HEB.1.9	Ni kumbra tiŋtiŋ qa tulaŋ arearetmeqnu.
HEB.1.9	Ni kumbra uge qa arearetmosaieqnu.
HEB.1.9	Deqa ino Qotei na ino gateq di goreŋ bilentej.
HEB.1.9	Aqa kumbra dena a na ni giltmosiqa ñam kobaquja emej.
HEB.1.9	Deqa ni tulaŋ areboleboleimeqnu.
HEB.1.9	Ino arebolebole dena ino kadoi naŋgo arebolebole tulaŋ buŋyejunu.”
HEB.1.10	Qotei na aqa Ŋiri degsi minjsiqa olo anjam bei dego endegsi minjej,
HEB.1.10	“O Tamo Koba, ni nami mandam atem unu.
HEB.1.10	Osim laŋ dego ino segi baŋ na gereiyem.
HEB.1.11	Laŋ ti mandam ti koboqab.
HEB.1.11	Ariya ni bati gaigai sqam.
HEB.1.11	Laŋ ti mandam ti gara jugo bulosib sariosib ugeqab.
HEB.1.12	Tamo bei na aqa gara lubtoqnsiq taqal ateqnu
HEB.1.12	dego kere ni na laŋ ti mandam ti taqal atqam.
HEB.1.12	Tamo bei na aqa gara piqtoqnsiq taqal ateqnu
HEB.1.12	dego kere ni na laŋ ti mandam ti taqal atqam.
HEB.1.12	Ariya ni segi bulyqasai.
HEB.1.12	Ni bati gaigai degsi sqam.
HEB.1.12	Ino sqajqa bati koboqasai.”
HEB.1.13	Qotei na aqa Ŋiri degsi minjsiqa olo minjej,
HEB.1.13	“Ni ijo baŋ woq endi awesoqnimqa
HEB.1.13	e na ino jeu tamo kalil naŋgi eleŋosiy ino siŋgaq di ateleŋqai.”
HEB.1.13	Qotei na aqa Ŋiri degsi minjej. Ariya anjam deqaji Qotei na aqa laŋ aŋgro naŋgi minjrosaioqnej. 
HEB.1.14	Laŋ aŋgro naŋgi mondor. Naŋgi Qotei aqa wau ojeqnub. Agi Qotei na naŋgi qariŋnjreqnaqa naŋgi giloqnsib tamo uŋgasari a na oqas qaji naŋgi aqaryainjreqnub.
HEB.2.1	Qotei aqa Ŋiri a ñam kobaquja ej deqa aqa anjam iga nami quoqnem qaji di iga olo siŋgila na ojsim dauryqom. Iga dauryqasai di iga uloŋosim olo aqa anjam dauryqa urato uge. 
HEB.2.2	Nami Qotei a laŋ aŋgro naŋgo medabu na gago moma utru naŋgi anjam minjroqnej. Anjam di siŋgila koba. Deqa tamo kalil anjam di gotraŋyoqneb qaji naŋgi Qotei na kambatnjroqnsiqa awai uge enjroqnej. 
HEB.2.3	Ariya bini Qotei na iga oqajqa marsiq wau kobaquja yej. Deqa iga Qotei aqa wau di qoreiyqom di iga awai uge turqom. Awai di iga britosim jaraiqa keresai.
HEB.2.3	Namoqna Tamo Koba Yesus a segi na iga oqajqa anjam di maroqnej. Onaqa tamo naŋgi aqa anjam di quoqneb qaji naŋgi na kamba olo iga endegsib mergoqneb, “Anjam di bole.” 
HEB.2.4	Qotei na maŋwa ti siŋgila ti babtoqnsiqa aqa segi areqalo dauryosiq aqa Mondor Bole aqa kumbra segi segi jeisiq tamo uŋgasari naŋgi enjroqnej. Kumbra dena naŋgi osornjrej, Qotei aqa Ŋiri aqa anjam di bole kalil.
HEB.2.5	Mondoŋ Qotei na mandam bunuj olo atqas. Iga qalieonum, laŋ aŋgro naŋgi na mandam bunuj di taqatqasai. Qotei na laŋ aŋgro naŋgi mandam taqatqajqa minjrosai. 
HEB.2.6	Ariya Qotei aqa anjam mutu bei tamo bei na nami endegsi neŋgreŋyej unu,
HEB.2.6	“O Qotei, ni kiyaqa tamo naŋgi qa are qaleqnum?
HEB.2.6	Osim naŋgi qa duloqnsim aqaryainjreqnum?
HEB.2.7	Ni na tamo naŋgi gereinjrsim naŋgi laŋ aŋgro naŋgo sorgomq di atem unub.
HEB.2.7	Deqa naŋgi laŋ aŋgro naŋgo sorgomq di sokiñalayibqa
HEB.2.7	bunuqna ni na naŋgo ñam olo soqtetnjrimqa
HEB.2.7	naŋgo ñam tulaŋ kobaosim laŋ aŋgro naŋgo ñam buŋnjrqas.
HEB.2.8	Ni na tamo naŋgi giltnjrem deqa naŋgi na iŋgi iŋgi kalil ni nami gereiyem qaji di taqatesqab.
HEB.2.8	Iŋgi iŋgi kalil di ni na osim tamo naŋgo sorgomq di atim sqas.”
HEB.2.8	O was qu, Qotei a marej, a na iŋgi iŋgi kalil osim tamo naŋgo sorgomq di atqas. Deqa iga qalieonum, a na iŋgi bei uratqasai. A na iŋgi iŋgi kalil osim tamo naŋgo sorgomq di atim sqas. Ariya bini iga uneqnum di iŋgi iŋgi kalil tamo naŋgo sorgomq di sosai. 
HEB.2.9	Ariya bini iga Yesus uneqnum. A ñam kobaquja ejunu. Nami a laŋ aŋgro naŋgo sorgomq di sokiñala soqnej. Bati deqa a na tamo uŋgasari kalil naŋgo sawa osiq moinaqa Qotei a naŋgi qa are boleiyosiq aqaryainjrej. Yesus a jaqatiŋ koba osiq moiej deqa Qotei na aqa ñam olo soqtetosiqa ñam kobaquja yej.
HEB.2.10	Qotei a iŋgi iŋgi kalil qa utru. A na iŋgi iŋgi kalil gereiyej. A na aŋgro gargekoba naŋgi joqsim laŋ qureq oqwajqa deqa are qalsiq Yesus siŋgilatonaqa a jaqatiŋ osiq moiej. Moisiq aqa jaqatiŋ dena a na iga oqajqa wau tigeltej. Qotei aqa wau di tulaŋ tiŋtiŋo. 
HEB.2.11	Iga qalie, Yesus aqa segi tamo uŋgasari a na giltnjrej qaji naŋgi a ombla Abu qujai. Deqa a na naŋgi minjreqnu, “Niŋgi ijo was tiŋtiŋ.” A naŋgi was qa minjrqajqa jemaiyosaieqnu. 
HEB.2.12	Deqa a na aqa Abu Qotei endegsi minjej,
HEB.2.12	“O Qotei, e na ino ñam bole babtoqnsiy ijo was naŋgi minjroqnqai.
HEB.2.12	Naŋgi louqa korooqnibqa e naŋgo ambleq di tigeloqnsiy ino ñam soqtoqnqai.”
HEB.2.13	Yesus a degsi Qotei minjsiqa olo endegsi marej, “E Qotei qa ijo areqalo siŋgilatosiy a qa tariŋoqnsiy sqai.” Osiqa marej, “Niŋgi e nubiye. Aŋgro Qotei na ebej qaji naŋgi e koba na unum.” Yesus a degsi marej.
HEB.2.14	Yesus aqa aŋgro naŋgi di mandam tamo. Deqa Yesus a naŋgi bulosiqa a dego mandam tamo bulyosiq moiej. A Satan aqa siŋgila kobotqa marsiq deqa moiej. Satan a moio qa utru. A na tamo uŋgasari naŋgi moiotnjreqnu. 
HEB.2.15	Deqa naŋgi moiqa ulaeqnub. Naŋgi mandamq endi sonabqa Satan a na naŋgi siŋgila na ojeleŋeqnu. Ariya Yesus a na naŋgi Satan aqa baŋq dena olo eleŋqajqa marsiq moiej.
HEB.2.16	Bole, Yesus a laŋ aŋgro naŋgi aqaryainjrqa osiq moiosai. A Abraham aqa moma naŋgi aqaryainjrqa osiq moiej. 
HEB.2.17	Utru deqa a aqa was kalil naŋgi bulosiq tamo brantej. Deqa bini a atra tamo kobaquja sosiq Qotei aqa wau ojeqnu. A tamo uŋgasari naŋgi qa dulosim naŋgi aqaryainjrqajqa deqa marsiq atra tamo kobaquja brantej. A Qotei aqa anjam kalil dauryoqnsiqa aqa wau ojeqnu. Aqa wau agiende. A na tamo uŋgasari naŋgo une kobotetnjroqnsiqa Qotei aqa minjiŋ taqal ateqnu. 
HEB.2.18	Gulube gargekoba Yesus aqa jejamuq di branteqnaqa a jaqatiŋ koba oqnej. Deqa a na tamo uŋgasari kalil gulube eqnub qaji naŋgi aqaryainjrqa kere.
HEB.3.1	O Kristen was qu, Qotei laŋ qureq di unu qaji a na niŋgi dego metŋgej deqa niŋgi Yesus qa are qaloqniye. Qotei na Yesus qariŋyonaq mandamq aiej. A gago atra tamo kobaquja unu. Deqa iga a qa gago areqalo siŋgilatoqnsim aqa ñam boleq na maroqnqom. 
HEB.3.2	Qotei na Yesus wau yej deqa a wau di uratosai. A Qotei aqa anjam geregere dauryoqnej. Agi Moses a nami Qotei aqa wau geregere ojoqnej dego kere. Moses a Qotei aqa tamo uŋgasari naŋgo ambleq di wauoqnej. Tamo uŋgasari naŋgi di Qotei aqa tal bul. 
HEB.3.3	Ariya iga qalie, tamo naŋgi tal gereiyeqnub qaji naŋgo ñam kobaquja. Tal aqa ñam kiñala. Yesus a tal gereiyo qaji tamo bul soqnej deqa Qotei na Yesus ñam kobaquja waiyej. Yesus aqa ñam dena Moses aqa ñam tulaŋ buŋyejunu. 
HEB.3.4	Tal kalil agi tamo naŋgi na gereiyeqnub. Ariya Qotei a segi na iŋgi iŋgi kalil gereiyej. 
HEB.3.5	Moses a Qotei aqa wau tamo sosiqa a Qotei aqa anjam geregere dauryoqnsiqa aqa tamo uŋgasari naŋgo ambleq di wauoqnej. Tamo uŋgasari naŋgi di Qotei aqa tal bul. Moses a Qotei aqa medabu osiqa kumbra bunuqna brantqas qaji deqa anjam maroqnej. 
HEB.3.6	Ariya Kristus a Qotei aqa Ŋiri. Deqa Qotei na a wau yonaqa a na Qotei aqa tamo uŋgasari naŋgi taqatnjroqnej. Tamo uŋgasari naŋgi di Qotei aqa tal bul. Kristus a Qotei aqa anjam geregere dauryoqnsiq wau di yoqnej. Deqa iga gaigai Kristus qa gago areqalo siŋgilatoqnsim a olo bqajqa deqa tariŋoqnsim sqom. Iga degyqom di iga dego Qotei aqa tal bul sqom.
HEB.3.7	Iga Qotei aqa tamo uŋgasari unum deqa iga Qotei aqa Mondor Bole aqa anjam quoqnqom. Aqa anjam agiende,
HEB.3.7	“Bini bati endi niŋgi Qotei aqa medabu quoqniye.
HEB.3.8	Niŋgi nuŋgo are miligi getentaib.
HEB.3.8	Niŋgi nuŋgo moma utru naŋgi bul saib.
HEB.3.8	Agi nami nuŋgo moma utru naŋgi ijo anjam quqwa asginjrnaqa gotraŋyoqneb.
HEB.3.8	Naŋgi wadau sawaq dia ijo kumbra laŋa pegiyoqneb.
HEB.3.9	Bunuqna naŋgi ijo siŋgila bati gaigai unoqneb gilsi gilsiq wausau 40 koboej.
HEB.3.9	Ariya naŋgi deqa e qa are qalosaioqneb.
HEB.3.10	Deqa e naŋgi qa minjiŋ oqnaqa marem,
HEB.3.10	‘Naŋgo are miligi na e daurbosaieqnub.
HEB.3.10	Naŋgi gaigai ijo gam bole urateqnub.’
HEB.3.11	Deqa e naŋgi qa minjiŋ oqnaqa endegsi minjrem,
HEB.3.11	‘Niŋgi ijo aqarato sawa miligiq gilqasai. E bole merŋgonum.’”
HEB.3.12	O was qu, niŋgi geregere ŋam atoqniye. Niŋgi ŋam atqasai di nuŋgo ambleq di was bei aqa areqalo ugeosim a Yesus qa aqa areqalo siŋgilatqa uratosim Qotei ŋambile gaigai unu qaji a qoreiyo uge. 
HEB.3.13	Bati gaigai iga mareqnum, “Bini bati endi”. Deqa niŋgi bati gaigai Qotei aqa tamo uŋgasari naŋgi anjam bole minjroqnsib naŋgo areqalo tigeltetnjroqniye. Nuŋgo ambleq di une aqa kumbra na tamo bei gisaŋyim aqa are miligi getento uge. 
HEB.3.14	Iga nami siŋgila na Qotei qa gago areqalo siŋgilatem. Ariya gago areqalo di iga olo tulaŋ siŋgila na ojsimqa gilsim gilsim moiqom. Iga degyqom di iga Kristus aqa segi tamo uŋgasari tiŋtiŋ sqom.
HEB.3.15	Iga qalie, anjam endegsi unu,
HEB.3.15	“Bini bati endi niŋgi Qotei aqa medabu quoqniye.
HEB.3.15	Niŋgi nuŋgo are miligi getentaib.
HEB.3.15	Niŋgi nuŋgo moma utru naŋgi bul saib.
HEB.3.15	Agi nami nuŋgo moma utru naŋgi ijo anjam quqwa asginjrnaqa gotraŋyoqneb.”
HEB.3.16	O was qu, tamo yai naŋgi Qotei aqa medabu quoqnsib olo quqwa asginjrnaqa gotraŋyoqneb? Di Israel tamo uŋgasari agi nami Isip sawaq di sonabqa Moses na joqsiq gilej qaji naŋgi na. 
HEB.3.17	Qotei a tamo yai naŋgi qa minjiŋ oqnaqa gilsi gilsiq wausau 40 koboej? Di Israel tamo uŋgasari agi nami une yoqnsib wadau sawaq di moreŋoqneb naŋgi. 
HEB.3.18	Qotei na tamo yai naŋgi endegsi minjrej, “Niŋgi ijo aqarato sawa miligiq gilqasai”? Osiqa minjrej, “E bole merŋgonum”? Di tamo uŋgasari aqa anjam gotraŋyoqneb qaji naŋgi. 
HEB.3.19	Deqa iga qalieonum, Israel tamo uŋgasari naŋgi Qotei qa naŋgo areqalo yala siŋgilatosaioqneb. Utru deqa naŋgi Qotei aqa aqarato sawa miligiq gilqa keresai.
HEB.4.1	Ariya Qotei na iga dego mergej, “Niŋgi ijo aqarato sawa miligiq gilqab.” Deqa was qu, iga ulaqom. Nuŋgo ambleq di Qotei na tamo bei saidyim aqa aqarato sawa miligiq gilosaio uge. 
HEB.4.2	Iga Qotei aqa anjam bole quoqnem. Agi Israel tamo naŋgi Qotei aqa anjam bole nami quoqneb dego kere. Ariya naŋgi aqa anjam di laŋa qusib deqa naŋgo areqaloq di siŋgilatosai. Deqa anjam dena naŋgi yala aqaryainjrosai.
HEB.4.3	Ariya iga tamo uŋgasari Qotei qa gago areqalo siŋgilateqnum qaji a na iga odgim iga aqa aqarato sawa miligiq gilqom. Agi nami Qotei a Israel naŋgi qa are qalsiq endegsi marej,
HEB.4.3	“E naŋgi qa minjiŋ oqnaqa endegsi minjrem,
HEB.4.3	‘Niŋgi ijo aqarato sawa miligiq gilqasai. E bole merŋgonum.’”
HEB.4.3	Bole, anjam di Qotei a Moses aqa bati qa marej. Ariya iga qalie, tulaŋ nami Qotei a mandam atej. Atsiqa bati deqa a na aqa wau kalil kobotej. 
HEB.4.4	Agi Qotei aqa anjam bei nami endegsib neŋgreŋyeb unu, “Qotei na aqa wau kobotosiqa ariya bati 7 onaqa a aqaratej.” 
HEB.4.5	Anjam bei dego unu, “Naŋgi ijo aqarato sawa miligiq gilqasai.” 
HEB.4.6	Anjam dena iga endegsi osorgwo, Qotei aqa aqarato sawa di agi unu. Deqa tamo qudei naŋgi miligiq gilqab. Ariya tamo naŋgi Qotei aqa anjam bole nami quoqneb qaji naŋgi aqa anjam di gotraŋyoqneb deqa naŋgi aqa aqarato sawa miligiq gilosai. 
HEB.4.7	Ariya bunuqna wausau gargekoba gilnaqa Qotei a Devit aqa medabuq na endegsi marej,
HEB.4.7	“Bini bati endi niŋgi Qotei aqa medabu quoqniye.
HEB.4.7	Niŋgi nuŋgo are miligi getentaib.”
HEB.4.7	Devit aqa bati qa Qotei a marej, “Bini bati endi.” Anjam dena iga endegsi osorgwo, Qotei a ololo tamo uŋgasari naŋgi aqa aqarato sawa miligiq gilqajqa bati atej.
HEB.4.8	Josua a na aqarato sawa di Israel tamo uŋgasari naŋgi enjrosai. Enjrej qamu Qotei a bunuqna olo bati bei atqa marosai qamu. 
HEB.4.9	Deqa iga qalieonum, Qotei aqa segi tamo uŋgasari naŋgo aqarato unu. Iga yori bati gaigai aqarateqnum dego kere. 
HEB.4.10	Iga qalie, tamo a Qotei aqa aqarato sawa miligiq gilqas di a aqa wau kobotosim aqaratqas. Agi Qotei a nami aqa wau kobotosiq aqaratej dego kere. 
HEB.4.11	Ariya iga aqarato sawa di miligiq gilqajqa tulaŋ siŋgilaqom. Siŋgilaqasai di nuŋgo ambleq di tamo bei a Israel naŋgo kumbra dauryosim Qotei aqa anjam gotraŋyosim uloŋo uge.
HEB.4.12	Qotei aqa anjam a ŋambile ti unu. A siŋgila na waueqnu. A serie bul tulaŋ qalat. Deqa a na tamo naŋgo are qametnjroqnsiqa naŋgo qunuŋ ti tanu ti siŋga ti jejamu ti kalil miligiq aioqnsiq naŋgo areqalo ti naŋgo are miligi ti geregere pegiyeqnu. 
HEB.4.13	Iŋgi bei a Qotei qa uliqa keresai. Iŋgi iŋgi kalil Qotei na gereinjrej qaji di a na ŋam atsiq geregere uneqnu. Deqa mondoŋ a na qujai gago kumbra kalil qa iga pegigwas.
HEB.4.14	Ariya gago atra tamo kobaquja unu. A laŋ qureq oqsiq di unu. A Qotei aqa Ŋiri Yesus. Deqa iga a qa gago areqalo siŋgilatoqnsim aqa ñam boleq na maroqnqom. 
HEB.4.15	Iga segi siŋgila saiqoji. Deqa iga na gago une aqa siŋgila kobotqa keresai. Ariya gago atra tamo kobaquja unu agi Yesus. Deqa iga endegsi are qalqasai, Yesus a gago une qa iga aqaryaigwa keresai. Iga degsi are qalqasai. Satan na iga walawalaigoqnsiqa uneq waigwa laqnu dego kere Satan na Yesus dego uneq waiyqa maroqnsiq walawalaiyoqnej. Ariya Yesus a segi une saiqoji. 
HEB.4.16	Deqa iga Qotei aqa areq giloqnqom. Iga aqa areq gilqa ulaqasai. A iga qa are tulaŋ boleiyeqnu. Deqa iga aqa areq giloqnim a iga qa duloqnqas. Iga gulube ti soqnim a iga qa are boleiyoqnsim gago gulube qa aqaryaigoqnqas.
HEB.5.1	Atra tamo kokba naŋgo utru agiende. Qotei a Israel naŋgoq dena mandam tamo naŋgi giltnjroqnsiqa naŋgi atra tamo kokba ateqnu. Atra tamo kokba naŋgo wau agiende. Naŋgi na tamo uŋgasari naŋgo une qa maroqnsib atraiyqajqa iŋgi iŋgi oqnsib Qotei atraiyeqnub. 
HEB.5.2	Atra tamo kokba naŋgi iga bul mandam tamo. Naŋgi dego siŋgila saiqoji unub deqa naŋgi une yoqnqa kere. Deqa naŋgi na tamo uŋgasari Qotei aqa kumbra geregere qaliesai qaji naŋgi ti tamo uŋgasari Qotei aqa gam groteqnub qaji naŋgi ti naŋgo une qa jiŋga na gereinjreqnub. 
HEB.5.3	Naŋgi segi dego une ti unub deqa naŋgi tamo uŋgasari naŋgo une qa ti naŋgo segi une qa ti turtoqnsib iŋgi iŋgi Qotei atraiyeqnub.
HEB.5.4	Atra tamo kokba naŋgi ñam ti unub deqa tamo laŋaj bei a aqa segi areqalo na atra tamo kobaquja sqa keresai. Qotei a segi na naŋgi metnjroqnsiqa atra tamo kokba ateleŋeqnu. Agi Qotei a nami Aron metosiq atra tamo kobaquja atej dego kere.
HEB.5.5	Kristus a dego aqa segi ñam soqtosiq atra tamo kobaquja sqa marosai. Qotei a segi na a giltosiqa atra tamo kobaquja atej. Agi Qotei na nami Kristus endegsi minjej,
HEB.5.5	“Ni ijo segi Aŋgro.
HEB.5.5	Bini e ino Abu unum.”
HEB.5.6	Osiqa olo anjam bei dego Kristus minjej,
HEB.5.6	“Melkisedek a nami atra tamo soqnej
HEB.5.6	dego kere ni bati gaigai atra tamo sqam.”
HEB.5.7	O was qu, Yesus a mandamq endi sosiqa a siŋga pulutoqnsiqa Qotei pailyoqnej. A qalie, Qotei na a oqa kere. Yim a moiqasai. Deqa a siŋgila na Qotei pailyoqnej. A leleŋ ti akam ti pailyoqnej. A aqa segi areqalo uratoqnsiqa Qotei aqa sorgomq di soqnej. Deqa Qotei a aqa pail quetoqnej. 
HEB.5.8	Yesus a Qotei aqa segi Ŋiri. Ariya a jaqatiŋ koba oqnej dena a powo osiqa Qotei aqa anjam dauryqajqa qalieej. 
HEB.5.9+HEB.5.10	Qalieosiq deqa a Qotei aqa anjam torei dauryekritej. Deqa Qotei na a giltosiq minjej, “Ni atra tamo kobaquja unum. Agi Melkisedek a nami atra tamo kobaquja soqnej dego kere.” Qotei na Yesus degsi minjej deqa Yesus na tamo kalil Qotei aqa anjam dauryeqnub qaji naŋgi oqas. Naŋgi oqajqa utru agi Yesus qujai. Deqa naŋgi ŋambile gaigai sqab.
HEB.5.11	O was qu, e deqa anjam gargekoba niŋgi merŋgwajqa unu. Ariya nuŋgo areqalo geteŋo deqa niŋgi anjam di aqa utru poiŋgwa keresai. Deqa e niŋgi merŋgwajqa baŋgi koba. 
HEB.5.12	Niŋgi nami are bulyeb bati olekoba gilqo. Deqa niŋgi Qotei aqa anjam plaltosib Kristen tamo uŋgasari naŋgi minjrqa kere. Ariya nuŋgo powo kobaosaiunu deqa niŋgi Qotei aqa anjam plaltsib marqa keresai. Tamo qudei naŋgi na olo niŋgi Qotei aqa anjam utruq na merŋgwab di niŋgi poiŋgwas. Niŋgi aŋgro mom muŋgum uyeqnub dego bul. Niŋgi iŋgi siŋgila uyqa kereosaiunu. 
HEB.5.13	Iga qalie, aŋgro mom naŋgi muŋgum segi uyeqnub. Naŋgi kumbra tiŋtiŋ dauryqajqa geregere poinjrosaieqnu. 
HEB.5.14	Ariya tamo naŋgi kokbaonub qaji naŋgi iŋgi siŋgila uyeqnub. Naŋgi bati gargekoba Qotei aqa anjam dauryoqneb deqa naŋgi kumbra bole ti kumbra uge ti geregere peginjreqnub.
HEB.6.1	Deqa was qu, iga Kristus aqa anjam nami utruq na quoqnem qaji dena prugosim olo Kristus aqa anjam qudei iga siŋgilatgwajqa qaji di dauryoqnqom. Anjam nami utruq na quoqnem qaji agiende. Iga dal anjam dauryqa marqom di iga moio gam turqom. Ariya iga are bulyosim Qotei qa gago areqalo siŋgilatqom di iga ŋambile sqom. 
HEB.6.2	Anjam bei agi yanso oqajqa anjam. Anjam bei agi Kristen gate naŋgi na wau tamo naŋgi giltnjrqa maroqnsib naŋgo gateq di baŋ ateqnub. Anjam bei agi subq na tigelqajqa anjam. Anjam bei agi Qotei na tamo kalil naŋgo une qa naŋgi peginjrsimqa tamo qudei naŋgi ŋambile enjrimqa naŋgi so bole gaigai sqab. Ariya tamo qudei naŋgi Qotei na ŋamyuoq di breinjrim naŋgi dia gaigai sqab. O was qu, anjam di iga nami utruq na quoqnem. Ariya bini iga anjam dena prugosim olo Kristus aqa anjam qudei iga siŋgilatgwajqa qaji di dauryoqnqom. 
HEB.6.3	Qotei na marimqa iga degyqom.
HEB.6.4+HEB.6.5	Tamo qudei naŋgi Qotei aqa suwaŋ uneb. Naŋgi laŋ qureq oqwajqa gam geregere qalieeb. Naŋgi Qotei aqa Mondor esoqneb. Naŋgi Qotei aqa anjam pegiyosib deqa naŋgi qalieeb, aqa anjam bolequja. Naŋgi Qotei aqa siŋgila mondoŋ brantqas qaji di dego qalieosib ojesoqneb. 
HEB.6.6	Ariya bunuqna tamo naŋgi di olo uloŋosib Qotei aqa anjam qoreiyeb. Deqa naŋgi olo bunuqna puluosib are bulyqajqa gam saiinjrej. Naŋgo kumbra dena naŋgi na Qotei aqa Ŋiri Yesus olo ŋamburbasq di qamobulosib tamo uŋgasari naŋgo ŋamgalaq di aqa ñam ugeugeiyeb.
HEB.6.7	Wau lanja naŋgi iŋgi yageqnabqa awa boqnsiq mandam aqa miligiq aieqnaqa iŋgi bole oqoqnsiq melieqnu. Deqa wau lanja naŋgi boqnsib iŋgi oqnsib uyeqnub. Iŋgi bole oqeleŋeqnu deqa Qotei na mandam di olo gereiyeqnu. 
HEB.6.8	Ariya sil luwit oqsim iŋgi kabutnjrqas di iŋgi bole oqwasai. Mandam di ugeqas. Deqa sokiñala Qotei na mandam di torei waliyosim iŋgi di koroinjrsim ŋamyuoq di breinjrim yugwab.
HEB.6.9	O gago was bole, iga na anjam siŋgila niŋgi merŋgonum. Ariya iga qalieonum, niŋgi degsib padalqasai. Qotei na niŋgi aqaryaiŋgosim oqas. 
HEB.6.10	Niŋgi wau bolequja yoqnsib Qotei tulaŋ qalaqalaiyoqnsib aqa segi tamo uŋgasari naŋgi geregereinjroqneb. Niŋgi nami degyoqneb agi bini niŋgi degyeqnub. Qotei a tamo uge sai. A tamo bole deqa a nuŋgo kumbra di unoqnsiq olo are walyosaieqnu. 
HEB.6.11	Ariya gago areqalo agiende. Niŋgi kalil degsib siŋgila na wauoqniye. Osib mondoŋ Qotei na niŋgi olo boletŋgwajqa deqa tariŋoqnsib soqniye. 
HEB.6.12	Niŋgi asgiŋgaiq. Tamo qudei naŋgi Qotei qa naŋgo areqalo siŋgilatoqnsib asginjrosaieqnu. Naŋgo kumbra di niŋgi dego degsib dauryoqniye. Tamo naŋgi di agi iŋgi bole bole Qotei na nami aqa aŋgro naŋgi enjrqa marej qaji di oqab.
HEB.6.13	Nami Qotei na anjam bei siŋgilatosiq Abraham minjej. Tamo bei na Qotei buŋyqa keresai deqa Qotei a tamo bei aqa ñam na anjam siŋgilatqa keresai. Deqa a aqa segi ñam na anjam siŋgilatosiq Abraham endegsi minjej, 
HEB.6.14	“E bole mermqai. E ni geregereimsiy ino leŋ naŋgi tulaŋ gargekobatnjrqai.” 
HEB.6.15	Onaqa Abraham a Qotei aqa anjam di qusiqa aqa areqaloq di siŋgilatosiq tariŋosiq soqnej. A tariŋqa asgiyosai. A tariŋesosiq sosiq bunuqna iŋgi bole Qotei na a yqa minjej qaji di a na ej.
HEB.6.16	Anjam siŋgilatqa kumbra agiende. Tamo bei na anjam siŋgilatqa osimqa a tamo kobaquja bei aqa ñam na anjam siŋgilatqas. Yim tamo qudei naŋgi qusib marqab, “Anjam di bole.” Deqa tamo qudei naŋgi anjam di olo uge qa marqa keresai. 
HEB.6.17	Nami Qotei a anjam endegsi marej, “E na Abraham aqa leŋ naŋgi gereinjrqai.” Qotei aqa areqalo di a na olo bulyqa keresai. A iga degsi osorgwajqa deqa aqa anjam di olo siŋgilatej. 
HEB.6.18	Deqa Qotei aqa kumbra aiyel unu. A na aqa anjam di Abraham minjej. Osiqa aqa anjam di siŋgilatej. Aqa kumbra aiyel di unu deqa a na aqa anjam di olo bulyqa keresai. A gisaŋqa keresai dego. Deqa iga tamo uŋgasari Qotei aqa areq gileqnum qaji iga aqa anjam deqa are qaloqnsim gago are siŋgilatoqnsim iŋgi bole bole Qotei a nami iga egwa marej qaji di oqajqa tariŋesqom. 
HEB.6.19	Iŋgi bole bole Qotei na iga tariŋqa mareqnu qaji di iga tariŋesosim oqom. Iga deqa are qaloqnsim dena gago are miligi tulaŋ siŋgilatejunum. Gam dena iga Warum Tulaŋ Getento Koba gara gaiŋejunu qaji di torei miligiq giloqnqom. 
HEB.6.20	Yesus a getento warum di iga qa waqtosiqa a segi namoosi miligiq gilej. Deqa bini a getento warum di unu. A di sosimqa bati gaigai a gago atra tamo kobaquja sqas. Agi Melkisedek a nami atra tamo kobaquja soqnej dego kere.
HEB.7.1	Melkisedek a Salem qure naŋgo mandor koba soqnej. A Tamo Koba Qotei aqa atra tamo soqnej. Abraham a mandor kokba qudei naŋgi ti qotsiqa naŋgi ñumsiqa olo aqa qureq beqnaqa bati deqa Melkisedek a gamq di Abraham turosiqa aqa gateq di baŋ atetosiqa a qa pailyej. 
HEB.7.2	Onaqa iŋgi iŋgi kalil Abraham a mandor kokba naŋgoq dena eleŋej qaji di a na poto 10-pelatosiq oto qujai Melkisedek atraiyej. Melkisedek aqa ñam di aqa damu agiende, Kumbra Tiŋtiŋ Yeqnu Qaji Mandor. Ariya a Salem qure naŋgo mandor soqnej deqa qure ñam Salem aqa damu agiende, Are Lawo Qaji Mandor. 
HEB.7.3	Melkisedek a abu saiqoji. A ai saiqoji. A leŋ bei saiqoji dego. Aqa ŋambabo bati di iga qaliesai. Aqa moiqajqa bati di dego iga qaliesai. Deqa a Qotei aqa Ŋiri bul. Deqa a bati gaigai atra tamo sqas.
HEB.7.4	Melkisedek aqa ñam tulaŋ kobaquja. Niŋgi deqa are qaliye. Gago moma utru Abraham a iŋgi bole bole mandor kokba naŋgoq dena eleŋosiqa poto 10-pelatosiq oto qujai Melkisedek atraiyej. 
HEB.7.5	Ariya niŋgi quiye. Livai aqa leŋ naŋgi atra tamo sosib waueqnub. Dal anjam a marej, Israel naŋgi na naŋgo silali ti iŋgi iŋgi ti poto 10-pelatoqnsib oto qujai Livai aqa leŋ naŋgi enjroqnqab. Bole, Israel ti Livai ti naŋgi koba na leŋ qujai. Naŋgi kalil Abraham aqa leŋ. Ariya Israel naŋgi na naŋgo iŋgi iŋgi poto 10-pelatoqnsib oto qujai Livai naŋgi enjreqnub. 
HEB.7.6	Melkisedek a Livai naŋgo leŋ sai. Ariya Abraham a na iŋgi bole bole di poto 10-pelatosiq oto qujai Melkisedek atraiyej. Onaqa Melkisedek a Abraham aqa gateq di baŋ atetosiqa a qa pailyej. Abraham agi nami Qotei na minjej, “Ino leŋ naŋgi tulaŋ gargekobaqab.” 
HEB.7.7	Iga qalie, tamo ñam ti unub qaji naŋgi na tamo ñam saiqoji unub qaji naŋgo gateq di baŋ atetnjroqnsib naŋgi qa pailyeqnub.
HEB.7.8	Israel naŋgi na Livai naŋgi iŋgi iŋgi atrainjreqnub. Livai naŋgi dego mandam tamo. Deqa naŋgi moreŋeqnub. Ariya Melkisedek agi Abraham na iŋgi bole bole atraiyej qaji a moiosai. A bati gaigai soqnej. Agi naŋgi aqa moiqajqa bati nami neŋgreŋyosaioqneb. 
HEB.7.9	Livai naŋgo moma utru agi Livai qujai. Deqa iga endegsi marqom, Livai a segi na iŋgi iŋgi osiq Melkisedek atraiyej. 
HEB.7.10	Bole, Melkisedek na Abraham gamq di turej bati di Livai a ŋambabosaisoqnej. Ariya Abraham na iŋgi iŋgi Melkisedek atraiyej bati deqa Livai a Abraham aqa jejamu miligiq di soqnej.
HEB.7.11	Nami Israel tamo uŋgasari naŋgi dal anjam eb. Dal anjam di a marej, Livai naŋgi atra tamo sqab. Ariya Livai naŋgi atra tamo sosib wauoqneb wau dena tamo uŋgasari naŋgi boletnjro-saioqnej. Naŋgi boletnjrej qamu Qotei a kiyaqa olo atra tamo bei brantqa marej? Od, Qotei a olo marnaqa tamo bei brantosiq a gago atra tamo unu. Aron a atra tamo soqnej dego sai. Melkisedek a atra tamo soqnej dego kere tamo bei a brantosiq a gago atra tamo unu. 
HEB.7.12	O was qu, dal anjam a marej, Livai naŋgi atra tamo sqab. Ariya bunuqna Qotei a Livai naŋgi kobotnjrsiqa olo atra tamo bei atej. Aqa kumbra dena a na dal anjam dego bulyosiq olo dal anjam bei atej. 
HEB.7.13	Atra tamo Qotei na atej qaji di agi Yesus. A Livai aqa leŋ naŋgoq dena ŋambabosai. A Juda aqa leŋ naŋgoq dena ŋambabej. Juda aqa leŋ naŋgi nami atraiyqajqa wau ojosaioqneb. 
HEB.7.14	Iga qalieonum, gago Tamo Koba Yesus a Juda aqa leŋ naŋgoq dena ŋambabej. Ariya Juda aqa leŋ naŋgoq dena atra tamo naŋgi brantqajqa Moses a deqa marosaioqnej.
HEB.7.15	Melkisedek a atra tamo soqnej dego kere atra tamo bunuj a brantonaq iga unem. Deqa iga poigwo, atra tamo bunuj dena Livai naŋgi tulaŋ buŋnjrejunu. 
HEB.7.16	Dal anjam a marej, atra tamo naŋgi Livai aqa leŋ naŋgoq dena brantqab. Ariya Yesus a gaigai ŋambile ti siŋgila ti sqas gam dena a atra tamo brantej. 
HEB.7.17	Agi Qotei na nami Kristus endegsi minjej,
HEB.7.17	“Melkisedek a nami atra tamo soqnej
HEB.7.17	dego kere ni bati gaigai atra tamo sqam.”
HEB.7.18	O was qu, anjam dena iga poigwo, dal anjam nami soqnej qaji di siŋgila saiqoji. Dal anjam dena iga aqaryaigwa keresai. Deqa Qotei na dal anjam di taqal atej. 
HEB.7.19	Dal anjam dena iga boletgosai deqa Qotei na dal anjam di taqal atsiqa olo gam bunuj waqtetgej. Gam bunuj di tulaŋ boledamu. Gam dena dal anjam namij di tulaŋ buŋyejunu. Deqa iga gam dena Qotei aqa areq giloqnqom.
HEB.7.20	Qotei na Yesus atra tamo atqa marej. Osiqa aqa anjam di olo siŋgilatej. Ariya atra tamo nami soqneb qaji naŋgi Qotei na atqa maroqnsiq aqa anjam di olo siŋgilatosaioqnej. 
HEB.7.21	Ariya Qotei na Yesus atra tamo atqa marsiq aqa anjam di olo siŋgilatonaqa Yesus a atra tamo brantej. Agi Qotei aqa anjam bei nami endegsib neŋgreŋyeb unu,
HEB.7.21	“Tamo Koba Qotei a na nami Kristus endegsi minjej,
HEB.7.21	‘Ni bati gaigai atra tamo sqam.’
HEB.7.21	Osiqa aqa anjam di olo siŋgilatej. Deqa aqa anjam di a olo bunuqna uratqa keresai.”
HEB.7.22	Deqa iga qalieonum, Qotei aqa anjam bunuj Yesus na siŋgilatej qaji di tulaŋ bolequja. Anjam dena dal anjam namij tulaŋ buŋyejunu.
HEB.7.23	Nami tamo gargekoba naŋgi atra tamo soqneb. Di kiyaqa? Naŋgi olo moreŋoqneb. Naŋgi bati gaigai atra tamo sqa keresai. 
HEB.7.24	Ariya Yesus a gaigai sqas. A bati gaigai atra tamo sosim wauoqnqas. Tamo bei na aqa sawa oqa keresai. 
HEB.7.25	Deqa tamo uŋgasari Yesus aqa ñam na Qotei aqa areq gileqnub qaji naŋgi di a na torei oqa kere. Di kiyaqa? A bati gaigai ŋambile sosim naŋgi qa Qotei pailyoqnqas.
HEB.7.26	Yesus a atra tamo kobaquja dego deqa a na iga tulaŋ aqaryaigwa kere. A gaigai Qotei aqa segi kumbra boleq di sosiq dauryeqnu. A une bei saiqoji. A Qotei aqa ŋamgalaq di tamo tulaŋ boledamu. Qotei na a osi oqsiq laŋ qureq di awotej unu deqa a une tamo naŋgo ambleq di sosai. A isaq di unu. 
HEB.7.27	Atra tamo kokba nami soqneb qaji naŋgi bati gaigai wagme iŋgi iŋgi oqnsib Qotei atraiyoqneb. Namoqna naŋgi naŋgo segi une qa wagme iŋgi iŋgi atraiyoqneb. Osib tamo uŋgasari naŋgo une qa dego atraiyoqneb. Ariya Yesus a wau degyosai. A bati qujai qa aqa segi jejamu ŋambile sonaq osiqa Qotei atraiyej. 
HEB.7.28	Dal anjam a nami endegsi marej, “Tamo siŋgila saiqoji unub qaji naŋgi atra tamo kokba sqab.” Ariya bunuqna Qotei na olo anjam bei atsiqa aqa segi Ŋiri Yesus osiqa atra tamo kobaquja atej. Deqa Yesus a bati gaigai atra tamo kobaquja sqas.
HEB.8.1	Ariya ijo anjam di aqa utru agiende. Atra tamo kobaquja deqaji agi unu. Di Yesus qujai. A laŋ qureq oqsiq Qotei siŋgila koba ti unu qaji aqa baŋ woq di awejunu. 
HEB.8.2	A atra tal laŋ qureq di unu qaji di miligiq giloqnsiqa laŋ qaji iŋgi iŋgi Qotei atraiyeqnu. Atra tal di Qotei aqa segi tal bole. Tamo bei na atosai. Tamo Koba Qotei a segi na atej unu.
HEB.8.3	Atra tamo kokba naŋgo wau di niŋgi qalie. Naŋgi iŋgi iŋgi osi boqnsib Qotei atraiyeqnub. Deqa Yesus a dego atra tamo kobaquja sosiqa aqa segi jejamu osiq Qotei atraiyej. 
HEB.8.4	Yesus a mandamq endi so qamu a atra tamo sosai qamu. Di kiyaqa? Livai naŋgi segi mandamq endia atra tamo sosib iŋgi iŋgi Qotei atraiyeqnub. Agi dal anjam a nami degsi marej. 
HEB.8.5	Livai naŋgi gaigai mandam qaji atra tal miligiq giloqnsib waueqnub. Atra tal di laŋa mandam qaji tal. Tal di laŋ qure qaji atra tal laŋa sigitejunu. Agi Moses a nami tal di atqa laqnaqa Qotei na tal sigitosiqa Moses osoryonaqa degsi gereiyej. Agi Qotei na Moses endegsi minjej, “E mana goge dia atra tal sigitosim ni osormem. Ni di geregere dauryosim atra tal aqa iŋgi iŋgi kalil degsi gereiyime.” Qotei na nami Moses degsi minjej. 
HEB.8.6	Ariya bini Yesus a atraiyo wau ojeqnu di wau tulaŋ bolequja. Aqa wau dena atra tamo namij naŋgo wau tulaŋ buŋyejunu. Di kiyaqa? Yesus a Qotei aqa anjam bunuj siŋgilatqa osiqa Qotei ti iga ti gago ambleq di tigelejunu. Deqa anjam bunuj dena anjam namij di tulaŋ buŋyejunu. Iŋgi iŋgi Qotei a Yesus aqa baŋ na iga egwa marej qaji dena iŋgi iŋgi Qotei a Moses aqa baŋ na iga egwa marej qaji di tulaŋ buŋyejunu.
HEB.8.7	O was qu, niŋgi are qaliye. Anjam namij dena iga aqaryaigwa kere qamu Qotei na olo dal anjam bunuj atqa marosai qamu. 
HEB.8.8	Ariya Qotei a na Israel tamo uŋgasari naŋgo une babtetnjrsiqa endegsi marej, “Tamo Koba Qotei a marqo, ‘Niŋgi quiye. E bati atonum unu. Bati di brantimqa e anjam bunuj atsiy siŋgilatqai. Osiy anjam bunuj di Israel naŋgi ti Juda naŋgi ti minjrit naŋgi qusib dauryqab. 
HEB.8.9	Ijo anjam bunuj di anjam namij dego sai. Agi nami e na Israel naŋgo moma naŋgi Isip sawaq dena joqsim gilsim torei Sainai manaq oqsim dia ijo anjam namij naŋgi enjrem. Ariya naŋgi ijo dal anjam di dauryqa uratosib gotraŋyoqneb deqa e na kamba naŋgi qoreinjrem. 
HEB.8.10	Ariya anjam bunuj agiende. Bati bei brantimqa e na ijo dal anjam kalil osiy Israel tamo uŋgasari naŋgo areqaloq di atsiy siŋgilatqai. Osiy naŋgo are miligiq di dego neŋgreŋyqai. Deqa e naŋgo Qotei soqnit naŋgi ijo segi tamo uŋgasari sqab. 
HEB.8.11	Sosib bati deqa naŋgi kalil e qa geregere qalieqab. Deqa naŋgi olo bunuqna naŋgo was naŋgi endegsi minjrqasai, “Niŋgi Tamo Koba Qotei qa qalieoiye.” Degsi minjrqasai. Naŋgi kalil e qa qalieqab. Tamo ñam ti tamo ñam saiqoji naŋgi ti kalil e qa qalieqab. 
HEB.8.12	Di kiyaqa? E naŋgi qa dulosiy naŋgo une kobotetnjrqai. Deqa bunuqna e naŋgo une qa olo are qalqasai.’” Qotei a nami degsi marej.
HEB.8.13	Agi Qotei a marej, “E anjam bunuj atqai.” A degsi marej deqa iga qalieonum, anjam a nami atej qaji di olo namijej. Deqa anjam di a sokobaiyqasai. A sokiñalayosim torei koboqas.
HEB.9.1	Israel naŋgi anjam namij di dauryosib deqa naŋgi Qotei qa louoqnsib mandamq endia atra tal ateb. 
HEB.9.2	Atra tal di jagwa tal bul. Tal miligiq dia warum bei soqnej. Warum di aqa ñam “Getento Warum.” Warum di naŋgi gereiysib lam ti atra bijal ti atraiyqa bem ti warum miligiq di atnab soqnej. 
HEB.9.3	Ariya getento warum qoreq di naŋgi gara kobaquja bei gainteb. Gara gaiŋesoqnej aqa qoreq di warum bei soqnej. Warum di aqa ñam “Warum Tulaŋ Getento Koba.” 
HEB.9.4	Qa sum koitib qurem quleqwajqa deqa marsib bijal gol na gereiysib warum dia atnab soqnej. Ariya Qotei aqa dal anjam so qaji ŋam moŋgum dego warum dia soqnej. Ŋam moŋgum aqa qalaq di gol na walateb. Warum miligiq di laŋ qure qa uyo iŋgi Qotei na nami Israel naŋgi enjrej qaji di tabirq di atnab soqnej. Tabir di dego gol na gereiyeb. Ariya ŋam moŋgum miligiq dia Aron aqa walwelqa toqoŋ nami qenjilitej qaji di atnab soqnej. Meniŋ aiyel Qotei a nami naŋgo quraq di aqa dal anjam neŋgreŋyej qaji di dego ŋam moŋgum miligiq di atnab soqnej. 
HEB.9.5	Ariya dal anjam so qaji ŋam moŋgum aqa quraq dia laŋ aŋgro aiyel naŋgo sigito qunuŋ atnab soqnej. Laŋ aŋgro aiyel naŋgi di Qotei aqa siŋgila sigitoqnsib unub. Naŋgo bari na ŋam moŋgum di kabutesoqnej. Ŋam moŋgum aqa qura di tamo uŋgasari naŋgo une kobotetnjrqajqa sawa. Ariya bini e iŋgi iŋgi kalil deqa anjam koba marqasai.
HEB.9.6	Ariya iŋgi iŋgi kalil deqaji atra tal miligiq di atnab sonabqa atra tamo naŋgi bati gaigai atra tal miligiq giloqnsibqa warum dia Qotei louqajqa wau yeqnub. 
HEB.9.7	Ariya atra tamo kobaquja a segi qujai leŋ oqnsiqa bati qujai qa wausau gaigai warum tulaŋ getento koba di miligiq giloqnsiqa aqa segi une qa ti tamo uŋgasari naŋgo une qa ti leŋ di Qotei atraiyeqnu. Tamo uŋgasari naŋgo areqalo bolesai deqa naŋgi une yeqnub. 
HEB.9.8	Kumbra dena Qotei aqa Mondor na iga endegsi osorgeqnu, atra tal soqnim iga Qotei aqa tal miligiq gilqajqa gam geteŋesqas. 
HEB.9.9	Atra tal di laŋa mandam qaji tal. Tal di laŋ qure qaji atra tal laŋa sigitejunu. Tal dena kumbra bini bati endeqa brantqas qaji di iga laŋa suwi osorgeqnu. Atra tal dia atra tamo naŋgi iŋgi iŋgi oqnsib Qotei atraiyeqnub. Ariya iŋgi iŋgi dena tamo naŋgi Qotei qa loueqnub qaji naŋgo are miligi gereiyetnjrqa keresai. Yim naŋgi qalieqab, “Bole, Qotei na gago une yansetgekritqo.” Degyqa keresai. 
HEB.9.10	O was qu, dal anjam di uyo iŋgi qa ti ya uyo qa ti yanso oqajqa ti deqa mareqnu. A jejamu qa iŋgi iŋgi qa segi mareqnu. Ariya Qotei na dal anjam di tamo uŋgasari naŋgi enjrej. Osiqa endegsi are qalej, “Naŋgi mati dal anjam di dauryosib giloqnib bunuqna batiamqa e na iŋgi iŋgi kalil tingitnjrit koboamqa e olo gam bunuj naŋgi osornjrqai.”
HEB.9.11	Ariya bini Kristus a brantosiqa a gago atra tamo kobaquja sosiqa iŋgi bole bole Qotei na iga egej qaji di osi bosiqa laŋ qaji atra tal miligiq gilej. Atra tal di tulaŋ bolequja. Atra tal dena mandam qaji atra tal di tulaŋ buŋyejunu. Mandam tamo naŋgi na atra tal di gereiyosai. 
HEB.9.12	Ariya Kristus a bulmakau ti kaja du du ti naŋgo leŋ osiqa atra tal di miligiq gilosai. A aqa segi leŋ osiqa bati qujai qa atra tal miligiq gilej. Aqa wau dena a na iga olo awaigej. Deqa iga ŋambile gaigai sqom. 
HEB.9.13	Tamo uŋgasari naŋgi une ti unub deqa atra tamo naŋgi bulmakau ti kaja du du ti naŋgo leŋ oqnsib Qotei atraiyeqnub. Osib bulmakau naŋgo damu koiteqnab skuleqnaq aqa sum oqnsib tamo uŋgasari naŋgo gateq di bilenteqnub. Kumbra dena naŋgi na tamo uŋgasari naŋgo une yansetnjreqnab naŋgi Qotei aqa segi tamo uŋgasari tiŋtiŋ unub. 
HEB.9.14	Ariya Kristus aqa leŋ na wagme naŋgo leŋ tulaŋ buŋyejunu. Kristus aqa jejamuq di jiga bei saiqoji. Qotei aqa Mondor gaigai sqas qaji a na Kristus siŋgilatonaqa aqa segi jejamu ŋambile sonaqa osiqa Qotei atraiyej. Osiqa aqa leŋ na gago are miligi yansetgej. A gago jejamu segi yansetgosai. A gago une kobotetgej deqa iga qalieonum, iga Qotei aqa ŋamgalaq di une saiqoji unum. Deqa iga olo dal anjam dauryqajqa are qalqasai. Di kiyaqa? Dal anjam dena iga ŋambile sqa keresai. Ariya iga Qotei ŋambile gaigai unu qaji a qa are qaloqnsim wauetoqnqom di iga ŋambile sqom.
HEB.9.15	Yesus aqa leŋ na iga aqaryaigej deqa iga Qotei aqa ŋamgalaq di tamo bole unum. Aqa wau dena a Qotei aqa anjam bunuj siŋgilatqa osiqa Qotei ti iga ti gago ambleq di tigelejunu. Tamo uŋgasari naŋgi anjam namij aqa sorgomq di sosib bati deqa naŋgi une yoqnsib laqneb. Onaqa Yesus a naŋgi qa moisiq wau dena a naŋgi olo awainjrsiqa naŋgo une kobotetnjrej. Deqa tamo uŋgasari kalil Qotei na metnjreqnaq qusib dauryeqnub qaji naŋgi ŋambile gaigai sqab. Ŋambile di agi Qotei a nami aqa aŋgro naŋgi enjrqa marej.
HEB.9.16	E mandam tamo naŋgo kumbra qa merŋgwai. Tamo bei a bunuqna moiqas deqa are qalsimqa aqa aŋgro naŋgi na aqa iŋgi iŋgi kalil oqab deqa marsim naŋgo ñam neŋgreŋyim sqas. Ariya a moiosaisoqnimqa aqa aŋgro naŋgi na aqa iŋgi iŋgi oqa keresai. A moiimqa di naŋgi aqa iŋgi iŋgi oqab. 
HEB.9.17	Tamo di a ŋambile soqnimqa aqa anjam neŋgreŋyej qaji di a laŋa sqas. Ariya a moiimqa aqa anjam di siŋgila ti sqas. 
HEB.9.18	Dego kere atra tamo naŋgi na bulmakau naŋgi ñumeqnab moreŋeqnab naŋgo leŋ aioqnej. Leŋ dena anjam namij di siŋgilatoqnej. 
HEB.9.19	Agi nami Moses a dal anjam kalil osiqa tamo uŋgasari naŋgi palontosiq minjroqnej. Osiqa bunuqna a na bulmakau ti kaja du du ti naŋgo leŋ osiqa ya ti sil lent ti ŋamtaŋ aqa dani aqa ñam hisop de ti turtsiq tamo uŋgasari naŋgo gateq di bilentej. Osiqa Qotei aqa gara neŋgreŋ aqa qoreq di dego bilentej. Sil lent di agi kaja du du naŋgo juŋgum na gereiyo qaji. 
HEB.9.20	Ariya Moses a leŋ bilentosiq marej, “Leŋ endi aisiq Qotei aqa anjam siŋgilatqo. Agi Qotei a nami niŋgi merŋgej, ‘Niŋgi anjam di dauryiye.’” 
HEB.9.21	Dego kere Moses a atra tal ti atraiyqa iŋgi iŋgi ti dia dego leŋ bilentej. 
HEB.9.22	Deqa iga qalieqom, leŋ na segi iŋgi iŋgi kalil yansqas. Leŋ aiqasai di Qotei na tamo uŋgasari naŋgo une kobotqasai. Dal anjam a degsi marqo.
HEB.9.23	Atra tal aqa iŋgi iŋgi di mandam qaji iŋgi iŋgi. A laŋ qaji iŋgi iŋgi laŋa sigitejunu. Atra tamo naŋgi na wagme naŋgo leŋ oqnsib dena iŋgi iŋgi di yanseqnub. Ariya laŋ qaji iŋgi iŋgi di wagme naŋgo leŋ na yansqa keresai. Leŋ tulaŋ boledamu na laŋ qaji iŋgi iŋgi yansqas. 
HEB.9.24	Iga qalie, Kristus a mandam qaji atra tal tamo naŋgi na gereiyeb qaji di miligiq gilosai. Mandam qaji atra tal di Qotei aqa atra tal bole laŋa sigitejunu. Kristus a laŋ qureq oqej. Deqa bini a Qotei aqa areq di sosiqa iga qa waueqnu.
HEB.9.25	Atra tamo kobaquja a wausau gaigai wagme naŋgo leŋ oqnsiqa Warum Tulaŋ Getento Koba di miligiq gileqnu. A aqa segi leŋ osaieqnu. A wagme aqa leŋ oqnsiq miligiq gileqnu. Ariya Yesus a degyosai. A laŋ qureq oqsiq bati qujai qa aqa segi jejamu osiq Qotei atraiyej. A bati gargekoba degyosaioqnej. 
HEB.9.26	A bati gargekoba degyoqnej qamu Qotei na nami mandam atej bati deqa a jaqatiŋ oqnsiq bosi bosiq agi bini a olo jaqatiŋ eqnu qamu. Ariya diŋo bati jojomqo deqa Kristus a bati qujai qa mandamq aisiq a gago une kobotqa marsiq aqa segi jejamu osiq Qotei atraiyej. 
HEB.9.27	Iga qalie, tamo kalil naŋgi bati qujai qa moieqnub. Ariya mondoŋ tamo kalil naŋgi Qotei aqa ulatamuq di brantib a naŋgo une qa naŋgi peginjrqas. 
HEB.9.28	Dego kere Kristus a bati qujai qa tamo gargekoba naŋgo une qoboiyetnjrqa marsiqa aqa segi jejamu osiq Qotei atraiyej. Ariya mondoŋ a olo laŋ qureq dena bosimqa a tamo uŋgasari naŋgo une olo kobotetnjrqasai. A bosim tamo uŋgasari a qa tariŋeqnub qaji naŋgi oqas.
HEB.10.1	Moses aqa dal anjam a na iŋgi bole bole Qotei a mondoŋ iga egwas qaji di iga laŋa suwi osorgeqnu. Damu osorgosaieqnu. Dal anjam a marej, niŋgi wagme naŋgo leŋ oqnsib wausau gaigai atraiyoqniye. Dal anjam a degsi marej deqa iga qalieonum, dal anjam a na tamo uŋgasari Qotei aqa areq gileqnub qaji naŋgo une kobotqa keresai. 
HEB.10.2	Wagme dena tamo uŋgasari naŋgi boletnjrqa kere qamu naŋgi olo bunuqna atraiyosai qamu. Atraiyqa iŋgi dena tamo uŋgasari Qotei qa loueqnub qaji naŋgo une yansetnjrqa kere qamu naŋgi olo bunuqna naŋgo une qa are qalsib deqa are gulubeinjrosai qamu. 
HEB.10.3	Ariya atra tamo kokba naŋgi wausau gaigai wagme iŋgi iŋgi di oqnsib Qotei atraiyeqnub. Deqa tamo uŋgasari naŋgi naŋgo une qa olo are qaloqnsib are gulube ti unub. 
HEB.10.4	Anjam di aqa utru agiende. Bulmakau ti kaja du du ti naŋgo leŋ na tamo uŋgasari naŋgo une kobotqa keresai.
HEB.10.5	Deqa Kristus a mandamq aiqa osiqa endegsi marej,
HEB.10.5	“O Abu, ni atraimqajqa wagme iŋgi iŋgi qa arearetmosaieqnu.
HEB.10.5	Ariya e ijo segi jejamu osiy ni atraimqai. Ijo jejamu di agi ni na e gereiyetbem.
HEB.10.6	Atra tamo naŋgi tamo uŋgasari naŋgo une qa maroqnsib deqa wagme iŋgi iŋgi oqnsib ŋamyuo na koitoqnsib ni atraimeqnub.
HEB.10.6	Ariya ni iŋgi iŋgi deqa arearetmosaieqnu.
HEB.10.7	Ariya e ni endegsi mermem,
HEB.10.7	‘O Qotei, e bonum.
HEB.10.7	Agi nami e qa anjam degsib neŋgreŋyeb unu.
HEB.10.7	Bini e ino areqalo dauryqa bonum.’” Kristus a mandamq aiqa osiqa degsi marej.
HEB.10.8	Dal anjam a marej, niŋgi iŋgi iŋgi deqaji oqnsib Qotei atraiyoqniye. Namoqna Kristus a deqa are qalsiq endegsi marej, “O Abu, ni atraimqajqa wagme iŋgi iŋgi deqa arearetmosaieqnu. Atra tamo naŋgi tamo uŋgasari naŋgo une qa maroqnsib deqa wagme iŋgi iŋgi oqnsib ŋamyuo na koitoqnsib ni atraimeqnub. Ariya ni iŋgi iŋgi deqa arearetmosaieqnu.” 
HEB.10.9	Ariya bunuqna Kristus a olo marej, “O Qotei, e ino areqalo dauryqa bonum.” A degsi marej deqa iga qalieonum, a kumbra namij di taqal atsiqa olo kumbra bunuj atej. 
HEB.10.10	Yesus Kristus a Qotei aqa areqalo dauryosiq deqa a bati qujai qa aqa segi jejamu osiqa Qotei atraiyej. Kumbra dena a na iga Qotei aqa segi tamo uŋgasari boledamu sqa marsiq giltgej.
HEB.10.11	Atra tamo kalil naŋgi bati gaigai atra tal miligiq giloqnsibqa naŋgo wau yeqnub. Naŋgi bati gargekoba wagme iŋgi iŋgi deqaji Qotei atraiyeqnub. Ariya iŋgi iŋgi dena tamo uŋgasari naŋgo une kobotetnjrqa keresai. 
HEB.10.12	Ariya Kristus a bati qujai qa gago une kobotqa marsiqa aqa segi jejamu osiqa Qotei atraiyej. Osiqa laŋ qureq oqsiq dia Qotei aqa baŋ woq di awoej. Deqa aqa atraiyo wau di gaigai sqas. 
HEB.10.13	A Qotei aqa baŋ woq di awesosiqa mondoŋ Qotei na aqa jeu tamo kalil naŋgi osim aqa siŋgaq di koroinjrqajqa deqa tariŋeqnu. 
HEB.10.14	Yesus a bati qujai qa aqa segi jejamu osiqa Qotei atraiyej. Wau dena a na Qotei aqa segi tamo uŋgasari boledamu nami giltnjrej qaji naŋgi torei boletnjrej. Deqa naŋgi bati gaigai une saiqoji sqab.
HEB.10.15	Ariya anjam deqaji Qotei aqa Mondor Bole a na dego iga mergeqnu. Agi a endegsi mergeqnu, 
HEB.10.16	“Tamo Koba Qotei a marqo, ‘Ijo anjam bunuj agiende. Bati bei brantimqa e na ijo dal anjam kalil osiy tamo uŋgasari naŋgo areqaloq di atsiy siŋgilatqai. Osiy naŋgo are miligiq di dego neŋgreŋyqai.’” 
HEB.10.17	Osiqa olo anjam bei dego totoryosiq endegsi mareqnu, “E naŋgo une kobotetnjrqai. Deqa bunuqna e naŋgo une qa olo are qalqasai.” 
HEB.10.18	O was qu, Qotei na gago une torei kobotej deqa atraiyqajqa iŋgi bei na gago une olo kobotqajqa wau bei saiqoji.
HEB.10.19	O was qu, Yesus aqa leŋ na gago une kobotetgej deqa leŋ dena iga Warum Tulaŋ Getento Koba di miligiq giloqnsim Qotei aqa talq di sqom. Iga ulaqasai. 
HEB.10.20	Yesus a segi na ŋambile qa gam bunuj waqtetgosiqa a segi namoosiq warum di miligiq gilsiq gara gaiŋejunu qaji dena torei miligiq gilej. Gara di Yesus aqa segi jejamu. 
HEB.10.21	Gago atra tamo kobaquja unu agi Yesus. Deqa a na Qotei aqa segi tamo uŋgasari kalil naŋgi taqatnjreqnu. 
HEB.10.22	A na aqa segi leŋ bilentonaqa gago are miligiq aiej. A gago kumbra uge kalil qa are qalsiqa gago une kobotetgej. Deqa iga qalieonum, iga Qotei aqa ŋamgalaq di une saiqoji unum. A gago jejamu ya na yansetgej deqa kumbra gisaŋ kalil gago are miligiq di unu qaji di iga taqal waiyqom. Osim Qotei qa gago areqalo siŋgilatosim aqa areq giloqnqom. Utru deqa Yesus a na aqa segi leŋ bilentonaqa gago are miligiq aiej. 
HEB.10.23	Gago areqalo iga Qotei qa siŋgilatejunum qaji deqa ti iŋgi bole bole iga mondoŋ oqajqa tariŋeqnum qaji deqa ti iga maroqnsim laqnum. Ariya gago areqalo di iga olo siŋgila na ojesqom. Iga ulaosim areqalo aiyeltqasai. Iga qalie, kumbra kalil Qotei a nami yqa marej qaji di a yqas. 
HEB.10.24	Iga segi segi Qotei aqa tamo uŋgasari naŋgi qa dego are qaloqnqom. Osim naŋgo areqalo tigeltetnjroqnimqa naŋgi na Kristen tamo kalil naŋgi qalaqalainjroqnsib kumbra bole bole enjroqnqab. 
HEB.10.25	Iga Qotei aqa tamo uŋgasari unum deqa iga aqa ñam qa korooqnqajqa uratqasai. Agi Kristen tamo qudei naŋgi korooqnqajqa asginjreqnu. Niŋgi qalie, Kristus olo bqajqa bati jojomqo. Deqa iga segi segi korooqnsimqa gago Kristen was naŋgo are siŋgilatetnjroqnqom.
HEB.10.26	Niŋgi quiye. Iga Kristus aqa anjam bole qalieonum. Ariya bunuqna iga olo anjam di uratosim gago segi areqalo na une aqa kumbra dauryoqnqom di gago une deqa olo atraiyqa iŋgi bei sqasai. 
HEB.10.27	Iga degyqom di iga Qotei qa ulaugetosim a gago une qa pegigwa bati qa tariŋoqnqom. Pegigwa bati deqa Qotei na aqa jeu tamo kalil naŋgi ojeleŋosim ŋamyuo kaŋkaŋ kobaq di breinjrqas. Ŋamyuo di agi Qotei na atej unu. 
HEB.10.28	Iga qalie, tamo bei a Moses aqa dal anjam bei gotraŋyimqa tamo aiyel kio tamo qalub kio aqa une unsib boleq di maribqa tamo uŋgasari naŋgi na tamo di aqaryaiyqasai. Naŋgi a qalib moiqas. 
HEB.10.29	Ariya tamo bei a Qotei aqa Ŋiri qoreiyosim aqa ñam ugeugeiyqas di niŋgi kiersib are qalqab? Tamo di aqa une deqa a gulube tulaŋ kobaquja oqas. Kristus aqa leŋ na Qotei aqa anjam bunuj siŋgilatej deqa tamo di a anjam di dauryosiq a Qotei aqa segi tamo tiŋtiŋ soqnej. Ariya bunuqna a olo Yesus aqa leŋ di ugeugeiyosim Qotei aqa Mondor iga qa are boleiyeqnu qaji aqa ñam ugetqas di a une tulaŋ kobaquja yqas. 
HEB.10.30	Iga qalieonum, Qotei a nami endegsi marej, “Tamo naŋgo une kalil e segi na kambatosiy awai uge enjrqai. Di ijo segi wau.” Osiqa marej, “E segi Tamo Koba Qotei. Deqa e na ijo tamo uŋgasari naŋgo une qa peginjrqai.” 
HEB.10.31	O was qu, Qotei ŋambile gaigai unu qaji a na tamo bei ojsim ŋolawotqa laqnim tamo di a Qotei qa ulaugetqas.
HEB.10.32	Ariya niŋgi are qaliye. Nami Qotei na nuŋgo areqalo suwaŋtetŋgonaqa bati deqa jeu tamo naŋgi na gulube ti jaqatiŋ ti gargekoba niŋgi eŋgoqneb. Ariya bati deqa niŋgi siŋgila na tigeloqnsibqa gulube di gotraŋyoqneb. Di niŋgi keretoqneb. 
HEB.10.33	Bati qudei jeu tamo naŋgi dena niŋgi joqoqnsib tamo uŋgasari naŋgo ŋamgalaq dia tigeltŋgoqnsib nuŋgo ñam misiliŋyoqnsib niŋgi ugeugeiŋgoqneb. Ariya bati qudei Kristen tamo qudei naŋgi gulube deqaji iteqnabqa niŋgi na olo naŋgi beternjroqnsib siŋgilatnjroqneb. 
HEB.10.34	Jeu tamo naŋgi dena nuŋgo ambleq na tamo qudei ojsibqa tonto talq di breiŋgonab sonabqa niŋgi na tonto tamo naŋgi deqa are qaloqnsib naŋgi geregereinjroqneb. Bati di jeu tamo naŋgi dena niŋgi qudei nuŋgo iŋgi iŋgi yaiŋgoqneb. Ariya niŋgi deqa are ugeiŋgosai. Niŋgi areboleboleiŋgej. Di kiyaqa? Niŋgi qalie, iŋgi di laŋa mandam qaji iŋgi. Ariya laŋ qure qaji iŋgi a bati gaigai sqas. Iŋgi di niŋgi oqsib oqab.
HEB.10.35	Deqa kumbra bole niŋgi nami yoqneb qaji deqa olo are qaloqniye. Osib nuŋgo areqalo Yesus qa siŋgilateqnub qaji di siŋgila na ojesoqniye. Niŋgi olo urataib. Niŋgi uratqasai di mondoŋ niŋgi awai tulaŋ boledamu oqab. 
HEB.10.36	Niŋgi siŋgila na tigelesoqniye. Niŋgi degyqab di niŋgi Qotei aqa areqalo dauryqab. Osib mondoŋ iŋgi bole bole Qotei a nami niŋgi eŋgwa marej qaji di niŋgi oqab. 
HEB.10.37	Agi Qotei aqa anjam bei nami endegsib neŋgreŋyeb unu, “Sokiñala tamo bunuqna bqas qaji di a bqas. Deqa a tariŋsokobaiyqasai. A urur boqujatqas. 
HEB.10.38	Ariya ijo segi tamo uŋgasari tiŋtiŋo naŋgi e qa naŋgo areqalo siŋgilatqab di naŋgi ŋambile sqab. Ariya naŋgi olo bunuqna e qoreibqab di e naŋgi qa areboleboleibqasai.”
HEB.10.39	Ariya was qu, iga Qotei qoreiyosim padalqasai. Iga tamo deqaji sai. Iga Qotei qa gago areqalo siŋgilato qaji tamo. Deqa iga ŋambile gaigai sqom.
HEB.11.1	Iga Qotei qa gago areqalo siŋgilateqnum. Kumbra di aqa utru agiende. Iŋgi iŋgi kalil Qotei a nami iga egwa marej qaji di agi iga egwas. Iga iŋgi iŋgi di oqajqa tariŋesonamqa ariya mondoŋ Qotei na iga egwas. Iga Qotei qa gago areqalo siŋgilateqnum deqa iga bole qalieonum, Qotei na iŋgi iŋgi di egwas. Iga gago ŋamdamu na iŋgi iŋgi di unqa keresai di uŋgum. Iŋgi iŋgi di unu. 
HEB.11.2	Agi tamo uŋgasari nami soqneb qaji naŋgi Qotei qa naŋgo areqalo siŋgilatoqneb deqa Qotei a naŋgi qa tulaŋ areboleboleiyeqnaqa maroqnej, “Naŋgi tamo bole.” 
HEB.11.3	Iga Qotei qa gago areqalo siŋgilateqnum gam dena iga endegsi poigwo, “Bole, Qotei a segi na marnaqa laŋ ti mandam ti brantej.” Deqa iga qalieonum, iŋgi iŋgi kalil iga uneqnum qaji di Qotei a iŋgi iŋgi iga unqa keresai qaji dena gereinjrej.
HEB.11.4	Abel a nami Qotei qa aqa areqalo siŋgilatej deqa a iŋgi iŋgi osiq Qotei atraiyej. Onaqa Qotei a Abel aqa iŋgi deqa tulaŋ arearetej. Abel aqa aube Kein a dego iŋgi iŋgi osiq Qotei atraiyej. Ariya Qotei a Kein aqa atraiyo iŋgi qa arearetosai. Abel a Qotei qa aqa areqalo siŋgilatej utru deqa Qotei a Abel aqa atraiyo iŋgi iŋgi qa arearetej. Kumbra dena iga osorgwo, Qotei na Abel a tamo bole une saiqoji qa minjej. Abel a nami moiej ariya a Qotei qa aqa areqalo siŋgilatej deqa bini a Qotei aqa anjam palontosiq iga mergobuleqnu.
HEB.11.5	Enok a dego Qotei qa aqa areqalo siŋgilatej. Deqa a moiosai. A ŋambile sonaqa Qotei na a osiq laŋ qureq oqej. Oqnaqa tamo uŋgasari naŋgi a qa ŋamosib a olo unosai. Agi Qotei aqa anjam bei nami endegsib neŋgreŋyeb unu, “Qotei na Enok laŋ qureq osi oqosaisosiqa a Enok aqa kumbra qa tulaŋ arearetoqnej.” 
HEB.11.6	Ariya was qu, tamo naŋgi Qotei qa naŋgo areqalo siŋgilatqasai di naŋgi Qotei aqa areqalo dauryqa keresai. Di kiyaqa? Tamo naŋgi Qotei aqa areq gilqa osibqa naŋgi mati a qa naŋgo areqalo siŋgilatosib marqab, “Qotei a unu. Deqa iga a qa ŋamosim gilsim itqom di a na awai boledamu iga egwas.” Tamo naŋgi degsib marqab di naŋgi Qotei aqa areqalo dauryqab.
HEB.11.7	Noa a dego Qotei qa aqa areqalo siŋgilatej. Deqa Qotei na minjej, “E bunuqna awa qariŋyit bosim mandam kalil keretqas. Deqa ni qobuŋ qujai gereiyime.” Ariya Noa a Qotei aqa anjam di aqa damu unosaisosiqa a Qotei aqa anjam di dauryosiqa aqa uŋa ti aqa aŋgro ti naŋgi padalaib deqa qobuŋ qujai gereiyej. A Qotei qa aqa areqalo siŋgilatej deqa a na tamo uŋgasari kalil mandamq di soqneb qaji naŋgo kumbra uge ubtsiq minjroqnej. A Qotei qa aqa areqalo siŋgilatosiq qobuŋ gereiyej deqa Qotei na a tamo bole une saiqoji qa minjej. Agi Qotei na tamo kalil a qa naŋgo areqalo siŋgilateqnub qaji naŋgi tamo bole une saiqoji qa minjreqnu.
HEB.11.8	Abraham a dego Qotei qa aqa areqalo siŋgilatej deqa Qotei na metonaqa a Qotei aqa anjam dauryosiqa mandam bei Qotei na a yqajqa minjej qaji deq gilej. A sawa qabitqas kio di a qalieosaisosiqa gilej. 
HEB.11.9	A Qotei qa aqa areqalo siŋgilatej deqa a gilsiq mandam dia brantosiqa yauŋ tamo soqnej. Mandam di agi Qotei na a yqajqa minjej. A di sonaqa Qotei na minjej, “Mondoŋ e na ino leŋ naŋgi mandam endi enjrqai.” Onaqa Abraham a mandam dia laqnsiqa jagwa oqajqa tal gereiyoqnsiqa di ŋeioqnej. A Aisak wo Jekop wo naŋgi koba na soqneb. Tamo aiyel naŋgi di Abraham aqa leŋ deqa Qotei na naŋgi aiyel dego minjrej, “Mondoŋ e na nuŋgo leŋ naŋgi mandam endi enjrqai.” 
HEB.11.10	Abraham a laŋ qureq oqsim dia sqajqa deqa are qaloqnsiq tariŋoqnej. Laŋ qure di bati gaigai sqas. Laŋ qure agi Qotei a segi na atej unu.
HEB.11.11	Ariya Abraham aqa ŋauqali Sara a dego Qotei qa aqa areqalo siŋgilatej. Deqa a tulaŋ qeliosiqa marej, “Qotei a tamo bole deqa aqa anjam nami marej qaji di a dauryqas.” Sara a degsi marej deqa Qotei na aqa miligi gereiyetonaqa a gumaŋej. 
HEB.11.12	Deqa Abraham a qeliosiqa aqa moiqajqa bati jojomonaqa Qotei na a dego siŋgila yonaqa a aŋgro mel qujai ŋambabtej. Deqa aqa leŋ naŋgi tulaŋ gargekobaosib mandam kalil kereteb. Bongar tulaŋ gargekoba unub dego kere Abraham aqa leŋ naŋgi ulul bul tulaŋ gargekobaeb. Deqa sisiyqa keresai.
HEB.11.13	O was qu, Abel na Enok na Noa na Abraham na Sara na naŋgi kalil Qotei qa naŋgo areqalo siŋgilatesosib gilsib moreŋeb. Naŋgi mandam endia sosibqa iŋgi bole bole Qotei na nami naŋgi enjrqa minjrej qaji di naŋgi eleŋosai. Ariya naŋgi iŋgi di oqajqa tariŋesosibqa tarosib laŋ qure koqyosib isaq na iŋgi di unsib deqa areboleboleinjrej. Deqa naŋgi maroqneb, “Iga mandam endi so boleiyqasai. Iga mandamq endia yauŋ tamo bulosim sokiñala sosim bunuqna iga mandam endi uratqom.” O was qu, naŋgi anjam di marqajqa jemainjrosai. 
HEB.11.14	Iga qalieonum, tamo naŋgi anjam degsib mareqnub qaji naŋgi naŋgo segi sqajqa sawaq oqwajqa are qaleqnub. 
HEB.11.15	Naŋgi naŋgo segi mandam utruq olo aiqajqa deqa are qaleb qamu naŋgi olo puluosib aieb qamu. 
HEB.11.16	Ariya naŋgi naŋgo segi mandam utruq olo aiqajqa uratosib sawa tulaŋ boledamu agi laŋ qureq di unu qaji deq oqwajqa are qaleqnub. Tamo naŋgi dena Qotei endegsib minjeqnub, “Ni gago Qotei.” Yeqnaqa Qotei a naŋgo anjam deqa jemaiyosaieqnu. Naŋgi a qa naŋgo areqalo siŋgilateqnub deqa a naŋgo sqajqa qure agi laŋ goge dia gereiyetnjrej unu.
HEB.11.17	Ariya Qotei na Abraham aqa areqalo tenemtqa osiqa endegsi minjej, “Ni ino segi aŋgro qujai Aisak qalsim e atraibe.” Onaqa Abraham a Qotei aqa anjam di uratosai. Bole, Qotei na nami minjej, “Ino leŋ naŋgi tulaŋ gargekobaqab.” Ariya a Qotei qa aqa areqalo siŋgilatej deqa a Aisak osiq Qotei atraiyqa gilej. 
HEB.11.18	Agi Qotei na nami Abraham minjej, “Aisak aqa leŋ dena ino moma naŋgi bumbraŋyqab.” 
HEB.11.19	Ariya Abraham a Aisak qalqa osiqa endegsi are qalej, “E Aisak qalitqa, uŋgum, Qotei na a olo subq na tigeltqa kere.” Abraham a degsi are qalej deqa iga yawo anjam endegsi marqom, Qotei na Abraham Aisak qalqa saidyosiqa a subq na tigeltobulosiq olo Abraham yej.
HEB.11.20	Ariya Aisak a dego Qotei qa aqa areqalo siŋgilatosiqa aqa baŋ Jekop wo Iso wo naŋgo gateq di atetnjrsiqa naŋgi qa pailyosiqa kumbra bunuqna naŋgoq di brantqas qaji deqa naŋgi sainjrej.
HEB.11.21	Ariya Jekop a dego Qotei qa aqa areqalo siŋgilatosiq deqa a Josep aqa aŋgro aiyel naŋgo gateq di aqa baŋ atetnjrsiqa naŋgi qa pailyej. Osiqa a Qotei qa louej. A tulaŋ qeliosiqa moiqa jojomosiq deqa a na aqa walwelqa toqoŋ ojsiq dia siŋgilaej.
HEB.11.22	Josep a dego Qotei qa aqa areqalo siŋgilatosiq deqa a tulaŋ qeliosiq moiqa jojomosiqa a na Israel naŋgi endegsi minjrej, “Niŋgi na nuŋgo leŋ naŋgi minjribqa bunuqna naŋgi tulaŋ gargekobaosib naŋgi Isip sawa uratoqnsibqa bati deqa naŋgi ijo tanu osi gilsib Kenan sawaq dia subq atqab.”
HEB.11.23	Ariya Moses aqa ai wo abu wo naŋgi dego Qotei qa naŋgo areqalo siŋgilateb deqa Moses a ŋambabonaqa naŋgi a osib bai qalub a ulitonab soqnej. Naŋgi qalieeb, Moses a aŋgro tulaŋ boledamu. Ariya naŋgi Isip naŋgo mandor koba ulaiyosai deqa naŋgi aqa anjam gotraŋyosib Moses ulitonab soqnej.
HEB.11.24	Sosiqa tamo kobaqujaonaqa Isip tamo uŋgasari naŋgi na minjoqneb, “Ni Isip naŋgo mandor koba aqa asi aqa aŋgro.” Onaqa Moses a Qotei qa aqa areqalo siŋgilatosiq deqa a naŋgo anjam di quqwa uratoqnej. 
HEB.11.25	A une aqa kumbra uratosiq a bati truquyala une qa areboleboleiyqa asgiyonaq deqa endegsi are qalej, “Uŋgum, e Qotei aqa tamo uŋgasari naŋgi koba na sosiy gulube oqnqai.” 
HEB.11.26	Osiqa olo endegsi are qalej, “E Kristus aqa ñam qa jemai oqai di kere. Mondoŋ e awai tulaŋ boledamu oqai. Awai dena silali ti ñoro ti Isip di unu qaji di tulaŋ buŋyejunu.” Moses a awai boledamu di oqa marsiq deqa a degsi aqa areqalo siŋgilatej.
HEB.11.27	Ariya a Qotei qa aqa areqalo siŋgilatosiq deqa a tigelosiq Isip sawa uratosiq gilej. Isip naŋgo mandor koba a Moses qa minjiŋ oqetej deqa a ulaosai. Qotei agi mandam tamo naŋgi na unosaieqnub qaji di Moses a na unobulosiq deqa a siŋgila na tigelosiq Isip sawa uratosiq gilej. 
HEB.11.28	Qotei a nami Israel naŋgi Isip sawaq dia padalqa laqnabqa eleŋosiq aqaryainjrej. Bati deqa Moses a Qotei qa aqa areqalo siŋgilatosiq deqa a na Israel tamo uŋgasari naŋgi minjrnaqa naŋgi kaja du du osib ñumoqnsib naŋgo damu uyoqnsib naŋgo leŋ aieqnaqa di oqnsib Qotei na aqa laŋ aŋgro bei qariŋyim bosim Israel naŋgo aŋgro matu naŋgi ñumaim deqa leŋ di naŋgo siraŋmeq di liyoqneb.
HEB.11.29	Israel naŋgi Qotei qa naŋgo areqalo siŋgilatosib deqa naŋgi Yuwal Lentq di gentsib mandam boleq aisib walwelosib gileb. Gileqnab Isip naŋgi na naŋgi daurnjrsib yuwal ambleq aisib ya uysib moreŋeb.
HEB.11.30	Ariya bunuqna Israel tamo uŋgasari naŋgi Qotei qa naŋgo areqalo siŋgilatosib deqa naŋgi Jeriko qure agutosib kalilyo bati 7-pelatonabqa qure aqa dadaŋ kalil ululoŋeb.
HEB.11.31	Ariya bati deqa sambala uŋa Rahap a dego Qotei qa aqa areqalo siŋgilatonaq deqa Israel tamo aiyel naŋgi lumu na Jeriko qure unqa bonabqa a na naŋgi aiyel osiqa lawo na gereinjrsiqa ulitnjrej. Qure deqaji tamo naŋgi Qotei aqa anjam gotraŋyo qaji tamo soqneb. Deqa Qotei na naŋgi kalil padaltnjrsiqa ariya Rahap a segi are bulyej deqa a uratonaq bole soqnej.
HEB.11.32	O was qu, Gideon na Barak na Samson na Jepta na Devit na Samuel na Qotei aqa medabu o qaji tamo kalil naŋgi dego Qotei qa naŋgo areqalo siŋgilatoqneb. Ariya e naŋgi qa olo niŋgi saiŋgwajqa bati keresaiibqo. 
HEB.11.33	Naŋgi Qotei qa naŋgo areqalo siŋgilatoqneb deqa naŋgi mandor kokba naŋgi ti qotoqnsib siŋgilaoqneb. Osib kumbra bole bole yoqneb. Iŋgi iŋgi Qotei na nami naŋgi enjrqa minjrej qaji di naŋgi eleŋoqneb. Laion naŋgi bosib naŋgi ñumsib uyqa laqnab naŋgi na naŋgo medabu getentetnjroqnsib naŋgi jaraioqneb. 
HEB.11.34	Ŋamyuo na naŋgi koitnjrqa laqnaq naŋgi olo ŋamyuo mosotoqneb. Jeu tamo naŋgi bosib serie na naŋgi ñumqa laqnab naŋgi jaraioqneb. Naŋgi segi siŋgila saiqoji sonab Qotei na naŋgi olo siŋgilatnjroqnej. Naŋgi siŋgila-oqnsib qotoqnsib sawa bei bei qaji tamo naŋgi teteinjroqnsib ñumoqneb. 
HEB.11.35	Uŋgasari qudei naŋgo aŋgro naŋgi moreŋeqnab Qotei na naŋgi olo subq na tigeltnjroqnej. Jeu tamo naŋgi na tamo qudei naŋgi tonto talq di breinjroqnsib jaqatiŋ koba enjroqneb. Osib minjroqneb, “Niŋgi Qotei qoreiyib iga niŋgi uratŋgim niŋgi tonto talq dena oqedqab.” Onaqa naŋgi saidosib minjroqneb, “Sai. Mondoŋ iga olo subq na tigelosim ŋambile gaigai sqom. Deqa uŋgum, bini iga jaqatiŋ oqnsim unum di kere.”
HEB.11.36	Ariya jeu tamo naŋgi na Qotei aqa tamo qudei naŋgi misiliŋnjroqnsib kumbaiŋnjroqneb. Osib naŋgi tonto talq di breinjroqnsib sil siŋgila koba dena naŋgi tontnjroqneb. 
HEB.11.37	Osib tamo qudei naŋgi meniŋ na ñumsib moiotnjroqnsib olo tamo qudei naŋgi serie na giŋgeŋnjreqnab moreŋoqneb. Osib olo tamo qudei naŋgo jejamu qaja na qametnjroqneb. Tamo deqaji qudei naŋgi gara bolesai deqa naŋgi kaja naŋgo juŋgum na gara gereiysib jugoqneb. Naŋgi iŋgi iŋgi tulaŋ saiinjrej deqa naŋgi laŋa soqneb. Sonabqa jeu tamo naŋgi na naŋgi gulube enjroqnsib tulaŋ ugeugeinjroqneb. 
HEB.11.38	Tamo naŋgi di tulaŋ ugeosib soqneb deqa naŋgi wadau sawaq dia o manaq dia o meniŋ kokba naŋgo miligiq dia o sub miligiq dia laqneb. Ariya tamo naŋgi di Qotei qa naŋgo areqalo siŋgilatoqneb deqa naŋgo kumbra tulaŋ boledamu. Tamo uŋgasari kalil mandamq di soqneb qaji naŋgo kumbra ti keresai.
HEB.11.39	Tamo kalil naŋgi di Qotei qa naŋgo areqalo siŋgilatoqneb deqa naŋgi aqa ŋamgalaq di tamo tulaŋ boledamu soqneb. Ariya naŋgi mandamq endi sosibqa iŋgi bole bole Qotei na nami naŋgi enjrqa minjrej qaji di naŋgi osaisoqneb. Osaisosib moreŋeb. 
HEB.11.40	Di kiyaqa? Qotei na iŋgi tulaŋ boledamu iga kalil egwa marsiqa atej unu. Ariya Qotei na tamo nami soqneb qaji naŋgi torei boletnjrimqa naŋgi namoosib iga buŋgosib iŋgi tulaŋ boledamu di oqa saidnjrej. Osiqa a iga qa tariŋeqnu. Mondoŋ a na iga ti tamo nami soqneb qaji naŋgi ti turtgosim iga kalil torei boletgwajqa deqa marsiqa iga qa tariŋeqnu.
HEB.12.1	Tamo nami soqneb qaji naŋgi di Qotei qa naŋgo areqalo siŋgilatoqneb. Naŋgi laŋbi bul iga agutgesonab iga naŋgo kumbra di uneqnum. Qotei na iga giltgej deqa iga siŋgila na gurguroqnqom. Gurguroqnimqa iŋgi iŋgi qudei na iga Qotei aqa kumbra dauryqa gam getentetgwa laqnimqa iga iŋgi iŋgi di olo gotraŋyoqnqom. Une kalil gagoq di beterqajqa laqnu qaji di dego iga gotraŋyoqnsim Qotei aqa kumbra dauryqajqa siŋgilaoqnqom. 
HEB.12.2	Osim iga Yesus koqyoqnqom. Iga Qotei qa gago areqalo siŋgilateqnum kumbra di agi Yesus a segi utru. Bunuqna a na gago kumbra di torei keretqas. Yesus a qalie, a Qotei aqa anjam geregere dauryosim ŋamburbasq di moiqas di bunuqna a olo ŋambile bole osim tulaŋ areboleboleiyqas. A deqa are qalsiq siŋgilaosiq ŋamburbasq di moiej. A nami qalieej, a ŋamburbasq di moiqas di tamo uŋgasari naŋgi a qa maroqnqab, “A tamo tulaŋ uge deqa a moiqo.” Yim a jemakobaiyqas. Ariya Yesus a jemai deqa are qalosai. A Qotei aqa anjam dauryosiq moiej. Ariya bini a olo laŋ qureq dia Qotei aqa awo jaram baŋ woq di awejunu.
HEB.12.3	Niŋgi geregere are qaliye. Une tamo naŋgi Yesus qa tulaŋ ugeoqnsib a jeutoqneb. Ariya a deqa ulaosai. A siŋgila na tigelesoqnej. Niŋgi deqa are qaloqnsib gulube nuŋgoq boqnimqa siŋgila na tigelesoqniye. Niŋgi ulaosib asgiŋgaiq. 
HEB.12.4	Bole, niŋgi siŋgila na qotoqnsib une gotraŋyeqnub. Ariya nuŋgo kumbra dena jeu tamo naŋgi na niŋgi moiotŋgosaieqnub. 
HEB.12.5+HEB.12.6	Nami Qotei a nuŋgo are siŋgilatetŋgwa osiqa niŋgi anjam endegsi merŋgej, “O ijo aŋgro, e nuŋgo Tamo Koba. Deqa e na nuŋgo kumbra tingitetŋgwa marsiyqa gulube eŋgoqnit niŋgi gulube di qoboiyqa asgiŋgaiq. Osib are gulubeiŋgaiq. Niŋgi quiye. Tamo naŋgi e na qalaqalainjreqnum qaji naŋgi di e na olo tingitnjreqnum. Tamo naŋgi ijo segi aŋgro qa mareqnum qaji naŋgi e na gulube enjreqnum.” Qotei a na niŋgi aqa segi aŋgro sqa marsiqa anjam degsi merŋgej. Niŋgi anjam deqa olo are walŋgwo kio?
HEB.12.7	O was qu, Qotei na niŋgi tingitŋgoqnimqa niŋgi siŋgila na tigeloqnsib gulube di qoboiyoqniye. Abu naŋgi na naŋgo aŋgro naŋgi gaigai tingitnjreqnub dego kere Qotei na niŋgi dego tingitŋgeqnu. 
HEB.12.8	Qotei na aqa aŋgro kalil naŋgi gaigai tingitnjreqnu. A na niŋgi tingitŋgwasai di niŋgi aqa aŋgro tiŋtiŋ sai deqa. Niŋgi gam qaji uŋa aqa aŋgro bul deqa. 
HEB.12.9	Niŋgi are qaliye. Gago mandam qaji abu naŋgi na iga tingitgoqneb. Deqa iga naŋgo ñam soqtoqnem. Ariya gago laŋ qaji Abu a gago qunuŋ taqateqnu. Deqa iga aqa sorgomq di sosim aqa ñam soqtoqnqom. Osim deqa iga ŋambile gaigai sqom. 
HEB.12.10	Gago mandam qaji abu naŋgi sokiñala sosib naŋgo segi areqalo dauryosib iga tingitgoqneb. Ariya Qotei a na iga tulaŋ aqaryaigwajqa deqa marsiq iga tingitgeqnu. Yim iga aqa segi kumbra boleq di sqajqa deqa. 
HEB.12.11	Bole, Qotei na iga tingitgwa maroqnsiq gulube egeqnaqa dena iga areboleboleigosaieqnu. Iga dena are gulubeigeqnu. Ariya bunuqna gulube dena iga tingitgimqa iga kumbra bole dauryqajqa geregere qalieosim siŋgilaqom. Osim deqa iga are lawo na sqom.
HEB.12.12	Deqa nuŋgo baŋ a siŋgila saiqoji sosim laesqas di niŋgi na olo siŋgilatosib wauoqniye. Nuŋgo siŋga dego laesqas di niŋgi olo siŋgila na tigelesoqniye. 
HEB.12.13	Tigelesosib gam bole dauryosib walweloqniye. Niŋgi degyqab di nuŋgo siŋga ugeqasai. Nuŋgo siŋga olo boleqas.
HEB.12.14	Niŋgi tamo kalil naŋgi ti koba na geregere lawo na sqajqa wauoqniye. Ariya kumbra bei dego niŋgi dauryiye. Kumbra agiende. Niŋgi nuŋgo segi jejamu Qotei yekritosib aqa segi kumbra boleq di sosib dauryoqniye. Tamo a Qotei aqa kumbra ti sqasai di a Tamo Koba Qotei unqa keresai. 
HEB.12.15	Niŋgi geregere ŋam atsib soqniye. Qotei a niŋgi qa are tulaŋ boleiyeqnu aqa kumbra di niŋgi qudei olo uloŋosib urato uge. Ŋamtaŋ oqsiq gei uge ateleŋeqnu dego kere nuŋgo ambleq di tamo bei a kumbra uge uge babtoqnimqa niŋgi na saidyiye. Tamo dena niŋgi gulube eŋgimqa niŋgi Qotei aqa ŋamgalaq di jiga ti so uge. 
HEB.12.16	Niŋgi na tamo naŋgi saidnjribqa naŋgi sambala kumbra yaib. Osib tamo naŋgi Qotei qoreiyqajqa dego saidnjriye. Agi nami Iso na Qotei qoreiyosiqa a aŋgro matu soqnej deqa are qalosaiosiq iŋgi bole kalil aqa abu na nami a yqajqa minjej qaji di bati qujai qa qariŋyosiq dena iŋgi awaiyosiq uyej. 
HEB.12.17	Niŋgi qalie, Iso a bunuqna aqa abu aqa iŋgi iŋgi di olo oqajqa marnaqa Qotei na a saidyej. Deqa a akamugetej. Ariya aqa kumbra yej qaji di a olo uratosim are bulyqajqa gam saiiyej.
HEB.12.18	Nami Israel naŋgi Sainai mana utru jojomyosib dia ŋamyuo ti ambru ti jagwa ti unoqneb. Naŋgo baŋ na mana di ojoqneb. Ariya was qu, niŋgi iŋgi iŋgi deq bosai. 
HEB.12.19	Manaq dia Israel naŋgi gul anjam quoqnsib Qotei aqa kakoro dego quoqneb. Osib ulaugeteb. Deqa naŋgi Moses minjeb, “Qotei a olo anjam bei mergaiq.” 
HEB.12.20	Naŋgi Qotei aqa anjam di qusib ulaugeteb. Agi Qotei na naŋgi endegsi minjrej, “Tamo bei kio wagme bei kio mana endeq oqimqa niŋgi a meniŋ na qalib moiem.” Qotei na naŋgi degsi minjrej. 
HEB.12.21	Manaq dia naŋgi iŋgi iŋgi di unsib deqa naŋgi tulaŋ ulaugeteb. Moses a segi dego mana deqa ulaosiq marej, “E segi ulaugetosim tulaŋ ginda gindaŋeqnum.”
HEB.12.22	Ariya niŋgi iŋgi iŋgi deq bosai. Niŋgi Saion manaq beleŋeb. Osib Qotei ŋambile unu qaji aqa segi qureq dego beleŋeb. Qure di agi Jerusalem bunuj laŋ goge di unu qaji. Niŋgi laŋ aŋgro tulaŋ gargekoba sisiyqa keresai naŋgi qa dego beleŋeb. 
HEB.12.23	Tamo naŋgi Qotei qa korooqnsib loueqnub qaji naŋgi qa dego niŋgi beleŋeb. Tamo naŋgi di Qotei aqa segi aŋgro matu tiŋtiŋ. Naŋgo ñam agi Qotei a laŋ qureq dia neŋgreŋyej unu. Niŋgi Qotei qa ti tamo naŋgi Qotei aqa segi kumbra tiŋtiŋ dauryeqnub qaji naŋgo qunuŋ qa ti beleŋeb. Tamo naŋgi di Qotei na une saiqoji qa minjrej deqa naŋgi tulaŋ bole unub. Niŋgi Qotei agi mondoŋ tamo uŋgasari kalil naŋgo une qa peginjrqas qaji a qa beleŋeb. 
HEB.12.24	Ariya niŋgi Yesus qa dego beleŋeb. Yesus agi Qotei aqa anjam bunuj siŋgilatqa osiqa Qotei ti iga ti gago ambleq di tigelejunu. Yesus aqa leŋ agi bileŋej qaji a qa dego niŋgi beleŋeb. Deqa bini leŋ dena niŋgi Qotei aqa anjam merŋgobuleqnu. Yesus aqa leŋ di tulaŋ bolequja. Deqa leŋ dena Abel aqa leŋ tulaŋ buŋyejunu. Anjam Abel aqa leŋ na iga mergobuleqnu qaji Qotei aqa anjam de ti keresai.
HEB.12.25	O was qu, niŋgi geregere ŋam atiye. Qotei na niŋgi anjam merŋgoqnimqa niŋgi aqa anjam quqwa urato uge. Qotei a nami mandamq endi sosiqa Israel naŋgi anjam siŋgila na minjreqnaqa naŋgi quqwa uratoqneb. Deqa Qotei na naŋgi awai uge enjrej. Awai uge di naŋgi uratnjrqa keresai. Ariya bini Qotei a laŋ goge di sosiqa iga dego anjam siŋgila na mergeqnu. Deqa iga a qoreiyqom di a na iga awai tulaŋ ugedamu egwas. Awai uge di iga uratgwa keresai. 
HEB.12.26	Nami Qotei na Israel naŋgi anjam siŋgila na minjrnaqa aqa kakoro dena mandam reŋgiŋyej. Ariya bini a olo anjam endegsi iga mergeqnu, “Bunuqna bati qujai qa e olo mandam reŋgiŋyqai. Ariya e mandam segi reŋgiŋyqasai. E mandam ti laŋ ti ombla na reŋgiŋnjrqai.” 
HEB.12.27	A marej, “Bati qujai qa.” Deqa iga qalieonum, Qotei a mandam ti laŋ ti reŋgiŋnjrsimqa ariya iŋgi iŋgi kalil a nami atej qaji di taqal breinjrim naŋgi torei koboqab. Yim deqa iŋgi iŋgi a na reŋgiŋnjrqasai qaji di gaigai sqas.
HEB.12.28	Qotei a gago Mandor Koba sosiq iga taqatgeqnu. Iŋgi iŋgi kalil a na iga egej qaji di reŋgiŋqasai. Deqa iga Qotei biŋiyoqnsim kumbra a tulaŋ areareteqnu qaji dena a qa louoqnsim aqa ñam soqtoqnsim a qa ulaoqnsim aqa sorgomq di sqom. 
HEB.12.29	Iga degyqom. Di kiyaqa? Ŋamyuo na iŋgi iŋgi kalil koiteleŋeqnu dego kere gago Qotei a na tamo uŋgasari naŋgo une qa peginjrsim naŋgi tulaŋ padaltnjrougetqas.
HEB.13.1	Ariya Kristen was qu, bati gaigai niŋgi segi segi nuŋgo was naŋgi qalaqalainjroqniye. 
HEB.13.2	Qure bei qaji tamo naŋgi nuŋgo meq boqnib niŋgi na oqnsib geregereinjroqniye. Kumbra di niŋgi urataib. Niŋgi qalie, nami qure bei qaji tamo naŋgi nuŋgo moma qudei naŋgo meq beqnab tamo bole ede-goqnsib geregereinjroqneb. Ariya naŋgi tamo sai. Naŋgi Qotei aqa laŋ aŋgro. Nuŋgo moma naŋgi are qaleb, naŋgi tamo naŋgi gereinjreb. Di sai. Naŋgi laŋ aŋgro naŋgi gereinjreb.
HEB.13.3	Ariya Qotei aqa tamo uŋgasari qudei naŋgi tonto talq di unub. Deqa niŋgi naŋgi uratnjraib. Niŋgi naŋgi qa are qaloqnsib koba na tonto talq di sobulosib naŋgi geregereinjroqniye. Ariya jeu tamo naŋgi na Kristen tamo qudei naŋgi ugeugeinjroqnsib jaqatiŋ enjreqnub. Deqa niŋgi naŋgi qa dego are qaloqnsib koba na jaqatiŋ obuloqnsib naŋgi geregereinjroqniye. Di kiyaqa? Niŋgi naŋgi ti Kristen was qu deqa. Niŋgi qalie, niŋgi mandamq endi sonabqa jeu tamo naŋgi na niŋgi dego ugeugeiŋgeqnub.
HEB.13.4	Tamo a uŋatqajqa di kumbra bole. Uŋa a tamotqajqa di dego kumbra bole. Deqa niŋgi kumbra di ugetaib. Niŋgi kumbra di geregere taqatosib dena niŋgi Qotei aqa ŋamgalaq di jiga saiqoji sqab. Niŋgi qalie, tamo uŋgasari sambala kumbra yeqnub qaji naŋgi Qotei na awai uge enjrqas.
HEB.13.5	Niŋgi silali qa mamaulŋgaiq. Niŋgi endegsib maroqniye, “Iga silali ti iŋgi ti yala eqnum di kere.” Agi Qotei na iga segi segi endegsi mergej, “E ni uratmqasai. E ni qoreimqasai dego.” 
HEB.13.6	Deqa iga segi segi gago are siŋgilatosim endegsi maroqnqom,
HEB.13.6	“Tamo Koba Qotei a na e aqaryaibeqnu.
HEB.13.6	Deqa e ulaqasai.
HEB.13.6	Tamo bei na e ugetbqa keresai.”
HEB.13.7	Ariya was qu, niŋgi Kristen gate naŋgi qa are qaloqniye. Nami naŋgi Qotei aqa anjam palontsib niŋgi merŋgoqneb. Osib Qotei qa naŋgo areqalo siŋgilatoqnsib kumbra bole bole yoqnsib laqneb. Deqa niŋgi naŋgo kumbra deqa are qaloqnsib dauryoqniye.
HEB.13.8	Yesus Kristus a gaigai degsi unu. A nami soqnej, bini unu, bati gaigai degsi sqas. 
HEB.13.9	Deqa tamo qudei naŋgi bosib anjam utru segi segi na nuŋgo are tigeltetŋgibqa niŋgi naŋgo anjam di dauryaib. Osib Qotei aqa gam urataib. Qotei a iga qa are tulaŋ boleiyeqnu anjam dena iga gago are siŋgilatoqnqom. Tamo qudei naŋgo iŋgi uyo qa anjam mareqnub. Anjam di gisaŋ. Anjam di laŋa jejamu qa anjam. Deqa anjam dena iga gago are siŋgilatqa keresai. Tamo uŋgasari naŋgi iŋgi uyo qa anjam di dauryeqnub ariya kumbra dena naŋgi yala aqaryainjrosaieqnu.
HEB.13.10	Gago atra bijal bunuj unu. Atra tamo agi atra tal miligiq di waueqnub qaji naŋgi atra bijal bunuj dena iŋgi uyqa keresai. 
HEB.13.11	Atra tamo kokba naŋgi na wagme ñumoqnsib tamo uŋgasari naŋgo une kobotetnjrqa maroqnsib deqa wagme naŋgo leŋ oqnsib Warum Tulaŋ Getento Koba di miligiq gileqnub. Ariya wagme naŋgo damu di naŋgi olo osi aioqnsib qure qalaq di atsib koiteleŋeqnub. 
HEB.13.12	Dego kere Yesus a dego Jerusalem qure qalaq aisiq dia jaqatiŋ osiq aqa segi leŋ bilentosiq tamo uŋgasari naŋgi qa moiej. Aqa leŋ dena tamo uŋgasari naŋgi yansnjrimqa naŋgi Qotei aqa segi tamo uŋgasari boledamu sqajqa deqa marsiq naŋgi qa moiej. 
HEB.13.13	Deqa iga dego qure qalaq aioqnsim Yesus aqa areq di brantoqnsim a ñam uge osiq jemaiyej dego kere iga dego ñam uge oqnqom. 
HEB.13.14	Iga qalie, mandam endia qure unub di kalil koboqab. Deqa iga yauŋ tamo bul qure utru saiqoji laŋa unum. Ariya mondoŋ iga laŋ qureq oqsim dia gaigai sqom. Deqa iga qure deq oqwajqa tariŋeqnum. 
HEB.13.15	Deqa iga bati gaigai Yesus aqa ñam na Qotei aqa ñam soqtoqnqom. Iga kumbra degyoqnqom di iga Qotei atraiyobuloqnqom. Od, bati gaigai iga gago medabu na Qotei aqa ñam soqtoqnqom. 
HEB.13.16	Ariya niŋgi na tamo uŋgasari naŋgi kumbra bole bole enjroqniye. Naŋgi iŋgi qudei qa truquoqnibqa niŋgi na aqaryainjroqniye. Niŋgi kumbra di urataib. Niŋgi kumbra degyoqnqab di niŋgi Qotei atraiyobuloqnqab. Yim Qotei a nuŋgo kumbra deqa tulaŋ areboleboleiyoqnqas.
HEB.13.17	Nuŋgo Kristen gate naŋgi na nuŋgo qunuŋ taqateqnub. Deqa mondoŋ Qotei a naŋgo wau deqa nenemnjrimqa naŋgi kamba a minjqab. Deqa niŋgi naŋgo medabu geregere dauryoqnsib naŋgo sorgomq di soqniye. Niŋgi degyqab di naŋgi arebolebole na niŋgi taqatŋgwab. Naŋgi are gulube ti niŋgi taqatŋgwasai. Ariya naŋgi are gulube ti niŋgi taqatŋgwab di naŋgi na niŋgi geregere aqaryaiŋgwa keresai.
HEB.13.18	Niŋgi iga qa Qotei pailyoqniye. Iga qalieonum, iga Qotei aqa ŋamgalaq di are gulube saiqoji unum. Iga gaigai kumbra bole dauryqajqa are qaleqnum. 
HEB.13.19	Deqa ijo areqalo agiende. Niŋgi e qa pailyibqa Qotei na gam waqtetbimqa e niŋgi qa urur boqujatqai.
HEB.13.20	Gago Tamo Koba Yesus a gago Mandor Koba. A na kaja du du naŋgi geregere taqatnjreqnu. Aqa kaja du du agi iga. Aqa leŋ aiej dena a na Qotei aqa anjam bunuj gaigai sqas qaji di siŋgila-tej. Deqa Qotei agi iga are lawo egeqnu qaji a na Yesus subq na olo tigeltej. 
HEB.13.21	Qotei qujai di a na niŋgi siŋgilatŋgoqnimqa niŋgi aqa areqalo geregere dauryosib kumbra bole bole yoqniye. A gago are miligiq di wauoqnimqa iga Yesus Kristus aqa wau na kumbra kalil a tulaŋ areareteqnu qaji di yoqnsim sqom. Iga kalil bati gaigai aqa ñam soqtoqnqom. Bole.
HEB.13.22	O was qu, e na nuŋgo are siŋgilatetŋgwajqa deqa marsim anjam endi neŋgreŋyonum. Deqa niŋgi ijo anjam endi geregere qusib dauryoqniye. Di kiyaqa? E anjam truquyala neŋgreŋyonum deqa. 
HEB.13.23	E niŋgi endegsi merŋgwai. Gago was Timoti a tonto talq dena uratonab oqedej. Deqa a e qa urur bqas di aqo aiyel ombla na niŋgi qa bosim nuŋgwom.
HEB.13.24	Niŋgi na ijo kaiye anjam endi osib Kristen gate kalil naŋgi ti Qotei aqa tamo uŋgasari kalil naŋgi ti minjriye. Itali tamo qudei bosib endia unub qaji naŋgi na dego niŋgi kaiyeiŋgonub.
HEB.13.25	Qotei a niŋgi kalil qa are tulaŋ boleiyeme.
JAS.1.1	E Jems. E Qotei wo Tamo Koba Yesus Kristus wo naŋgo wau tamo. Niŋgi Israel naŋgo moma utru 12-pela naŋgo leŋ deqaji. Niŋgi nuŋgo segi segi qure utru uratosib jaraiosib sawa sawa kalil keretosib di unub. Deqa e na anjam endi neŋgreŋyosim niŋgi qa qariŋyonum. O was niŋgi kaiye.
JAS.1.2	O ijo was qu, gulube utru segi segi gargekoba niŋgi qa boqnimqa uŋgum niŋgi endegsib are qaloqniye, “Iga gulube deqa areboleboleigim sqom.” 
JAS.1.3	Gulube deqaji niŋgi qa boqnimqa niŋgi Yesus qa nuŋgo areqalo bole siŋgilatqab kio sai kio di Qotei a unqas. Niŋgi qalie, gulube dena niŋgi siŋgila eŋgoqnimqa niŋgi siŋgila na tigeloqnsib gulube qoboiyoqnqab. 
JAS.1.4	Ariya niŋgi bati gaigai siŋgila na tigeloqnsib gulube qoboiyoqniye. Yimqa nuŋgo kumbra di tulaŋ kobaoqnimqa niŋgi Qotei aqa kumbra bei qa truquqasai. Niŋgi aqa kumbra kalil qa tulaŋ kere na sqab.
JAS.1.5	Nuŋgo ambleq di tamo bei a powo qa truquosimqa a Qotei pailyem. Yimqa Qotei na a powo yqas. Niŋgi qalie, Qotei a gaigai tamo kalil naŋgi iŋgi bole bole enjreqnu. Naŋgi pailyeqnab a naŋgi qa olo ŋiriŋosaieqnu. 
JAS.1.6	Ariya tamo di a Qotei pailyqa osimqa a areqalo aiyeltaiq. Osim endegsi maraiq, “Qotei na iŋgi di ebqas kio sai kio?” A degsi maraiq. A Qotei qa aqa areqalo siŋgilatosim areqalo qujaitosim pailyem. Jagwa tigelosiq yuwal korkortoqnsiqa oqe aieqnu dego kere tamo areqalo aiyelteqnu qaji a bati bei aqa areqalo siŋgilatoqnsiqa olo bati bei aqa areqalo siŋgilatosaieqnu. 
JAS.1.7	Tamo deqaji naŋgi endegsib are qalaib, “Tamo Koba Qotei na e iŋgi bei ebqas.” Sai. Qotei na tamo deqaji naŋgi iŋgi bei enjrqasai. 
JAS.1.8	Tamo deqaji naŋgo areqalo niñaqejunu deqa naŋgi kumbra bei bei laŋa yeqnub. Naŋgi kumbra qujai dauryosaieqnub.
JAS.1.9	Nuŋgo ambleq di Kristen was bei a iŋgi tulaŋ saiqoji unu. Di uŋgum. A Qotei aqa ŋamgalaq di ñam koba ti unu. Deqa a areboleboleiyeme. 
JAS.1.10	Ariya tamo bei a ñoro koba ti unu. Di dego uŋgum. Qotei na aqa ñam olo aguq atimqa a dego arebolebolei-yem. Di kiyaqa? Tamo naŋgi ñoro koba koroiyqajqa arearetnjreqnu qaji naŋgi balamtamo aqa so bul mandamq endia sokiñalaysib moreŋqab. 
JAS.1.11	Iga qalie, seŋ oqsim kaŋkaŋamqa balamtamo aqa so laosim moiqas. Yim aqa wala bole di koboqas. Dego kere tamo naŋgi ñoro koba ti unub qaji naŋgi wauoqnsibqa bati qujai qa naŋgi urur moreŋosib koboqab.
JAS.1.12	Tamo naŋgi siŋgila na tigeloqnsib gulube qoboiyeqnub qaji naŋgi areboleboleinjreme. Di kiyaqa? Naŋgi gulube kalil di gotraŋyoqnsib siŋgila na tigelesqab di Qotei na awai boledamu enjrqas. Yim naŋgi ŋambile gaigai sqab. Agi Qotei a marej, a na tamo kalil a qalaqalaiyeqnub qaji naŋgi awai bole enjrqas. 
JAS.1.13	Tamo bei a une atqa are prugyimqa a endegsi maraiq, “E Qotei na are qametbqoqa une yonum.” A degsi maraiq. Tamo bei na Qotei aqa are qametim a une yqa keresai. Dego kere Qotei na tamo naŋgi une yqajqa are qametnjrosaieqnu. 
JAS.1.14	Gago segi segi are miligi tigeloqnsiqa iga titgeqnu. Gago segi areqalo uge na iga walawalaigoqnsiqa gisaŋgeqnu. Yim iga une atqajqa deqa. 
JAS.1.15	Ariya gago are miligi tigeleqnu di uŋa a gumaŋeqnu dego kere. Bunuqna uŋa a aŋgroteqnu dego kere gago are miligi tigeloqnsiqa une babteqnu. Yeqnaqa gago une di tulaŋ kobaeqnaqa iga moio gam tureqnum.
JAS.1.16	O ijo was bole, une aqa kumbra dena niŋgi gisaŋgaim deqa niŋgi une kalil uratiye. 
JAS.1.17	Iŋgi bole bole kalil iga eleŋeqnum qaji di tulaŋ boledamu. Iŋgi iŋgi kalil di laŋ goge dena branteqnaq iga laŋa eleŋeqnum. Qotei Abu riaŋ ti unu qaji a na iŋgi iŋgi di qariŋyeqnaqa gagoq aieqnu. Qotei Abu a kumbra bulbulyosaieqnu. A seŋ qunuŋ bul sai. Agi seŋ qunuŋ a olekobaoqnsiqa olo truqueqnu. Qotei a degyosaieqnu. 
JAS.1.18	A aqa segi areqalo na iga gereigej. Deqa a gago Abu. A aqa segi anjam bole na iga gereigej. Yim iga na iŋgi iŋgi kalil a gereinjrej qaji di buŋnjrsim naŋgo namoq di sqajqa deqa.
JAS.1.19	O ijo was bole, niŋgi ijo anjam endi geregere qalieosib soqniye. Niŋgi anjam bei marqa osib urur medabu waqtaib. Mati didaboqniye. Urur minjiŋ oqaiq. 
JAS.1.20	Di kiyaqa? Tamo naŋgi minjiŋ oqetnjreqnu qaji naŋgi Qotei aqa kumbra tiŋtiŋ dauryqa keresai. 
JAS.1.21	Deqa kumbra uge uge jigat kalil gaigai nuŋgoq di branteqnu qaji di niŋgi taqal waiyoqniye. Osib nuŋgo segi ñam aguq atoqnsib Qotei aqa anjam a nami nuŋgo are miligiq di atej unu qaji di niŋgi ojesoqniye. Ojesqab di Qotei a nuŋgo qunuŋ oqas. 
JAS.1.22	Ariya Qotei aqa anjam niŋgi ojejunub qaji di torei dauryoqniye. Laŋa qusib olo urataib. Niŋgi laŋa quqwab di niŋgi nuŋgo segi jejamu gisaŋyqab. 
JAS.1.23	Tamo bei a Qotei aqa anjam laŋa quoqnsiq olo dauryqa urateqnu di a tamo ya jeqiloq di aqa ulatamu uneqnu dego bul. 
JAS.1.24	A ya jeqiloq di aqa ulatamu unsim olo puluosim giloqnsim aqa ulatamu unqo qaji di olo are walyqas. 
JAS.1.25	Ariya Qotei aqa dal anjam a tulaŋ bole tiŋtiŋo. Dal anjam dena gago une aqa siŋgila kalil kobotetgeqnu. Deqa gago une dena iga olo titgosaieqnu. Tamo naŋgi Qotei aqa dal anjam di geregere peleiyoqnsib dauryoqnqab di Qotei a naŋgo wau kalil tulaŋ boletoqnqas. Ariya tamo naŋgi Qotei aqa dal anjam di laŋa qusib olo are walnjrqas di Qotei a naŋgo wau boletqasai.
JAS.1.26	Tamo bei a endegsi are qalqas, “E gaigai Qotei qa loueqnum. Deqa e Kristen tamo bole.” Ariya tamo di a aqa segi medabu geregere taqatosaieqnu. Aqa kumbra dena a na aqa segi jejamu gisaŋyeqnu. Deqa a Qotei qa loueqnu di a laŋa loueqnu. 
JAS.1.27	Iga Kristen tamo uŋgasari iga kumbra bole endeqaji yoqnqom. Iga na aŋgro mandum naŋgi ti uŋa qobul naŋgi ti geregereinjroqnsim naŋgo gulube kalil qoboiyetnjroqnqom. Osim iga gago segi walwel geregere taqatosim mandam endeqa kumbra jigat kalil uratekritqom. Iga kumbra degsi yoqnqom di iga Qotei aqa ŋamgalaq di Kristen tamo boledamu une saiqoji sqom.
JAS.2.1	O ijo was qu, e qalieonum, niŋgi gago Tamo Koba Yesus Kristus agi laŋ qa iŋgi iŋgi kalil taqatejunu qaji a qa nuŋgo areqalo siŋgilateqnub. Nuŋgo areqalo dego deqa e na niŋgi endegsi merŋgwai. Niŋgi tamo ñam ti naŋgi kumbra bole bole enjroqnsib olo tamo laŋaj naŋgi qoreinjroqnaib. 
JAS.2.2+JAS.2.3	E na niŋgi degsi merŋgonum. Di kiyaqa? Niŋgi qudei kumbra uge endeg-yeqnub. Ñoro tamo bei a gara tulaŋ boledamu na walaosim baŋriŋ gol na gereiyo qaji di jigsim nuŋgo Qotei tal miligiq gilimqa niŋgi aqa ñam soqtosib a geregereiyosib minjibqa awo jaram boleq di awoqas. Ariya tamo bei iŋgi iŋgi saiqoji unu qaji a gara jigat braŋo jigsimqa a dego Qotei tal miligiq gilimqa niŋgi aqa ñam ugetosib minjqab, “Ni qalaq di tigelesoqne” o “Ni mandamq di awo.” 
JAS.2.4	O was qu, niŋgi kumbra degyeqnub deqa niŋgi nuŋgo segi areqalo na tamo naŋgi laŋa peginjreqnub. Agi niŋgi tamo ñam ti naŋgi kumbra bole enjroqnsib olo tamo ñam saiqoji naŋgi kumbra uge enjreqnub. Nuŋgo areqalo uge dena niŋgi tamo naŋgi laŋa peginjreqnub. Niŋgi tamo kalil naŋgi turtnjroqnsib kumbra qujai enjroqnqab di kere.
JAS.2.5	O ijo was bole, niŋgi quiye. Qotei a tamo iŋgi iŋgi saiqoji unub qaji naŋgi qa osiqa giltnjrej. Yim naŋgi a qa naŋgo areqalo siŋgilaboletibqa a na naŋgi taqatnjrsim naŋgo Mandor Koba sqajqa deqa. Agi Qotei a nami endegsi marej, “Tamo uŋgasari e qalaqalaibeqnub qaji naŋgi e na taqatnjrsiy naŋgo Mandor Koba sqai.” Ariya mandam endeqaji tamo uŋgasari naŋgi mareqnub, “Tamo iŋgi iŋgi saiqoji unub qaji naŋgi tamo uge.” 
JAS.2.6	O was qu, nuŋgo kumbra di uge. Niŋgi na tamo iŋgi iŋgi saiqoji unub qaji naŋgo ñam aguq ateqnub. Niŋgi are qaliye. Tamo yai naŋgi na niŋgi ugeugeiŋgoqnsib nuŋgo jejamuq di une eŋgoqnsib niŋgi joqoqnsib anjam pegiyo tamo naŋgo ulatamuq dia niŋgi tigeltŋgeqnub? Tamo silali koba ti unub qaji naŋgi segi na kumbra di yeqnub. 
JAS.2.7	Qotei na aqa Ŋiri Kristus aqa ñam boledamu nuŋgoq di atej unu. Ariya tamo yai naŋgi na ñam di olo misiliŋyeqnub? Silali tamo naŋgi segi na degyeqnub.
JAS.2.8	Qotei a gago Mandor Koba unu. Aqa dal anjam bei nami endegsib neŋgreŋyeb unu, “Niŋgi nuŋgo segi jejamu gereiyeqnub dego kere nuŋgo was qu dego degsib gereinjroqniye.” O was qu, niŋgi dal anjam di dauryqab di niŋgi kumbra tulaŋ boledamu yqab. 
JAS.2.9	Ariya niŋgi na tamo qudei naŋgi kumbra bole enjroqnsib olo tamo qudei naŋgi qoreinjreqnub di niŋgi une ateqnub. Deqa dal anjam dena niŋgi endegsi merŋgwas, “Niŋgi dal anjam gotraŋyonub.” 
JAS.2.10	Tamo bei a dal anjam kalil dauryekritosim ariya qujai bole qujai grotqas di a dal anjam kalil grotekritqo. Deqa aqa jejamuq di gulube sqas. 
JAS.2.11	Iga qalie, Qotei a nami dal anjam endegsi marej, “Ni was bei aqa uŋa jejamu ojetaim.” Osiqa dego marej, “Ni tamo bei qalsim moiotaim.” Bole, ni was bei aqa uŋa jejamu ojetosaieqnum. Ariya ni tamo bei qalsim moiotqam di ni dal anjam grotonum. 
JAS.2.12	Niŋgi geregere endegsi poiŋgem. Qotei aqa dal anjam a gago une aqa siŋgila kobo-tetgwajqa deqa iga egej. Yim gago une na iga olo titgwasai. Qotei a dal anjam dena gago kumbra qa iga pegigwas. Deqa nuŋgo anjam maro ti nuŋgo kumbra ti di geregere taqatoqnsib Qotei aqa dal anjam aqa sorgomq di soqniye. 
JAS.2.13	Tamo bei a tamo naŋgi qa dulqasai di mondoŋ tamo peginjro batiamqa Qotei a kamba tamo deqa dulqasai. Ariya tamo bei a tamo naŋgi qa dulqas di mondoŋ tamo peginjro batiamqa Qotei a tamo deqa kamba dulosim aqa une kobotetqas.
JAS.2.14	Es ijo was qu, tamo bei a mareqnu, “E Kristus qa ijo areqalo siŋgilateqnum.” A degsi maroqnsiq ariya a kumbra bole bei yala babtosaieqnu. Laŋa medabu na anjam mareqnu. Deqa tamo di Qotei na oqasai. 
JAS.2.15+JAS.2.16	Kristen was bei a gara saiqoji o iŋgi saiqoji soqnimqa nuŋgo ambleq di was bei na minjqas, “Ni lawo na gilsim gara bei osim jigsim iŋgi uysim menetmim soqne.” A anjam segi laŋa minjqo deqa anjam dena kiersim a aqaryaiyqas? Keresai. 
JAS.2.17	Dego kere iga Kristus qa gago areqalo siŋgilatosim ariya iga kumbra bole bei babtqasai di iga laŋa siŋgilatonum.
JAS.2.18	Ariya tamo bei a endegsi marqas, “Tamo qudei naŋgi Kristus qa naŋgo areqalo siŋgilateqnub. Ariya tamo qudei naŋgi olo kumbra bole bole yeqnub.” Degsi marimqa e na kamba minjqai, “Ni Kristus qa ino areqalo siŋgilatqa maronum. Ariya ni kumbra bole bei babtosaieqnum. Deqa e kiersiy qalieqai, ni Kristus qa ino areqalo siŋgilateqnum? E qalieqa keresai. Ariya e Kristus qa ijo areqalo siŋgilatoqnsiy kumbra bole dego turtsiy yoqnqai di ni e nubsim merbqam, ‘Bole, ni Kristus qa ino areqalo bole siŋgilateqnum.’” 
JAS.2.19	Ni mareqnum, “Bole, Qotei a segi qujai unu.” Ni kere mareqnum. Ariya mondor uge naŋgi dego degsib maroqnsib Qotei ulaiyeqnub. 
JAS.2.20	Ni nanari tamo. Ni mareqnum, “E Kristus qa ijo areqalo siŋgilateqnum.” Ni degsi maroqnsim ariya ni olo kumbra bole bei babtosaieqnum. Deqa ni laŋa medabu na mareqnum. Ni ijo anjam di aqa utru poimqo e? Ariya ni que. 
JAS.2.21	Nami gago moma utru Abraham a na aqa aŋgro qujai Aisak osiq atra bijalq di atsiq Qotei atraiyej. Onaqa bati deqa Qotei a Abraham aqa kumbra di unsiqa minjej, “Ni ijo ŋamgalaq di tamo bole une saiqoji.” 
JAS.2.22	Niŋgi are qaliye. Abraham a Qotei qa aqa areqalo siŋgilatosiq kumbra bole dego turtsiq yej. Aqa areqalo Qotei qa siŋgilatej qaji de ti aqa kumbra bole ti aiyeltsiq dauryej. Deqa iga endegsi marqom. Abraham aqa kumbra bole yej qaji dena aqa areqalo Qotei qa siŋgilatej qaji di taqyosiq siŋgilatej. 
JAS.2.23	Agi Qotei aqa anjam bei nami endegsib neŋgreŋyeb unu, “Abraham a Qotei qa aqa areqalo siŋgilatej deqa Qotei na minjej, ‘Ni ijo ŋamgalaq di tamo bole une saiqoji.’” Osiqa Abraham kadoiyej. Anjam neŋgreŋyeb qaji di aqa damu agi brantej. 
JAS.2.24	Deqa niŋgi qalieonub, tamo naŋgi Kristus qa naŋgo areqalo siŋgilatoqnsib kumbra bole dego turtsib yeqnub qaji naŋgi Qotei aqa ŋamgalaq di tamo bole une saiqoji unub. Ariya tamo naŋgi Kristus qa naŋgo areqalo siŋgilatosib olo kumbra bole bei babtqasai di naŋgi Qotei aqa ŋamgalaq di tamo bole sqasai.
JAS.2.25	Niŋgi sambala uŋa Rahap a qa dego are qaliye. Rahap aqa kumbra bole agiende. Josua a na tamo aiyel naŋgi qariŋnjrnaqa Jeriko qureq gilnabqa qure deqaji tamo naŋgi na tamo aiyel naŋgi di ñumqa laqnab Rahap na naŋgi aiyel ulitnjrsiqa gam bei osornjrnaqa naŋgi jeu tamo naŋgi alelnjrsibqa jaraieb. Rahap a kumbra bole di yej deqa a Qotei aqa ŋamgalaq di uŋa bole une saiqoji soqnej. 
JAS.2.26	Iga qalie, tamo aqa jejamu a mondor ti sqasai di a moiqas. Dego kere tamo bei a Kristus qa aqa areqalo laŋa siŋgilatosim a olo kumbra bole bei babtqasai di a tamo moisiq aqa jejamu laŋa unu dego bul sqas.
JAS.3.1	O ijo was qu, nuŋgo ambleq di tamo gargekoba naŋgi Qotei aqa anjam plaltqa wau ojaib. Di kiyaqa? Mondoŋ tamo peginjrqa batiamqa Qotei na iga anjam plalto tamo gago wau di geregere tenemtosim iga pegigwas. 
JAS.3.2	Bati gargekoba iga kumbra guro guroyeqnum. Iga kalil degyeqnum. Ariya tamo bei aqa anjam maro qa grotqasai di a tamo bolequja. Deqa a na aqa baŋ ti siŋga ti jejamu ti dego geregere taqatoqnqas. 
JAS.3.3	Iga hos naŋgo medabuq di sil atoqnsim naŋgi titnjreqnam naŋgi iga daurgeqnub. Iga naŋgo medabu segi ojeqnam naŋgo jejamu dego iga daurgeqnu. 
JAS.3.4	Niŋgi qobuŋ uniye. Qobuŋ a tulaŋ kobaquja. Ariya aqa kuñi tulaŋ kiñala. Ariya jagwa koba tigelosiq qobuŋ tutqa laqnaqa qobuŋ aqa abu na kuñi ojoqnsiq tingiteqnaq qobuŋ a dauryoqnsiq gileqnu. 
JAS.3.5	Dego kere gago medabu kiñala. Ariya a diq koba yeqnu deqa iga medabu waqtoqnsim gago segi ñam soqtoqnsim diqosim laqnum.
JAS.3.5	Iga qalie, ŋamyuo yusiq tulaŋ kobaqujaoqnsiq ŋamtaŋ kalil yueleŋeqnu. 
JAS.3.6	Gago medabu di ŋamyuo bul. A gago jejamu qa sarqei bei. Ariya medabu dena iga kumbra uge uge yoqnsim gago segi jejamu tulaŋ jigateqnum. Mondoŋ une tamo naŋgi ŋamyuo kobaq aisib padalqab dego kere gago medabu na gago so tulaŋ ugeugeiyeqnu. 
JAS.3.7	Tamo naŋgi na wagme kalil naŋgi taqatnjreqnub. Wagme mandamq di laqnub qaji ti qebari ti qe ti kalil tamo naŋgi na taqatnjreqnub. 
JAS.3.8	Ariya tamo bei na aqa segi medabu taqatqa keresai. Gago medabu na gaigai tigeloqnsiq anjam uge uge mareleŋeqnu. Amal na tamo naŋgi uñinjroqnsib moiotnjreqnub dego kere gago medabu na iga kumbra uge ugeq breigeqnu. 
JAS.3.9	Gago kumbra agiende. Iga gago medabu na gago Tamo Koba Abu Qotei aqa ñam soqtoqnsim olo puluoqnsim medabu qujai dena tamo uŋgasari naŋgi misiliŋnjreqnum. Tamo uŋgasari naŋgi di Qotei na gereinjrsiqa aqa segi so boleq di atej. 
JAS.3.10	Ariya iga olo kumbra ugeteqnum. Agi iga gago medabu waqtoqnsim Qotei aqa ñam soqtoqnsim olo medabu qujai dena anjam uge mareqnum. O ijo was qu, gago kumbra di uge. 
JAS.3.11	Ya jumbum qujaiq dena ya bole ti ya uge ti brantqa keresai. 
JAS.3.12	O ijo was qu, qura a na oliv aqa gei oqa kere e? Sil luwit a na qura aqa gei oqa kere e? Sai. Yuwal a dego ya bole bulyqa keresai.
JAS.3.13	Nuŋgo ambleq di tamo qudei naŋgi areqalo bole ti powo ti unub kio? Tamo deqaji qudei naŋgi sosibqa naŋgo walwel bole yoqnebe. Naŋgi diqoqnsib naŋgo segi ñam soqtoqnaib. Naŋgi areqalo bole ti powo ti sosib kumbra bole bole yoqnebe. Yim tamo naŋgi naŋgo kumbra di unsib marqab, “Naŋgi tamo bole.” 
JAS.3.14	Ariya niŋgi tamo qudei naŋgi qa laŋa are ugeiŋgim nuŋgo segi ñam soqtqa are qaloqnqab di niŋgi areqalo bole ti powo ti sqa keresai. Niŋgi nuŋgo kumbra uge deqa areboleboleiŋgaiq. Niŋgi areboleboleiŋgwas di niŋgi gisaŋ kumbra dauryosib Qotei aqa anjam bole olo ugetqab. 
JAS.3.15	Niŋgi degyqab di niŋgi powo bole ti sqasai. Niŋgi powo uge ti sqab. Powo deqaji laŋ goge dena bosai. Di mandam qaji powo. Di gago areqalo namij aqa powo. Powo di aqa abu Satan a segi. 
JAS.3.16	Niŋgi quiye. Tamo qudei naŋgi tamo qudei naŋgi qa are ugeinjreqnaqa naŋgo segi ñam soqtqa are qaleqnub. Deqa naŋgi so ugeq di sosib kumbra uge uge yeqnub. 
JAS.3.17	Ariya tamo naŋgi Qotei aqaq dena areqalo bole ti powo ti eqnub qaji naŋgi kumbra tulaŋ boledamu yeqnub. Naŋgi kumbra jigat dauryosaieqnub. Naŋgi lawo na sosib tamo naŋgi jiŋga na gereinjroqnsib naŋgi qa duloqnsib kumbra bole bole enjreqnub. Naŋgi na tamo kalil naŋgi turtnjroqnsib kumbra qujai enjreqnub. Naŋgi gisaŋoqnsib laŋa babaŋ na kumbra bole dauryosaieqnub. Naŋgi bole dauryeqnub. 
JAS.3.18	Iga kalil areqalo qujaitosim lawo na sqom di iga kumbra bole tiŋtiŋ babtoqnqom. Iŋgi meli branteqnu dego kere.
JAS.4.1	O was qu, kiyaqa niŋgi segi segi anjam na qotoqnsib ŋiriŋkobaeqnub? Utru agiende. Niŋgi nuŋgo segi jejamu qa areboleboleiŋgeqnaqa kumbra uge uge yqajqa are prugŋgeqnu. Kumbra di nuŋgo jejamu qa sarqei kalilq di siŋgila na waueqnu. Utru deqa niŋgi anjam na qotoqnsib ŋiriŋkobaeqnub. 
JAS.4.2	Niŋgi iŋgi iŋgi koba oqajqa tulaŋ arearetŋgeqnu. Ariya niŋgi iŋgi di osaieqnub. Deqa niŋgi tamo ñumeqnub. Niŋgi iŋgi iŋgi oqajqa mamaulŋgeqnu. Ariya niŋgi osaieqnub. Deqa niŋgi ŋiriŋko-baoqnsib qoto tigelteqnub. Niŋgi iŋgi iŋgi qa Qotei pailyo-saieqnub. Utru deqa niŋgi osaieqnub. 
JAS.4.3	Niŋgi iŋgi iŋgi qa Qotei pailyoqnsib ariya niŋgi osaieqnub. Di kiyaqa? Niŋgi areqalo uge na Qotei pailyeqnub deqa. Niŋgi nuŋgo segi jejamu qa arebole-boleiŋgoqnim sqajqa deqa maroqnsib iŋgi iŋgi di oqajqa are qaleqnub. 
JAS.4.4	Uŋa bei na aqa gumbuluŋ uratosiq olo tamo bei ombla sambala kumbra yeqnub dego kere niŋgi Qotei uratobuloqnsib kumbra uge uge yeqnub. Niŋgi quiye. Tamo bei a mandam qa kumbra qa tulaŋ areboleboleiyqas di a olo Qotei jeutqas. Niŋgi di qaliesai kio? Deqa tamo bei na mandam qa kumbra kadoiyqas di a Qotei ti jeu sqas. 
JAS.4.5	Agi Qotei aqa anjam bei nami endegsib neŋgreŋyeb unu, “Qotei a na aqa Mondor Bole gago are miligiq di atej unu. Mondor di a iga qa tulaŋ areareteqnu. Deqa iga a qoreiyqom di a are ugeiyqas.” O was qu, anjam di laŋa sa anjam niŋgi degsib are qalonub kio?
JAS.4.6	Ariya Qotei a iga qa are tulaŋ boleiyeqnu. Deqa aqa anjam bei nami endegsib neŋgreŋyeb unu, “Tamo naŋgi naŋgo segi ñam soqteqnub qaji naŋgi Qotei na olo jeutnjreqnu. Ariya tamo naŋgi naŋgo segi ñam aguq ateqnub qaji naŋgi qa Qotei a olo are boleiyoqnsiq gereinjreqnu.” 
JAS.4.7	Deqa was qu, niŋgi nuŋgo segi ñam aguq atoqnsib Qotei aqa sorgomq di geregere soqniye. Sosib Satan gotraŋyoqniye. Yimqa Satan a na niŋgi uratŋgosim ulaŋqas. 
JAS.4.8	Niŋgi Qotei jojomyoqnibqa a kamba dego niŋgi jojomŋgoqnqas. O une tamo, niŋgi quiye. Tamo naŋgi naŋgo baŋ yansoqnsib jiga koboteqnub dego kere niŋgi nuŋgo are miligi gereiyoqnsib bulyoqniye. Niŋgi qudei areqalo aiye aiyelteqnub. Deqa niŋgi nuŋgo areqalo uge di olo uratoqnsib nuŋgo are miligi yansoqniye. 
JAS.4.9	Niŋgi are gulubeiŋgim akamuge-toqniye. Niŋgi tamo kikieqnub qaji nuŋgo kiki uratosib olo akamoqniye. Niŋgi tamo areboleboleiŋgeqnu qaji nuŋgo arebolebole di dego kobotosib olo tulaŋ are gulubeiŋgoqneme. 
JAS.4.10	Osib niŋgi Tamo Koba Qotei aqa ŋamgalaq dia nuŋgo segi ñam aguq atoqniye. Niŋgi degyqab di Qotei na olo nuŋgo ñam soqtetŋgwas.
JAS.4.11	O was qu, niŋgi na Qotei aqa tamo uŋgasari naŋgi uge qa minjraib. Tamo bei na aqa was naŋgi uge qa minjrsim naŋgo jejamuq di une qametnjrqas di a dal anjam dego uge qa marsiq qamqo. Niŋgi dal anjam uge qa marsib qamqab di niŋgi dal anjam aqa sorgomq di sqa uratonub. Osib laŋa pegiyonub. 
JAS.4.12	Qotei a segi na dal anjam babtej deqa a na qujai gago une qa iga pegigwa kere. A na qujai tamo naŋgi eleŋqa kere. A na qujai naŋgi padaltnjrqa kere. Deqa niŋgi tamo kiero deqa niŋgi nuŋgo was naŋgo jejamuq di une qametnjreqnub? Di kumbra uge.
JAS.4.13	Niŋgi qudei endegsib mareqnub, “Bini kio nebe kio iga qure beiq gilsim dia wausau qujai sosim silali qa wauosim olo bqom.” 
JAS.4.14	Niŋgi degsib mareqnub. Ariya nebe kumbra kie nuŋgoq di brantqas di niŋgi qalieqa keresai. Niŋgi ŋam qurem bul sokiñalayosib koboqab. 
JAS.4.15	Deqa niŋgi endegsib maroqniye, “Tamo Koba Qotei a na marimqa iga ŋambile sqom. Sosim iga kumbra kie yqa are qalsim yqom.” 
JAS.4.16	Ariya niŋgi olo nuŋgo segi ñam soqtoqnsib nuŋgo segi wau qa diqoqnsib laqnub. Nuŋgo kumbra di uge. 
JAS.4.17	Ni geregere are qale. Ni kumbra bole qa qalieosim ariya ni dauryqasai di ni une yonum.
JAS.5.1	Niŋgi tamo uŋgasari ñoro koba ti unub qaji niŋgi quiye. Bunuqna gulube kokba niŋgi qa bqas. Niŋgi deqa are qalsib akamkobaoqniye. 
JAS.5.2	Nuŋgo ñoro ti wala ti kalil ugeeleŋej. Sisimbiŋ na nuŋgo gara kalil dego ugeugeiyej. 
JAS.5.3	Nuŋgo gol ti silva ti di baisuwi na ugetej. Deqa mondoŋ baisuwi dena nuŋgo une boleq atsim ŋamyuo bulosim nuŋgo jejamu koitsim ugeugeiyqas. Niŋgi ñoro koba laŋa koroiyeb unu deqa diŋo batiamqa niŋgi awai uge oqab. 
JAS.5.4	Niŋgi quiye. Nuŋgo wau tamo naŋgi nuŋgo wau miligiq dena iŋgi meli gentosib nuŋgo baŋq di ateqnab niŋgi na kamba olo naŋgi gisaŋnjroqnsib awai oto nuŋgo segi qa getentoqnsib oto segi naŋgi enjreqnub. Deqa naŋgi endegsib Qotei pailyeqnub, “O Tamo Koba Qotei, naŋgi iga kumbra uge degsib egeqnub deqa ni na kamba naŋgi awai uge enjrime.” Yeqnaqa Qotei siŋgila koba ti unu qaji a naŋgo pail di queqnu. 
JAS.5.5	Niŋgi mandamq endia sosibqa gara bole bole jugoqnsib nuŋgo segi jejamu qa areboleboleiŋgeqnaqa iŋgi koba uyeqnub. Deqa kaja du du naŋgo jejamu diq diqeqnaq naŋgo mandor naŋgi na ñumeqnub dego kere mondoŋ Qotei na niŋgi dego luŋgwas. 
JAS.5.6	Nuŋgo kumbra uge bei agiende. Tamo naŋgi kumbra bole bole yeqnab niŋgi na kamba naŋgi une ti qa minjroqnsib ñumeqnub. Yeqnab naŋgi na kamba olo niŋgi lawo kumbra eŋgeqnub. Naŋgi na niŋgi kumbra uge bei eŋgosaieqnub.
JAS.5.7	Deqa was qu, niŋgi nuŋgo are miligi siŋgilatosib gulube qoboiyoqnsib Tamo Koba Yesus a olo bqajqa tariŋoqniye. Niŋgi tariŋqa asgiŋgaiq. Niŋgi qalie, wau lanja naŋgi asginjrosaieqnu. Naŋgi iŋgi yagoqnsib awa qa tariŋeqnub. Awa beqnaqa iŋgi melieqnaqa naŋgi iŋgi meli di oqnsib uyeqnub. 
JAS.5.8	Dego kere niŋgi dego nuŋgo are miligi siŋgilatosib gulube qoboiyoqniye. Tamo Koba Yesus a bqajqa bati jojomqo deqa niŋgi nuŋgo are miligi siŋgilatosib tariŋoqnsib soqniye.
JAS.5.9	O was qu, niŋgi Qotei aqa tamo uŋgasari naŋgi qa ŋiriŋoqnsib yomuoqnaib. Qotei na kamba nuŋgo une deqa niŋgi olo pegiŋgo uge. Niŋgi quiye. Une pegiyo tamo agi bqa jojomqo. A siraŋmeq di tigelejunu. 
JAS.5.10	O was qu, niŋgi Qotei aqa medabu o qaji tamo naŋgi qa are qaliye. Naŋgi Tamo Koba Qotei aqa ñam na anjam palontoqneb deqa jeu tamo naŋgi na naŋgi kumbra uge enjroqneb. Ariya naŋgi Qotei aqa anjam marqa ulaosaioqneb. Naŋgi naŋgo are miligi siŋgilatoqnsib gulube di qoboiyoqneb. 
JAS.5.11	Niŋgi quiye. Iga endegsi mareqnum, “Tamo naŋgi naŋgo are miligi siŋgilatoqnsib gulube qoboiyeqnub qaji naŋgi Qotei na taqatnjreqnu. Deqa naŋgi areboleboleinjreqnu.” Niŋgi Jop aqa kumbra qa nami queb. Jop a aqa are miligi siŋgilatosiq gulube kobaquja qoboiyesoqnej. Niŋgi qalie, bunuqna Tamo Koba Qotei na Jop olo boletej. Od, iga qalieonum, Tamo Koba Qotei a gaigai iga qa duloqnsiqa iga qa are boleiyeqnu.
JAS.5.12	O was qu, e anjam kobaquja bei unu. Anjam agiende. Niŋgi anjam bei marqa osibqa iŋgi bei na siŋgilataib. Niŋgi laŋ qure aqa ñam na anjam siŋgilataib. Niŋgi mandam aqa ñam na anjam siŋgilataib. Anjam boleamqa od qa mariye. Anjam bolesaiamqa said qa mariye. Niŋgi degyqab di Qotei na niŋgi awai uge bei eŋgwasai.
JAS.5.13	Nuŋgo ambleq di tamo qudei naŋgi gulube qoboiyeqnub kio? Degamqa niŋgi na minjribqa naŋgi naŋgo gulube deqa Qotei pailyoqnebe. Nuŋgo ambleq di tamo qudei naŋgi arebole-boleinjreqnu kio? Degamqa niŋgi na minjribqa naŋgi Qotei qa louoqnsib aqa ñam soqtoqnebe. 
JAS.5.14	Nuŋgo ambleq di tamo qudei naŋgi mainjreqnu kio? Degamqa niŋgi na minjribqa naŋgi Kristen gate naŋgi metnjrib bosib Tamo Koba Qotei aqa ñam na naŋgo gateq di baŋ atetnjrsib goreŋ bilentosib naŋgi qa pailyebe. 
JAS.5.15	Naŋgi Tamo Koba Qotei qa naŋgo areqalo siŋgilatosib pailyqab di a na naŋgo ma kobotosim naŋgi olo tigeltnjrqas. Osim naŋgi une ti soqnib a na naŋgo une kalil dego kobotetnjrqas. 
JAS.5.16	Deqa was qu, niŋgi nuŋgo segi segi une palontosib Kristen was qu naŋgi minjroqniye. Osib niŋgi segi segi qa pailyoqniye. Yim Qotei a na niŋgi boletŋgwas. Tamo naŋgi kumbra tiŋtiŋ yeqnub qaji naŋgo pail siŋgila koba. Deqa naŋgi pailyeqnab Qotei a quoqnsiqa naŋgi aqaryainjreqnu. 
JAS.5.17	Niŋgi Elaija qa are qaliye. A iga bul mandam tamo. Ariya a siŋgila na endegsi pailyej, “O Qotei, ni na laŋ getentimqa awa bqasai.” A degsi pailyonaqa Qotei na laŋ getentonaqa awa bosai. Degsi sonaq sonaq wausau qalub bei oto koboej. 
JAS.5.18	Ariya Elaija a olo pailyonaqa laŋ waqonaqa awa bej. Bosiq iŋgi iŋgi kalil melieleŋej.
JAS.5.19+JAS.5.20	O ijo was qu, nuŋgo ambleq di was bei a Qotei aqa anjam bole dauryqa uratimqa tamo bei na olo Qotei aqa anjam minjimqa a are bulyqas di tamo dena kumbra boledamu yqo. Niŋgi ijo anjam deqa geregere are qaliye. Tamo bei a une ti soqnimqa was bei na gilsim aqaryaiyimqa a gam uge di uratosim olo Qotei aqa areq bqas di was dena aqa qunuŋ moio sawaq dena oqo. Deqa tamo di a moiqasai. Qotei na aqa une gargekoba kobotetqas.
1PE.1.1	E Pita. Yesus Kristus na e qariŋbej deqa e aqa anjam marsim laqnum. E na anjam endi neŋgreŋyosim niŋgi Qotei aqa segi tamo uŋgasari niŋgi qa qariŋyonum. Niŋgi nuŋgo qure utru segi segi uratosib jaraiosib sawa sawa kalil keretosib unub. Niŋgi Pontus sawa ti Galesia sawa ti Kapadosia sawa ti Esia sawa ti Bitinia sawa ti dia unub. 
1PE.1.2	Tulaŋ nami Qotei Abu a niŋgi qa qalieosiq deqa niŋgi aqa segi tamo uŋgasari sqa marsiqa niŋgi giltŋgej. Qotei aqa Mondor Bole a na niŋgi Qotei aqa segi kumbra boleq di atimqa niŋgi nuŋgo jejamu Qotei yekritosib Yesus Kristus aqa anjam geregere dauryosib sqajqa deqa osiqa niŋgi aqaryaiŋgej. Yim Yesus aqa leŋ na niŋgi yansŋgimqa niŋgi Qotei aqa ŋamgalaq di une saiqoji sqajqa deqa. Qotei a niŋgi qa are tulaŋ boleiyimqa niŋgi geregere lawo na soqniye.
1PE.1.3	Iga gago Tamo Koba Yesus Kristus aqa Abu Qotei aqa ñam soqtoqnqom. Qotei a iga qa tulaŋ dulosiqa Yesus Kristus olo subq na tigeltej. Gam dena Qotei na iga ŋambile bunuj egej. Ŋambile bunuj dena iga siŋgilatgejunu deqa iga iŋgi bole bole Qotei na mondoŋ egwas qaji deqa tariŋoqnsim unum. 
1PE.1.4	Qotei na iga laŋ goge qaji ŋambile tulaŋ boledamu egwajqa deqa marsiq iga giltgej. Ŋambile di ugeqa keresai. A Qotei aqa ŋamgalaq di tulaŋ boledamu. A koboqa keresai dego. Qotei na ŋambile di laŋ goge dia gereiyetŋgej unu. Deqa mondoŋ niŋgi Qotei ombla laŋ qureq di sosib ŋambile di oqab. 
1PE.1.5	Niŋgi Kristus qa nuŋgo areqalo siŋgilateqnub deqa Qotei aqa siŋgila kobaquja na niŋgi taqatŋge-junu. Qotei a na niŋgi eleŋam niŋgi bole sqajqa deqa are qaleqnu. Deqa mondoŋ diŋo batiamqa aqa kumbra di brantim niŋgi unqab.
1PE.1.6	Qotei na niŋgi oqas aqa kumbra deqa niŋgi are qaloqnsib tulaŋ areboleboleiŋgeqnu. Ariya bini gulube utru segi segi na niŋgi jaqatiŋ eŋgeqnu. Di uŋgum. Sokiñala gulube di olo koboqas. 
1PE.1.7	Niŋgi gulube eqnub dena Qotei a nuŋgo areqalo uneqnu. Niŋgi Kristus qa nuŋgo areqalo bole siŋgilateqnub kio sai kio di Qotei a uneqnu. Iga qalie, gol a iŋgi tulaŋ boledamu. Ariya tamo naŋgi ŋamyuo na gol koitoqnsib dena qalieeqnub, gol di bole kio sai kio. Dego kere nuŋgo areqalo Kristus qa siŋgilateqnub qaji di tulaŋ bolequja. Areqalo dena gol tulaŋ buŋyejunu. Di kiyaqa? Gol a ugeosim koboqas. Deqa gulube bei bei niŋgi qa boqnsim dena niŋgi osorŋgwas, niŋgi Kristus qa nuŋgo areqalo bole siŋgila-teqnub. Niŋgi bole siŋgilatqab di mondoŋ diŋo batiamqa Yesus Kristus a boleq dosim bati deqa a niŋgi qa tulaŋ areboleboleiyim ñam kobaquja niŋgi eŋgwas. 
1PE.1.8	Niŋgi nami Kristus unosaioqneb. Ariya niŋgi a tulaŋ qalaqalaiyeqnub. Niŋgi bini a unosaieqnub. Ariya niŋgi a qa nuŋgo areqalo siŋgilatoqnsib a qa tulaŋ arebo-leboleiŋgeqnu. Nuŋgo arebolebole dena mandam qaji arebolebole kalil tulaŋ buŋyejunu. Nuŋgo arebolebole di aqa utru iga na dauryosim ubtqa keresai. 
1PE.1.9	Ariya niŋgi Kristus qa nuŋgo areqalo siŋgilateqnub deqa Qotei na niŋgi oqas.
1PE.1.10	Nami Qotei aqa medabu o qaji tamo naŋgi kumbra bole kalil Qotei na niŋgi bini eŋgeqnu qaji deqa anjam maroqneb. Naŋgo anjam di aqa utru naŋgi qalieqa osib deqa geregere ŋamoqnsib wauoqneb. 
1PE.1.11	Kristus aqa Mondor a naŋgo are miligiq di sosiqa naŋgo medabuq na anjam endegsi babtosiq maroqnej, “Bunuqna Kristus a jaqatiŋ osim moiqas. Moisim olo subq na tigelosim laŋ qureq oqsim dia a ñam koba ti sqas.” O was qu, Qotei aqa medabu o qaji tamo naŋgi endegsib nenemoqneb, “Kristus a bati gembu bqas? Kumbra kie namoqna brantim Kristus a bunuqna bqas?” 
1PE.1.12	Ariya Qotei a na naŋgi kamba endegsi minjrej, “Anjam niŋgi mareqnub qaji di aqa damu nuŋgo bati qa brantqasai. A bunuqna brantqas.” O was qu, Qotei na niŋgi oqajqa anjam di Qotei aqa medabu o qaji tamo naŋgi maroqneb. Ariya bunuqna Qotei na aqa Mondor Bole qariŋyonaqa laŋ goge dena aisiq Qotei aqa anjam maro tamo naŋgi siŋgilatnjroqnej. Yeqnaqa naŋgi Kristus aqa anjam bole palontoqnsib niŋgi merŋgoqneb. Qotei aqa laŋ aŋgro naŋgi dego kumbra bole kalil Qotei na niŋgi eŋgeqnu qaji deqa geregere qalieqa osib utru ŋameqnub.
1PE.1.13	Deqa niŋgi gaigai ijo anjam di dauryqajqa are qaloqnsib nuŋgo walwel geregere taqatosib soqniye. Sosib Yesus Kristus qa nuŋgo areqalo siŋgilatoqnsibqa mondoŋ a olo laŋ qureq dena brantosim kumbra tulaŋ boledamu niŋgi eŋgwajqa deqa tariŋoqnsib soqniye. 
1PE.1.14	Sosib niŋgi aŋgro du du bulosib Qotei aqa anjam geregere qusib dauryoqniye. Nami niŋgi Qotei qaliesai deqa niŋgi areqalo uge uge dauryoqneb. Ariya bini niŋgi kumbra di olo dauryaib. Uratiye. 
1PE.1.15	Qotei a gaigai aqa segi kumbra boleq di sosiq dauryeqnu. Deqa niŋgi dego nuŋgo jejamu osib Qotei yekritosib aqa kumbra boleq di sosib walweloqniye. Utru deqa Qotei na niŋgi aqa segi tamo sqa marsiq niŋgi metŋgej. 
1PE.1.16	Agi Qotei aqa anjam bei nami endegsib neŋgreŋyeb unu, “Niŋgi nuŋgo jejamu osib e ebiye. Osib ijo kumbra boleq di sosib dauryoqniye. Di kiyaqa? E nuŋgo Qotei. E dego ijo segi kumbra boleq di sosim dauryeqnum.”
1PE.1.17	Niŋgi Qotei metoqnsib minjeqnub, “O gago Abu.” Abu di a gago ñam qa are qalsiq iga pegigosaieqnu. A gago segi segi kumbra unoqnsiq dena iga pegigeqnu. Deqa bati niŋgi mandamq endi sosibqa niŋgi endegsib maroqniye, “Mandam endi gago qure utru sai.” Degsib maroqnsib Qotei qa ulaoqnsib aqa sorgomq di geregere soqniye. 
1PE.1.18	Niŋgi qalie, nami niŋgi nuŋgo moma naŋgo kumbra uge uge dauryoqneb. Ariya Qotei a nuŋgo kumbra ugeq dena niŋgi olo awaiŋgej. Mandam qa ñoro ti gol ti silva ti koboqas qaji dena niŋgi awaiŋgosai. 
1PE.1.19	Kristus aqa leŋ aiej qaji dena niŋgi awaiŋgej. Kristus aqa leŋ di tulaŋ bolequja. Kristus aqa jejamuq di une bei saiqoji. Agi kaja du du nami Qotei atraiyoqneb qaji naŋgo jejamuq di yu bei saiqoji dego kere. 
1PE.1.20	Tulaŋ nami Qotei a mandam atosaisosiqa a Kristus qa qalieosiqa a giltej. Kristus na niŋgi awaiŋgwajqa deqa marsiq a giltej. Ariya bini bati endeqa diŋo bati jojomqo deqa Qotei a niŋgi qa osiqa Kristus qariŋyonaq bej. 
1PE.1.21	Kristus a na niŋgi aqaryaiŋgej deqa niŋgi Qotei qa nuŋgo areqalo siŋgilatosib unub. Kristus agi moinaqa Qotei na olo subq na tigeltosiqa metonaq a laŋ qureq oqsiq dia ñam kobaquja ej. Utru deqa niŋgi Qotei qa nuŋgo areqalo siŋgilatoqnsib anjam a nami marej qaji di aqa damu brantqajqa deqa tariŋoqnsib unub.
1PE.1.22	Niŋgi nami Qotei aqa anjam bole dauryoqneb. Kumbra dena niŋgi Qotei aqa ŋamgalaq di tamo bole une saiqoji soqneb. Utru deqa bini niŋgi na Qotei aqa tamo uŋgasari naŋgi tulaŋ qalaqalainjreqnub. Ariya kumbra di niŋgi olo torei siŋgilatosib nuŋgo Kristen was naŋgi siŋgila na qalaqalainjroqniye. 
1PE.1.23	Niŋgi iŋgi meli bunuj bulosib ŋambile bunuj eb. Iŋgi meli ugeqas qaji dena niŋgi ŋambile osai. Iŋgi meli gaigai sqas qaji dena niŋgi ŋambile eb. Iŋgi meli bunuj di Qotei aqa anjam. Anjam di ŋambile ti. A gaigai sqas. 
1PE.1.24	Agi Qotei aqa anjam bei nami endegsib neŋgreŋyeb unu, “Tamo uŋgasari kalil naŋgi mandamq endia bati olekoba sqasai. Naŋgi ñiŋ bul urur koboqab. Deqa naŋgo ñam balamtamo aqa so bulosim uloŋqas. Agi ñiŋ a gaigai kaŋgraŋeqnu. Balamtamo aqa so a sokiñalayoqnsiq uloŋeqnu. 
1PE.1.25	Ariya Tamo Koba Qotei aqa anjam a bati gaigai sqas.” O was qu, Qotei aqa anjam bole di agi aqa anjam maro tamo naŋgi palontoqnsib niŋgi merŋgoqneb.
1PE.2.1	Niŋgi ŋambile bunuj eb deqa niŋgi kumbra uge kalil uratiye. Gisaŋ anjam ti maqu kumbra ti are uge ti yomu anjam ti kalil di niŋgi torei uratekritiye. 
1PE.2.2	Iga qalie, aŋgro mom naŋgi muŋgum qaq uyqajqa qarnjreqnu. Dego kere niŋgi muŋgum qaq boledamu Qotei aqaq dena beqnu qaji di oqajqa are qaloqniye. Muŋgum qaq di agi Qotei aqa anjam. Muŋgum qaq di jiga bei saiqoji. Muŋgum qaq dena nuŋgo qunuŋ aqaryaiyimqa niŋgi tulaŋ boleosib siŋgilaqab. Yim Qotei na niŋgi oqas. 
1PE.2.3	Tamo Koba Yesus aqa kumbra a niŋgi qa yeqnu qaji di niŋgi uyo oneiyonub deqa niŋgi qalieonub, Tamo Koba Yesus a tamo tulaŋ boledamu.
1PE.2.4	Tamo Koba Yesus a tal aqa ai bul siŋgila na tigelejunu. Tal aqa ai di ŋambile unu. Niŋgi tal aqa ai deq boiye. Tal aqa ai di tamo uŋgasari naŋgi na unsibqa uge qa marsib taqal waiyeb. Ariya Qotei na olo tal aqa ai di giltosiqa marej, “Tal aqa ai di tulaŋ boledamu.” 
1PE.2.5	Niŋgi dego tal aqa ai bul ŋambile unub. Qotei na niŋgi aqa segi tal sqa marsiq deqa aqa Mondor aqa siŋgila na niŋgi gereiŋgeqnu. Yim niŋgi aqa segi atra tamo boledamu sosib Yesus Kristus aqa ñam na nuŋgo segi jejamu Qotei atraiyoqnib a niŋgi qa tulaŋ arearetoqnqajqa deqa.
1PE.2.6	Agi Qotei aqa anjam bei nami endegsib neŋgreŋyeb unu, “Niŋgi quiye. E na tal aqa ai qujai giltosim tal siŋgilatqajqa deqa tumaq di tigeltem unu. Tal aqa ai di tulaŋ bolequja. A siŋgila koba. E na Saion manaq dia tigeltem unu. Deqa tamo naŋgi tal aqa ai di osib naŋgo areqaloq di siŋgilateqnub qaji naŋgi jemainjrqasai.” 
1PE.2.7	O was qu, niŋgi Kristus qa nuŋgo areqalo siŋgilateqnub deqa niŋgi mareqnub, “Tal aqa ai di tulaŋ bolequja.” Ariya tamo naŋgi Kristus qa naŋgo areqalo siŋgilato-saieqnub qaji naŋgi tal aqa ai di uge qa mareqnub. Agi Qotei aqa anjam bei nami endegsib neŋgreŋyeb unu,
1PE.2.7	“Tal gereiyo qaji tamo naŋgi na tal aqa ai di arqsibqa uge qa marsib taqal waiyeb. Onaqa tal aqa ai di Qotei na olo osiq tumaq di tigeltej unu.”
1PE.2.8	Qotei aqa anjam bei dego nami endegsib neŋgreŋyeb unu, “Tamo qudei naŋgi tal aqa ai di quraqyoqnsib maŋgaleqnub.” O was qu, tamo naŋgi di Qotei aqa anjam gotraŋyeqnub. Utru deqa naŋgi tal aqa ai di quraqyoqnsib maŋgaleqnub. Naŋgi kumbra uge uge yeqnub deqa Qotei na naŋgi padaltnjrqas. Qotei a nami naŋgi qa degsi marej.
1PE.2.9	Ariya Qotei na niŋgi giltŋgej deqa niŋgi aqa segi tamo uŋgasari tiŋtiŋ unub. Niŋgi aqa atra tamo dego sosib a ombla mandor kokba tigelejunub. Osib niŋgi aqa segi kumbra boleq di sosib walweleqnub. Niŋgi aqa segi tamo sqa marsiq giltŋgej deqa niŋgi aqa kumbra bole kalil deqa mare mare laqnub. Nami niŋgi ambruq di soqneb deqa Qotei na niŋgi metŋgonaqa niŋgi ambru uratosib suwaŋoq beleŋeb. Suwaŋ di tulaŋ bolequja. 
1PE.2.10	Nami niŋgi tamo uŋgasari laŋaj soqneb. Ariya bini niŋgi Qotei aqa segi tamo uŋgasari unub. Nami Qotei a niŋgi qa are boleiyosaioqnej. Ariya bini a niŋgi qa are boleiyeqnu.
1PE.2.11	O ijo kadoi bole, nuŋgo qure bole agi laŋ goge di unu. Deqa niŋgi mandamq endia yauŋ tamo bulosib unub. Deqa e na niŋgi endegsi merŋgwai. Niŋgi nami nuŋgo areqalo namij dauryqajqa are prugŋgoqnej. Ariya areqalo namij di nuŋgo qunuŋ ti ombla qoteqnub. Deqa niŋgi nuŋgo areqalo namij di uratosib qoreiyiye. 
1PE.2.12	Bini niŋgi sawa bei bei qaji tamo naŋgo ambleq di sosib deqa niŋgi naŋgo ŋamgalaq dia kumbra bole bole dauryoqniye. Yimqa mondoŋ tamo uŋgasari peginjrqa batiamqa naŋgi nuŋgo kumbra bole di unsibqa naŋgo yomu anjam niŋgi qa maroqneb qaji di uratosib Qotei aqa ñam soqtoqnqab.
1PE.2.13	Niŋgi Tamo Koba Qotei qa are qaloqnsib deqa niŋgi tamo kokba ti sawa taqato qaji tamo naŋgi ti mandor kokba ti naŋgo anjam dauryoqniye. 
1PE.2.14	Osib gate kokba naŋgo anjam dego niŋgi dauryoqniye. Gate kokba naŋgi agi mandor kokba naŋgi na wau enjreqnab giloqnsib tamo naŋgi kumbra uge uge yeqnub qaji naŋgi kamba awai uge enjreqnub. Osib tamo naŋgi kumbra bole bole yeqnub qaji naŋgo ñam olo soqtetnjreqnub. 
1PE.2.15	Qotei aqa areqalo agiende. Niŋgi kumbra bole segi yoqnibqa nanari tamo niŋgi yomuiŋgeqnub qaji naŋgi nuŋgo kumbra bole di unsibqa naŋgo anjam uge di olo uratosib mequmesqab. 
1PE.2.16	Bole, mandam tamo bei na niŋgi taqatŋgosaieqnu. Kristus a segi na niŋgi taqatŋgeqnu. Niŋgi degsib are qalsib walweloqniye. Ariya niŋgi endegsib are qalaib, “Mandam tamo bei na iga taqatgosaieqnu deqa uŋgum, iga kumbra uge yoqnqom.” Niŋgi degsib are qalaib. Niŋgi Qotei aqa wau tamo deqa niŋgi kumbra bole na walweloqniye. 
1PE.2.17	Osib niŋgi tamo kalil naŋgi kumbra bole enjroqniye. Osib Qotei aqa tamo uŋgasari naŋgi qalaqala-injroqniye. Niŋgi Qotei ulaiyoqnsib aqa sorgomq di soqniye. Sosib mandor kokba naŋgo ñam soqtoqniye.
1PE.2.18	O kaŋgal tamo, nuŋgo wau qa gate naŋgi na niŋgi taqatŋgoqnibqa niŋgi naŋgo sorgomq di sosibqa naŋgo anjam geregere dauryoqniye. Wau qa gate agi niŋgi kumbra bole eŋgeqnub qaji naŋgo anjam segi dauryoqnaib. Wau qa gate qudei niŋgi ugeugeiŋgeqnub qaji naŋgo sorgomq di dego soqniye. 
1PE.2.19	Od, niŋgi Qotei qa ulaosib wauabqa nuŋgo wau qa gate naŋgi laŋa jaqatiŋ eŋgibqa di uŋgum. Niŋgi jaqatiŋ di qoboiyoqniye. Yimqa Qotei a nuŋgo kumbra deqa tulaŋ areboleboleiyoqnqas. 
1PE.2.20	Ariya niŋgi kumbra uge yibqa nuŋgo wau qa gate naŋgi deqa niŋgi luŋgib niŋgi jaqatiŋ qoboiyqab di Qotei a niŋgi awai bole eŋgwasai. Ariya niŋgi kumbra bole yibqa nuŋgo wau qa gate naŋgi na olo niŋgi luŋgib niŋgi jaqatiŋ qoboiyqab di Qotei a nuŋgo kumbra deqa tulaŋ areboleboleiyqas.
1PE.2.21	Qotei a niŋgi kumbra degyqa osiqa niŋgi metŋgej. Di kiyaqa? Kristus a segi dego niŋgi aqaryaiŋgwa osiqa jaqatiŋ qoboiyosiq moiej. Niŋgi kamba aqa kumbra di dauryosib jaqatiŋ oqnsib sqajqa deqa are qalsiqa aqa kumbra di niŋgi osorŋgej. 
1PE.2.22	Kristus a une bei yosaioqnej. Aqa medabu na gisaŋ anjam bei dego marosaioqnej. 
1PE.2.23	Agi jeu tamo naŋgi na Kristus misiliŋ-yoqnsib anjam uge uge minjoqneb. Ariya a deqa kamba anjam uge bei naŋgi minjrosaioqnej. Naŋgi na Kristus jaqatiŋ koba yeqnab a deqa kamba naŋgi olo jaqatiŋ enjrqajqa marosaioqnej. A aqa segi jejamu osiqa Qotei aqa baŋq di uratej. Qotei agi tamo kalil naŋgi kumbra bole tiŋtiŋ na peginjreqnu qaji. 
1PE.2.24	Kristus a gago une kalil qoboiyosiqa aqa segi jejamuq di atsiqa a ŋamburbasq di iga qa gaiŋej. Iga gago une kalil torei uratosim ŋambile sosim kumbra tiŋtiŋ yoqnqajqa deqa osiqa ŋamburbasq di iga qa gaiŋej. Jeu tamo naŋgi na Yesus qalougetosib jaqatiŋ koba yeb. Onaqa aqa jaqatiŋ dena a na iga olo boletgej.
1PE.2.25	Nami niŋgi kaja du du bul sosibqa nuŋgo segi areqalo na aleloqnsib laqneb. Ariya bini niŋgi olo Mandor Koba Yesus aqa areq bonub deqa a na nuŋgo qunuŋ geregere taqatejunu.
1PE.3.1	Dego kere niŋgi uŋgasari niŋgi dego nuŋgo tamo naŋgo sorgomq di soqniye. Ariya niŋgi qudei nuŋgo tamo naŋgi Qotei aqa anjam dauryosaiabqa di uŋgum niŋgi anjam bei minjraib. Niŋgi naŋgo ŋamgalaq di kumbra bole bole yibqa naŋgi unsibqa dena naŋgi are bulyqab. 
1PE.3.2	Di kiyaqa? Niŋgi kumbra tiŋtiŋ na walwelosib naŋgo sorgomq di geregere soqnib naŋgi di unsib marqab, niŋgi uŋgasari bole. 
1PE.3.3	Niŋgi nuŋgo jejamu walatqa are prugŋgoqnaiq. Niŋgi nuŋgo gate praŋyoqnsib wala bole gateq di jugoqnaib. Osib kolilei na nuŋgo jejamu walatoqnaib. Gara bole wala ti dego jugoqnaib. Iŋgi iŋgi di laŋa jejamu qa wala. 
1PE.3.4	Deqa niŋgi nuŋgo are miligi walatqa are qaloqniye. Are miligi aqa wala agiende. Niŋgi are bole na sosibqa tamo uŋgasari kalil naŋgi lawo na gereinjroqniye. Are miligi aqa wala di Qotei aqa ŋamgalaq di tulaŋ boledamu. Wala di ugeqa keresai. 
1PE.3.5	Agi Qotei aqa uŋgasari nami soqneb qaji naŋgi naŋgo are miligi degsib walatoqneb. Osib naŋgo segi jejamu Qotei yekritosib a qa tariŋoqneb. Osib naŋgo tamo naŋgo sorgomq di soqneb. 
1PE.3.6	Niŋgi Sara uniye. A na aqa tamo Abraham aqa anjam dauryoqnsiqa minjoqnej, “Ni ijo tamo koba.” Deqa uŋgasari, niŋgi Sara aqa kumbra di dauryosib kumbra bole yoqniye. Niŋgi ulaaib. Niŋgi kumbra bole yoqnqab di niŋgi Sara aqa aŋgro tiŋtiŋ sqab.
1PE.3.7	O tamo, niŋgi areqalo bole dauryosib nuŋgo uŋgasari naŋgi ti geregere soqniye. Nuŋgo uŋgasari naŋgi tamo sai. Naŋgi uŋa. Naŋgo jejamu siŋgila sai. Deqa niŋgi lawo na naŋgi kumbra bole bole enjroqniye. Uŋgasari naŋgi dego ŋambile gaigai sqab. Niŋgi degsib qalieosib deqa nuŋgo uŋgasari naŋgi gereinjroqniye. Niŋgi kumbra degyqab di iŋgi bei na nuŋgo pail getentqa keresai. Qotei a nuŋgo pail quoqnqas.
1PE.3.8	Ariya e na ijo anjam endi kobotqa osiy niŋgi endegsi merŋgwai. Niŋgi kalil koba na geregere are qujaitosib soqniye. Sosibqa tamo kalil naŋgi qa duloqnsib Qotei aqa tamo uŋgasari naŋgi dego qalaqalainjroqnsib naŋgi qa are boleiŋgoqneme. Osib nuŋgo segi ñam aguq atoqniye. 
1PE.3.9	Ariya tamo qudei naŋgi na niŋgi kumbra uge eŋgibqa niŋgi na kamba naŋgi kumbra uge enjraib. Naŋgi na niŋgi misiliŋgoqnsib anjam uge merŋgibqa niŋgi na kamba anjam uge minjraib. Niŋgi kamba naŋgi qa oqnsib Qotei pailyoqniye. Qotei a niŋgi kumbra degyqa osiqa niŋgi metŋgej. Deqa niŋgi kumbra bole degyibqa Qotei a na kamba niŋgi kumbra bole eŋgoqnqas.
1PE.3.10	Agi Qotei aqa anjam bei nami endegsib neŋgreŋyeb unu,
1PE.3.10	“Tamo bei a mandamq endia so bole sqa marsimqa a anjam uge bei maroqnaiq.
1PE.3.10	A gisaŋ anjam dego maroqnaiq.
1PE.3.11	A kumbra uge kalil torei qoreiyosim kumbra bole segi yoqneme.
1PE.3.11	Osim tamo uŋgasari kalil naŋgi koba na are qujaitosib kumbra bole yoqnqajqa siŋgilaoqneme.
1PE.3.12	Di kiyaqa? Tamo uŋgasari kumbra tiŋtiŋ yeqnub qaji naŋgi Tamo Koba Qotei na geregere taqatnjrejunu.
1PE.3.12	Osiqa naŋgo pail dego quetnjreqnu.
1PE.3.12	Ariya tamo uŋgasari kumbra uge uge yeqnub qaji naŋgi Tamo Koba Qotei na olo qoreinjreqnu.”
1PE.3.13	O was qu, niŋgi kumbra bole bole yqajqa siŋgilaoqnqab di tamo yai na niŋgi olo ugeugeiŋgwas? 
1PE.3.14	Bole, niŋgi kumbra tiŋtiŋ yibqa tamo qudei naŋgi na nuŋgo kumbra di unsib deqa jaqatiŋ eŋgwab di uŋgum. Niŋgi deqa areboleboleiŋgem. Naŋgi na niŋgi naŋgi ulainjrqajqa anjam bei merŋgibqa niŋgi naŋgi qa ulaaib. Osib are gulubeiŋgaiq. 
1PE.3.15	Niŋgi nuŋgo are miligiq di Kristus atsib sosibqa a segi qujai nuŋgo Tamo Koba degsib are qaloqniye. Yimqa tamo qudei naŋgi nuŋgo kumbra di unsib endegsib nenemŋgoqnqab, “Niŋgi iŋgi bole kie qa tariŋoqnsib deqa niŋgi tulaŋ areboleboleiŋgeqnu?” Degsib nenemŋgoqnibqa niŋgi na kamba olo naŋgi anjam minjrqajqa gam gereiysib soqniye. O was qu, niŋgi bati gaigai degyoqniye. 
1PE.3.16	Ariya niŋgi anjam siŋgila na minjraib. Niŋgi lawo kumbra na ti kumbra bole na ti naŋgi anjam minjroqniye. Osib niŋgi gaigai Qotei aqa ŋamgalaq di une saiqoji soqniye. Bole, niŋgi Kristus dauryoqnib jeu tamo naŋgi nuŋgo kumbra bole di unsib deqa niŋgi anjam uge merŋgoqnsib misiliŋgoqnqab. Ariya bunuqna naŋgi naŋgo anjam deqa olo jemainjrqas. 
1PE.3.17	Iga kumbra bole bole yoqnimqa Qotei na marim jeu tamo naŋgi na iga jaqatiŋ egoqnqab di kere. Ariya iga kumbra uge uge yoqnimqa tamo qudei naŋgi deqa jaqatiŋ egoqnqab di uge. Iga degyqasai.
1PE.3.18	Niŋgi Kristus qa are qaloqniye. Kristus a tamo tiŋtiŋo. Ariya a na tamo uŋgasari uge uge naŋgo sawa osiq naŋgo une qa osiq moiej. A na niŋgi joqsim Qotei aqaq oqwajqa deqa osiq niŋgi qa moiej. A bati qujai qa moiej deqa a olo moiqa keresai. A tamo bulyosiqa mandamq endi soqnej. Sonaqa jeu tamo naŋgi na a qalnab moiej. Ariya a olo subq na tigelosiqa a mondor ti soqnej. 
1PE.3.19	A mondor ti sosiqa a moio sawaq aisiq tamo nami moreŋeb qaji naŋgo mondor Qotei aqa anjam palontosiq minjroqnej. 
1PE.3.20	Noa aqa bati qa tamo naŋgi di Qotei aqa anjam gotraŋyoqneb. Bati deqa kumbra uge tulaŋ kobaej. Ariya Qotei a tamo naŋgo kumbra uge deqa naŋgi urur kambatnjrosaioqnej. A tariŋosiq sokobaiyonaqa Noa a qobuŋ kobaquja gereiyej. Gereiysiq koboonaqa tamo uŋgasari 8-pela segi qobuŋ gogetosib sonabqa awa koba bosiqa ya tulaŋ koba dej. Ariya tamo uŋgasari 8-pela naŋgi di Qotei na eleŋej deqa naŋgi bole soqneb. 
1PE.3.21	Dego kere niŋgi ya na yanso eb deqa Qotei a niŋgi dego eleŋej. A ya dena nuŋgo jejamu qaji jiga di yansetŋgosai. Niŋgi yanso eb bati deqa niŋgi Qotei pailyonab a na nuŋgo are miligi qaji jiga yansetŋgej. Qotei na Yesus Kristus olo subq na tigeltej gam dena a na niŋgi eleŋej. 
1PE.3.22	Onaqa Kristus a laŋ qureq oqej deqa bini a Qotei aqa baŋ woq di awejunu. Deqa laŋ aŋgro naŋgi ti laŋ qaji mondor kokba ti laŋ qaji siŋgila ti kalil naŋgi Kristus aqa sorgomq di unub.
1PE.4.1	Kristus a na aqa segi jejamu osiqa jaqatiŋ koba osiqa moiej. Dego kere niŋgi dego Kristus aqa areqalo di siŋgila na ojsib nuŋgo segi jejamu osib jaqatiŋ oqniye. Di kiyaqa? Tamo bei na aqa segi jejamu osim jaqatiŋ oqnqas di a une uratqas. 
1PE.4.2	Deqa a mandamq endia jejamu korbi sosimqa a aqa areqalo namij olo dauryqasai. A Qotei aqa areqalo segi dauryoqnqas. 
1PE.4.3	Niŋgi nami nuŋgo areqalo namij na walweloqnsib kumbra uge uge sawa bei bei qaji tamo naŋgi yqajqa tulaŋ arearetnjreqnu qaji di yoqneb. Sawa bei bei qaji tamo naŋgo kumbra uge agiende. Naŋgi sambala kumbra yeqnub. Osib kumbra uge uge yqajqa are prugnjreqnu. Qolo jigeeqnaqa naŋgi ya uge uyoqnsib alaŋkobai-yoqnsibqa nanarioqnsib laqnub. Osib Qotei aqa dal anjam gotraŋyoqnsib gisaŋ qotei naŋgi biŋinjreqnub. 
1PE.4.4	Niŋgi nami naŋgi daurnjroqnsib koba na kumbra uge uge deqaji yoqneb. Ariya bini niŋgi kumbra di uratonub deqa naŋgi na niŋgi nuŋgoqnsib tulaŋ prugugetoqnsib niŋgi misiliŋgeqnub. 
1PE.4.5	Ariya mondoŋ tamo naŋgi di Qotei aqa ulatamuq dia tigelosib naŋgo une di palontqab. Bati deqa Qotei na tamo ŋambile so qaji ti tamo moreŋo qaji naŋgi ti naŋgo kumbra qa peginjrsimqa naŋgi awai segi segi enjrqas. 
1PE.4.6	Utru deqa Kristus na aqa anjam bole palontosiq tamo uŋgasari nami moreŋeb qaji naŋgi minjroqnej. Bole, naŋgi moreŋeb. Agi tamo uŋgasari kalil une yeqnub qaji naŋgi moreŋeqnub. Ariya a na aqa anjam bole palontosiq naŋgi minjrej deqa naŋgi olo ŋambile osib Qotei bulosib mondor ti sqab.
1PE.4.7	Iŋgi iŋgi kalil koboqajqa bati agi jojomqo. Deqa niŋgi areqalo bole ti sosib nuŋgo kumbra kalil geregere taqatoqniye. Niŋgi degyqab di niŋgi Qotei pailyqa oqnsib geregere pailyoqnqab. 
1PE.4.8	E anjam kobaquja bei dego niŋgi merŋgit quiye. Niŋgi Qotei aqa tamo uŋgasari naŋgi tulaŋ qalaqalainjroqniye. Di kiyaqa? Qalaqalaiyo kumbra na une gargekoba kabutoqnsiqa tulaŋ buŋye-junu. 
1PE.4.9	Qotei aqa tamo uŋgasari naŋgi nuŋgo talq boqnibqa niŋgi naŋgi oqnsib geregereinjroqniye. Niŋgi naŋgi aqaryainjrqajqa are ugeiŋgaiq. 
1PE.4.10	Qotei a niŋgi segi segi kalil qa are tulaŋ boleiyosiq wau segi segi eŋgej. Deqa niŋgi segi segi Qotei aqa wau tamo boledamu sosibqa Qotei aqa tamo uŋgasari naŋgi qa wauoqnsib aqaryainjroqniye. 
1PE.4.11	Nuŋgo ambleq di tamo bei a anjam palontqa wau osimqa a Qotei aqa anjam geregere palontoqneme. Nuŋgo ambleq di tamo bei a tamo naŋgi aqaryainjrqajqa wau osimqa Qotei na a siŋgila yimqa a siŋgila dena wauoqneme. Yimqa wau kalil niŋgi yeqnub qaji di tamo naŋgi unsibqa Yesus Kristus aqa ñam na Qotei aqa ñam tulaŋ soqtoqnqab. Yesus Kristus a bati gaigai ñam koba ti siŋgila ti sqas. Bole.
1PE.4.12	O ijo was bole, gulube kobaquja bei ŋamyuo bulosiq niŋgi qa beqnu. Ariya niŋgi deqa tulaŋ prugosib endegsib are qalaib, “Gulube deqaji nami gagoq di brantosaioqnej.” Niŋgi degsib are qalaib. Qotei a nuŋgo areqalo tenemtqa osiq deqa gulube di qariŋyqoqa niŋgi qa bqo. 
1PE.4.13	Niŋgi gulube di eqnub deqa niŋgi Kristus aqa kumbra dauryeqnub. Agi Kristus a nami jaqatiŋ qoboiyej dego kere niŋgi dego jaqatiŋ qoboiyeqnub. Deqa niŋgi areboleboleiŋgim soqniye. Yimqa mondoŋ Kristus a ñam koba ti brantimqa bati deqa niŋgi olo tulaŋ areboleboleiŋgim sqab. 
1PE.4.14	Niŋgi Kristus aqa ñam ojejunub deqa jeu tamo naŋgi na niŋgi misiliŋgwab di uŋgum. Niŋgi deqa areboleboleiŋgem. Di kiyaqa? Niŋgi qalie, Qotei aqa Mondor ñam koba ti siŋgila ti unu qaji a na niŋgi beterŋgejunu deqa. 
1PE.4.15	Niŋgi geregere ŋam atsib soqniye. Niŋgi tamo ñumibqa kio bajiŋibqa kio kumbra uge yibqa kio tamo bei aqa wau ugetibqa kio tamo qudei naŋgi na nuŋgo kumbra di unsib deqa jaqatiŋ eŋgwab di uge. Niŋgi degyaib. 
1PE.4.16	Ariya tamo bei a Kristen tamo unu deqa a jaqatiŋ oqas a deqa jemaiyaiq. A ñam Kristen ojejunu deqa a tulaŋ areboleboleiyim Qotei aqa ñam soqtoqneme.
1PE.4.17	Iga Qotei aqa segi aŋgro tiŋtiŋ unum. Ariya iga pegigwajqa bati agi jojomqo. Qotei a namoqna iga pegigwas. Deqa iga qalieonum, tamo naŋgi Qotei aqa anjam bole gotraŋyeqnub qaji naŋgo une qa Qotei na awai tulaŋ ugedamu enjrqas. 
1PE.4.18	Agi Qotei aqa anjam bei nami endegsib neŋgreŋyeb unu, “Qotei a na tamo naŋgi kumbra tiŋtiŋ yeqnub qaji naŋgi eleŋqajqa wau koba. Deqa iga qalieonum. Tamo naŋgi Qotei qoreiyoqnsib une yeqnub qaji naŋgi a na eleŋqajqa olo tulaŋ wau koba.” 
1PE.4.19	Deqa was qu, Qotei na marimqa tamo qudei naŋgi jaqatiŋ oqab di uŋgum. Naŋgi naŋgo segi jejamu osib Qotei aqa baŋq di uratosib kumbra bole segi yoqnebe. Qotei a gago Abu. A segi na iga gereigej. Deqa a gaigai iga geregere taqatgoqnqas.
1PE.5.1	O Kristen gate, e niŋgi anjam endegsi merŋgwai. E dego Kristen gate deqa Kristus a ijo ŋamgalaq dia jaqatiŋ osiq moinaq e unem. Mondoŋ Kristus a olo siŋgila ti ñam koba ti brantimqa bati deqa Qotei na laŋ qure qa iŋgi bole bole e ti niŋgi ti egwas. Deqa Kristen gate, niŋgi wau endegyoqniye. 
1PE.5.2	Qotei aqa tamo uŋgasari naŋgi kaja du du bul deqa a na naŋgi joqsiqa nuŋgo baŋq di atej unub. Deqa niŋgi na naŋgi geregere taqatnjroqniye. Qotei na niŋgi wau di eŋgej deqa niŋgi are bole na wau di yoqniye. Tamo qudei naŋgi siŋgila na niŋgi waiŋgibqa niŋgi deqa wau di yaib. Niŋgi silali qa osib wau di yaib. Niŋgi are bole na wau di yoqniye. 
1PE.5.3	Niŋgi na Qotei aqa tamo uŋgasari naŋgi siŋgila na taqatnjraib. Qotei na naŋgi joqsiqa nuŋgo baŋq di atej unub deqa niŋgi kumbra bole na naŋgi taqatnjriye. Yimqa naŋgi nuŋgo kumbra di unsib niŋgi daurŋgwab. 
1PE.5.4	Niŋgi kumbra degyibqa mondoŋ kaja naŋgo Mandor Koba Yesus a laŋ qureq na olo brantimqa bati deqa niŋgi awai tulaŋ boledamu oqab. Awai di ugeqa keresai. Gaigai sqas.
1PE.5.5	O aŋgro wala, niŋgi Kristen gate naŋgo sorgomq di soqniye. Sosib niŋgi kalil nuŋgo segi ñam aguq atoqnsib Qotei aqa tamo uŋgasari naŋgo sorgomq di soqniye. Agi Qotei aqa anjam bei nami endegsib neŋgreŋyeb unu, “Tamo naŋgi naŋgo segi ñam soqteqnub qaji naŋgi Qotei na olo jeutnjreqnu. Ariya tamo naŋgi naŋgo segi ñam aguq ateqnub qaji naŋgi qa Qotei a olo are boleiyoqnsiq gereinjreqnu.” 
1PE.5.6	Deqa niŋgi nuŋgo segi ñam aguq atoqnsib Qotei agi siŋgila ti unu qaji aqa sorgomq di soqniye. Yimqa bati a nami giltej qaji di brantimqa a na nuŋgo ñam olo soqtetŋgwas. 
1PE.5.7	Qotei a gaigai niŋgi qa are qaleqnu. Deqa niŋgi gulube ti sosibqa nuŋgo gulube kalil di niŋgi osi giloqnsib Qotei aqa baŋq di uratoqniye.
1PE.5.8	Niŋgi nuŋgo segi walwel geregere taqatosib ŋam atsib soqniye. Bauŋ juwaŋ naŋgi tulaŋ leleŋoqnsib tamo ñumoqnsib uyeqnub dego kere nuŋgo jeu tamo Satan a na gaigai tamo uŋgasari naŋgi padaltnjrqajqa ŋamosiq laqnu. 
1PE.5.9	Ariya niŋgi Kristus qa nuŋgo areqalo siŋgilatoqnsib Satan gotraŋyoqniye. Niŋgi qalie, niŋgi jaqatiŋ eqnub dego kere Qotei aqa tamo uŋgasari sawa sawa kalilq di unub qaji naŋgi dego jaqatiŋ eqnub. 
1PE.5.10	Qotei a bati gaigai iga qa are tulaŋ boleiyeqnu. A Kristus Yesus aqa ñam na niŋgi metŋgej deqa mondoŋ niŋgi Kristus ombla aqa riaŋ ti so bole gaigai sqab. Deqa niŋgi mandamq endia sokiñala jaqatiŋ oqnsib koboamqa Qotei a na niŋgi olo boletŋgsim siŋgilatŋgimqa niŋgi gaigai siŋgila na tigelesqab. 
1PE.5.11	Qotei a bati gaigai siŋgila koba ti sqas. Bole.
1PE.5.12	Anjam truquyala endi Sailas na e aqaryaibosiqa neŋgreŋyosiq niŋgi qa qariŋyqo. E qalieonum, Sailas a gago Kristen was bole. O was qu, Qotei a niŋgi qa are tulaŋ boleiyeqnu. E segi qalieo-num, Qotei a bati gaigai aqa kumbra di niŋgi osorŋgeqnu. E aqa kumbra deqa osim anjam endi neŋgreŋyonum. Deqa ijo anjam endena e na nuŋgo are tigeltetŋgitqa niŋgi siŋgila na tigelesoqniye.
1PE.5.13	Kristen was qu Babilon qureq dia Qotei qa loueqnub qaji naŋgi na niŋgi kaiyeiŋgonub. Agi naŋgi ti niŋgi ti Qotei na giltŋgej. Ariya Mak a dego niŋgi kaiyeiŋgwo. Mak a ijo aŋgro bul. 
1PE.5.14	Niŋgi na nuŋgo Kristen was kalil naŋgi segi segi kundoqnjriye. Osib kumbra dena niŋgi na naŋgi tulaŋ qalaqalainjroqniye.
1PE.5.14	Niŋgi kalil Kristus beteryejunub deqa niŋgi lawo na soqniye.
2PE.1.1	E Saimon Pita. E Yesus Kristus aqa wau tamo. A na e qariŋbej deqa e aqa anjam marsim laqnum. Kristus a gago Qotei. A na iga padalo sawaq dena eleŋej. Niŋgi ti iga ti gago areqalo qujai. Agi iga kalil Yesus qa gago areqalo siŋgilateqnum. Yesus Kristus a kumbra tiŋtiŋ yeqnu qaji tamo. Aqa kumbra dena niŋgi a qa nuŋgo areqalo siŋgilateqnub. Agi iga a qa gago areqalo siŋgilateqnum dego kere. 
2PE.1.2	Niŋgi Qotei wo gago Tamo Koba Yesus wo naŋgi qa bole qalieonub. Deqa Qotei a niŋgi qa are tulaŋ boleiyimqa niŋgi geregere lawo na soqniye.
2PE.1.3	Yesus Kristus a segi Qotei. A siŋgila koba ti unu. Aqa siŋgila dena a na gago ŋambile siŋgilatetgwajqa deqa marsiq iŋgi iŋgi tulaŋ boledamu iga egej. Aqa kumbra dena a na iga aqaryaigej deqa iga Qotei aqa kumbra geregere dauryeqnum. Iga Kristus qa bole qalieonum deqa iga kumbra degyeqnum. Aqa segi ñam koba na ti aqa siŋgila na ti aqa kumbra bole na ti a na iga metgej. 
2PE.1.4	Osiqa laŋ goge qaji iŋgi bole bole kalil a nami iga egwa marej qaji di iga egej. Are prugwajqa kumbra mandamq endi tulaŋ koba unu. Kumbra dena iga ugeugeigeqnu. Ariya Kristus a na laŋ goge qaji iŋgi bole bole di iga egej. Aqa kumbra dena a na niŋgi aqaryaiŋgimqa niŋgi kumbra uge uge kalil di uratosib ŋambile osib Qotei aqa segi kumbra bole ti soqniye.
2PE.1.5	Niŋgi deqa are qaloqnsib kumbra bole bole yqajqa siŋgilaoqnsib dena nuŋgo areqalo Kristus qa bole siŋgilatoqniye. Osib dena niŋgi Qotei qa bole qalieosib soqniye. 
2PE.1.6	Osib dena niŋgi nuŋgo jejamu aqa kumbra geregere taqatesoqniye. Osib dena niŋgi gulube qoboiyoqnsib siŋgila na tigelesoqniye. Osib dena niŋgi Qotei aqa segi kumbra boleq di sosib walweloqniye. 
2PE.1.7	Osib dena niŋgi nuŋgo Kristen was qu naŋgi kadoinjrsib geregereinjroqniye. Osib dena niŋgi qalaqalaiyo kumbra dauryosib soqniye.
2PE.1.8	Niŋgi gago Tamo Koba Yesus Kristus qa bole qalieonub deqa kumbra kalil deqaji nuŋgoq di sosim kobaqujaosim tulaŋ siŋgilaqas di nuŋgo qalie di loumqa keresai. A nuŋgoq di tulaŋ siŋgilaesosim gei gargekoba ateleŋqas. 
2PE.1.9	Ariya kumbra bole deqaji tamo bei aqaq di sqasai di a tamo ŋam qandimo bul sqas. Deqa iŋgi bole bole isaq di unu qaji di a unqa keresai. Bole, Qotei a nami aqa une kobotetej. Ariya a deqa olo are walyeqnu. 
2PE.1.10	O was qu, Qotei a nami niŋgi giltŋgosiq metŋgej deqa niŋgi aqa segi tamo tiŋtiŋ sqajqa siŋgilaoqniye. Niŋgi degyqab di niŋgi uloŋqa keresai. 
2PE.1.11	Qotei na gam waqtetŋgimqa niŋgi laŋ qureq oqibqa gago Tamo Koba Yesus Kristus agi iga eleŋej qaji a nuŋgo Mandor Koba sosim niŋgi taqatŋgimqa niŋgi so bole gaigai sqab.
2PE.1.12	Bole, niŋgi ijo anjam bole di qalieonub deqa agi niŋgi siŋgila na ojejunub. Ariya niŋgi anjam deqa olo are walŋgaim deqa e bati gaigai niŋgi olo merŋgwajqa are qaleqnum. 
2PE.1.13	E mandamq endi sosiy nuŋgo areqalo tigeltetŋgitqa niŋgi ijo anjam deqa olo are qalqajqa deqa e niŋgi merŋgonum. E are qalonum, ijo kumbra di bole. 
2PE.1.14	E qalieonum, sokiñala e ijo jejamu uratosiy moiqai. Gago Tamo Koba Yesus Kristus a na e degsi merbej. 
2PE.1.15	Deqa e siŋgila na anjam di niŋgi geregere merŋgoqnqai. Yim bunuqna e moiitqa niŋgi ijo anjam deqa gaigai are qaloqnsib sqab.
2PE.1.16	Iga nami gago Tamo Koba Yesus Kristus aqa siŋgila qa ti aqa bqajqa bati qa ti niŋgi merŋgeqnam niŋgi quoqneb. Ariya iga Kristus aqa anjam di merŋgoqnsim bati deqa iga mandam tamo naŋgo sa anjam dauryosaioqnem. Iga gago segi ŋamdamu na Yesus aqa riaŋ ti aqa siŋgila ti unsim deqa niŋgi merŋgoqnem. 
2PE.1.17	Abu Qotei a na Yesus ñam kobaquja yosiqa aqa segi riaŋ aqaq di atej. Qotei a segi laŋ qaji riaŋq di sosiqa Yesus qa endegsi marej, “Endi ijo Aŋgro e na tulaŋ qalaqalaiyeqnum qaji. E a qa tulaŋ areboleboleibeqnu.” 
2PE.1.18	Iga Qotei aqa mana goge dia Yesus ombla sonamqa bati deqa Qotei a laŋ qureq di sosiqa anjam di marnaq iga quem. 
2PE.1.19	Deqa iga bole qalieonum, Qotei aqa medabu o qaji tamo naŋgi nami anjam maroqneb di naŋgi anjam bole maroqneb. Deqa niŋgi dego naŋgo anjam di torei ojiye. Niŋgi ojqab di bolequja. Naŋgo anjam di waŋal bul sawa ambruq di puloŋesosiqa nebe qa burbas oqeqnu dego kere nuŋgo are miligiq di suwaŋejunu.
2PE.1.20	Ariya anjam kobaquja bei endi e na merŋgit niŋgi qalieoiye. Iga gago segi areqalo dauryosim Qotei aqa medabu o qaji tamo naŋgo anjam nami neŋgreŋq di so qaji di aqa utru laŋa palontqasai. 
2PE.1.21	Di kiyaqa? Naŋgo anjam maroqneb qaji di mandam tamo naŋgo areqalo na marosaioqneb. Mondor Bole a na naŋgo areqalo tigeltetnjreqnaqa naŋgi Qotei aqa medabu oqnsib anjam maroqneb.
2PE.2.1	Bole, nami tamo qudei naŋgi Israel naŋgo ambleq di tigelosib naŋgo segi ñam soqtoqnsib naŋgi segi Qotei aqa medabu o qaji tamo degsib maroqnsib wauoqneb. Ariya naŋgi Qotei aqa medabu o qaji tamo sai. Naŋgi gisaŋ tamo. Dego kere bunuqna tamo deqaji qudei naŋgi lumu na bosib nuŋgo ambleq di dego tigelosib naŋgi segi Qotei aqa medabu o qaji tamo degsib maroqnsib gisaŋ anjam gargekoba niŋgi merŋgoqnqab. Yimqa niŋgi qudei qusib bole edegosib naŋgi daurnjrsib Qotei aqa anjam olo uratosib uloŋqab. Tamo naŋgi di Tamo Koba Yesus na awainjrej. Ariya naŋgi na olo a qoreiyqab. Osib deqa mondoŋ naŋgi urur padalqab. 
2PE.2.2	Tamo deqaji gargekoba naŋgi bosib kumbra uge uge dauryoqnqab. Yimqa tamo qudei naŋgi na naŋgi unjrsib naŋgi daurnjrsib Qotei aqa gam bole misiliŋyqab. 
2PE.2.3	Tamo naŋgi di mamaul ani. Deqa naŋgi na bosib gisaŋ anjam gargekoba niŋgi merŋgoqnsib dena nuŋgo silali iŋgi iŋgi yaiŋgoqnqab. Ariya tulaŋ nami Qotei na tamo naŋgi di peginjrqa bati atsiqa naŋgi qa endegsi marej, “E na tamo naŋgi di padaltnjrougetqai.” Od, tamo naŋgi di bole padalqab. Qotei a naŋgo padalqa bati qa tariŋeqnu.
2PE.2.4	Niŋgi qalie, nami laŋ aŋgro qudei naŋgi une ateb. Onaqa Qotei a na naŋgi uratnjrosai. A naŋgi osiqa tontnjrsiqa sub guma kobaq di breinjrej di unub. Sub di ambru koba. Sub dia ŋamyuo unu. Ariya laŋ aŋgro uge naŋgi di subq dia tariŋesoqnibqa mondoŋ Qotei a naŋgo une qa peginjrsim awai uge enjrqas. 
2PE.2.5	Nami tamo uŋgasari Noa aqa bati qa soqneb qaji naŋgi Qotei qoreinjrej deqa Qotei na naŋgi dego uratnjrosai. A naŋgi dego padaltnjrej. Awa koba aisiqa mandam ya maqonaqa dena Qotei na naŋgi padaltnjrej. Ariya Qotei a Noa padaltosai. Noa a Qotei aqa kumbra tiŋtiŋ qa marsiq laqnej deqa Qotei na a ti tamo uŋgasari 7-pela naŋgi ti taqatnjrej. Deqa naŋgi bole soqneb. 
2PE.2.6	Sodom qure ti Gomora qure ti naŋgi dego Qotei na padaltnjrqa marsiqa ŋamyuo qariŋyonaqa aisiq naŋgi koitnjrnaq naŋgi torei padalekriteb. Deqa bunuqna tamo naŋgi Qotei qoreiyeqnub qaji naŋgi Sodom ti Gomora ti naŋgi qa are qaloqnsib ulaoqnqab. 
2PE.2.7	Ariya Lot a kumbra tiŋtiŋ dauryo qaji tamo. Deqa a Sodom qureq di sosiqa tamo uge uge naŋgi kumbra ugeteqnabqa di unoqnsiqa are gulubekobaiyoqnej. Deqa Qotei na Lot olo osiqa sawa boleq di atnaqa a padalosai. 
2PE.2.8	Od, Lot a tamo tiŋtiŋo. Ariya a Sodom qureq di sosiqa a tamo uŋgasari naŋgo kumbra uge uge unoqnsiq naŋgo anjam uge uge bati gaigai quoqnej. Aqa are miligi tulaŋ boledamu deqa tamo uŋgasari naŋgi Qotei aqa dal anjam gotraŋyeqnabqa di unoqnsiq a prugugetoqnsiqa aqa are tulaŋ jaqatiŋkobaiyoqnej. 
2PE.2.9	Ariya was qu, Tamo Koba Qotei a nami degsiqa tamo uge uge naŋgo une qa maroqnsiq naŋgi padaltnjroqnej. Deqa iga qalieonum, tamo naŋgi Qotei dauryeqnub qaji naŋgi gulube iteqnabqa a na olo naŋgi eleŋeqnu. Naŋgi eleŋqajqa gam di Qotei a bole qalie. Tamo uge uge naŋgo kumbra di dego Qotei a qalie. Deqa mondoŋ a na naŋgi osim naŋgo une qa peginjrsim awai uge enjrqas. 
2PE.2.10	Tamo qudei naŋgi awai tulaŋ ugedamu oqab. Tamo naŋgi di sambala kumbra tulaŋ jigat yqajqa are prugnjreqnu. Osib naŋgi endegsib are qaleqnub, “Tamo Koba Qotei aqa anjam di laŋa sa anjam. Deqa iga dauryqasai.”
2PE.2.10	Tamo uge deqaji naŋgi nuŋgo ambleq di tigelosib tulaŋ diqoqnsib naŋgo segi areqalo dauryeqnub. Deqa naŋgi laŋ aŋgro kokba naŋgi misiliŋnjrqajqa ulaosaieqnub. 
2PE.2.11	Ariya laŋ aŋgro qudei naŋgi tulaŋ siŋgila koba. Naŋgi na laŋ aŋgro kokba naŋgi di tulaŋ buŋnjrejunub. Ariya laŋ aŋgro naŋgi dena Tamo Koba Qotei aqa ulatamuq dia laŋ aŋgro kokba naŋgi di uge qa marosaieqnub.
2PE.2.12	Tamo uge deqaji naŋgi wagme bul tulaŋ nanariosib laqnub. Naŋgi naŋgo segi jejamu aqa areqalo dauryeqnub. Naŋgi wagme juwaŋ bul. Anjam naŋgi poinjrosai qaji di naŋgi olo misiliŋyeqnub. Iga na wagme juwaŋ naŋgi ojeleŋoqnsim ñumeqnum dego kere mondoŋ Qotei na tamo uge naŋgi di ñumougetqas. 
2PE.2.13	Tamo naŋgi di kumbra uge uge yeqnub deqa bunuqna tamo qudei naŋgi na kamba naŋgi kumbra uge enjrqab. Naŋgo kumbra agiende. Naŋgi qanam jige alaŋkobaiyoqnsibqa ya uge uyoqnsib nanarioqnqajqa deqa tulaŋ areboleboleinjreqnu. Naŋgi nuŋgo ambleq di sosib niŋgi koba na iŋgi uyoqnsib nuŋgo ñam uge-teqnub. Dena niŋgi tulaŋ jigateqnub. Ariya naŋgo gisaŋ kumbra di naŋgi yqajqa tulaŋ areboleboleinjreqnu. 
2PE.2.14	Naŋgi gaigai uŋa qa mamaulnjreqnu deqa naŋgi sambala kumbra yqajqa are qaleqnub. Naŋgi une yoqnqajqa tulaŋ arearetnjreqnaqa olo uratosaieqnub. Naŋgi na tamo qudei areqalo aiye aiyelteqnub qaji naŋgi walawalainjreqnabqa naŋgi daurnjroqnsib une yeqnub. Tamo naŋgi di tamo qudei naŋgo iŋgi iŋgi qa mamaulnjreqnu. Kumbra di naŋgi qalie bole. Deqa Qotei na naŋgi torei padaltnjrqas. 
2PE.2.15	Naŋgi Qotei aqa gam bole uratosib nanariosib laqnub. Osib naŋgi Beor aqa aŋgro Balam aqa gam dauryeqnub. Balam agi nami une atej. Osiqa aqa une di aqa awai oqajqa tulaŋ areare-toqnej. 
2PE.2.16	Donki naŋgi anjam marqa keresai. Ariya donki bei a tamo bulosiqa medabu waqtosiqa anjam maroqnej. Osiqa Balam aqa kumbra uge deqa ŋiriŋtej. Onaqa Balam a qusiqa aqa nanari kumbra di olo uratej. Balam agi gisaŋosiqa a segi Qotei aqa medabu o qaji tamo qa maroqnej.
2PE.2.17	Tamo uge naŋgi di ya robu bul jeŋo qaji. Jagwa na awa puyeqnaqa urur koboeqnu dego kere tamo naŋgi di babaŋ na tamo bole ariya naŋgi kumbra bole babtosaieqnub. Deqa mondoŋ Qotei na naŋgi sawa ambruq breinjrqas. Sawa di Qotei na nami naŋgi gereiyetnjrej unu. 
2PE.2.18	Tamo naŋgi di naŋgo segi medabu waqtoqnsib diqoqnsib anjam uge uge mareqnub. Naŋgi na tamo qudei naŋgi walawalainjreqnab naŋgi sambala kumbra yoqnsib naŋgo segi jejamu aqa kumbra uge uge dauryeqnub. Tamo naŋgi di ya ya endi are bulyosib tamo uge naŋgo kumbra urateb. Ariya tamo uge naŋgi na olo naŋgi titnjreqnab naŋgi kumbra uge uge dauryeqnub. 
2PE.2.19	Tamo uge naŋgi dena tamo uŋgasari naŋgi walawala anjam endegsib minjreqnub, “Niŋgi iga daurgwab di une bei na niŋgi ojqa keresai. Deqa niŋgi nuŋgo segi areqalo na kumbra bei yqa marsib yoqniye.” Di gisaŋ. Naŋgo segi kumbra uge na naŋgi siŋgila na ojsiq naŋgi taqatnjreqnu. Niŋgi qalie, tamo bei aqa kumbra uge na a taqatesqas di a kumbra di aqa wau tamo sqas. 
2PE.2.20	Bole, tamo naŋgi di nami gago Tamo Koba Yesus Kristus agi iga eleŋej qaji a qa bole qalieeb. Naŋgo qalie dena naŋgi mandam qa kumbra jigat kalil urateb. Ariya bunuqna naŋgi olo puluosib kumbra uge di olo dauryeb deqa kumbra uge dena naŋgi siŋgila na ojesonaq naŋgo so tulaŋ ugeej. Naŋgo so uge namij dego sai. Naŋgo so olo tulaŋ ugedamuej. 
2PE.2.21	Naŋgi nami kumbra bole qa gam di qaliesai qamu di kere. Ariya naŋgi gam di qalieosib Qotei aqa dal anjam osib olo bunuqna naŋgi qoreiyeb. 
2PE.2.22	Tamo naŋgi di bauŋ ti bel ti bul. Agi anjam bole bei endegsi unu, “Bauŋ naŋgo kumbra agiende. Naŋgi ŋiloqnsib olo puluoqnsib naŋgo ŋilo uyeqnub.” Anjam bei dego unu, “Bel naŋgo kumbra agiende. Naŋgi yaq di yaloqnsib olo boqnsib jagiq di briŋeqnub.”
2PE.3.1+2PE.3.2	O ijo was bole, e nami anjam neŋgreŋyosim niŋgi qa qariŋyem agi bini olo anjam qariŋyonum. E nuŋgo are tigeltetŋgitqa niŋgi iŋgi bole bole mondoŋ brantqas qaji deqa olo are qalqajqa deqa osim neŋgreŋyonum. Nami Qotei aqa medabu o qaji tamo naŋgi iŋgi deqa anjam palontoqnsib laqneb. Tamo Koba Yesus agi iga eleŋej qaji aqa dal anjam qa dego niŋgi are qalqajqa deqa e anjam endi neŋgreŋyonum. Dal anjam di Yesus aqa wau tamo naŋgi nami niŋgi qa bosib palontosib niŋgi merŋgeqnab quoqneb.
2PE.3.3	Ariya ijo anjam kobaquja bei unu. E na niŋgi merŋgit poiŋgem. Mondoŋ diŋo bati jojomoqnimqa meqe meqem tamo naŋgi bosib naŋgo segi areqalo uge uge dauryosib misiliŋ anjam endegsib merŋgoqnqab, 
2PE.3.4	“Qotei a nami marej, ‘Mondoŋ Kristus a olo bqas.’ Ariya a qabi unu? A bqa keresai. Niŋgi uniye. Gago moma utru naŋgi nami moreŋoqneb bosi bosiq agi bini iga degsi unum. Qotei a nami mandam atej agi bini mandam a degsi unu. Deqa Kristus a olo bqa keresai.” 
2PE.3.5	O was qu, meqe meqem tamo naŋgi are bole ti sosai deqa naŋgi bosib anjam degsib merŋgoqnqab. Nami Qotei a anjam marnaqa laŋ brantej. A olo anjam marnaqa mandam a ya ambleq di brantej. 
2PE.3.6	Mandam a ya ambleq di brantonaqa bunuqna Noa aqa bati qa Qotei a olo marnaqa ya koba dosiqa mandam ya maqosiqa iŋgi iŋgi kalil padaltej. 
2PE.3.7	Ariya bini laŋ ti mandam ti tariŋoqnsib unub. Mondoŋ Qotei a olo anjam marimqa laŋ ti mandam ti ŋamyuo na yusib koboqab. Bati deqa Qotei na tamo naŋgi a qoreiyeqnub qaji naŋgo une qa peginjrsim naŋgi torei padaltnjrqas.
2PE.3.8	O ijo was bole, niŋgi ijo anjam bei endi geregere qusib olo are walŋgaiq. Qotei aqa areqalo agiende. Bati qujai a wausau 1,000 dego kere. Wausau 1,000 a bati qujai dego kere. Bati qujai ti wausau 1,000 ti naŋgi ombla kerekere. Qotei aqa areqalo agide. 
2PE.3.9	Tamo qudei naŋgi endegsib mareqnub, “Tamo Koba Qotei aqa anjam nami marej qaji di a olo dauryqajqa tariŋoqnsiq laŋa sokobaiyeqnu.” Di sai. A na tamo naŋgi padaltnjrqajqa arearetosaieqnu. A na tamo kalil naŋgi are bulyqajqa marsiq deqa a jiŋga na niŋgi qa tariŋoqnsiq unu.
2PE.3.10	Ariya diŋo bati brantimqa Tamo Koba Yesus a bajiŋ tamo bul urur boqujatqas. Bamqa bati deqa laŋ a poŋosim koboqas. Iŋgi iŋgi kalil dego ŋamyuo na tulaŋ kaŋkaŋam yusib koboqab. Deqa mandam ti aqa iŋgi iŋgi ti kalil olo bunu sqasai. 
2PE.3.11	Ariya niŋgi are qaliye. Iŋgi iŋgi kalil degsi koboqas deqa niŋgi kumbra kie dauryqajqa merŋgwai? Niŋgi kumbra endegyiye. Niŋgi nuŋgo segi jejamu Qotei yekritosib aqa segi kumbra boleq di sosib dauryoqniye. 
2PE.3.12	Osib nuŋgo kumbra dena niŋgi Qotei aqa bati koba brantim unqajqa deqa tariŋoqniye. Osib bati di urur brantqajqa deqa niŋgi siŋgila na wauoqniye. Bati di brantimqa laŋ a ŋamyuo na yusim koboqas. Mandam ti iŋgi iŋgi kalil Qotei na atej qaji de ti dego ŋamyuo na tulaŋ kaŋkaŋam yusib ya bulosib koboqab. 
2PE.3.13	Ariya Qotei a nami endegsi marej, “E na laŋ bunuj ti mandam bunuj ti olo gereiyqai.” A degsi marej deqa iga di unqajqa tariŋoqnsim unum. Laŋ bunuj ti mandam bunuj ti dia kumbra bole tiŋtiŋ gaigai sqas.
2PE.3.14	O ijo was bole, niŋgi iŋgi iŋgi di brantqajqa tariŋeqnub deqa niŋgi Qotei aqa ŋamgalaq di tamo bole une saiqoji sqajqa siŋgila na wauoqniye. Osib niŋgi Qotei ombla na areqalo qujaitosib soqniye. Soqnibqa mondoŋ Tamo Koba Kristus a olo bqajqa batiamqa Qotei a nuŋgo kumbra bole kalil di unekritqas. 
2PE.3.15	Tamo Koba Yesus a jiŋga na iga qa tariŋeqnu. Deqa niŋgi endegsi poiŋgem. Yesus a na iga eleŋqajqa deqa iga qa tariŋeqnu. Qotei a na gago was bole Pol powo yonaqa a dego anjam deqaji neŋgreŋyoqnsiq niŋgi qa qariŋyoqnej. 
2PE.3.16	Pol a diŋo bati qa anjam di gaigai neŋgreŋyoqnej. Bole, aqa anjam qudei aqa damu iga poigwajqa wau koba. Deqa nanari tamo naŋgi Kristus qa naŋgo areqalo siŋgilaboletosai qaji naŋgi Pol aqa anjam di bulbulyoqnsibqa ugeugeiyeqnub. Osib Qotei aqa anjam kalil neŋgreŋq di unu qaji di dego degsib ugeugeiyeqnub. Deqa mondoŋ tamo naŋgi di tulaŋ padalougetqab.
2PE.3.17	O ijo was bole, niŋgi diŋo bati qa anjam di bole qalieonub deqa niŋgi geregere ŋam atoqniye. Niŋgi ŋam atqasai di dal anjam gotraŋyo qaji tamo naŋgi bosib niŋgi gisaŋgosib titŋgibqa niŋgi siŋgila na tigelesqa uratosib uloŋo uge. 
2PE.3.18	Gago Tamo Koba Yesus Kristus agi iga eleŋej qaji a niŋgi qa are boleiyeqnu. Niŋgi a qa bole qalieonub. Ariya a niŋgi qa are boleiyeqnu aqa kumbra dena niŋgi olo siŋgilatŋgimqa niŋgi aqaq dena qalie koba oqniye. Kristus a ñam koba ti unu deqa iga bini bati endeqa aqa ñam soqtoqnqom. Osim bati gaigai aqa ñam soqtoqnsim sqom. Bole.
1JN.1.1	Anjam ŋambile unu qaji a nami soqnej. Iga Anjam deqa mare mare laqnum. Anjam di iga quoqnem. Gago ŋamdamu na unoqnem. Gago baŋ na dego ojoqnem. 
1JN.1.2	Ŋambile di boleq donaqa iga unem. Iga ŋambile deqa mare mare laqnum. Ŋambile di gaigai sqas. Nami ŋambile di aqa Abu wo sosiqa boleq donaqa iga unem. Deqa iga a qa niŋgi merŋgeqnum. 
1JN.1.3	Iga Anjam di gago ŋamdamu na unoqnem. Iga a quoqnem. Deqa iga a qa niŋgi dego merŋgeqnum. Yim niŋgi qusibqa iga ti areqalo qujaitosim sqajqa deqa. O was qu, iga gago Abu Qotei wo aqa Ŋiri Yesus Kristus wo naŋgi ti koba na areqalo qujaitosim unum. 
1JN.1.4	Iga ti niŋgi ti tulaŋ areboleboleigwajqa deqa are qalsim anjam endi neŋgreŋyosim niŋgi qa qariŋyonum.
1JN.1.5	Yesus Kristus a na anjam endegsi mergonaq iga quem, “Qotei a puloŋ bul. Ambru bei aqaq di sosai.” Anjam di iga qusimqa agi niŋgi olo merŋgeqnum. 
1JN.1.6	Iga endegsi marqom, “E Qotei ombla areqalo qujaitosim unum.” Marsimqa ariya iga olo ambruq di walwelqom di gago anjam di gisaŋ. Deqa iga kumbra bole dauryosaieqnum. 
1JN.1.7	Qotei a suwaŋoq di unu dego kere iga dego suwaŋoq di walwelqom di iga Qotei aqa tamo uŋgasari kalil naŋgi ti areqalo qujaitosim sqom. Soqnimqa Qotei aqa Ŋiri Yesus aqa leŋ aiej qaji dena gago une kalil kobotetgoqnimqa iga aqa ŋamgalaq di tamo bole une saiqoji sqom.
1JN.1.8	Iga endegsi marqom, “E une yosaieqnum.” Degsi marqom di iga gago segi jejamu gisaŋyonum. Deqa anjam bole gago are miligiq di sqa keresai. 
1JN.1.9	Ariya iga gago segi une babtosim marqom, “Od, e une ti.” Degsi marqom di Qotei a aqa segi anjam nami marej qaji di dauryosim kumbra tiŋtiŋ na gago une kobotetgwas. Osim gago kumbra uge kalil taqal waiyimqa iga aqa ŋamgalaq di tamo bole sqom. 
1JN.1.10	Iga endegsi marqom, “E nami une yosaioqnem agi unum.” Degsi marqom di iga Qotei aqa ñam ugetosim a gisaŋ tamo qa minjobulqom. Deqa aqa anjam gago are miligiq di sqa keresai.
1JN.2.1	O ijo aŋgro kiñilala, niŋgi une yaib deqa e na anjam endi neŋgreŋyosim niŋgi qa qariŋyonum. Ariya nuŋgo ambleq di tamo bei a une yimqa aqaryaiŋgo tamo Yesus Kristus a na tamo di aqaryaiyqas. Yesus a aqa Abu ombla sosiqa a gaigai kumbra tiŋtiŋ yeqnu. 
1JN.2.2	A gago une kobotosiqa Qotei aqa minjiŋ taqal waiyej. A iga segi aqaryaigwa osiq wau di yosai. Tamo uŋgasari kalil mandamq endi unub qaji naŋgi dego aqaryainjrqa marsiq wau di yej.
1JN.2.3	Iga Qotei aqa dal anjam dauryqom di iga endegsi qalieqom, “Bole, iga Qotei qa bole qalieonum.”
1JN.2.4	Tamo bei a marqas, “E Qotei qa bole qalieonum.” Marsim ariya a Qotei aqa dal anjam dauryosaieqnu. Di a gisaŋ tamo. Aqa are miligiq di anjam bole sosai. 
1JN.2.5	Ariya tamo bei a Qotei aqa anjam dauryqas di iga marqom, bole, a Qotei tulaŋ qalaqalaiyqo. O was qu, iga qalaqalaiyo kumbra di dauryqom dena iga poigwas, iga Qotei beteryejunum.
1JN.2.6	Tamo bei a marqas, “E Qotei beteryejunum.” Degosim a kumbra kalil Yesus yoqnej qaji di dauryosim yoqnem. 
1JN.2.7	O ijo kadoi bole, dal anjam e neŋgreŋyonum qaji endi dal anjam bunuj sai. Endi dal anjam namij niŋgi nami quoqneb qaji. 
1JN.2.8	Ariya dal anjam e neŋgreŋyosim niŋgi qa qariŋyonum qaji endi dal anjam bunuj dego. Dal anjam bunuj endi Kristus a segi dauryoqnej. Niŋgi dego dauryeqnub. Di kiyaqa? Ambru a koboqa laqnaqa suwaŋ a olo brantej unu.
1JN.2.9	Tamo bei a marqas, “E suwaŋoq di unum.” A degsi marsimqa ariya a olo Kristen was bei qa are ugeiyqo. Di a suwaŋoq di sosai. A ambruq di unu. 
1JN.2.10	Tamo bei na aqa Kristen was naŋgi qalaqalainjrqas di iga unsim qalieqom, tamo di a suwaŋoq di unu. A suwaŋoq di unu deqa une bei na a ulontosaieqnu. 
1JN.2.11	Ariya tamo bei a aqa was bei qa are ugeiyqas di iga unsim qalieqom, tamo di a ambruq di sosiq walweleqnu. Ambru na aqa ŋamdamu getentetqo deqa a sawa qabiteqnu di a qalieqasai.
1JN.2.12	O ijo aŋgro kalil, niŋgi quiye. Kristus aqa ñam na Qotei a nuŋgo une kalil kobotetŋgej. E deqa anjam endi neŋgreŋyosim niŋgi qa qariŋyonum.
1JN.2.13	O abu niŋgi quiye. Tamo nami soqnej agi bini unu qaji a qa niŋgi bole qalieonub. E deqa anjam endi neŋgreŋyosim niŋgi qa qariŋyonum.
1JN.2.13	O aŋgro wala, niŋgi Satan gotraŋyoqnsib siŋgila na tigelejunub. E deqa anjam endi neŋgreŋyosim niŋgi qa qariŋyonum.
1JN.2.14	O ijo aŋgro, niŋgi Abu Qotei qa bole qalieonub. E deqa anjam endi neŋgreŋyosim niŋgi qa qariŋyonum.
1JN.2.14	O abu niŋgi quiye. Tamo nami soqnej agi bini unu qaji a qa niŋgi bole qalieonub. E deqa anjam endi neŋgreŋyosim niŋgi qa qariŋyonum.
1JN.2.14	O aŋgro wala niŋgi quiye. Qotei aqa anjam nuŋgoq di unu deqa niŋgi siŋgila ti sosib Satan gotraŋyoqnsib siŋgila na tigelejunub. E deqa anjam endi neŋgreŋyosim niŋgi qa qariŋyonum.
1JN.2.15	O was qu, niŋgi mandam endeqa kumbra qa tulaŋ arearetŋgaiq. Tamo a mandam endeqa kumbra qa arearetqas di a olo Abu Qotei qa arearetqasai. 
1JN.2.16	Mandam tamo naŋgo kumbra agiende. Naŋgi are prugnjreqnaqa iŋgi iŋgi qa mamaulnjreqnaqa diqoqnsib laqnub. Kumbra di Qotei Abu aqaq na bosai. Di mandam endeqa kumbra. 
1JN.2.17	Mandam endi koboqas. Mandam endeqa kumbra ti are prugyoqa ti maulyoqa ti kalil koboqab. Ariya tamo a Qotei aqa anjam dauryqas di a gaigai sqas.
1JN.2.18	O ijo aŋgro, diŋo bati jojomqo. Niŋgi nami queb, Kristus aqa jeu tamo Satan a bqas. Bini Kristus aqa jeu tamo gargekoba naŋgi agi bosib unub. Deqa iga qalieonum, diŋo bati jojomqo. 
1JN.2.19	Jeu tamo naŋgi di nami gago ambleq di soqneb. Sosib olo bunuqna iga uratgosib jaraieb. Di kiyaqa? Naŋgi Kristen tamo bolesai deqa. Naŋgi Kristen tamo bole qamu naŋgi iga ti unum qamu. Ariya naŋgi iga uratgosib jaraieb deqa iga qalieonum, naŋgi Kristen tamo bolesai.
1JN.2.20	Niŋgi Qotei aqa Mondor Bole ejunub. Deqa niŋgi kalil powo ti unub. 
1JN.2.21	Niŋgi anjam bole qaliesai e deqa osim anjam endi neŋgreŋyosai. Niŋgi anjam bole qalieonub e deqa osim anjam endi neŋgreŋyonum. Niŋgi qalie, iga anjam bole marqom dena iga gisaŋ anjam bei babtqa keresai. 
1JN.2.22	Gisaŋ anjam maro tamo naŋgi di yai? Gisaŋ tamo naŋgi agi endegsib mareqnub, “Yesus a Kristus sai.” Naŋgi degsib maroqnsib deqa naŋgi Abu wo aqa Ŋiri wo qoreiyeqnub. Osib naŋgi Kristus jeuteqnub. 
1JN.2.23	Tamo a Qotei aqa Ŋiri qoreiyqas di a Abu dego qoreiyqas. Ariya tamo a Qotei aqa Ŋiri qa aqa areqalo siŋgilatqas di a Abu qa dego aqa areqalo siŋgilatqas.
1JN.2.24	Anjam niŋgi nami quoqneb qaji di niŋgi olo siŋgila na ojesoqniye. Ojesqab di Abu wo aqa Ŋiri wo naŋgi niŋgi ti gaigai sqab. 
1JN.2.25	Nami Kristus a na iga endegsi mergonaq quem, “E na niŋgi ŋambile eŋgitqa niŋgi ŋambile gaigai sqab.”
1JN.2.26	O was qu, gisaŋ tamo naŋgi na niŋgi gisaŋgwajqa laqnub. E deqa are qalsim anjam endi neŋgreŋyosim niŋgi qa qariŋyonum. 
1JN.2.27	Ariya niŋgi Kristus aqa Mondor Bole eb agi nuŋgoq di unu. Deqa niŋgi powo bei qa truquosaieqnub. Deqa e anjam bei totoryosiy niŋgi merŋgwasai. Qotei aqa Mondor a segi na anjam kalil niŋgi merŋgeqnaqa qusib poiŋgeqnu. Qotei aqa Mondor aqa anjam di gisaŋ sai. Di anjam bole. Deqa niŋgi Mondor aqa anjam di qusib poiŋgim Kristus beteryosib soqniye.
1JN.2.28	Od, ijo aŋgro, niŋgi Kristus beteryosib soqniye. Yim deqa mondoŋ a olo brantimqa iga jemaigwasai. Iga are siŋgilatosim aqa ulatamuq di tigelesqom. 
1JN.2.29	Niŋgi qalie, Kristus aqa kumbra kalil tiŋtiŋo. Deqa niŋgi endegsib qalieoiye. Tamo kalil kumbra tiŋtiŋ yeqnub qaji naŋgi Qotei aqa segi aŋgro bole tiŋtiŋ unub.
1JN.3.1	Bole, gago Abu Qotei a na iga tulaŋ qalaqalaigeqnu! A na iga aqa segi aŋgro tiŋtiŋ sqa marsiq iga giltgej. Deqa iga bole qalieonum, iga Qotei aqa aŋgro bole. Tamo naŋgi mandamq endi unub qaji naŋgi Qotei qa qaliesai. Deqa naŋgi iga qa dego qaliesai. 
1JN.3.2	O ijo kadoi bole, bini iga Qotei aqa segi aŋgro tiŋtiŋ unum. Ariya mondoŋ iga kiersi sqom di iga qalieosaiunum. Ariya iga qalie, Kristus a olo bamqa iga a unsimqa iga a bul sqom. 
1JN.3.3	Tamo kalil Kristus qa tariŋeqnub qaji naŋgo kumbra dena naŋgi naŋgo segi une olo uratoqnsib Qotei aqa ŋamgalaq di jiga saiqoji unub. Agi Kristus a segi jiga saiqoji unu dego kere.
1JN.3.4	Tamo naŋgi une ateqnub qaji naŋgi Qotei aqa dal anjam gotraŋyeqnub. Une atqajqa kumbra ti dal anjam gotraŋyqajqa kumbra ti ombla kerekere. 
1JN.3.5	Niŋgi qalie, Kristus a gago une kobotqa bej. A segi une saiqoji. 
1JN.3.6	Deqa tamo a Kristus beteryesqas di a une atoqnqasai. Tamo a une atoqnqas di iga unsim qalieqom, a Kristus unosaieqnu. A Kristus qa qaliesai dego.
1JN.3.7	O ijo aŋgro kalil, niŋgi geregere ŋam atoqniye. Tamo bei na bosim niŋgi gisaŋgo uge. Tamo a kumbra tiŋtiŋ dauryqas di a Qotei aqa ŋamgalaq di tamo tiŋtiŋo sqas. Kristus a tamo tiŋtiŋo unu dego kere. 
1JN.3.8	Satan a nami une atsiq boqnej agi bini degsi unu. Deqa tamo a une atoqnqas di a Satan aqa tamo sqas. Ariya Qotei aqa Ŋiri a Satan aqa wau kobotqa bej. 
1JN.3.9	Qotei na tamo bei ŋambabtqas di a une atoqnqasai. Qotei aqa segi ŋambile aqaq di unu deqa a une atoqnqa keresai. Di kiyaqa? A Qotei aqa segi aŋgro tiŋtiŋ unu deqa. 
1JN.3.10	Iga kiersi qalieqom, tamo di a Qotei aqa aŋgro? Tamo di a Satan aqa aŋgro? Iga endegsi qalieqom. Tamo naŋgi kumbra tiŋtiŋ yosaieqnub qaji naŋgi Qotei aqa aŋgro sai. Tamo naŋgi Qotei aqa aŋgro naŋgi qalaqalainjrosaieqnub qaji naŋgi dego Qotei aqa aŋgro sai.
1JN.3.11	Nami niŋgi dal anjam endegsib queb. Iga gago Kristen was naŋgi qalaqalainjroqnqom. 
1JN.3.12	Iga Kein aqa kumbra dauryqasai. Kein a Satan aqa tamo. A na aqa aube Abel qalnaq moiej. Kiyaqa a na aqa aube qalnaq moiej? Utru agiende. A kumbra uge yo qaji tamo deqa. Ariya Abel a kumbra tiŋtiŋ yoqnej deqa Kein na a qalnaq moiej.
1JN.3.13	O was qu, tamo naŋgi mandamq endi unub qaji naŋgi na niŋgi jeutŋgoqnibqa niŋgi deqa prugosib ulaaib. 
1JN.3.14	Iga na gago Kristen was naŋgi qalaqalainjreqnum deqa iga endegsi qalieonum, iga padalqa gam uratosim agi ŋambile gaigai sqajqa gamq di unum. Ariya tamo naŋgi naŋgo Kristen was naŋgi qalaqalainjro-saieqnub qaji naŋgi padalqa gamq di unub. 
1JN.3.15	Tamo naŋgi naŋgo Kristen was naŋgi qa are ugeinjreqnu di naŋgo kumbra dena naŋgi na naŋgo was naŋgi ñumobuleqnub. Niŋgi qalie, tamo ñumo qaji tamo naŋgi ŋambile gaigai sqa keresai. 
1JN.3.16	Yesus a aqa segi ŋambile uratosiq iga qa moiej. Aqa kumbra dena a na iga qalaqalaiyo kumbra osorgej. Deqa iga dego gago Kristen was naŋgi qa are qalsim gago segi ŋambile uratosim naŋgi qa moreŋqom. 
1JN.3.17	Tamo bei a mandam endeqa iŋgi iŋgi koba koroiyosimqa ariya aqa was bei iŋgi saiqoji soqnim unsim a aqaryaiyosaiamqa iga endegsi qalieqom, Qotei aqa qalaqalaiyo kumbra tamo di aqa are miligiq di sosai. 
1JN.3.18	O ijo aŋgro kalil, niŋgi quiye. Iga laŋa anjam maro na segi Kristen tamo naŋgi qalaqalainjrqom di keresai. Iga naŋgi bole qalaqalainjrsim kumbra bole bole enjroqnqom.
1JN.3.19+1JN.3.20	Iga na tamo uŋgasari naŋgi qalaqalainjroqnqom di iga endegsi qalieqom, iga anjam bole dauryeqnum. Deqa iga gago une bei qa are gulubeigimqa uŋgum iga Qotei aqa ulatamuq di are lawo na sqom. Di kiyaqa? Qotei a iŋgi iŋgi kalil qa qalieqo. Aqa qalie dena gago are tulaŋ buŋyejunu. 
1JN.3.21	Deqa ijo kadoi bole, iga gago une bei qa are gulubeigwasai di iga Qotei aqa ulatamuq di siŋgila na tigelesqom. 
1JN.3.22	Osim iga iŋgi bei qa Qotei pailyimqa a gago pail qusim iŋgi di egwas. Di kiyaqa? Iga aqa dal anjam dauryoqnsim kumbra a tulaŋ areareteqnu qaji di yeqnum deqa. 
1JN.3.23	Qotei aqa dal anjam agiende. Iga aqa Aŋgro Yesus Kristus aqa ñam qa gago areqalo siŋgilatosim gago Kristen was naŋgi qalaqalainjroqnqom. Qotei aqa dal anjam di a na nami iga mergnaq quem. 
1JN.3.24	Tamo bei a Qotei aqa dal anjam dauryqas di a Qotei beteryesqas. Qotei a kamba dego tamo di beteryesqas. Qotei na aqa Mondor Bole iga egej deqa iga qalieonum, Qotei na iga betergejunu.
1JN.4.1	O ijo kadoi bole, tamo gargekoba naŋgi mandamq endia laqnsibqa gisaŋ anjam endegsib mareqnub, “Qotei aqa Mondor na gago medabu siŋgilatetgeqnaqa iga anjam mareqnum.” Tamo gargekoba naŋgi anjam degsib mareqnub di gisaŋ. Deqa niŋgi mati mondor kalil naŋgi peginjrsib naŋgi Qotei aqaq dena beb kio sai kio di niŋgi qalieqab. Qalieosib naŋgo anjam di qusib nuŋgo areqaloq di siŋgilataib. 
1JN.4.2	Tamo naŋgi Qotei aqa Mondor ejunub qaji naŋgi endegsib mareqnub, “Yesus Kristus a tamo bulyosiqa mandamq aiej.” Tamo naŋgi di Qotei aqaq dena beb deqa naŋgi degsib mareqnub. Deqa niŋgi naŋgo anjam di qusib qalieqab, naŋgi Qotei aqa Mondor ejunub. 
1JN.4.3	Ariya tamo bei a Yesus qa anjam degsi marosaieqnu. Tamo di a gisaŋ mondor ti unu. Gisaŋ mondor di a Qotei aqaq na bosai. A Kristus jeutsi laqnu. Niŋgi nami queb, gisaŋ mondor di a bqas. Ariya mondor di agi bosiq mandamq endi laqnu.
1JN.4.4	O ijo aŋgro kalil, niŋgi Qotei aqa tamo. Mondor Bole a nuŋgoq di unu. Ariya gisaŋ mondor a mandam tamo naŋgoq di unu. Mondor Bole a na gisaŋ mondor di tulaŋ buŋyeqnu. Deqa niŋgi na dego gisaŋ tamo naŋgi di gotraŋnjreqnub. 
1JN.4.5	Gisaŋ tamo naŋgi di mandam qaji tamo. Deqa naŋgi mandam kumbra qa segi anjam mareqnub. Mareqnab mandam qaji tamo naŋgi naŋgo anjam qusib dauryeqnub. 
1JN.4.6	Ariya iga Qotei aqa tamo. Deqa tamo naŋgi Qotei qa qalieonub qaji naŋgi gago anjam queqnub. Ariya tamo naŋgi Qotei qa qaliesai qaji naŋgi gago anjam quosaieqnub. Kumbra dena iga anjam bole qa Mondor ti gisaŋ mondor ti qalieonum.
1JN.4.7	O ijo kadoi bole, Qotei a qalaqalaiyo kumbra qa utru. Deqa iga gago Kristen was naŋgi qalaqalainjroqnqom. Tamo a qalaqalaiyo kumbra dauryqas di a Qotei aqa aŋgro tiŋtiŋ sqas. Osim a Qotei qa bole qalieqas. 
1JN.4.8	Qotei a segi qalaqalaiyo kumbra qa utru. Deqa tamo bei a qalaqalaiyo kumbra dauryqasai di a Qotei qa dego qalieqa keresai. 
1JN.4.9	Qotei aqa Ŋiri qujai unu. Qotei na aqa Ŋiri di qariŋyonaq mandamq aiej. Yim iga aqa ñam na ŋambile gaigai sqajqa deqa. Qotei aqa kumbra dena iga osorgej, a na iga tulaŋ qalaqalaigeqnu. 
1JN.4.10	Qotei a qalaqalaiyo kumbra qa utru. Deqa iga endegsi are qalqasai, iga namoqna Qotei qalaqalaiyem. Di sai. Qotei a namoqna iga qalaqalaigej. Osiqa aqa Ŋiri qariŋyonaq mandamq aisiqa gago une kobotosiqa Qotei aqa minjiŋ taqal waiyej.
1JN.4.11	O ijo kadoi bole, Qotei aqa kumbra dena iga osorgej, a na iga tulaŋ qalaqalaigeqnu. Deqa iga na kamba Kristen tamo uŋgasari naŋgi dego qalaqalainjroqnqom. 
1JN.4.12	Tamo bei a nami Qotei aqa ulatamu unosaioqnej. Ariya iga na Kristen tamo uŋgasari naŋgi qalaqalainjrqom di Qotei a gagoq di beteresoqnimqa aqa qalaqalaiyo kumbra di gago are miligiq di tulaŋ kobaoqnsim siŋgilaoqnqas.
1JN.4.13	Iga kiersi qalieqom, Qotei a gagoq di beteresonaqa iga kamba dego a beteryejunum? E marqai. Qotei na aqa Mondor iga egej dena iga qalieonum. 
1JN.4.14	Abu Qotei a na tamo uŋgasari kalil mandamq endi unub qaji naŋgi eleŋqa osiq deqa aqa Ŋiri qariŋyonaq mandamq aiej. Aqa kumbra di iga unsim deqa mare mare laqnum. 
1JN.4.15	Tamo bei a endegsi marqas, “Yesus a Qotei aqa Ŋiri.” Degsi marqas deqa Qotei na a beteryesqas. Yimqa a na kamba dego Qotei beteryesqas. 
1JN.4.16	Kumbra dena iga bole qalieonum, Qotei na iga tulaŋ qalaqalaigeqnu. Aqa qalaqalaiyo kumbra di gago are miligiq di unu. Deqa iga Qotei qa gago areqalo siŋgilateqnum.
1JN.4.16	Qotei a segi qalaqalaiyo kumbra qa utru. Tamo a qalaqalaiyo kumbra dauryqas di a na Qotei beteryesqas. Yim Qotei na a kamba dego beteryesqas. 
1JN.4.17	Iga degsi sqom di qalaqalaiyo kumbra di gago are miligiq di tulaŋ kobaosim siŋgilaesqas. Deqa mondoŋ Qotei na tamo naŋgo une qa peginjrqa batiamqa iga ulaqasai. Bole, iga mandamq endi unum. Ariya iga Kristus bulosim aqa kumbra bole dauryeqnum deqa mondoŋ iga ulaqasai. 
1JN.4.18	Tamo a qalaqalaiyo kumbra dauryqas di a ulaqasai. Qalaqalaiyo kumbra aqa are miligiq di tulaŋ kobaosiq siŋgilaejunu deqa ulaqajqa kumbra aqaq di sosai. Ulaqajqa kumbra aqa utru endegsi unu. Tamo bei a qalie, mondoŋ Qotei na tamo uŋgasari naŋgo une qa naŋgi peginjrsimqa naŋgi awai uge enjrqas. A di qalie deqa a ulaeqnu. A ulaeqnu deqa iga qalieonum, aqa are miligiq di qalaqalaiyo kumbra tulaŋ siŋgilaosaiunu.
1JN.4.19	Iga na gago Kristen was naŋgi qalaqalainjreqnum. Di kiyaqa? Qotei a namoqna iga qalaqalaigej deqa. 
1JN.4.20	Tamo bei a marqas, “E Qotei tulaŋ qalaqalaiyeqnum.” Degsi marsimqa ariya a olo aqa Kristen was naŋgi yala qalaqalainjrosaieqnu. Deqa tamo di a gisaŋ tamo. A na aqa Kristen was naŋgi ŋamgala na unjreqnu. Ariya a na naŋgi qalaqalainjrosaieqnu. Deqa a na Qotei ŋamgala na unosaieqnu qaji a dego qalaqalaiyqa keresai. 
1JN.4.21	Iga dal anjam di Kristus aqaq na em. Dal anjam agiende. Tamo a Qotei qalaqalaiyoqnqas di a na aqa Kristen was naŋgi dego qalaqalainjroqneme.
1JN.5.1	Yesus a segi Kristus. Tamo kalil degsib maroqnsib Yesus qa naŋgo areqalo siŋgilateqnub qaji naŋgi Qotei aqa aŋgro tiŋtiŋ unub. Tamo kalil Abu Qotei qalaqalaiyeqnub qaji naŋgi na aqa aŋgro naŋgi dego qalaqalainjreqnub. 
1JN.5.2	Iga Qotei qalaqalaiyoqnsim aqa dal anjam dauryoqnqom dena iga qalieonum, iga Qotei aqa aŋgro naŋgi dego qalaqalainjreqnum. 
1JN.5.3	Iga Qotei qalaqalaiyqom di iga aqa dal anjam dego dauryqom. Iga Qotei aqa dal anjam dauryqajqa di gulube sai. Di oto. 
1JN.5.4	Tamo kalil Qotei aqa aŋgro tiŋtiŋ unub qaji naŋgi mandam endeqa siŋgila gotraŋyoqnsib siŋgila na tigelejunub. Iga Qotei qa gago areqalo siŋgilateqnum deqa iga qoto qa siŋgilaoqnsim mandam endeqa siŋgila gotraŋyeqnum.
1JN.5.5	Tamo yai naŋgi mandam endeqa siŋgila gotraŋyoqnsib siŋgila na tigelejunub? E niŋgi merŋgwai. Tamo naŋgi Yesus a Qotei aqa Ŋiri degsib maroqnsib a qa naŋgo areqalo siŋgilateqnub qaji naŋgi segi mandam endeqa siŋgila gotraŋyoqnsib siŋgila na tigelejunub. 
1JN.5.6	Yesus Kristus a bosiqa ya na yanso ej. Osiq ŋamburbasq di moinaqa aqa leŋ aiej. A ya na yanso oqajqa deqa segi bosai. A moiimqa aqa leŋ aiqajqa deqa ti bej. Qotei aqa Mondor a anjam bole qa utru. A Yesus Kristus aqa kumbra qa anjam palonteqnu. 
1JN.5.7	Tamo qalub naŋgi Yesus aqa kumbra qa anjam palonteqnub. 
1JN.5.8	Tamo qalub agiende. Mondor na ya na leŋ na naŋgi qalub anjam qujaitosib Yesus aqa kumbra qa anjam palonteqnub.
1JN.5.9	Tamo bei na iga anjam mergwas di iga qusim bole qa marqom. Ariya anjam Qotei na iga mergeqnu qaji di aqa anjam tiŋtiŋ. Anjam dena tamo naŋgo anjam tulaŋ buŋyejunu. Anjam Qotei na iga mergeqnu qaji di aqa segi Ŋiri qa anjam. 
1JN.5.10	Tamo bei a Qotei aqa Ŋiri qa aqa areqalo siŋgilatqas di aqa Ŋiri qa anjam dego aqa are miligiq di siŋgilatim sqas. Ariya tamo bei a Qotei aqa anjam aqa areqaloq di siŋgilatqasai di a na Qotei aqa ñam ugetosim Qotei a gisaŋ tamo qa minjobulqas. Di kiyaqa? A Qotei aqa Ŋiri qa anjam Qotei na iga mergeqnu qaji di aqa areqaloq di siŋgilatosai deqa. 
1JN.5.11	Kumbra dena Qotei na iga osorgej, aqa anjam bole. Qotei na iga ŋambile gaigai sqajqa marsiq iga ŋambile egej. Ŋambile di aqa utru Qotei aqa Ŋiri aqaq di unu. 
1JN.5.12	Tamo bei a Qotei aqa Ŋiri beteryesqas di a ŋambile oqas. Ariya tamo bei a Qotei aqa Ŋiri beteryesqasai di a ŋambile oqasai.
1JN.5.13	E na anjam endi neŋgreŋyosim niŋgi tamo uŋgasari Qotei aqa Ŋiri aqa ñam qa nuŋgo areqalo siŋgilateqnub qaji niŋgi qa qariŋyonum. Yim niŋgi qalieqajqa, niŋgi ŋambile gaigai sqab. 
1JN.5.14	Iga Qotei aqa areqalo dauryosim iŋgi bei qa pailyqom di a gago pail quqwas. Deqa iga Qotei ulaiyqasai. Iga aqa areq giloqnqom. 
1JN.5.15	Iga qalie, Qotei a gago pail gaigai queqnu. Deqa iga iŋgi bei qa Qotei pailyimqa a na egwas. Di iga qalieonum.
1JN.5.16	Ariya niŋgi na Kristen was bei a une atim unsibqa niŋgi a qa Qotei pailyiye. A moiqajqa une atosai deqa niŋgi a qa pailyibqa Qotei na aqa une kobotim a moiqasai. A ŋambile sqas. Ariya Kristen tamo bei a moiqajqa une atqas di Qotei na a qalim moiqas. Deqa niŋgi a qa Qotei pailyaib. 
1JN.5.17	Kumbra uge kalil tamo naŋgi yeqnub qaji di une. Ariya tamo naŋgo une qudei qa Qotei na naŋgi moiotnjrosaieqnu.
1JN.5.18	Iga qalie, tamo kalil Qotei aqa aŋgro tiŋtiŋ unub qaji naŋgi une atosaieqnub. Tamo kalil Qotei aqa aŋgro tiŋtiŋ unub qaji naŋgi Qotei na geregere taqatnjreqnu deqa tamo uge Satan a na naŋgi ugeugeinjrqa keresai. 
1JN.5.19	Iga qalie, iga Qotei aqa aŋgro unum. Ariya tamo uŋgasari kalil mandamq endi unub qaji naŋgi tamo uge Satan aqa sorgomq di unub deqa a na naŋgi siŋgila na taqatnjreqnu.
1JN.5.20	Iga qalie, Qotei aqa Ŋiri a bosiq iga powo egej. Yim iga Qotei qa bole qalieqajqa deqa. Iga Qotei beteryejunum. Iga aqa Ŋiri Yesus Kristus dego beteryejunum. Yesus a segi Qotei bole. A segi ŋambile gaigai sqajqa utru.
1JN.5.21	O ijo aŋgro kalil, niŋgi gisaŋ qotei kalil naŋgi torei qoreinjrsib isaq giliye.
2JN.1.1	E Kristen naŋgo gate. Ni uŋa Qotei na giltmej qaji. E na anjam endi neŋgreŋyosim ino aŋgro naŋgi qa ti ni qa ti qariŋyonum. E bole merŋgwai. E niŋgi tulaŋ qalaqalaiŋgeqnum. E segi na sai. Tamo uŋgasari kalil anjam bole qalieonub qaji naŋgi dego niŋgi tulaŋ qalaqalaiŋgeqnub. 
2JN.1.2	Anjam bole di gagoq di unu. Anjam di bati gaigai gagoq di sqas. Deqa iga niŋgi tulaŋ qalaqalaiŋgeqnum. 
2JN.1.3	Abu Qotei wo aqa Ŋiri Yesus Kristus wo naŋgi aiyel anjam bole na ti qalaqalaiyo kumbra na ti iga qa are tulaŋ boleinjrsim dulibqa iga lawo na sqom.
2JN.1.4	Ino aŋgro qudei naŋgi anjam bole dauryeqnub e di qusim deqa e tulaŋ areboleboleibqo. Agi Abu Qotei a nami iga aqa anjam dauryqa mergej. 
2JN.1.5	Ariya uŋa, e ni anjam bei mermitqa ni qusim daurye. Anjam agiende. Iga segi segi na gago Kristen was naŋgi qalaqalainjroqnqom. E dal anjam bunuj ni mermosai. Dal anjam di iga nami qusim ojem. 
2JN.1.6	Qalaqalaiyo kumbra agiende. Iga Qotei aqa dal anjam dauryoqnqom. Dal anjam di aqa damu agiende. Niŋgi qalaqalaiyo kumbra dauryoqniye. Dal anjam di agi niŋgi nami queb.
2JN.1.7	Niŋgi quiye. Tamo gargekoba naŋgi iga gisaŋgwa maroqnsib mandam endia laqnub. Yesus Kristus a tamo bulyosiq mandamq aiej anjam di naŋgi olo saideqnub. Tamo deqaji naŋgi gisaŋ tamo. Naŋgi Kristus jeuteqnub. 
2JN.1.8	Deqa niŋgi geregere ŋam atoqniye. Gago wau iga nami nuŋgo ambleq di yoqnem qaji di niŋgi olo urato uge. Niŋgi siŋgila na tigeloqniye. Osib di niŋgi awai bole oqab. 
2JN.1.9	Tamo bei a Kristus aqa anjam ojqa uratosim olo anjam bei totoryosim dauryqas di a Qotei ombla sqa keresai. Ariya tamo bei a Kristus aqa anjam siŋgila na ojesqas di Abu Qotei wo aqa Ŋiri wo naŋgi a koba na sqab. 
2JN.1.10	Tamo bei a niŋgi qa bosim ariya a Kristus aqa anjam ti bqasai di niŋgi a baŋ ojaib. Niŋgi a osib nuŋgo talq osi gilaib. 
2JN.1.11	Niŋgi a baŋ ojqab di niŋgi a aqaryaiyosib a ombla wau uge ojqab.
2JN.1.12	E anjam gargekoba neŋgreŋyosiy niŋgi qa qariŋyqa kere. Ariya e neŋgreŋyqasai. E mati bosiy niŋgi nuŋgsiy anjam kalil di merŋgekritqai. Yim niŋgi qusib areboleboleiŋgwas.
2JN.1.13	Ino jaja agi Qotei na giltej qaji aqa aŋgro naŋgi na ni kaiyeimonub.
3JN.1.1	E Kristen naŋgo gate. O ijo was bole Gaius, e na anjam endi neŋgreŋyosim ni qa qariŋyonum. E ni bole mermqai. E ni tulaŋ qalaqalaimeqnum.
3JN.1.2	O ijo was bole, e ni qa Qotei pailyeqnum. Yim a na ni aqaryaimimqa ino wau kalil geregere brantqas. Osim ni segi dego bole sqam. E qalieonum, ino qunuŋ bole unu. 
3JN.1.3	Nami Kristen was qudei naŋgi e nubqa bosib endegsib merbeb, “Gaius a anjam bole dauryeqnu.” Degsib merbonab e qusim tulaŋ areboleboleibej. Od, e qalieonum, ni anjam bole dauryeqnum. 
3JN.1.4	Ijo aŋgro naŋgi anjam bole dauryeqnub e di quoqnsim deqa e tulaŋ areboleboleibeqnu. Ijo arebolebole dena arebolebole kalil tulaŋ buŋyejunu.
3JN.1.5	O ijo was bole, ni anjam bole dauryoqnsim Kristen was naŋgi geregereinjreqnum. Osim tamo qudei naŋgo ulatamu ni qaliesai qaji naŋgi dego ni na geregereinjreqnum. Di ni kere yeqnum. 
3JN.1.6	Kristen was qudei naŋgi ino qalaqalaiyo kumbra deqa saeqnab Kristen tamo uŋgasari endia unub qaji naŋgi queqnub. Ariya Kristen was naŋgi di olo tigelosib walwelqa laqnibqa ni na iŋgi iŋgi qa naŋgi aqaryainjre. Ni degyqam di kumbra bolequja. Ni Qotei aqa areqalo dauryosim naŋgi aqaryainjrim naŋgi gilqab. 
3JN.1.7	Tamo naŋgi di Yesus aqa wau ojqajqa maroqnsib deqa naŋgi aqa anjam osi walweleqnub. Ariya naŋgi walweloqnsib naŋgi sawa bei bei qaji tamo naŋgoq dena iŋgi iŋgi osaieqnub. 
3JN.1.8	Deqa iga na tamo deqaji naŋgi aqaryainjroqnqom. Iga degyqom di iga naŋgi koba na wau qujai sosim Qotei aqa anjam bole siŋgilatoqnqom.
3JN.1.9	Nami e anjam qudei neŋgreŋyosim Kristen tamo uŋgasari nuŋgo qureq di unub qaji naŋgi qa qariŋyem. Ariya Diotrefes a tulaŋ diqoqnsiqa a na tamo kalil naŋgi buŋnjrsim aqa segi ñam soqtqajqa siŋgilaeqnu. Deqa a gago anjam di quetgosaieqnu. 
3JN.1.10	Deqa e niŋgi qa bosiy aqa kumbra deqa niŋgi olo saiŋgwai. A iga qa anjam uge uge mareleŋeqnu. Di segi sai. A na Kristen was naŋgi aqa talq joqsi gilqa urateqnu. Yeqnaqa tamo qudei naŋgi na Kristen was qudei naŋgi naŋgo talq joqsi gilqa laqnab a na naŋgi olo getentnjreqnu. Osiqa naŋgi Qotei tal miligiq gilqa dego saidnjreqnu.
3JN.1.11	O ijo was bole Gaius, ni kumbra uge dauryaim. Ni kumbra bole segi daurye. Tamo a kumbra bole yqas di a Qotei aqa tamo sqas. Ariya tamo naŋgi kumbra uge uge yeqnub qaji naŋgi Qotei unqa keresai.
3JN.1.12	Tamo kalil naŋgi Demitrius a qa mareqnub, aqa kumbra bole. Qotei aqa anjam bole a dego tamo bulosiqa Demitrius aqa kumbra bole qa mareqnu. E dego a qa mareqnum, aqa kumbra bole. Ni qalie, ijo anjam di bole.
3JN.1.13	E anjam gargekoba neŋgreŋyosiy ni qa qariŋyqa kere. Ariya e neŋgreŋyqasai. 
3JN.1.14	Sokiñala e ni qa bosiy ni numsiy aqo aiyel ombla anjam marqom.
3JN.1.15	Ni are lawo na soqnime. Kristen was endia unub qaji naŋgi ni qa kaiye anjam qariŋyonub. E kamba dego Kristen was kalil ni koba na unub qaji naŋgi qa kaiye anjam qariŋyonum. Ijo kaiye anjam di ni na naŋgi minjrime.
JUD.1.1	E Jut. E Yesus Kristus aqa wau tamo. E Jems aqa was. E na anjam endi neŋgreŋyosim niŋgi tamo uŋgasari Qotei na metŋgej qaji niŋgi qa qariŋyonum. Gago Abu Qotei a na niŋgi tulaŋ qalaqalaiŋgeqnu. Yesus Kristus a segi na niŋgi taqatŋgeqnu. 
JUD.1.2	Qotei a niŋgi qa are tulaŋ boleiyimqa niŋgi geregere lawo na sosibqa qalaqalaiyo kumbra dauryoqniye.
JUD.1.3	O ijo was bole, Qotei na iga kalil padalo sawaq dena eleŋej wau di aqa utru e na neŋgreŋyosiy niŋgi qa qariŋyqajqa are koba unu. Ariya e anjam bei dego neŋgreŋyosiy niŋgi qa qariŋyqa are qaleqnum. Anjam agiende. Jeu tamo naŋgi bosib Kristus aqa anjam bole ugeugeiyqa laqnib nuŋgo areqalo Kristus qa siŋgilateqnub qaji di niŋgi olo siŋgila na ojsibqa jeu tamo naŋgi di gotraŋnjroqniye. Iga Qotei aqa tamo uŋgasari unum deqa Qotei na gago areqalo tigeltetgonaqa iga Kristus aqa anjam bole gago areqaloq di siŋgilatejunum. Deqa tamo bei na anjam di olo bulyqa keresai. 
JUD.1.4	Jeu tamo qudei naŋgi uliosib nuŋgo ambleq aieb. Qotei a nami naŋgi qa marej, “Mondoŋ e na naŋgo une qa peginjrsiy padaltnjrqai.” Es was qu, jeu tamo naŋgi di Qotei qoreiyeqnub. Qotei a iga qa are tulaŋ boleiyeqnu aqa anjam di jeu tamo naŋgi dena olo bulbulyoqnsib mareqnub, “Qotei a iga qa laŋa are boleiyeqnu. Deqa uŋgum, iga kumbra uge uge yoqnqom.” Degsib maroqnsib gago Gate Koba Yesus Kristus dego qoreiyeqnub.
JUD.1.5	Niŋgi Tamo Koba Qotei qa qalie. Nami Israel tamo uŋgasari naŋgi Isip sawaq di sonabqa Qotei na naŋgi joqsiq gilej. Joqsiq gilsiqa ariya tamo uŋgasari a qa naŋgo areqalo siŋgilatosai qaji naŋgi a na padaltnjrej. Niŋgi di nami qalieeb. Ariya niŋgi deqa olo are qalqajqa deqa e nuŋgo areqalo tigeltetŋgonum. 
JUD.1.6	Niŋgi laŋ aŋgro uge uge naŋgi qa are qaliye. Tulaŋ nami laŋ aŋgro qudei laŋ qureq dia Qotei aqa wau ojoqneb qaji naŋgi wau deqa areboleboleinjrosai deqa naŋgi laŋ qure uratosib jaraieb. Deqa Qotei a na naŋgi osiq sawa ambruq di breinjrsiq tontnjrej. Deqa naŋgi sawa dia tariŋsokobaiyib mondoŋ tamo peginjrqa batiamqa Qotei na naŋgi olo osimqa naŋgo une qa naŋgi peginjrqas. 
JUD.1.7	Nami Sodom ti Gomora ti qure kalil jojomq di soqneb qaji naŋgi ti laŋ aŋgro uge naŋgo kumbra di dauryoqnsib sambala kumbra tulaŋ ugedamu yoqneb. Naŋgo sambala kumbra di tulaŋ bei. Deqa mondoŋ Qotei na naŋgi ŋamyuo kobaq di breinjrim naŋgi bati gaigai dia sqab.
JUD.1.7	Deqa was qu, iga kumbra uge deqa are qaloqnsim ulaoqnqom. Osim kumbra uge di dauryqa uratqom. 
JUD.1.8	Ariya jeu tamo naŋgi di kumbra endeqaji yeqnub. Naŋgi ŋeiobilqeioqnsib dena naŋgo are tigeltetnjreqnaqa naŋgi naŋgo segi jejamu qa arebolebole-injreqnaqa kumbra uge uge yeqnub. Osib Qotei a naŋgo Tamo Koba unu deqa are qalqajqa uratoqnsib olo diqoqnsib Qotei aqa laŋ aŋgro kokba naŋgi misiliŋnjreqnub. 
JUD.1.9	Ariya laŋ aŋgro gate Maikel a kumbra degyosaieqnu. Agi a Satan ombla ŋiriŋosib naŋgi Moses aqa qusa oqajqa deqa anjam na qotoqnsib Maikel a diqosiq Satan misiliŋyosai. A misiliŋyqa uratosiq minjej, “Tamo Koba Qotei a segi na ni saidmim medabu getent.” 
JUD.1.10	Ariya tamo uge naŋgi di tulaŋ diqoqnsib kumbra naŋgi poinjrosai qaji di olo misiliŋyeqnub. Naŋgi wagme juwaŋ bul tulaŋ nanariosib naŋgo segi jejamu qa areboleboleinjreqnaqa areqalo bole dauryqa urateqnub. Naŋgo kumbra deqa mondoŋ Qotei na naŋgi tulaŋ ñumougetqas. 
JUD.1.11	Tamo naŋgi di tulaŋ padalougetqab. Kein a nami kumbra uge yoqnej dego kere tamo naŋgi di Kein dauryosib kumbra uge yeqnub. Naŋgi silali koba oqajqa deqa maroqnsib gam grotosib Balam aqa kumbra uge dauryosib laqnub. Kora agi nami Qotei aqa anjam gotraŋyoqnej qaji aqa kumbra uge di dego naŋgi dauryeqnub. Deqa naŋgi padalougetqab.
JUD.1.12	Bati gaigai niŋgi nuŋgo iŋgi goioq di awooqnsib Qotei aqa qalaqalaiyo kumbra dauryeqnab tamo uge naŋgi di uli na boqnsib nuŋgo ambleq di kumbra tulaŋ jigat yeqnub. Naŋgi kumbra di yqajqa jemainjrosaieqnu. Naŋgi naŋgo segi jejamu qa are qaleqnub. Jagwa na awa puyeqnaqa urur koboeqnu dego kere tamo naŋgi di kumbra bole bei babtosaieqnub. Qura geitqa batieqnaqa a geitosaieqnu dego kere tamo uge naŋgi di kumbra bole bei babtosaieqnub. Iga ŋamtaŋ moio otoroqnsim taqal breinjreqnum dego kere tamo naŋgi di Qotei na osim sawa ugeq breinjrqas. Deqa mondoŋ naŋgi moiougetosib torei padalqab. 
JUD.1.13	Jagwa na yuwal tigelteqnaqa yuwal korkorteqnaqa mormaŋ aieqnu dego kere tamo naŋgi di kumbra uge uge babteleŋoqnsib naŋgi naŋgo kumbra uge deqa jemainjrosaieqnu. Naŋgi bongar bul laŋ goge dia naŋgo gam grotoqnsib laŋa laŋa laqnub dego kere. Deqa mondoŋ Qotei na tamo naŋgi di breinjrim sawa ambruq aieleŋosib bati gaigai dia sqab. Sawa ambru di Qotei na nami naŋgi gereiyetnjrej unu.
JUD.1.14	Nami Enok a soqnej. A Adam aqa silei 7q dena ŋambabej. A Qotei aqa medabu osiqa tamo uge deqaji naŋgi qa endegsi marej, “Niŋgi uniye. Mondoŋ Tamo Koba Qotei a na aqa segi laŋ aŋgro tulaŋ gargekoba naŋgi joqsim bqas. 
JUD.1.15	Bosim tamo kalil Qotei qoreiyeqnub qaji naŋgo une qa peginjrsim ugeugeinjrqas. Osim naŋgo kumbra uge di naŋgi osornjrimqa naŋgi deqa are qalsib gulube koba oqab. Tamo qudei une yeqnub qaji naŋgi Qotei tulaŋ qoreiyoqnsib a misiliŋyoqnsib kumbra tulaŋ uge uge yeqnub. Deqa Qotei na naŋgi dego naŋgo kumbra uge di osornjrimqa naŋgi deqa are qalsib gulube koba oqab.” Enok a nami degsi marej. 
JUD.1.16	Tamo naŋgi di gaigai are ugeinjreqnaqa laŋa laŋa tamo naŋgo jejamuq di anjam qameleŋeqnub. Osib naŋgo segi areqalo uge uge dauryeqnub. Naŋgi naŋgo medabu waqtoqnsib diqoqnsib naŋgo segi ñam soqteqnub. Osib tamo uŋgasari naŋgo ñam dego laŋa soqtetnjroqnsib naŋgi walawala-injreqnub. Yim naŋgi na naŋgo areqalo dauryqajqa deqa.
JUD.1.17	Ariya ijo was bole, niŋgi kumbra mondoŋ brantqas qaji deqa are qaloqniye. Nami gago Tamo Koba Yesus Kristus a na aqa anjam maro tamo naŋgi qariŋnjreqnaqa niŋgi qa boqnsib anjam merŋgoqneb. Naŋgo anjam deqa niŋgi olo are qaloqniye. 
JUD.1.18	Agi naŋgi anjam endegsib merŋgoqneb, “Mondoŋ diŋo bati jojomamqa meqe meqem tamo naŋgi boqnsib Qotei qoreiyoqnsib naŋgo segi areqalo uge uge dauryoqnqab.” 
JUD.1.19	Tamo naŋgi di Kristen tamo uŋgasari naŋgi potoaiyeltnjreqnub. Osib mandam qa iŋgi iŋgi qa are koba qaleqnub. Qotei aqa Mondor naŋgoq di sosai deqa naŋgi kumbra uge degyeqnub.
JUD.1.20	Ariya ijo was bole, nuŋgo areqalo Qotei qa siŋgilateqnub qaji di niŋgi siŋgila na ojesoqnibqa dena nuŋgo are tulaŋ siŋgilaqas. Osib niŋgi bati gaigai Mondor Bole aqa siŋgila na pailyoqniye. 
JUD.1.21	Qotei a na niŋgi tulaŋ qalaqalaiŋgeqnu. Deqa niŋgi a beteryesoqnibqa a na gaigai niŋgi qalaqalaiŋgoqnqas. Gago Tamo Koba Yesus Kristus a iga qa tulaŋ duleqnu aqa kumbra di a na mondoŋ boleq atqas. Yim niŋgi ŋambile gaigai sqab. Deqa niŋgi gaigai a qa tariŋoqnsib soqniye. 
JUD.1.22	Kristen was qudei naŋgi areqalo aiye aiyelteqnub deqa niŋgi naŋgi qa dulosib geregereinjroqniye. 
JUD.1.23	Ariya tamo qudei naŋgi une ti unub deqa naŋgi ŋamyuoq aiqa laqnub. Deqa niŋgi naŋgi urur minjribqa naŋgi naŋgo une uratosib are bulyqab. Osib deqa naŋgi ŋamyuoq aiqasai. Qotei na naŋgi oqas. Ariya tamo qudei naŋgi naŋgo areqalo namij dauryeqnub deqa naŋgi gara sari bulosib tulaŋ jiga ti unub. Deqa niŋgi naŋgi qa olo duloqniye. Osib naŋgo une qa ulaosib kumbra jigat deqaji kalil uratosib isaq giliye.
JUD.1.24	O was qu, Qotei a na niŋgi taqatŋgoqneme. Yim niŋgi uloŋqasai. Mondoŋ a na niŋgi joqsim laŋ qureq osi oqimqa niŋgi aqa riaŋ unsib une saiqoji sosib tulaŋ areboleboleiŋgim sqab. 
JUD.1.25	Qotei a segi qujai Qotei bole. A gago Tamo Koba Yesus Kristus aqa wau na iga olo eleŋej. Deqa iga aqa ñam soqtoqnqom. A gago Mandor Koba siŋgila koba ti unu qaji. A na iŋgi iŋgi kalil taqatejunu. A nami degsi soqnej. A bini degsi unu. A bati gaigai degsi sqas. Bole.
REV.1.1	Nami anjam endi uliesonaqa Yesus Kristus na olo babtej. Qotei na anjam endi Yesus osoryej. Yimqa kumbra mondoŋ urur brantoqujatqas qaji di Yesus na kamba olo aqa wau tamo naŋgi osornjrqajqa deqa. Ariya Yesus a na aqa laŋ aŋgro qariŋyonaqa a e qa bosiqa anjam endi e ebej. Yim e na kamba olo aqa wau tamo qudei naŋgi minjrqajqa deqa. E Jon. E Yesus aqa wau tamo. 
REV.1.2	E kumbra kalil endi unem deqa e Qotei aqa anjam ti Yesus Kristus aqa anjam ti boleq na marem. Osim marem, anjam endi bole.
REV.1.3	E Qotei aqa medabu osim deqa anjam endi neŋgreŋyonum. Anjam endi Qotei aqaq na bej. Deqa tamo a anjam endi sisiyqas di a tulaŋ areboleboleiyqas. Tamo uŋgasari naŋgi Qotei aqa anjam e neŋgreŋyonum qaji endi qusib dauryqab di naŋgi dego tulaŋ areboleboleinjrqas. Di kiyaqa? Kumbra kalil endi brantqajqa bati jojomqo.
REV.1.4	E Jon. E na anjam endi neŋgreŋyosim niŋgi tamo uŋgasari qure 7-pelaq dia Yesus aqa ñam qa koroosib loueqnub qaji niŋgi qa qariŋyonum. Niŋgi agi Esia sawaq di unub. Qotei bini unu, nami soqnej, bunuqna bqas qaji a niŋgi qa are tulaŋ boleiyimqa niŋgi are lawo na soqniye. Mondor 7-pela Qotei aqa awo jaram koba namoq di unub qaji naŋgi dego niŋgi qa are tulaŋ boleinjrimqa niŋgi are lawo na soqniye. 
REV.1.5	Yesus Kristus a Qotei aqa anjam kalil geregere palontosiq mareqnu qaji tamo. A tamo kalil naŋgi qa namoosiq subq na tigelej. A mandor kokba kalil mandamq endi unub qaji naŋgo Tamo Koba. A dego niŋgi qa are tulaŋ boleiyimqa niŋgi are lawo na soqniye.
REV.1.5	Yesus a na iga tulaŋ qalaqalaigeqnu. A moisiqa aqa leŋ aiej dena a na gago une kalil kobotetgej. 
REV.1.6	Iga aqa Abu Qotei aqa atra tamo sqajqa deqa a na iga giltgej. Iga Qotei ombla mandor kokba sqajqa deqa ti iga giltgej. Yesus Kristus a bati gaigai ñam koba ti siŋgila koba ti sqas. Bole.
REV.1.7	Niŋgi uniye. Yesus a laŋbi ambleq na boqnimqa tamo kalil naŋgi a unqab. Tamo kalil nami a qaja na qameb qaji naŋgi dego a unqab. Tamo uŋgasari kalil mandamq endi unub qaji naŋgi a qa are ugeinjrimqa tulaŋ akamugetqab. Od, kumbra di brantqas. Bole.
REV.1.8	Tamo Koba Qotei siŋgila koba ti unu qaji a marej, “E segi qujai namoq di unum. E segi qujai bunuq di sqai.” Qotei a degsi marej. Agi a segi qujai nami soqnej. A bini unu. A olo bunuqna bqas.
REV.1.9	E nuŋgo was Jon. E ti niŋgi ti Yesus aqa tamo unum deqa iga kalil gulube koba qoboiyoqnsim jaqatiŋ eleŋeqnum. Qotei a gago Mandor Koba sosiq iga taqatgeqnu. Deqa iga kalil koba na siŋgila na tigeloqnsimqa gulube qoboiyejunum. E Qotei aqa anjam ti Yesus aqa anjam ti palontsim laqnem deqa jeu tamo naŋgi na e taqal waibosib nui ñam Patmos endia e ateb unum. 
REV.1.10	E Patmos nui endi sonamqa Tamo Koba aqa batiej. Onaqa Qotei aqa Mondor Bole na e siŋgilatbonaqa ijo qoreq di tamo bei leleŋonaqa e aqa kakoro quem. A tulaŋ koba leleŋej. Gul anjameqnu dego kere. 
REV.1.11	Leleŋosiq merbej, “Kumbra kalil ni unqam qaji di neŋgreŋyosim qariŋyimqa tamo uŋgasari qure 7-pelaq dia Yesus aqa ñam qa koroosib loueqnub qaji naŋgoq gilqas. Tamo uŋgasari agi Efesus qureq dia, Smerna qureq dia, Pergamum qureq dia, Taiataira qureq dia, Sardis qureq dia, Filadelfia qureq dia, Laodisia qureq dia Yesus aqa ñam qa koroosib loueqnub qaji naŋgoq qariŋyim gilem.”
REV.1.12	Onaqa e tamo anjam merbej qaji di unqajqa bulosim ŋam atem lam 7-pela gol na gereiyo qaji di sonab unjrem. 
REV.1.13	Lam naŋgo ambleq di tamo bei sonaq unem. Tamo di a Tamo Aŋgro bul. A gara olekoba jugnaq aisiq siŋga kabutej. Aqa are targaq di alalag gol na gereiyo qaji dena kaiŋyej. 
REV.1.14	Aqa gate ti gate baŋga ti laŋbi bul tulaŋ qat soqnej. Aqa ŋamdamu ŋam puloŋ bul puloŋoqnej. 
REV.1.15	Aqa siŋga minjaloqnej. Bras ŋamyuo na koiteqnab minjaleqnu dego kere. E aqa kakoro quem di ya kobaquja meli dosiq anjam ateqnu dego kere. 
REV.1.16	Aqa baŋ wo na bongar 7-pela ojeleŋesoqnej. Aqa medabuq dena serie olekoba qala aiyel tulaŋ qala uge brantej. Aqa ulatamu seŋ bul tulaŋ suwaŋoqnej.
REV.1.17	E tamo di unsimqa tulaŋ ulaugetosim ŋam ambruibonaqa e aqa siŋga jojomq di uloŋosim moiobulem. Onaqa a na aqa baŋ wo ijo gateq di atsiqa merbej, “Ni ulaaim. E segi qujai namoq di unum. E segi qujai bunuq di sqai. 
REV.1.18	E ŋambile gaigai sqajqa utru. Nami e moiem. Bini ni e nube. E olo ŋambile unum. E bati gaigai ŋambile sqai. E segi na moio ti moio qure ti taqatejunum. 
REV.1.19	Deqa kumbra ni bini unonum qaji deqa neŋgreŋye. Kumbra bini unu qaji ti kumbra bunuqna branteleŋqas qaji deqa ti neŋgreŋye. 
REV.1.20	Bongar 7-pela ijo baŋ woq di unub qaji naŋgi ti lam 7-pela gol na gereiyo qaji naŋgi ti di ni unjronum. Di anjam ulito qaji. Aqa utru agi mermqai. Ni que. Bongar 7-pela di agi tamo uŋgasari qure 7-pelaq dia e qa loueqnub qaji naŋgo laŋ aŋgro 7-pela naŋgi. Lam 7-pela di agi tamo uŋgasari qure 7-pelaq dia e qa loueqnub qaji naŋgi.”
REV.2.1	Yesus a na e degsi merbsiqa olo endegsi merbej, “Efesus qureq dia tamo uŋgasari naŋgi ijo ñam qa koroosib loueqnub qaji naŋgo laŋ aŋgro qa anjam endegsim neŋgreŋyosim aqaq qariŋye, ‘E Yesus. E ijo baŋ wo na bongar 7-pela ojejunum. E lam 7-pela gol na gereiyo qaji naŋgo ambleq di walweleqnum. E na anjam endi ni qa qariŋyonum. 
REV.2.2	Ino kumbra ti ino wau ti di e qalieonum. E qalie, ni siŋgila na tigeloqnsimqa tamo uge naŋgi qa tulaŋ asgimeqnu. Tamo naŋgi di endegsib mermeqnub, “Iga dego Qotei aqa anjam marqajqa deqa qariŋgwo.” Di gisaŋ. Qotei na naŋgi qariŋnjrosai. Ni naŋgo anjam di tenemtosim ni qalieonum, naŋgi gisaŋ tamo. Ni keretsim qalieonum. 
REV.2.3	Ni ijo ñam ojejunum deqa tamo qudei naŋgi na ni numoqnsib ugeugei-meqnub. Ariya e qalieonum, ni siŋgila na tigeloqnsimqa gulube di qoboiyeqnum. Ni asgimosaieqnu.
REV.2.4	“‘Ariya ino kumbra uge qujai e ubtsiy mermqai. Nami ni e qa ino areqalo siŋgilatosim bati deqa ni na e tulaŋ qalaqalaiboqnem. Ariya bini ni kumbra di uratonum. 
REV.2.5	Nami ni kumbra bole yoqnem. Ariya bini ni kumbra di uratonum deqa ni uloŋonum. Deqa ni que. Kumbra ni nami yoqnem qaji deqa olo are qalsimqa are bulyosim kumbra di olo daurye. Ni dauryqasai di e ni qa bosiy ino lam olo taqal atetmqai. 
REV.2.6	Ariya ino kumbra bole bei agi ubtsiy mermqai. Nikolas aqa wau tamo naŋgi kumbra uge uge yeqnub. Naŋgo kumbra di ni tulaŋ urateqnum. Keretsim urateqnum. E dego urateqnum.
REV.2.7	“‘Tamo a dabkala ti sqas di a anjam Qotei aqa Mondor Bole na tamo uŋgasari qure qureq dia ijo ñam qa koroosib loueqnub qaji naŋgi minjreqnu di geregere quem. Tamo a Satan ombla qotsim siŋgilaqas di e na laŋ qure qa ŋam gei osiy anaiyit a uysim dena ŋambile gaigai sqas. Ŋam di agi Qotei aqa laŋ qureq di unu.’ O Jon, ni anjam degsim neŋgreŋyosim Efesus naŋgo laŋ aŋgro aqaq qariŋye.”
REV.2.8	Yesus a na e degsi merbsiqa olo endegsi merbej, “Smerna qureq dia tamo uŋgasari naŋgi ijo ñam qa koroosib loueqnub qaji naŋgo laŋ aŋgro qa anjam endegsi neŋgreŋyosim aqaq qariŋye, ‘E Yesus. E segi qujai namoq di unum. E segi qujai bunuq di sqai. Nami e moiem. Bini e olo ŋambile unum. E na anjam endi ni qa qariŋyonum. 
REV.2.9	Ni gulube ti jaqatiŋ ti ejunum di e qalie. Ni iŋgi tulaŋ saiqoji unum di dego e qalie. Di uŋgum. Ni laŋ qure qa iŋgi iŋgi koba eleŋejunum. E qalie, tamo qudei naŋgi na ni misiliŋmoqnsib anjam uge uge mermeqnub. Naŋgi segi qa mareqnub, “Iga Juda tamo.” Di gisaŋ. Naŋgi Satan aqa aŋgro. 
REV.2.10	Bunuqna ni jaqatiŋ koba oqam. Ni deqa ulaaim. Ni que. Satan a na niŋgi qudei ojeleŋosim tonto talq breiŋgwas. Breiŋgimqa niŋgi ijo ñam geregere ojqab kio ijo ñam uratosib uloŋqab kio di Satan a nuŋgo areqalo unsim qalieqajqa deqa niŋgi tonto talq breiŋgwas. Niŋgi bati 10-pela gulube ti jaqatiŋ ti sqab. Ariya niŋgi e qa nuŋgo areqalo siŋgilatosib soqniye. Sosib sosib gilsib jeu tamo naŋgi na niŋgi liŋgib moreŋqab. Amqa e na niŋgi ŋambile eŋgwai. Ŋambile di nuŋgo awai boledamu.
REV.2.11	“‘Tamo a dabkala ti sqas di a anjam Qotei aqa Mondor Bole na tamo uŋgasari qure qureq dia ijo ñam qa koroosib loueqnub qaji naŋgi minjreqnu di geregere quem. Tamo a Satan ombla qotsim siŋgilaqas di a moio bunu qaji turqasai. Moio dena a ugetqa keresai. Sai bole sai.’ O Jon, ni anjam degsim neŋgreŋyosim Smerna naŋgo laŋ aŋgro aqaq qariŋye.”
REV.2.12	Yesus a na e degsi merbsiqa olo endegsi merbej, “Pergamum qureq dia tamo uŋgasari naŋgi ijo ñam qa koroosib loueqnub qaji naŋgo laŋ aŋgro qa anjam endegsi neŋgreŋyosim aqaq qariŋye, ‘E Yesus. E serie olekoba tulaŋ qala uge qala aiyel ojejunum. E na anjam endi ni qa qariŋyonum. 
REV.2.13	Qure ni di unum qaji naŋgo kumbra e geregere qalieonum. Qure di Satan a na taqatejunu. Aqa awo jaram koba qure dia unu. Ariya e qalie, ni ijo ñam siŋgila na ojesosim e qa ino areqalo siŋgilateqnum. Ino areqalo di ni na ulitosaieqnum. Nami ijo anjam palonto tamo Antipas a niŋgi koba na wauoqnej. Antipas a ijo anjam geregere dauryoqnej deqa jeu tamo naŋgi nuŋgo qureq dia a qalnab moiej. Moinaqa ni di unsimqa deqa ni e qoreibosai. Qure dia agi Satan a unu.
REV.2.14	“‘Ariya ino kumbra uge qudei e ubtsiy mermqai. Tamo qudei Pergamum qureq di unub qaji naŋgi Balam aqa kumbra uge siŋgila na ojesonab ni na naŋgi saidnjrosaieqnum. Balam aqa kumbra agiende. Nami Balam na Balak gam osoryonaqa gilsiqa Israel tamo uŋgasari naŋgi gisa gisaŋnjroqnsiqa kumbra ugeq breinjroqnej. Breinjroqnsiqa areqalo tigeltetnjreqnaqa naŋgi qotei gisaŋ atrainjro qaji iŋgi uyoqnsib sambala kumbra yoqnsib laqneb. 
REV.2.15	Tamo qudei dego Pergamum qureq di unub qaji naŋgi Nikolas aqa wau tamo naŋgo anjam dauryeqnub. 
REV.2.16	Deqa ni are bulye. Ni are bulyqasai di e urur ni qa bosiy serie olekoba ijo medabuq di unu qaji dena tamo naŋgi di qoto itnjrqai.
REV.2.17	“‘Tamo a dabkala ti sqas di a anjam Qotei aqa Mondor Bole na tamo uŋgasari qure qureq dia ijo ñam qa koroosib loueqnub qaji naŋgi minjreqnu di geregere quem. Tamo a Satan ombla qotsim siŋgilaqas di e na laŋ qure qa iŋgi uliejunu qaji di anaiyit uyqas. Meniŋ qat dego yqai. Osiy meniŋ quraq di ñam bunuj neŋgreŋyqai. Ñam di tamo bei a qalieqasai. Tamo meniŋ oqas qaji a segi qalieqas.’ O Jon, ni anjam degsi neŋgreŋyosim Pergamum naŋgo laŋ aŋgro aqaq qariŋye.”
REV.2.18	Yesus a na e degsi merbsiqa olo endegsi merbej, “Taiataira qureq dia tamo uŋgasari naŋgi ijo ñam qa koroosib loueqnub qaji naŋgo laŋ aŋgro qa anjam endegsi neŋgreŋyosim aqaq qariŋye, ‘E Yesus. E Qotei aqa Ŋiri. Ijo ŋamdamu ŋam puloŋ bul puloŋeqnu. Ijo siŋga minjaleqnu. Bras geregere ñomyeqnab minjaleqnu dego kere. E na anjam endi ni qa qariŋyonum. 
REV.2.19	Kumbra bole kalil ni yeqnum qaji di e qalieonum. E qalie, ni gaigai ijo tamo uŋgasari naŋgi qalaqalainjreqnum. Ni e qa ino areqalo siŋgilatoqnsimqa wau koba yoqnsimqa ijo tamo uŋgasari naŋgi aqaryainjreqnum. Gulube kalil ni qoboiyeqnum qaji di ni geregere qoboiyoqnsimqa siŋgila na tigelejunum. Kumbra ni nami yoqnem qaji di bolequja. Ariya kumbra ni bini yeqnum qaji di olo tulaŋ boledamu. Kumbra dena ino kumbra nami yoqnem qaji di tulaŋ buŋyejunu. Di e qalie.
REV.2.20	“‘Ariya ino kumbra uge qujai agi ubtsiy mermqai. Uŋa Jesebel a ni ombla sosiq waueqnaqa ni na a wiyosaieqnum. A segi qa mareqnu, “E Qotei aqa medabu o qaji uŋa.” Di gisaŋ. A Qotei aqa medabu o qaji uŋa sai. A na ijo wau tamo naŋgi gisa gisaŋnjroqnsiqa gam osornjreqnaqa naŋgi na sambala kumbra yoqnsibqa qotei gisaŋ atrainjro qaji iŋgi uyeqnub. 
REV.2.21	A are bulyqajqa bati yem di a are bulyosim aqa sambala kumbra uratqajqa saidej. 
REV.2.22	Deqa ni que. E na uŋa di jaqatiŋ koba yitqa a makobaiyqas. Tamo naŋgi a ombla na sambalaosib laqnub qaji naŋgi aqa kumbra uge uge uratosib are bulyqasai di e naŋgi dego jaqatiŋ ti gulube koba ti enjrqai. 
REV.2.23	Aqa aŋgro naŋgi dego ñumit moreŋqab. Amqa tamo uŋgasari qure kalilq dia ijo ñam qa koroosib loueqnub qaji naŋgi qalieqab, e tamo kalil naŋgo are miligi ti areqalo ti geregere unsim peleiyeqnum. Deqa niŋgi quiye. E na nuŋgo kumbra kalil geregere keretosiy nuŋgo awai dego segi segi eŋgwai.
REV.2.24	“‘Ariya niŋgi qudei Taiataira qureq di unub qaji nuŋgo kumbra bole agi ubtsiy merŋgwai. Niŋgi uŋa Jesebel aqa anjam dauryosaieqnub. Satan aqa kumbra dego niŋgi qaliesai. Satan aqa kumbra di tamo naŋgi ulioqnsib yeqnub. Osib mareqnub, “Di Satan aqa uli anjam.” Ariya kumbra di niŋgi qaliesai. Deqa e niŋgi gulube bei eŋgwasai. 
REV.2.25	Kumbra kalil niŋgi ojejunub qaji di siŋgila na ojesoqnib e bqai.
REV.2.26	“‘Tamo a Satan ombla qotsim siŋgilaosim ijo kumbra dauryosim gilsim gilsim diŋo bati itqas di e na a siŋgila yitqa a na tamo uŋgasari sawa sawa kalilq di unub qaji naŋgi taqatnjroqnqas. 
REV.2.27	A na naŋgi tulaŋ siŋgila na taqatnjroqnqas. Taqatnjresoqnimqa naŋgi na aqa anjam gotraŋyoqnibqa naŋgi ñumoqnim moreŋoqnqab. Tamo naŋgi web paraparainjreqnub dego kere. Wau di e na tamo di yqai. Ijo Abu na e wau ebej dego kere a wau yqai. 
REV.2.28	Nebeqa laqnaqa burbas bunuj oqeqnu qaji di dego a yqai. 
REV.2.29	Tamo a dabkala ti sqas di a anjam Qotei aqa Mondor Bole na tamo uŋgasari qure qureq dia ijo ñam qa koroosib loueqnub qaji naŋgi minjreqnu di geregere quem.’ O Jon, ni anjam degsi neŋgreŋyosim Taiataira naŋgo laŋ aŋgro aqaq qariŋye.”
REV.3.1	Yesus a na e degsi merbsiqa olo endegsi merbej, “Sardis qureq dia tamo uŋgasari naŋgi ijo ñam qa koroosib loueqnub qaji naŋgo laŋ aŋgro qa anjam endegsim neŋgreŋyosim aqaq qariŋye, ‘E Yesus. E Qotei aqa Mondor 7-pela ejunum. E bongar 7-pela dego ojejunum. E na anjam endi ni qa qariŋyonum. Kumbra kalil ni yeqnum qaji di e qalieonum. Ino kumbra di bolesai. Naŋgi ni qa mareqnub, “Ni ŋambile ti.” Di sai. Ni moiem. 
REV.3.2	Deqa ni ŋam sirosim olo tigel. Ino kumbra qudei moiosaiunu qaji di ni na olo osim siŋgilatime. Di kiyaqa? E ino kumbra unonum ijo Qotei aqa ŋamgalaq di keresai. 
REV.3.3	Anjam bole ni nami qusim dauryem qaji deqa olo are qale. Are qalsim anjam di geregere dauryosim are bulye. Ni ŋam sirosim tigelqasai di e bajiŋ tamo bul ni qa boqujatqai. Bati gembu e inoq bqai di ni qalieqa keresai.
REV.3.4	“‘Ariya tamo uŋgasari qudei Sardis qureq di unub qaji naŋgo kumbra bolequja. Naŋgo gara jigatosai deqa naŋgi gara qat jigsib e ombla walweloqnqab.
REV.3.5	“‘Tamo a Satan ombla qotsim siŋgilas di e na gara qat jigetqai. Aqa ñam Qotei a nami ŋambile qa buk miligiq di neŋgreŋyej qaji di e na olo nuntqasai. E ijo Abu aqa laŋ aŋgro naŋgi ti naŋgo ulatamuq dia aqa ñam ubtqai. 
REV.3.6	Tamo a dabkala ti sqas di a anjam Qotei aqa Mondor Bole na tamo uŋgasari qure qureq dia ijo ñam qa koroosib loueqnub qaji naŋgi minjreqnu di geregere quem.’ O Jon, ni anjam degsi neŋgreŋyosim Sardis naŋgo laŋ aŋgro aqaq qariŋye.”
REV.3.7	Yesus a na e degsi merbsiqa olo endegsi merbej, “Filadelfia qureq dia tamo uŋgasari naŋgi ijo ñam qa koroosib loueqnub qaji naŋgo laŋ aŋgro qa anjam endegsim neŋgreŋyosim aqaq qariŋye, ‘E Yesus. E Qotei aqa tamo bole tiŋtiŋ. E kumbra bole qa utru. Devit a nami mandor koba soqnej dego kere e kamba aqa wau osim Qotei aqa tamo uŋgasari naŋgi taqatnjreqnum. E siraŋ bei waqtqai di tamo bei na getentqa keresai. E getentqai di tamo bei na waqtqa keresai. E na anjam endi ni qa qariŋyonum. 
REV.3.8	Kumbra bole kalil ni yeqnum qaji di e qalieonum. Deqa ni unime. Ino ulatamuq dia e siraŋ bei waqtetmonum. Di tamo bei na getentqa keresai. E qalie, siŋgila kiñala inoq di unu. Ni ijo anjam geregere ojsim dauryeqnum. Ni ijo ñam uratosaieqnum. 
REV.3.9	Deqa ni que. E na maritqa Satan aqa wau tamo naŋgi bosib ino siŋgaq di siŋga pulutosib endegsib qalieqab, e ni tulaŋ qalaqalaimeqnum. Ni qalie, Satan aqa wau tamo naŋgi di mareqnub, “Iga Juda tamo.” Di gisaŋ. Naŋgi Juda tamo sai. 
REV.3.10	Ni ijo anjam geregere dauryoqnsimqa gulube kalil qoboiyoqnsim siŋgila na tigelejunum deqa e ni taqatmesoqnitqa Satan a bosim tamo uŋgasari kalil sawa sawa kalilq di unub qaji naŋgi gulube enjrqa batiamqa gulube di ni qa bqasai. 
REV.3.11	E ni qa boqujatqai. Deqa anjam ni ojejunum qaji di siŋgila na ojesoqne. Amqa tamo bei na ino awai bole yaimqasai.
REV.3.12	“‘Tamo a Satan ombla qotsim siŋgilaqas di e na a osiy ijo Qotei aqa tal aqa tamo bul namoq di tigeltit sqas. Deqa a olo bunu Qotei aqa talq dena oqedqasai. Aqa jejamuq di e na ijo Qotei aqa ñam ti ijo Qotei aqa qure koba agi Jerusalem bunuj aqa ñam ti ijo segi ñam bunuj ti neŋgreŋyqai. Jerusalem bunuj agi laŋ qureq di unu. Qure di ijo Qotei aqaq dena mandamq aiqas. 
REV.3.13	Tamo a dabkala ti sqas di a anjam Qotei aqa Mondor Bole na tamo uŋgasari qure qureq dia ijo ñam qa koroosib loueqnub qaji naŋgi minjreqnu di geregere quem.’ O Jon, ni anjam degsim neŋgreŋyosim Filadelfia naŋgo laŋ aŋgro aqaq qariŋye.”
REV.3.14	Yesus a na e degsi merbsiqa olo endegsi merbej, “Laodisia qureq dia tamo uŋgasari naŋgi ijo ñam qa koroosib loueqnub qaji naŋgo laŋ aŋgro qa anjam endegsim neŋgreŋyosim aqaq qariŋye, ‘E Yesus. E Qotei aqa anjam maro qaji tamo. E endegsi mareqnum, “Qotei aqa anjam kalil bole.” Anjam kalil Qotei a nami marej qaji di e olo geregere palontoqnsim mareqnum. Iŋgi iŋgi kalil Qotei na gereiyej qaji di aqa utru agi e segi qujai. Deqa e na anjam endi ni qa qariŋyonum. 
REV.3.15	Kumbra kalil ni yeqnum qaji di e qalieonum. E qalie, ni ulili sai. Ni kaŋkaŋ sai. Ni ulili sqam di kere. Ni kaŋkaŋ sqam di kere. 
REV.3.16	Ni tulaŋ kaŋkaŋ sai. Ni tulaŋ ulili sai. Ni kaŋkaŋ kiñala segi. Deqa e ni iŋgi qusa bul ijo miligiq na oqsim ijo medabuq na beqmqai. 
REV.3.17	Ni ino segi ñam soqtoqnsim mareqnum, “E silali koba ti. E ñoro koba ejunum. E iŋgi bei qa truquosai.” Ni degsi maraim. Di ni gisaŋonum. Ni laŋ qure qa iŋgi iŋgi tulaŋ saiqoji. Ni tulaŋ sougetejunum. Ni ŋam qandimo unum. Ni yosi laqnum. Di ni segi poimosai. 
REV.3.18	Deqa e ni endegsi mermqai. Ni ijoq dena gol ŋamyuo na yusiq milalej qaji di awaiyosim dena ni laŋ qure qa ñoro koba ti sqam. Gara qat dego awaiyosim jugwam dena ino jejamu kabutim tamo bei na ino yosi unqasai. Amqa ni jemaimqasai. Goreŋ dego awaiyosim dena ino ŋamdamu piyim ŋam poimqas. 
REV.3.19	Tamo naŋgi e qalaqalainjreqnum qaji di e na olo ŋiriŋtnjroqnsim gereinjreqnum. Deqa ni are siŋgilatosim ino segi kumbra gereiyosim are bulye.
REV.3.20	“‘Ni e nube. E siraŋmeq di tigelesosimqa kindokindoŋeqnum. Tamo bei a ijo kakoro qusimqa siraŋ waqtetbqas e miligiq gilsiy aqo ombla iŋgi uyqom. 
REV.3.21	Tamo a Satan ombla qotsim siŋgilaqas di e na minjitqa aqo ombla ijo awo jaram kobaq di awoqom. Nami e segi qoto siŋgilaosimqa aqo ijo Abu wo aqa awo jaram kobaq di awoem dego kere. 
REV.3.22	Tamo a dabkala ti sqas di a anjam Qotei aqa Mondor Bole na tamo uŋgasari qure qureq dia ijo ñam qa koroosib loueqnub qaji naŋgi minjreqnu di geregere quem.’ O Jon, ni anjam degsim neŋgreŋyosim Laodisia naŋgo laŋ aŋgro aqaq qariŋye.” Yesus a na e degsi merbej.
REV.4.1	Onaqa e olo ŋam atsimqa laŋ goge dia siraŋ bei waqesonaq unem. Unsim koqyeqnamqa tamo nami tulaŋ koba leleŋonaq aqa kakoro gul anjamobulonaq quem qaji a na olo merbej, “Ni goge endeq au. Ni bamqa kumbra kalil bunuqna branteleŋqas qaji di osormqai.” 
REV.4.2	Onaqa bati qujai deqa Qotei aqa Mondor Bole na e siŋgilatbonaqa e tarosimqa laŋ goge dia awo jaram kobaquja sonaq unem. Qotei a awo jaram kobaq di awesoqnej. 
REV.4.3	E unem di Qotei aqa jejamu tulaŋ minjalej. Meniŋ jaspa tulaŋ minjaleqnu dego kere. Aqa jejamu meniŋ konilian bul tulaŋ lent. Tuembiŋ na awo jaram di kalilyesoqnej. Tuembiŋ aqa neŋgreŋ di tulaŋ minjalej. Meniŋ emeral tulaŋ minjaleqnu dego kere. Tuembiŋ di ŋam baŋga gesgi bul. 
REV.4.4	Ariya e olo ŋam atsimqa awo jaram kokba 24 unjrem. Awo jaram kokba 24 dena Qotei aqa awo jaram ambletesoqneb. Gate kokba 24 naŋgi awo jaramq di awoeleŋesoqneb. Naŋgi gara qat olekokba jigeleŋosib mandor kokba naŋgo gate tatal wala ti gol na gereiyo qaji di ateleŋosib soqneb. 
REV.4.5	Qotei aqa awo jaramq dena minjal branteqnaq unem. Qatroŋ ti kola anjam ti dego branteqnaq quem. Awo jaram namoq di ŋam puloŋ 7-pela pumbloŋeleŋeb. Ŋam puloŋ di agi Qotei aqa Mondor 7-pela naŋgi. 
REV.4.6	Qotei aqa awo jaram namoq di iŋgi kobaquja bei sonaq unem. Iŋgi di yuwal baŋga bul. A qunuŋ bul dego. A tulaŋ jeqilo.
REV.4.6	Ariya e olo ŋam atsimqa wagme ŋambile so qaji qolqe di unjrem. Naŋgi na Qotei aqa awo jaram agutosib tigelesoqneb. Naŋgo jejamu bile ti qore ti dia ŋamdamu gargekoba soqneb. 
REV.4.7	Wagme ŋambile so qaji namba 1 a laion bul. Wagme ŋambile so qaji namba 2 a bulmakau bul. Wagme ŋambile so qaji namba 3 aqa ulatamu tamo ulatamu bul. Wagme ŋambile so qaji namba 4 a baira kobaquja tiosi laqnu dego bul. 
REV.4.8	Wagme qolqe ŋambile so qaji naŋgi segi segi bari 6-pela ti. Bileqsi qoreqsi bariqsi ŋamdamu gargekoba soqneb. Qanam ti qolo ti naŋgi gaigai louoqnsib endegsib mareqnub, “Qotei a siŋgila koba ti unu. Siŋgila kalil aqaq di unu. A nami soqnej. A bini unu. A bunuqna bqas.” Naŋgi degsib louoqnsib maroqnsib olo waiŋoqnsib mareqnub, “Qotei a getento koba. Qotei a getento koba. Qotei a getento koba.” Wagme qolqe naŋgi gaigai degsib louoqnsib mareqnub. Naŋgi aqaratosaieqnub.
REV.4.9	Qotei awo jaram kobaq di awejunu qaji agi a segi qujai ŋambile gaigai sqajqa utru. Deqa wagme qolqe ŋambile so qaji naŋgi a qa tulaŋ areboleboleinjreqnaqa aqa ñam soqtoqnsibqa biŋiyeqnub. 
REV.4.10	Naŋgi kumbra degyeqnabqa Qotei ŋambile gaigai unu qaji aqa awo jaram namoq dia gate kokba 24 naŋgi siŋga pulutoqnsibqa a qa louoqnsibqa naŋgo gate tatal wala ti gol na gereiyo qaji di awo jaram koba namoq di breiyoqnsibqa endegsib loueqnub,
REV.4.11	“O Tamo Koba, ni gago Qotei.
REV.4.11	Ni segi qujai laŋ goge di unum.
REV.4.11	Deqa tamo kalil naŋgi ni qa tulaŋ areboleboleinjreqnaqa ino ñam soqtoqnsibqa ino siŋgila biŋiyoqnsibqa ino sorgomq di geregere unub.
REV.4.11	Naŋgi ni kumbra degmeqnub. Di kiyaqa? Ni na qujai marnam iŋgi iŋgi kalil branteb unub.
REV.4.11	Ni ino segi areqalo na iŋgi iŋgi kalil gereiyem.
REV.4.11	Dena qujai iŋgi iŋgi kalil branteb unub.”
REV.5.1	Onaqa e olo ŋam atsimqa Qotei a awo jaram kobaq di awesosiqa aqa baŋ woq di buk bei ojesonaq unem. Buk di aqa baŋga olekokba. Baŋga di lubesonaq unem. Buk aqa miligiqsi qoreqsi neŋgreŋ ti sonaq unem. Buk di tamo bei na plaltosim aqa miligi unaim deqa naŋgi na aqa baŋga lubtosib kandel aqa namur na qandrato 7-pela-teb. 
REV.5.2	Onaqa e olo ŋam atsimqa laŋ aŋgro siŋgila koba bei brantonaq unem. Laŋ aŋgro dena tulaŋ koba leleŋosiq marej, “Tamo yai a tamo bole deqa a na kandel aqa namur di waqtosimqa buk di plaltqa kere?” 
REV.5.3	Ariya tamo bei na buk di plaltosim aqa miligi unqa kere tamo dego bei sosai. Laŋ qureq dia, mandamq dia, mandam sorgomq dia tamo dego bei sosai. 
REV.5.4	E degsi unsim deqa e tulaŋ akamu-getem. 
REV.5.5	Onaqa gate koba bei na merbej, “O Jon, ni akamaim. Ni que. Laion a Juda aqa leŋq dena ŋambabej deqa a qoto siŋgilaosiq aqa jeu tamo naŋgi ñumej. A Mandor Koba Devit aqa leŋq dena ŋambabej deqa a na kandel aqa namur waqtosim buk di plaltqa kere.”
REV.5.6	Onaqa e aqa anjam di qusimqa olo ŋam atsim Kaja Du tigelesonaq unem. A qalnab moiej olo ŋambile so bulonaq unem. A Qotei aqa awo jaram ti wagme ŋambile so qaji qolqe naŋgi ti gate kokba naŋgo awo jaram kokba naŋgi ti ambleq di tigelesonaq unem. A qala 7-pela ti ŋamdamu 7-pela ti soqnej. Ŋamdamu 7-pela di agi Qotei aqa Mondor 7-pela naŋgi. Qotei na naŋgi qariŋnjrnaqa sawa sawa kalilq gileleŋeb. 
REV.5.7	Ariya Kaja Du a bosiqa aqa Abu Qotei agi awo jaram kobaq di awesoqnej qaji aqa baŋ woq dena buk di yaiyej. 
REV.5.8	Buk di yaiyonaqa wagme ŋambile so qaji qolqe naŋgi ti gate kokba 24 naŋgi ti bosib Kaja Du aqa areq di siŋga puluteb. Naŋgi kalil segi segi gombiŋ ti tabir gol na gereiyo qaji ti ojeleŋesoqneb. Tabirq dena qurem oqoqnsiqa Abu aqa ulatamuq di branteqnu. Qurem di quleq bole. Qurem di aqa utru agiende. Qotei aqa segi tamo uŋgasari naŋgo pailyo qurem bul oqoqnsiqa aqa ulatamuq di branteqnu. 
REV.5.9	Wagme qolqe naŋgi ti gate kokba naŋgi ti bosib Kaja Du aqa areq di siŋga pulutosibqa lou bunuj na endegsib louoqneb,
REV.5.9	“O Kaja Du, ni buk di osimqa kandel aqa namur buk qandratejunu qaji di waqtqa kere.
REV.5.9	Di kiyaqa? Ni lumnab moisim ino leŋ aiej dena ni na ino segi tamo uŋgasari naŋgi awainjrsimqa Qotei aqa baŋq di ateleŋem unub.
REV.5.9	Od, tamo uŋgasari leŋ segi segi qaji, anjam maro segi segi qaji, jejamu segi segi qaji, sawa segi segi qaji naŋgi ni na awainjrsimqa Qotei aqa baŋq di ateleŋem unub.
REV.5.10	Naŋgi Qotei aqa segi atra tamo sqajqa ti mandor kokba sqajqa ti deqa ni na ateleŋem unub.
REV.5.10	Deqa naŋgi gago Qotei aqa atra tamo sosibqa a atraiyeqnub.
REV.5.10	Naŋgi mandor kokba dego sosibqa mandam qa tamo uŋgasari naŋgi taqatnjroqnqab.”
REV.5.11	Ariya e olo ŋam atsimqa laŋ aŋgro tulaŋ gargekoba tigelesonab unjrem. Naŋgi di tamo bei na sisiyqa keresai. Naŋgi handet milion dego kere soqneb. Naŋgi tigelosibqa Qotei aqa awo jaram ti wagme ŋambile so qaji naŋgi ti gate kokba 24 naŋgi ti agutnjresosibqa naŋgi tulaŋ koba murqumyeqnab e naŋgo kakoro quem. 
REV.5.12	Naŋgi endegsib leleŋoqnsib maroqneb,
REV.5.12	“Kaja Du agi nami qalnab moiej qaji a ñam koba ti ñoro bole ti powo bole ti siŋgila koba ti oqa kere.
REV.5.12	Deqa tamo kalil naŋgi aqa ñam soqtoqnsibqa a qa tulaŋ areboleboleinjroqnimqa a biŋiyoqnsib sqab.”
REV.5.13	Onaqa iŋgi iŋgi kalil Qotei na marnaq branteleŋeb qaji naŋgi na anjam mareqnab e naŋgo kakoro quem. Iŋgi iŋgi kalil laŋ qureq di unub qaji ti mandamq di unub qaji ti mandam sorgomq di unub qaji ti yuwal miligiq di unub qaji ti naŋgi anjam mareqnab e naŋgo kakoro quem. Od, iŋgi iŋgi kalil sawa sawa kalilq di unub qaji naŋgo kakoro quem. Naŋgi endegsib mareqnab quem,
REV.5.13	“Qotei awo jaram kobaq di awejunu qaji naŋgi Kaja Du wo bati gaigai ñam koba ti arebolebole ti siŋgila ti oqnsib sqab.
REV.5.13	Deqa iga bati gaigai naŋgi aiyel biŋinjroqnqom.”
REV.5.14	Onaqa wagme qolqe ŋambile so qaji naŋgi na maroqneb, “Anjam di bole.” Degsib mareqnabqa gate kokba naŋgi na Qotei wo Kaja Du wo naŋgo areq di siŋga pulutoqnsib biŋinjroqneb.
REV.6.1	Onaqa e olo ŋam atsimqa buk naŋgi na lubtosib kandel aqa namur na qandrato 7-pela-teb qaji di Kaja Du na ojesosiqa kandel aqa namur namba 1 waqtonaq unem. Waqtonaqa wagme ŋambile so qaji matu a namoosiq marej, “Ni au.” Aqa kakoro di kola anjam ato bulonaq quem. 
REV.6.2	Degsi marnaqa e olo ŋam atem di hos qat bei brantonaq unem. Tamo hos quraq di awesoqnej qaji a aŋ ti awesonaq unem. Naŋgi na gate tatal wala ti yonabqa aqa gateq di atsiqa qoto siŋgilaqa marsiqa gilsiq qoto siŋgilaoqnej.
REV.6.3	Onaqa Kaja Du na kandel aqa namur namba 2 waqtonaqa wagme ŋambile so qaji namba 2 na marnaq quem, “Ni au.” 
REV.6.4	Degsi marnaqa hos bei brantej. Hos di lent. Naŋgi na tamo hos quraq di awesoqnej qaji a siŋgila yonabqa a na tamo uŋgasari mandamq di soqneb qaji naŋgi areqalo niñaqyetnjrnaqa naŋgi lawo kumbra uratosib tamo naŋgi ñumsib moiotnjroqneb. Naŋgi na a serie kobaquja yonabqa gilsiqa wau di yoqnej.
REV.6.5	Ariya Kaja Du na kandel aqa namur namba 3 waqtonaqa wagme ŋambile so qaji namba 3 na marnaq quem, “Ni au.” Degsi marnaqa hos tulu brantonaq unem. Tamo hos quraq di awesoqnej qaji aqa baŋq di skel ojesonaq unem. 
REV.6.6	Unsimqa wagme qolqe ŋambile so qaji naŋgo ambleq dia tamo bei na anjam marnaq aqa kakoro quem. A na tamo hos quraq di awesoqnej qaji di endegsi minjej, “Ni na tamo uŋgasari mandamq di unub qaji naŋgi mam koba enjre. Yimqa wit aqa awai tulaŋ goge oqimqa tamo uŋgasari naŋgi silali kobaquja waiyoqnsib wit kiñala oqnqab. Tabir qujai segi oqnqab. Bali dego kiñala oqnqab. Tabir qalub segi oqnqab. Deqa ni que. Ni oliv ŋamtaŋ ti wain sil ti ugeugeiyaim.” A degsi minjnaqa gilsiqa wau degsi yej.
REV.6.7	Onaqa Kaja Du na kandel aqa namur namba 4 waqtonaqa e wagme ŋambile so qaji namba 4 aqa kakoro quem. A na marej, “Ni au.” 
REV.6.8	Degsi marnaqa e olo ŋam atsimqa hos merient branto-naq unem. Tamo hos quraq di awesoqnej qaji aqa ñam Moio. Moio qure na a daurysiq laqnej. Onaqa naŋgi aiyel siŋgila osib tamo uŋgasari mandam taqal qujaiq di so qaji naŋgi serie na ti mam na ti ma uge na ti wagme juwaŋ na ti ñumnab moreŋeb. Mandam taqal qalubq di so qaji naŋgi uratnjrnab soqneb. Naŋgi ñumosai.
REV.6.9	Ariya Kaja Du na kandel aqa namur namba 5 waqtonaqa tamo uŋgasari nami moreŋeb qaji naŋgo qunuŋ atra bijal sorgomq di sonab unjrem. Tamo uŋgasari naŋgi di Qotei aqa anjam siŋgila na ojesosib mare mare laqneb deqa jeu tamo naŋgi na naŋgi ñumnab moreŋeb. 
REV.6.10	Naŋgo qunuŋ tulaŋ koba leleŋosib Qotei endegsib minjoqneb, “O Tamo Koba, ni iŋgi iŋgi kalil naŋgo Mandor Koba. Ni gaigai kumbra bole tiŋtiŋ yeqnum. Ni getento koba. Ni kumbra bole segi yeqnum. Deqa ni na merge. Iga bati gembub tariŋonamqa tamo uŋgasari mandamq di unub qaji naŋgi na lignab gago leŋ aiej deqa ni kamba ñumqam?” 
REV.6.11	Onaqa Qotei a gara jugo qat olekokba eleŋosiqa naŋgi segi segi jigetnjrsiqa minjrej, “Niŋgi mati kiñala aqaratosib tariŋoqnsib soqniye. Jeu tamo naŋgi na niŋgi liŋgeb dego nuŋgo kadoi naŋgi ti nuŋgo was naŋgi ti degsib olo ñumqab. Tamo gembub jeu tamo naŋgi na ñumqab di e segi na maritqa naŋgi kalil ñumekritib kereamqa bati deqa e kamba naŋgi ñumqai. Naŋgi na niŋgi liŋgnab nuŋgo leŋ aiej deqa e kamba naŋgi ñumit naŋgo leŋ aiqas.”
REV.6.12	Ariya Kaja Du na kandel aqa namur namba 6 waqtonaqa e olo ŋam atsimqa mimiŋ tulaŋ kobaquja donaq unem. Unem di seŋ tulaŋ ambruosiq gara tulu bulej. Bai tulaŋ lentosiq leŋ bulej. 
REV.6.13	Onaqa bongar naŋgi laŋ goge dena ululoŋosib mandamq aieb. Jagwa koba bosiqa qura qunjimyeqnaqa gei qoqi ululoŋosib mandamq aieqnub dego kere. 
REV.6.14	Laŋ dego loumej. Qobuŋ rer qalsib lubteqnub dego kere. Mana ti nui ti kalil naŋgo soqneb qaji sawa uratosib jaraieb. 
REV.6.15	Jaraionabqa mandor kokba ti tamo ñam ti qaja tamo gate ti ñoro tamo ti tamo siŋgila naŋgi ti kaŋgal tamo ti tamo laŋaj ti kalil naŋgi di unsibqa ulaugetosib jaraiosib meniŋ kokba naŋgo miligiq dia ulieleŋeb. Osib mana miligiq dego ulieb. 
REV.6.16	Uliesosib naŋgi tulaŋ leleŋkobaiyoqnsib mana ti meniŋ kokba ti kalil endegsib minjroqneb, “Niŋgi bosib iga kabutgibqa Qotei awo jaram kobaq di awejunu qaji a na iga nugwasai. Kaja Du aqa minjiŋ dego gagoq bqasai. 
REV.6.17	Di kiyaqa? Qotei naŋgi Kaja Du wo tamo uŋgasari naŋgi qa minjiŋ oqetnjrqa bati agi brantqo. Deqa tamo yai na naŋgo siŋgila gotraŋyqa kere? Tamo dego bei sosai.”
REV.7.1	Onaqa e olo ŋam atsimqa laŋ aŋgro qolqe naŋgi laŋ utru qolqeq di tigelesonab unjrem. Jagwa qolqe naŋgi na mandam ti yuwal ti ŋam baŋga ti puynjraib deqa laŋ aŋgro qolqe naŋgi na jagwa qolqe di getentnjresoqneb. 
REV.7.2	Onaqa laŋ aŋgro bei seŋ oqo sawaq dena brantonaq unem. A na Qotei ŋambile gaigai unu qaji aqa toqor ojesonaq unem. Ojesosiqa tulaŋ koba leleŋosiqa laŋ aŋgro qolqe mandam ti yuwal ti niñaqnjrqajqa Qotei na siŋgila enjrej qaji naŋgi minjrej, 
REV.7.3	“Niŋgi mandam ti yuwal ti ŋam baŋga ti nami niñaqnjraib. Iga mati gago Qotei aqa wau tamo naŋgo lanjaq di toqor atnam soqnimqa di niŋgi na iŋgi iŋgi kalil di niñaqnjriye.” 
REV.7.4	Onaqa tamo gembub naŋgi toqor eleŋeb di marnab quem. Tamo 144,000 naŋgo lanjaq di toqor ateleŋonab e unem. Tamo naŋgi di Israel naŋgo moma utru 12-pela naŋgo leŋ deqaji. 
REV.7.5	Juda aqa leŋq dena tamo 12,000 naŋgi toqor eleŋeb. Ruben aqa leŋq dena tamo 12,000 naŋgi toqor eleŋeb. Gat aqa leŋq dena tamo 12,000 naŋgi toqor eleŋeb. 
REV.7.6	Aser aqa leŋq dena tamo 12,000 naŋgi toqor eleŋeb. Naptali aqa leŋq dena tamo 12,000 naŋgi toqor eleŋeb. Manase aqa leŋq dena tamo 12,000 naŋgi toqor eleŋeb. 
REV.7.7	Simeon aqa leŋq dena tamo 12,000 naŋgi toqor eleŋeb. Livai aqa leŋq dena tamo 12,000 naŋgi toqor eleŋeb. Isakar aqa leŋq dena tamo 12,000 naŋgi toqor eleŋeb. 
REV.7.8	Sebulun aqa leŋq dena tamo 12,000 naŋgi toqor eleŋeb. Josep aqa leŋq dena tamo 12,000 naŋgi toqor eleŋeb. Benjamin aqa leŋq dena tamo 12,000 naŋgi toqor eleŋeb. Tamo kalil naŋgi di agi Qotei aqa toqor eleŋeb.
REV.7.9	Onaqa bunuqna e olo ŋam atsimqa tamo uŋgasari tulaŋ gargekoba koroesonab unjrem. Tamo uŋgasari naŋgi di tamo bei na sisiyqa keresai. Naŋgi tulaŋ gargekoba. Naŋgi di kalil leŋ segi segi qaji, sawa segi segi qaji, jejamu segi segi qaji, anjam maro segi segi qaji. Naŋgi Qotei aqa awo jaram ti Kaja Du ti naŋgo areq di tigelosibqa gara jugo qat olekokba jigeleŋosib naŋgo baŋ na tuwom baŋga ojeleŋesoqneb. 
REV.7.10	Osib naŋgi siŋgila na endegsib maroqneb, “Iga padalqa laqnamqa gago Qotei awo jaram kobaq di awejunu qaji naŋgi Kaja Du wo na iga eleŋosib boletgeb.”
REV.7.11	Onaqa laŋ aŋgro kalil naŋgi Qotei aqa awo jaram ti gate kokba naŋgi ti wagme qolqe ŋambile so qaji naŋgi ti agutnjrosib tigelesoqneb. Tigelesosibqa Qotei aqa awo jaram namoq di siŋga pulutoqnsib Qotei qa endegsib louoqneb, 
REV.7.12	“Bole. Iga gago Qotei qa tulaŋ areboleboleigoqnimqa aqa ñam soqtoqnqom. A powo bole ti unu. Deqa iga a biŋiyoqnsim aqa ñam soqtoqnqom. A siŋgila koba ti unu. Od, siŋgila kalil aqaq di unu. A bati gaigai degesqas. Bole.”
REV.7.13	Onaqa gate koba bei na nenembej, “Tamo uŋgasari naŋgi gara qat olekokba jigejunub qaji di yai naŋgi? Naŋgi qure qabe qaji?” 
REV.7.14	Onaqa e na kamba minjem, “O tamo koba, ni segi qalie.” Onaqa merbej, “Tamo uŋgasari naŋgi di jeu tamo naŋgi na tulaŋ ugeugeinjrsib gulube ti jaqatiŋ ti enjreb. Enjreb deqa naŋgi na Kaja Du aqa leŋ na naŋgo gara yanseleŋonab tulaŋ qatej. 
REV.7.15	Deqa naŋgi Qotei aqa awo jaram koba namoq di tigelesosibqa naŋgi bati gaigai qanam ti qolo ti Qotei aqa atra tal miligiq di sosibqa a waueteqnub. Qotei awo jaram kobaq di awejunu qaji a segi naŋgi koba na sosimqa taqatnjroqnqas. 
REV.7.16	Deqa naŋgi olo bunu mamnjrqasai. Naŋgi bunu ya qarnjrqasai. Seŋ na olo naŋgi kaŋkaŋnjrqasai. Iŋgi bei na dego naŋgi kaŋkaŋnjrqasai. 
REV.7.17	Di kiyaqa? Kaja Du awo jaram koba jojomq di unu qaji a naŋgo Mandor Koba sqas deqa. A naŋgi joqsimqa ŋambile gaigai sqajqa ya jumbumq giloqnqas. Qotei a na naŋgo ŋam ya kalil nuntetnjrimqa naŋgi olo bunu akamqasai.”
REV.8.1	Ariya Kaja Du na kandel aqa namur namba 7 waqtonaqa laŋ qureq dia naŋgi kirikiriosib sonab sawa dabkoŋosiq sokiñalayej. 
REV.8.2	Sokiñalayonaq e olo ŋam atsimqa laŋ aŋgro 7-pela Qotei aqa ulatamuq di tigelesoqneb qaji naŋgi unjrem. Unjrem di naŋgi gul 7-pela ojsib tigelesoqneb.
REV.8.3	Onaqa laŋ aŋgro bei bosiqa atra bijal jojomq di tigelesoqnej. A tabir gol na gereiyo qaji di ojesoqnej. A ŋam sum osim tabir miligiq di bilentosim koitimqa qurem quleq ti oqwajqa deqa marsiq tabir di osi bosiqa atra bijal jojomq di tigelesoqnej. Onaqa naŋgi na ŋam sum koba yonabqa osiqa Qotei aqa segi tamo uŋgasari kalil naŋgo pailyo ti ŋam sum de ti turtosiqa atra bijal gol na gereiyo qaji dia Qotei atraiyej. Atra bijal di agi Qotei aqa awo jaram namoq di unu. 
REV.8.4	Atraiyonaqa Qotei aqa segi tamo uŋgasari naŋgo pailyo ti qurem quleqt de ti laŋ aŋgro aqa baŋq dena oqsiqa Qotei aqa ulatamuq di brantej. 
REV.8.5	Onaqa laŋ aŋgro dena tabir di osiqa atra bijalq dena ŋamyuo osiqa tabirq di jugonaq maqonaqa waiyonaq mandamq aiej. Aisiqa kola anjam ti qatroŋ ti minjal ti mimiŋ koba ti brantej.
REV.8.6	Ariya laŋ aŋgro 7-pela gul 7-pela ojesoqneb qaji naŋgi gul anjamqajqa tigelosib rarieb.
REV.8.7	Onaqa laŋ aŋgro namba 1 a namo aqa gul anjamej. Gul anjamonaqa ais awa bul ŋamyuo ti leŋ ti turtosib mandamq aieb. Aisib ŋamtaŋ ti ñiŋ ti mandam taqal qujaiq di so qaji di kalil yuekriteb. Mandam taqal aiyel uratonab soqnej.
REV.8.8	Ariya laŋ aŋgro namba 2 na aqa gul anjamonaqa iŋgi bei mana kobaquja bul yusiq puloŋeqnaqa osib waiyonab yuwalq aiej. Ainaqa yuwal taqal qujai leŋ bulyej. Yuwal taqal aiyel leŋ bulyosai. 
REV.8.9	Degonaqa wagme kalil yuwal taqal qujaiq di ŋambile so qaji naŋgi moreŋeb. Qobuŋ kalil dego yuwal taqal qujaiq di so qaji naŋgi padalekriteb.
REV.8.10	Onaqa laŋ aŋgro namba 3 na aqa gul anjamonaqa bongar kobaquja tor bul yusiq puloŋosiq laŋ qure uratosiq ya ti ya jumbum ti mandam taqal qujaiq di so qaji deq aiej. Mandam taqal aiyelq di sai. 
REV.8.11	Bongar di aqa ñam Isa Koba. Bongar di ya ti ya jumbum ti mandam taqal qujaiq di so qaji deq ainaqa ya di isakobaeb. Deqa tamo gargekoba naŋgi ya di uysib isakoba-injrnaqa moreŋeb.
REV.8.12	Onaqa laŋ aŋgro namba 4 na aqa gul anjamonaqa seŋ taqal qujai ugeej. Bai taqal qujai dego ugeej. Bongar kalil laŋ taqal qujaiq di so qaji naŋgi dego ugeeleŋeb. Laŋ taqal aiyelq di sai. Deqa qanam seŋ taqal qujai ambruej. Qolo bai taqal qujai ambruej. Bongar kalil laŋ taqal qujaiq di so qaji naŋgi dego ambrueleŋeb.
REV.8.13	Onaqa e olo ŋam atsimqa baira kobaquja laŋ sorgomq dia tiosi laqnaq unem. A tulaŋ koba leleŋosiq endegsi marnaq quem, “O aiyo! Laŋ aŋgro qalub naŋgi gul anjamosaiunub. Naŋgi gul anjamabqa tamo uŋgasari mandamq di unub qaji naŋgi gulube tulaŋ kokba osib padalougetqab.”
REV.9.1	Onaqa laŋ aŋgro namba 5 na aqa gul anjamonaqa bongar bei laŋ uratosiq mandamq aieqnaq unem. Unem di naŋgi na bongar di siŋgila yonabqa a gilsiqa sub guma koba di waqtej. 
REV.9.2	Waqtonaqa qurem koba subq dena oqej. Liki yusiq qurem koba oqeqnu dego kere. Subq dena qurem oqsiqa seŋ ti laŋ ti ambrutej. 
REV.9.3	Onaqa quremq dena sis tulaŋ gargekoba naŋgi brantosib mandamq aieb. Mandamq ainabqa Qotei na naŋgi siŋgila koba enjrej. Siŋgila di belqalaqala naŋgo siŋgila ti kere. 
REV.9.4	Siŋgila enjrsiqa minjrej, “Niŋgi ñiŋ ti ŋam baŋga gesgi ti ŋamtaŋ ti ugeugeinjraib. Naŋgi uratnjrib soqneb. Tamo uŋgasari naŋgo lanjaq di Qotei aqa toqor saiqoji unub qaji naŋgi di segi ugeugeinjriye. 
REV.9.5	Ugeugeinjrsib jaqatiŋ koba enjroqnibqa bai 5-pela naŋgi jaqatiŋ oqnsib sqab. Ariya niŋgi na naŋgi moiotnjraib. Jaqatiŋ segi enjroqniye.” Onaqa sis naŋgi na tamo uŋgasari naŋgi di jaqatiŋ tulaŋ uge enjroqneb. Belqalaqala na tamo uŋgasari naŋgi uñinjreqnabqa jaqatiŋ eqnub dego kere. 
REV.9.6	Tamo uŋgasari naŋgi di jaqatiŋ koba oqnsibqa naŋgi moreŋqa gam ŋamoqnqab. Ŋamab ŋamab ugeinjrqas. Naŋgi moreŋqa are oqimqa naŋgi moreŋqa keresai.
REV.9.7	E sis naŋgi unjrem di hos qoto qa gilqajqa walatnjreqnub dego kere. Sis naŋgo gateq di gate tatal gol na gereiyo qaji ateleŋesoqneb. Naŋgo ulatamu tamo ulatamu bul. 
REV.9.8	Naŋgo gate baŋga olekoba. Uŋa naŋgo gate baŋga bul. Naŋgo qalagei laion naŋgo qalagei bul. 
REV.9.9	Naŋgo are targaq di gara jugo dumu bul siŋgila koba atesoqneb. Naŋgo bari aqa anjam ato hos gargekoba roŋgom ti qoto qa gurgur ti gileqnab siŋga anjam ateqnub dego kere. 
REV.9.10	Sis naŋgo weru belqalaqala naŋgo weru bul, qaja ti. Naŋgo weru dena tamo naŋgi uñinjroqnsib jaqatiŋ koba enjreqnub. Sis naŋgo siŋgila weruqsi unu. Weru dena tamo uŋgasari naŋgi jaqatiŋ tulaŋ koba enjroqnibqa bai 5-pela naŋgi jaqatiŋ oqnsib sqab. 
REV.9.11	Sis naŋgo mandor koba agi laŋ aŋgro sub guma koba taqatejunu qaji agi a di. Aqa ñam Hibru anjam na Abadon. Gago anjam na Tamo Padaltnjro Qaji Tamo.
REV.9.12	Ariya gulube kobaquja namba 1 agi koboqo. Niŋgi quiye. Gulube kokba aiyel brantosaiunub. Sokiñalaysib brantqab.
REV.9.13	Ariya laŋ aŋgro namba 6 na aqa gul anjamonaqa atra bijal gol na gereiyo qaji aqa mutu qolqe naŋgo ambleq dena tamo bei aqa kakoro brantonaq quem. Atra bijal di agi Qotei aqa ulatamuqsi unu. Mutu qolqe naŋgi qala ti unub. 
REV.9.14	Onaqa tamo dena laŋ aŋgro namba 6 gul ojesoqnej qaji di minjej, “Laŋ aŋgro qolqe Yufretis ya koba qalaq dia tontnjreb unub qaji naŋgi di palontnjre.” 
REV.9.15	Onaqa laŋ aŋgro namba 6 a anjam di qusiqa gilsiq laŋ aŋgro qolqe naŋgi di palontnjrej. Naŋgi aisib tamo uŋgasari kalil mandam taqal qujaiq di so qaji naŋgi ñumib moreŋqajqa deqa osiq naŋgi palontnjrej. Tamo uŋgasari mandam taqal aiyelq di so qaji naŋgi ñumqasai. Naŋgi bole sqab. Bati Qotei na nami giltej qaji di brantimqa laŋ aŋgro qolqe naŋgi di tigelosib tamo uŋgasari naŋgi ñumib moreŋqab. Deqa naŋgi tariŋosib soqneb. Tariŋosib sonab bati deqa tiŋtiŋ laŋ aŋgro namba 6 a gilsiqa naŋgi palontnjrej. 
REV.9.16	Onaqa e olo ŋam atsimqa qaja tamo tulaŋ gargekoba naŋgi hos quraq di awesonab unjrem. Qaja tamo gembub hos quraq di awesoqneb qaji di marnab quem. Naŋgi 200 milion dego. 
REV.9.17	Onaqa e ŋeiobilqeiobulosimqa tamo hos quraq di awesoqneb qaji naŋgi unjrem di naŋgo are targaq di gara jugo dumu bul siŋgila koba jigeleŋesoqneb. Gara jugo qudei di naŋgo wala lent. Qudei qenjent. Qudei merient. Ariya hos naŋgo gate laion naŋgo gate bul. Hos naŋgo medabuq na ŋamyuo ti qurem ti meniŋ yuo ti branteleŋeb. 
REV.9.18	Gulube qalub dena tamo uŋgasari kalil mandam taqal qujaiq di so qaji naŋgi ñumeleŋeb. Mandam taqal aiyel urateb. Ŋamyuo ti qurem ti meniŋ yuo ti hos naŋgo medabuq na branteleŋeb qaji dena tamo uŋgasari naŋgi ñumeleŋeb. 
REV.9.19	Hos naŋgo siŋgila naŋgo medabuqsi weruqsi unu. Naŋgo weru amal bul, gate ti. Naŋgo weru dena tamo uŋgasari naŋgi ugeugeinjroqneb.
REV.9.20	Naŋgi ugeugeinjreqnabqa tamo uŋgasari qudei gulube qalub dena ñumosai qaji naŋgi di unsibqa naŋgi deqa are bulyosai. Naŋgo baŋ na sulum gereiyeleŋeb qaji di dego naŋgi uratosai. Naŋgi na mondor uge uge ti qotei gisa gisaŋ naŋgi ti sulum kalil naŋgo baŋ na gereiyeleŋeb qaji naŋgi ti di biŋinjroqneb. Naŋgo kumbra uge di naŋgi uratosaioqneb. Sulum di gol na silva na bras na meniŋ na ŋamtaŋ na ti gereiyeleŋeb. Sulum di qunuŋ saiqoji. Deqa naŋgi ŋam atqa keresai. Naŋgi anjam quqwa keresai. Naŋgi walwelqa keresai. 
REV.9.21	Ariya tamo naŋgi di naŋgo kumbra tulaŋ uge. Naŋgo kumbra uge agi ubtsiy marqai. Naŋgi na tamo ñumoqnsib moiotnjroqneb. Naŋgi gumaniŋoqneb. Naŋgi quñam qaloqneb. Naŋgi laŋa laŋa sambalaoqneb. Naŋgi bajiŋoqneb. Naŋgo kumbra uge uge kalil di naŋgi uratosaioqneb. Deqa naŋgi are bulyosaioqneb.
REV.10.1	Onaqa e olo ŋam atsimqa laŋ aŋgro bei laŋ goge dena aieqnaq unem. A laŋ aŋgro siŋgila koba. A laŋbi na kabuosiqa aqa gateq di tuembiŋ atesoqnej. Aqa ulatamu seŋ bul suwaŋoqnej. Aqa siŋga tal aqa ai yusiq ñaŋgao bul. 
REV.10.2	Laŋ aŋgro aqa baŋq di buk kiñala bei waqesonaq ojesoqnej. Aqa siŋga wo yuwalq di atej. Siŋga qonaŋ mandamq di atej. 
REV.10.3	A tulaŋ koba leleŋej. Laion anjameqnu dego kere. Leleŋonaqa kola 7-pela naŋgi anjam ateb. 
REV.10.4	Kola 7-pela naŋgi anjam atnabqa e naŋgo anjam qusim neŋgreŋyqa laqnamqa laŋ goge dia tamo bei anjam marnaqa e aqa kakoro quem. A na merbej, “Kola 7-pela naŋgo anjam di qusim tent. Neŋgreŋyaim.”
REV.10.5	Ariya laŋ aŋgro yuwalqsi mandamqsi siŋga atsiq tigelesonaq unem qaji a na aqa baŋ wo soqtonaqa laŋq oqej. 
REV.10.6	Osiqa Qotei laŋ ti mandam ti yuwal ti iŋgi iŋgi kalil ti ateleŋej qaji aqa ñam na endegsi marej, “Niŋgi quiye. E bole marqai. Diŋo bati jojomqo. Deqa Qotei a tariŋsokobaiyqasai. 
REV.10.7	Laŋ aŋgro namba 7 na aqa gul anjamamqa Qotei aqa uli anjam nami aqa medabu o tamo naŋgi minjroqnej qaji di a na babtekritqas.” Laŋ aŋgro dena Qotei ŋambile gaigai unu qaji aqa ñam na degsi marej.
REV.10.8	Onaqa tamo nami laŋ goge dia anjam merbonaq aqa kakoro quem qaji a na olo merbej, “Ni gilsim laŋ aŋgro aqa siŋga yuwalqsi mandamqsi atsiq tigelejunu qaji aqa baŋq di buk waqejunu di yaiyosim am.” 
REV.10.9	Onaqa e laŋ aŋgro di aqa areq gilsim minjem, “Ni buk kiñala ino baŋ na ojejunum qaji di e ebe.” Onaqa merbej, “Ni am. Osim uye. Uyimqa ino medabuq di bisim qaq bul tulaŋ qaqatiŋmqas. Aisim ino bi aniq di isakobaimqas.” 
REV.10.10	A degsi merbonaqa e aqa baŋq dena buk kiñala di yaiyosim uyem. E uynamqa ijo medabuq di bisim qaq bul tulaŋ qaqatiŋbej. Aisiq ijo bi aniq di isakobaibej.
REV.10.11	Onaqa naŋgi na olo merbeb, “Ni Qotei aqa medabu osimqa anjam palontoqnqam. Tamo uŋgasari leŋ segi segi qaji, sawa segi segi qaji, anjam maro segi segi qaji naŋgo kumbra qa ni anjam palontoqnqam. Mandor kokba gargekoba naŋgo kumbra qa dego ni anjam palontoqnqam.”
REV.11.1	Onaqa Qotei na walwelqa toqoŋ bei ebsiqa merbej, “Ni toqoŋ endi waiysim ijo atra tal aqa ole keret. Osim atra bijal aqa ole dego keret. Tamo uŋgasari ijo atra tal miligiq dia e qa loueqnub qaji naŋgi dego sisiy. 
REV.11.2	Ariya koro sawa atra tal meq di unu qaji di keretaim. Di urat. E na koro sawa di sawa bei bei qaji tamo naŋgi enjritqa naŋgi na ijo qure koba Jerusalem niñaqyoqnibqa bai 42 gilqas. 
REV.11.3	Bati deqa e na ijo anjam palonto tamo aiyel qariŋnjritqa naŋgi are ugeo qaji gara jigsib ijo anjam palontoqnibqa bati 1,260 gilqas.”
REV.11.4	Tamo aiyel di kaŋar qeli bul. Naŋgi aiyel lam bul dego. Naŋgi Tamo Koba Qotei sawa sawa kalil taqatejunu qaji aqa ulatamuq dia tigelejunub. 
REV.11.5	Tamo qudei naŋgi na naŋgi aiyel ugeugeinjrqa maroqnibqa naŋgo aiyel medabuq na ŋamyuo brantosim naŋgo jeu tamo naŋgi di koitnjrim yuekritsib moreŋqab. Deqa tamo bei na naŋgi aiyel ugeugeinjrqa marimqa kumbra dena qujai a segi moiqas. 
REV.11.6	Qotei na naŋgi aiyel siŋgila enjrimqa naŋgo anjam maro bati qa naŋgi laŋ getentibqa awa bqasai. Qotei na olo naŋgi aiyel siŋgila enjrimqa naŋgi maribqa ya kalil leŋ bulyqas. Kumbra uge uge deqaji naŋgi aiyel na tamo uŋgasari enjroqnibqa naŋgi niñaqoqnqab. Naŋgi aiyel naŋgo segi areqalo na kumbra di yoqnqab.
REV.11.7	Naŋgo aiyel anjam maro bati koboamqa wagme juwaŋ sub guma kobaq di unu qaji a subq dena brantosim naŋgi aiyel qoto itnjrsim a qoto siŋgilaosim naŋgi ñumim moreŋqab. 
REV.11.8	Moreŋabqa naŋgo aiyel jejamu qure aqa gam koba ambleq di uratnjrib sqab. Qure di aqa ñam iga sasirosim mareqnum, “Sodom ti Isip ti.” Qure dia nami naŋgo Tamo Koba ŋamburbasq di qamnab moiej. 
REV.11.9	Naŋgo aiyel jejamu gam ambleq di soqnibqa tamo uŋgasari jejamu segi segi qaji, sawa segi segi qaji, anjam maro segi segi qaji, leŋ segi segi qaji kalil naŋgi beleŋosib naŋgo aiyel jejamu koqnjroqnibqa bati qalub bei oto gilqas. Naŋgo aiyel jejamu subq atqa saidoqnqab. 
REV.11.10	Naŋgi aiyel moreŋonub deqa tamo uŋgasari kalil mandamq di unub qaji naŋgi tulaŋ arebole-boleinjroqnimqa iŋgi uyoqnsib lou tuoqnib naŋgo was naŋgi korooqnib lueinjroqnqab. Naŋgi kumbra degyoqnqab. Di kiyaqa? Qotei aqa medabu o qaji tamo aiyel dena tamo uŋgasari kalil mandamq di so qaji naŋgi jaqatiŋ koba enjroqneb deqa.
REV.11.11	Bati qalub bei oto di koboonaqa Qotei na jagwa qariŋyonaqa naŋgo aiyel miligiq aiej. Ainaqa naŋgi aiyel olo mondor osib ŋambile sosib tigeleb. Tigelonabqa tamo uŋgasari naŋgi na naŋgi aiyel unjrsib tulaŋ ulaugeteb. 
REV.11.12	Onaqa laŋ goge dena laŋ aŋgro bei a tulaŋ koba leleŋosiqa naŋgi aiyel metnjrej, “Niŋgi goge endeq boiye.” Onaqa naŋgi aiyel aqa kakoro qusibqa laŋbi miligiq na laŋ qureq oqeqnabqa naŋgo jeu tamo naŋgi na naŋgi koqnjresoqneb. 
REV.11.13	Onaqa bati qujai deqa mimiŋ tulaŋ kobaquja dosiq qure koba di reŋgiŋyonaqa qure taqal qujai bei padalej. Qure taqal 9-pela soqneb. Mimiŋ dena tamo uŋgasari 7,000 padaltnjrej. Onaqa tamo uŋgasari mimiŋ dena padaltnjrosai qaji naŋgi tulaŋ ulaugetosib Qotei laŋ qureq di unu qaji aqa ñam soqteb.
REV.11.14	Ariya gulube kobaquja namba 2 agi koboqo. Niŋgi quiye. Sokiñalaysimqa olo gulube kobaquja namba 3 brantqas.
REV.11.15	Ariya laŋ aŋgro namba 7 na aqa gul anjamonaqa tamo uŋgasari kalil laŋ qureq di unub qaji naŋgi tulaŋ koba leleŋosib endegsib marnab quem, “Gago Tamo Koba Qotei naŋgi aqa Ŋiri Kristus wo Mandor Kokba sqajqa bati agi brantqo. Deqa naŋgi aiyel bati gaigai Mandor Kokba sosib sawa sawa kalil taqatnjroqnqab.” 
REV.11.16	Onaqa gate kokba 24 Qotei aqa ŋamgalaq dia naŋgo awo jaramqsi awesoqneb qaji naŋgi siŋga pulutosib ŋam quosib Qotei louetoqneb. 
REV.11.17	Osib endegsib pailyoqneb,
REV.11.17	“O Tamo Koba, ni segi qujai Qotei bole.
REV.11.17	Ni siŋgila koba. Siŋgila kalil inoq di unu. Ni bini unum. Ni nami soqnem.
REV.11.17	Ni na ino siŋgila osim agi ni Mandor Kobaonum.
REV.11.17	Deqa iga ni biŋimeqnum.
REV.11.18	Sawa bei bei qaji tamo naŋgi tulaŋ minjiŋ oqetnjreqnu.
REV.11.18	Ariya ni dego ino minjiŋ oqwajqa bati brantqo.
REV.11.18	Ni na tamo moreŋo qaji naŋgo une qa naŋgi peginjrsim ñumeleŋqajqa bati agi brantqo.
REV.11.18	Ino wau tamo kalil ni na awai bole enjrqajqa bati dego brantqo.
REV.11.18	Ino wau tamo naŋgi di agi ino medabu o qaji tamo ti, ino segi tamo uŋgasari tiŋtiŋ naŋgi ti, tamo kalil ni qa ulaoqnsibqa ino sorgomq di geregere unub qaji naŋgi ti.
REV.11.18	Ino wau tamo naŋgi di agi tamo ñam kokba ejunub qaji naŋgi ti tamo ñam saiqoji unub qaji naŋgi ti. Ni na naŋgi awai bole enjrqajqa bati agi brantqo.
REV.11.18	Ariya tamo naŋgi mandamq endia tamo uŋgasari naŋgi ugeugeinjreqnub qaji naŋgi ni na kamba ugeugeinjrqa bati agi brantqo.”
REV.11.19	Gate kokba 24 naŋgi degsib Qotei qa loueqnabqa laŋ aŋgro naŋgi na Qotei aqa atra tal laŋ qureq di unu qaji aqa siraŋ waqtosibqa Qotei aqa dal anjam so qaji ŋam moŋgum tal miligiq di sonaq uneb. Onaqa minjal ti qatroŋ ti kola anjam ti mimiŋ ti ais oŋgol kokba awa bul ti aieleŋeb.
REV.12.1	Ariya laŋ goge dia Qotei aqa maŋwa bei brantonaq unem. E unem di uŋa bei tigelesoqnej. Uŋa di a seŋ na kabuosiqa baiq di tigelesoqnej. Aqa gateq di bongar 12-pela atsiq soqnej. 
REV.12.2	Uŋa di a gumaŋ ti. A aŋgro oqajqa jejamu jaqatiŋyeqnaqa tulaŋ koba pailoqnej. 
REV.12.3	Onaqa laŋ goge dia maŋwa bei brantonaq unem. E unem di amal uge lent kobaquja soqnej. Amal di aqa gate 7-pela ti aqa qala 10-pela ti soqnej. Aqa gateq di dego gate tatal 7-pela soqneb. Gate tatal di mandor kokba naŋgi na ateqnub deqaji bul. 
REV.12.4	Aqa weru na bongar kalil laŋ taqal qujaiq di so qaji naŋgi butuynjrnaqa ululoŋosib mandamq aieleŋeb. Laŋ taqal aiyelq di sai. Naŋgi bole soqneb.
REV.12.4	Ariya uŋa di aŋgrotimqa amal dena aŋgro di qalsim uyqajqa deqa uŋa aqa areq di tigelesosiq koqyosiq tariŋoqnej. 
REV.12.5	Onaqa uŋa di aŋgro mel ŋambabtej. Aŋgro di mondoŋ Qotei na siŋgila yimqa a bu toqoŋ ojsim tamo uŋgasari kalil sawa sawa kalilq di unub qaji naŋgi siŋgila na taqatnjroqnqas. Ariya aŋgro mel ŋambabej qaji di Qotei na oqujatosiq laŋ qureq osi oqej. Oqsiqa aqa awo jaramq di awotej. 
REV.12.6	Onaqa uŋa di a ulaŋosiqa wadau sawaq gilej. Dia aqa so sawa Qotei na nami gereiyetej qaji di soqnimqa Qotei na bati 1,260 a taqatesosim iŋgi anaiyoqnqas.
REV.12.7	Ariya laŋ goge dia qoto koba brantej. Maikel aqa laŋ aŋgro naŋgi ti tigelosib amal kobaquja qoto iteb. Onaqa amal kobaquja aqa laŋ aŋgro naŋgi ti kamba tigelosib Maikel aqa laŋ aŋgro naŋgi ti qoto itnjreb. 
REV.12.8	Onaqa amal aqa laŋ aŋgro naŋgi ti qoto siŋgilaqajqa keresaiinjrej. Deqa naŋgi olo laŋ qureq di sqa keresai. 
REV.12.9	Qotei aqa laŋ aŋgro naŋgi na amal di osib waiyonab mandamq aiej. Amal di nami soqnej qaji. Aqa ñam Satan. Aqa ñam bei, “Tamo Uŋgasari Kalil Naŋgo Ñam Ugetetnjro Qaji Tamo.” A na tamo uŋgasari kalil mandamq di so qaji naŋgi gisa gisaŋnjroqnej. A ti aqa laŋ aŋgro naŋgi ti kalil wainjrnab mandamq aieb.
REV.12.10	Onaqa olo laŋ goge dia laŋ aŋgro bei tulaŋ koba leleŋonaqa e aqa kakoro quem. A endegsi marej, “Tamo uŋgasari naŋgi padalqa laqnabqa gago Tamo Koba Qotei a na naŋgi eleŋqo. A kumbra di yqo deqa aqa siŋgila boleq dekritqo. Deqa a gago Mandor Koba unu. Gago was naŋgo ñam ugetetnjro qaji tamo Satan a na qolo ti qanam ti Qotei aqa ŋamgalaq dia naŋgo ñam ugetetnjreqnu. Satan agi waiyonub mandamq aiqo. Deqa bini Qotei aqa Ŋiri Kristus a ñam koba ti siŋgila ti ejunu. 
REV.12.11	Gago was naŋgi naŋgo segi jejamu qa ulaosaioqneb. Naŋgi mandamq endia bole sqajqa deqa are koba qalosaioqneb. Kaja Du moisiq aqa leŋ aiej kumbra dena naŋgi siŋgila osib aqa anjam mare mare laqajqa siŋgilaoqneb. Naŋgi endegsib are qaloqneb, ‘Uŋgum, jeu tamo naŋgi na iga lugwa osib lugeb. Iga deqa ulaqasai.’ Naŋgo kumbra dena naŋgi qoto siŋgilaosib jeu tamo naŋgi di gotraŋyoqneb. 
REV.12.12	Deqa laŋ qure ti tamo uŋgasari laŋ qureq di unub qaji niŋgi ti areboleboleiŋgeme. Ariya mandam ti yuwal ti niŋgi ŋam atiye. Gulube kobaquja nuŋgoq aiqas. Di kiyaqa? Satan a sokiñalayosim padalqas di qalieqo deqa minjiŋ ani oqetqoqa niŋgi ugeugeiŋgwa aiqo.”
REV.12.13	Amal di waiyonab mandamq aiej di unsiqa a na uŋa aŋgro mel ŋambabtej qaji di qalim moiqajqa deqa dadauryoqnej. 
REV.12.14	Onaqa naŋgi na baira kobaquja aqa bari aiyel uŋa di yonabqa jigsiqa amal di uratosiqa pururuosiqa sawa isaq gilsiqa wadau sawaq di brantej. Dia Qotei na uŋa di geregere taqatosimqa wausau qalub bai 6-pela iŋgi anaiyoqnqas. 
REV.12.15	Onaqa e olo ŋam atsimqa amal aqa medabuq na ya beqynaqa ya meli do bulosiqa uŋa di dauryonaq unem. Ya dena uŋa di qalsim moiotqajqa deqa amal na ya di beqyej. 
REV.12.16	Onaqa mandam na uŋa aqaryaiyosiqa meaŋonaqa ya amal na beqyej qaji di kalil aqa miligiq aiej. 
REV.12.17	Deqa amal a uŋa qa minjiŋ ani oqetonaqa uŋa aqa aŋgro qudei naŋgi qoto itnjrqajqa gilej. Uŋa aqa aŋgro naŋgi agi tamo uŋgasari Qotei aqa dal anjam dauryoqnsibqa Yesus aqa anjam mare mare laqnub qaji naŋgi. 
REV.12.18	Ariya amal a olo gilsiqa alile di tigelesoqnej.
REV.13.1	Onaqa e olo ŋam atsimqa wagme juwaŋ bei yuwalq dena brantonaq unem. Aqa gate 7-pela ti aqa qala 10-pela ti soqnej. Aqa qalaq di gate tatal 10-pela soqneb. Gate tatal di mandor kokba naŋgi na ateqnub deqaji bul. Aqa gateq di ñam qudei neŋgreŋyonab soqnej. Ñam di Qotei misiliŋyo qaji ñam. 
REV.13.2	Wagme juwaŋ e unem qaji di pusi juwaŋ bul kobaquja. Pusi di aqa ñam lepat. Aqa siŋga bea aqa siŋga bul. Aqa medabu laion aqa medabu bul. Amal uge kobaquja a na aqa segi siŋgila wagme juwaŋ di yosiqa minjej, “Ni e ombla mandor kokba sqom.” Osiqa a siŋgila kobaquja yej. 
REV.13.3	Wagme juwaŋ di aqa gate bei nami qalnab moisiq yu ti so bulonaq unem. Yu di olo mosoonaq aqa pirigi unem. Onaqa tamo uŋgasari kalil wagme juwaŋ di uneb qaji naŋgi tulaŋ prugugetosib a dauryoqneb. 
REV.13.4	Amal uge kobaquja a na aqa segi siŋgila wagme juwaŋ di yej deqa tamo uŋgasari naŋgi amal aqa ñam soqtoqneb. Osib wagme juwaŋ dego aqa ñam soqtoqnsibqa maroqneb, “Tamo yai aqa siŋgila wagme juwaŋ aqa siŋgila ti kere? Tamo yai na a qoto itqa kere? Tamo deqaji bei sosai.”
REV.13.5	Ariya Qotei na wagme juwaŋ di odyonaqa tigelosiqa diqoqnsiqa Qotei misiliŋyoqnej. Qotei na a siŋgila yonaqa bai 42 a kumbra di yoqnej. 
REV.13.6	Yoqnsiqa aqa segi medabu waqtoqnsiqa Qotei misiliŋyoqnej. Qotei aqa ñam ti aqa qure koba ti aqa segi tamo uŋgasari laŋ qureq di unub qaji naŋgi ti wagme juwaŋ dena misiliŋnjroqnej. 
REV.13.7	Onaqa Qotei na wagme juwaŋ di olo odyonaqa tigelosiqa Qotei aqa segi tamo uŋgasari naŋgi qoto itnjroqnsiqa naŋgi ñumoqnsiqa a segi qoto siŋgilaoqnej. Onaqa Qotei na a olo siŋgila yonaqa a na tamo uŋgasari kalil leŋ segi segi qaji, sawa segi segi qaji, anjam maro segi segi qaji, jejamu segi segi qaji naŋgi taqatnjroqnej. 
REV.13.8	Deqa tamo uŋgasari kalil mandamq endi unub qaji naŋgi na wagme juwaŋ di biŋiyoqnsib aqa ñam tulaŋ koba soqtoqneb. Tamo uŋgasari naŋgi di Qotei a nami mandam atosaisosiqa naŋgi ŋambile gaigai sqajqa saidosiq ŋambile qa buk miligiq di naŋgo ñam neŋgreŋyosai. Buk di agi Kaja Du nami qalnab moiej qaji aqa segi buk.
REV.13.9	Tamo a dabkala ti sosimqa a anjam endi geregere qusim poiyem. 
REV.13.10	Qotei a tamo bei tonto talq di waiyqa marimqa tamo di osib tonto talq di waiyebe. Tamo bei na tamo bei sebru na qalqas di a kamba sebru na qalib moiqas. Kumbra di brantimqa Qotei aqa segi tamo uŋgasari naŋgi unsibqa siŋgila na tigelosib naŋgo areqalo Yesus qa siŋgilatosib soqnebe.
REV.13.11	Ariya e olo ŋam atsimqa wagme juwaŋ bei mandam miligiq na brantonaq unem. Wagme di aqa gateq di qala aiyel soqneb. Qala di kaja du naŋgo qala bul. Aqa anjam maro amal kobaquja aqa anjam maro bul. 
REV.13.12	Wagme juwaŋ dena wagme juwaŋ e nami unem qaji aqa siŋgila kalil yaiyosiqa a na mandam ti tamo uŋgasari mandamq di unub qaji naŋgi ti naŋgo areqalo tigel-tetnjreqnaqa naŋgi wagme juwaŋ e nami unem qaji a qa louoqneb. Wagme juwaŋ e nami unem qaji di agi qalnab moisiqa aqa yu olo mosoonaq e aqa pirigi unem. 
REV.13.13	Wagme juwaŋ bunu brantej qaji di a maŋwa tulaŋ kokba yeqnaq unem. Maŋwa bei endegsi yoqnej. A na tamo uŋgasari naŋgo ŋamgalaq dia laŋ goge tarosiq ŋamyuo meteqnaqa laŋ goge dena ŋamyuo brantoqnsiqa mandamq aioqnej. 
REV.13.14	A na maŋwa di wagme juwaŋ e nami unem qaji aqa ŋamgalaq di yoqnsiqa kumbra dena tamo uŋgasari mandamq di unub qaji naŋgi gisa gisaŋnjroqnej. Osiqa naŋgi endegsi minjroqnej, “Niŋgi na sulum gereiyiye. Gereiyqa osibqa wagme juwaŋ aqa ulatamu bul gereiyosib aqa ñam soqtoqniye.” Wagme juwaŋ di agi nami serie na qalnab moisiq olo tigelosiqa ŋambile soqnej. 
REV.13.15	Onaqa naŋgi na sulum gereiyonabqa Qotei na wagme juwaŋ bunu brantej qaji di odyonaqa a na sulum di mondor yonaqa a ŋambile osiqa anjam maroqnej. Onaqa tamo uŋgasari naŋgi sulum di biŋiyoqnsibqa a qa louoqneb. Ariya tamo uŋgasari sulum di biŋiyqa urateb qaji naŋgi di a na ñumeleŋeqnaq moreŋoqneb.
REV.13.16	Onaqa wagme juwaŋ bunu brantej qaji a na aqa wau tamo naŋgi endegsi minjrej, “Niŋgi na tamo uŋgasari kalil naŋgo baŋ woqsi lanjaqsi ijo toqor atetnjriye.” Degsi minjrnaqa naŋgi gilsib toqor atetnjreb. Tamo ñam saiqoji naŋgi ti tamo ñam ti tamo ñoro ti tamo iŋgi iŋgi saiqoji unub qaji naŋgi ti tamo laŋaj naŋgi ti kaŋgal tamo naŋgi ti kalil naŋgo baŋ woqsi lanjaqsi toqor ateleŋeb. 
REV.13.17	Tamo bei aqaq di toqor atqa minjib saidqas di a olo bunuqna iŋgi awaiyqa marqas getentqab. A iŋgi bei qariŋyosim silali oqa marqas dego getentqab. Toqor di agi wagme juwaŋ aqa segi ñam. Iga aqa ñam di sisiyqom di aqa utru brantqas. 
REV.13.18	Tamo a areqalo bole ti sqas di a toqor di aqa utru geregere poiyqa kere. Tamo a powo ti sqas di a wagme juwaŋ aqa ñam geregere sisiyem. Iga ñam di sisiyqom di iga tamo naŋgo ñam sisiyeqnum dego kere. Ariya iga ñam di sisiyqom di agi 666 brantqas.
REV.14.1	Onaqa e olo ŋam atsimqa Kaja Du a Saion manaq di tigelesonaq unem. Tamo 144,000 naŋgi dego a koba na tigelesonab unjrem. Unjrem di naŋgo lanjaq di Kaja Du aqa segi ñam ti aqa Abu aqa ñam ti neŋgreŋyonab soqnej. 
REV.14.2	Onaqa laŋ goge dia tamo uŋgasari tulaŋ gargekoba naŋgi anjam bei murqumyosib mareqnabqa e naŋgo kakoro quem. Naŋgo anjam di quem ya koba meli dosiq anjam ateqnu dego bul. Anjam di kola anjam ateqnu dego kere. E anjam di quem tamo na gombiŋ anjameqnub dego bul. 
REV.14.3	Tamo uŋgasari naŋgi di Qotei aqa awo jaram koba namoq di tigelesosibqa wagme qolqe ŋambile so qaji naŋgi ti gate kokba naŋgi ti naŋgo ŋamgalaq dia lou bunuj na louoqneb. Tamo 144,000 Qotei na nami mandamq dena awaiyeleŋej qaji naŋgi segi lou di qalieqa kere. Tamo qudei naŋgi lou di qalieqa keresai. 
REV.14.4	Tamo 144,000 naŋgi di nami uŋa ti sambalaosaioqneb. Deqa naŋgo jejamu yala jigatosai. Naŋgi une saiqoji. Kaja Du a walwelosiq sawa sawaq gileqnaqa naŋgi a dauryosib laqnub. Tamo uŋgasari kalil mandamq di unub qaji naŋgo ambleq dena Qotei na tamo 144,000 naŋgi di awaiyeleŋej. Tamo naŋgi di Qotei na eleŋej deqa naŋgi iŋgi meli bunuj bulosib Qotei wo Kaja Du wo naŋgo segi tamo unub. 
REV.14.5	Naŋgi nami gisaŋ anjam bei marosaioqneb. Naŋgo jejamuq di une bei saiqoji.
REV.14.6	Ariya e olo ŋam atsimqa laŋ aŋgro bei laŋ sorgomq dia pururueqnaqa unem. Laŋ aŋgro dena Qotei aqa anjam bole bati gaigai sqas qaji di osi giloqnsiqa tamo uŋgasari kalil mandamq di unub qaji naŋgi minjroqnsiq laqnej. Tamo uŋgasari leŋ segi segi qaji, sawa segi segi qaji, anjam maro segi segi qaji, jejamu segi segi qaji naŋgi turtnjroqnsiq anjam bole di minjroqnsiq laqnej. 
REV.14.7	A tulaŋ koba leleŋoqnsiqa endegsi minjroqnej, “Qotei a na tamo uŋgasari naŋgo kumbra uge uge qa naŋgi peginjrsim ñumqajqa bati brantqo. Deqa niŋgi Qotei ulaiyoqnsib aqa ñam soqtoqniye. Qotei a laŋ ti mandam ti yuwal ti ya jumbum ti kalil gereiyej. Deqa niŋgi a qa louoqniye.”
REV.14.8	Onaqa laŋ aŋgro bei na laŋ aŋgro di dauryosiq bej. Bosiq endegsi marej, “Qure koba Babilon a tulaŋ padalougetqo! Od, a tulaŋ padalougetqo! Babilon a na tamo uŋgasari kalil mandamq di so qaji naŋgi aqa sambala kumbra dauryoqnqajqa deqa are tigeltetnjroqnej. Aqa kumbra di a na wain siŋgila koba naŋgi anainjreqnaq nanarioqneb dego bul.”
REV.14.9	Onaqa laŋ aŋgro bei a laŋ aŋgro aiyel naŋgi di daurnjrsiq bej. Bosiqa tulaŋ koba leleŋosiqa marej, “Tamo bei a wagme juwaŋ naŋgi aqa sulum wo qa louoqnsimqa aqa lanjaqsi baŋqsi toqor oqas di a wain siŋgila koba uyobulqas. 
REV.14.10	Wain di Qotei aqa minjiŋ siŋgila koba. Qotei a nami wain di ya ti bulyosai. Deqa tamo bei aqa lanjaqsi baŋqsi wagme juwaŋ aqa toqor oqas di aqa une deqa Qotei na a pegiyosimqa aqa segi minjiŋ gambaŋq di qamsim anaiyim uyqas. Uysimqa Qotei aqa laŋ aŋgro naŋgi Kaja Du ombla na naŋgo ŋamgalaq dia ŋamyuo na ti meniŋ yuo na ti jaqatiŋ koba oqnsim sqas. 
REV.14.11	Ŋamyuo di aqa qurem bati gaigai oqoqnqas. Tamo naŋgi wagme juwaŋ aqa ñam ti aqa toqor ti osibqa aqa sulum wo biŋinjroqnqab di naŋgi bati gaigai qanam ti qolo ti jaqatiŋ koba oqnsib sqab. Naŋgi aqaratqa keresai.”
REV.14.12	Kumbra di brantimqa Qotei aqa segi tamo uŋgasari naŋgi unsibqa siŋgila na tigelesoqnebe. Tamo uŋgasari naŋgi di agi Qotei aqa dal anjam geregere dauryoqnsibqa naŋgo areqalo Yesus qa siŋgilateqnub.
REV.14.13	Onaqa tamo bei a laŋ goge dia tulaŋ koba leleŋonaqa e aqa kakoro quem. A na merbej, “Ni anjam endegsi neŋgreŋye, ‘Bini qa ti bunuq qa ti tamo uŋgasari kalil Tamo Koba Yesus qa naŋgo areqalo siŋgilateqnub qaji naŋgi di jeu tamo naŋgi na ñumoqnib moreŋoqnqab. Deqa naŋgi tulaŋ areboleboleinjrim sqab.’ O Jon, ni anjam degsi neŋgreŋye.” Onaqa Qotei aqa Mondor Bole a dego merbej, “Tamo uŋgasari Yesus qa naŋgo areqalo siŋgilateqnub qaji naŋgi tulaŋ areboleboleinjrim sqab. Di kiyaqa? Naŋgi qalieonub, naŋgi mandam qa wau kalil uratosib laŋ qureq oqsib dia aqaratosib sqab. Kumbra bole bole kalil naŋgi mandamq dia yoqneb qaji di aqa awai bole naŋgi laŋ qureq oqsib dia itqab.”
REV.14.14	Ariya e olo ŋam atsimqa laŋbi qat unem. Tamo bei laŋbiq di awesoqnej. Tamo di a Tamo Aŋgro bul. Aqa gateq di gate tatal gol na gereiyo qaji di atsiq soqnej. Aqa baŋq di sarep olekoba tulaŋ qala uge ojesoqnej. 
REV.14.15	Onaqa olo laŋ aŋgro bei Qotei aqa atra talq dena brantosiq tulaŋ koba leleŋosiqa tamo laŋbiq di awesoqnej qaji di minjej, “Iŋgi meli gentqa batiqo. Mandam qa iŋgi kalil meliekritonub. Deqa ni ino sarep osimqa iŋgi meli giŋgeŋye.” 
REV.14.16	Onaqa tamo laŋbiq di awesoqnej qaji a na aqa sarep ganiŋyosiqa mandamq di iŋgi melieleŋej di kalil giŋgeŋyej.
REV.14.17	Onaqa olo laŋ aŋgro bei Qotei aqa atra tal laŋ qureq di unu qaji dena brantej. A dego sarep tulaŋ qala uge ojesoqnej. 
REV.14.18	A brantonaqa olo laŋ aŋgro bei na a dauryosiqa Qotei aqa atra bijalq dena brantej. Laŋ aŋgro di Qotei na siŋgila yonaqa a ŋamyuo taqatosiq soqnej. A brantosiqa tulaŋ koba leleŋosiqa laŋ aŋgro sarep tulaŋ qala uge ojesoqnej qaji di minjej, “Mandam qa wain sil aqa gei meliekritonub. Deqa ni ino sarep tulaŋ qala uge di osimqa wain sil aqa gei giŋgeŋyosim sawa qujaiq di koroinjre.” 
REV.14.19	Degsi minjnaqa laŋ aŋgro dena tigelosiqa aqa sarep osiqa ganiŋyonaqa mandamq di wain sil aqa gei melieleŋej qaji di kalil giŋgeŋyekritsiqa sawa qujaiq di koroinjrej. Osiqa wain gei parato qaji kulum kobaqujaq dia breinjrej. Kulum di Qotei aqa minjiŋ. 
REV.14.20	Kulum di qure koba aqa polomq di ateb unu. Kulumq dia naŋgi na wain sil aqa gei paraparainjrnabqa kulumq dena leŋ koba aisiqa mandamq di tulaŋ koba maqosiq oqsiq hos naŋgo medabu tiŋq di diŋej. Osiqa sawa tulaŋ kobaquja kabutej. 300 kilomita dego.
REV.15.1	Onaqa maŋwa kobaquja bei laŋ goge di brantonaq unem. Unsimqa tulaŋ koba prugugetem. Laŋ aŋgro 7-pela naŋgi iŋgi uge 7-pela ojesonab uneleŋem. Tamo uŋgasari naŋgi ugeugeinjrqajqa deqa iŋgi uge di ojesoqneb. Iŋgi uge di koboamqa gulube bei brantqasai. Iŋgi uge 7-pela di koboamqa Qotei aqa minjiŋ torei koboqas.
REV.15.2	Onaqa e olo ŋam atsimqa iŋgi kobaquja bei yuwal baŋga bul unem. Iŋgi di tulaŋ jeqilosiq qunuŋ bulej. Yuwal babaŋ gogeq di ŋamyuo puloŋoqnej. Tamo uŋgasari nami wagme juwaŋ ti aqa sulum ti aqa ñam aqa toqor ti qoto itnjrsib qoto siŋgilaeb qaji naŋgi yuwal qalaq di tigelosib Qotei aqa gombiŋ ojeleŋesoqneb. 
REV.15.3	Osib Qotei aqa wau tamo Moses aqa lou ti Kaja Du aqa lou na ti endegsib louoqneb,
REV.15.3	“O Tamo Koba Qotei, siŋgila kalil inoq di unu.
REV.15.3	Wau kalil ni yeqnum qaji di siŋgila koba.
REV.15.3	Iga ino wau di unoqnsim deqa tulaŋ prugugeteqnum.
REV.15.3	Tamo uŋgasari sawa sawa kalilq di unub qaji naŋgo Mandor Koba agi ni segi.
REV.15.3	Kumbra kalil ni yeqnum qaji di tulaŋ boledamu.
REV.15.4	O Tamo Koba, ni segi qujai kumbra tulaŋ bolequja yeqnum.
REV.15.4	Ino jejamuq di une bei saiqoji.
REV.15.4	Deqa tamo uŋgasari kalil naŋgi bati gaigai ni biŋimoqnsibqa ino ñam soqtoqnsib sqab.
REV.15.4	Tamo uŋgasari sawa sawa kalilq di unub qaji naŋgi ino areq boqnsibqa ni qa louoqnqab.
REV.15.4	Di kiyaqa? Ino kumbra bole kalil ni segi na boleq atekritonum.”
REV.15.5	Onaqa e olo ŋam atem di Qotei aqa atra tal laŋ qureq di unu qaji aqa siraŋ waqesonaq unem. Tal dia Qotei na aqa anjam bole babteqnu. 
REV.15.6	Onaqa laŋ aŋgro 7-pela iŋgi uge 7-pela di ojesoqneb qaji naŋgi Qotei aqa atra talq dena brantosib oqedeb. Naŋgi gara jugo qat tulaŋ boledamu jigeleŋosib alalag gol na gereiyo qaji dena naŋgo are targaq di kaiŋysib soqneb. 
REV.15.7	Onaqa wagme ŋambile so qaji bei a brantosiq tabir 7-pela gol na gereiyo qaji di eleŋosiqa laŋ aŋgro 7-pela naŋgi di enjrej. Tabir 7-pela di Qotei bati gaigai sqas qaji aqa minjiŋ na maqonaqa enjrej. 
REV.15.8	Onaqa Qotei aqa riaŋ ti aqa siŋgila ti dena qurem koba oqsiqa Qotei aqa atra tal getentej. Deqa tamo bei a Qotei aqa atra tal miligiq gilqa keresai. Laŋ aŋgro 7-pela naŋgi iŋgi uge 7-pela di bilentib koboamqa di tamo naŋgi olo Qotei aqa atra tal miligiq gilqa kere.
REV.16.1	Onaqa tamo bei Qotei aqa atra tal miligiq di soqnej qaji a na anjam bei marnaqa e aqa kakoro quem. A tulaŋ koba leleŋosiqa laŋ aŋgro 7-pela naŋgi di endegsi minjrej, “Niŋgi tabir 7-pela Qotei aqa minjiŋ na maqeleŋejunu qaji di bilentib mandamq aiem.”
REV.16.2	Onaqa laŋ aŋgro matu a gilsiqa aqa tabir namo bilentonaqa mandamq aiej. Mandamq ainaqa tamo naŋgi wagme juwaŋ aqa toqor osib aqa sulum biŋiyoqneb qaji naŋgo jejamuq di yu siŋgila kokba tulaŋ uge bumbraŋyeleŋeb.
REV.16.3	Onaqa laŋ aŋgro namba 2 a olo gilsiqa aqa tabir yuwalq di bilentej. Bilentonaqa yuwal a tamo moio qaji naŋgo leŋ bulej. Onaqa iŋgi iŋgi kalil yuwal miligiq di ŋambile so qaji naŋgi moreŋekriteb.
REV.16.4	Onaqa laŋ aŋgro namba 3 a kamba gilsiqa aqa tabir bilentonaqa ya jumbum ti ya ti deq aiej. Ainaqa ya kalil leŋ na ugeej. 
REV.16.5	Onaqa laŋ aŋgro bei olo brantej. Laŋ aŋgro di ya kalil taqato qaji laŋ aŋgro. A na endegsi marnaq e quem, “O Qotei, ni bini unum. Ni nami soqnem. Ino kumbra kalil tulaŋ bolequja. Ino jejamuq di une bei saiqoji. Utru deqa ni na tamo naŋgo kumbra uge qa peginjrsim gulube endi naŋgoq qariŋyonum. O Qotei, ino kumbra di tulaŋ boledamu tiŋtiŋo. 
REV.16.6	Tamo naŋgi dena ino medabu o qaji tamo naŋgi ti ino segi tamo uŋgasari naŋgi ti moiotnjreqnab naŋgo leŋ aioqnej. Deqa ni na kamba leŋ anainjronum naŋgi uynub. Keretsim anainjronum.” 
REV.16.7	Onaqa atra bijal a endegsi marnaq e quem, “O Tamo Koba Qotei, siŋgila kalil inoq di unu. Ni na tamo uŋgasari naŋgo kumbra uge uge kalil qa peginjroqnsimqa naŋgi padaltnjreqnum. Ino kumbra di tulaŋ boledamu tiŋtiŋo.”
REV.16.8	Onaqa laŋ aŋgro namba 4 a gilsiqa aqa tabir seŋq di bilentonaqa Qotei na odonaqa seŋ tulaŋ kaŋkaŋosiqa tamo naŋgo jejamu koitetnjrej. 
REV.16.9	Seŋ aqa ŋamyuo di tulaŋ kaŋkaŋosiq tamo naŋgo jejamu koitetnjrej. Deqa naŋgi Qotei aqa ñam misiliŋyoqneb. Qotei a na gulube di qariŋyej deqa naŋgi aqa ñam misiliŋyoqnsib aqa ñam soqtqa urateb. Uratosib naŋgo are bulyosai.
REV.16.10	Onaqa laŋ aŋgro namba 5 a gilsiqa aqa tabir bilentonaqa wagme juwaŋ aqa awo jaram kobaq aiej. Ainaqa tamo naŋgi wagme juwaŋ na taqatnjresoqnej qaji naŋgi ambrukobainjrnaq soqneb. Sosib jaqatiŋ tulaŋ koba osib qala bisiriqtoqneb. 
REV.16.11	Naŋgo jaqatiŋ qa ti yu uge kalil naŋgo jejamuq di bumbraŋ-yeleŋeb qaji deqa ti naŋgi tulaŋ minjiŋ oqetnjrnaqa Qotei laŋ qureq di unu qaji a misiliŋyoqneb. Naŋgo kumbra uge uge yoqneb qaji di naŋgi uratosai. Deqa naŋgo are bulyosai dego.
REV.16.12	Onaqa laŋ aŋgro namba 6 a gilsiqa aqa tabir bilentonaqa Yufretis ya kobaq aiej. Ainaqa ya jeŋosiq mandor kokba naŋgi seŋ oqo sawaq dena bqajqa gam brantej. 
REV.16.13	Onaqa e olo ŋam atsimqa mondor uge qalub unjrem. Mondor uge qalub di balum du du bul. Naŋgi amal uge aqa medabuq na, wagme juwaŋ aqa medabuq na ti, Satan aqa gisaŋ anjam maro tamo aqa medabuq na ti branteleŋeb. 
REV.16.14	Mondor uge qalub dena maŋwa uge uge siŋgila kokba yoqnsibqa mandor kokba sawa sawa kalil taqate-junub qaji naŋgoq giloqnsib minjreqnub, “Niŋgi na nuŋgo qaja tamo kalil koroinjrsib minjribqa tamo uŋgasari naŋgo une qa peginjrqa batiamqa naŋgi qoteleŋqab.” Naŋgi degsib minjreqnub. Qotqajqa bati di agi Qotei siŋgila koba ti unu qaji aqa bati koba.
REV.16.15	Onaqa Yesus a marej, “Niŋgi quiye. E bajiŋ tamo bul niŋgi qa boqujatqai. Deqa tamo bei a ŋam sosim aqa gara tigsim sqas di a areboleboleiyqas. Di kiyaqa? A yosi laqasai. Deqa tamo uŋgasari naŋgi aqa jemai unqasai.”
REV.16.16	Ariya mondor uge qalub dena mandor kokba sawa sawa kalil taqatejunub qaji naŋgi joqsibqa Armagedon sawaq dia koroinjreb. Ñam “Armagedon” di Hibru anjam. Aqa utru, “Megido mana.”
REV.16.17	Onaqa laŋ aŋgro namba 7 a gilsiqa aqa tabir jagwaq di bilentej. Bilentonaqa atra tal miligiq dia tamo bei na anjam marnaqa e aqa kakoro quem. Tamo di a Qotei aqa awo jaram koba jojomq di tigelesoqnej. A tulaŋ koba leleŋosiqa marej, “Gulube kalil di koboonub.” 
REV.16.18	Onaqa minjal ti qatroŋ ti kola anjam ti branteb. Mimiŋ dego brantej. Mimiŋ di tulaŋ kobaquja. Mimiŋ deqaji nami brantosaioqnej. Qotei na Adam gereiyej bati deqa mimiŋ deqaji brantosai dena bosi bosiq agi bini unum. 
REV.16.19	Ariya mimiŋ di brantosiqa Babilon qure koba tulaŋ niñaqyosiqa potoqalubtej. Qure qure kalil dego mimiŋ dena padaleleŋeb. Babilon aqa kumbra tulaŋ ugedamu. Aqa kumbra deqa Qotei a are qalsiqa wain siŋgila koba gambaŋq di qamsiq Babilon anaiyonaq uysiq nanariej. Wain di Qotei aqa minjiŋ koba. 
REV.16.20	Onaqa nui kalil naŋgo so sawa uratosib jaraieleŋeb. Mana kalil dego jaraiosib koboeb. 
REV.16.21	Bati deqa ais oŋgol kokba awa bul aieleŋej. Ais oŋgol di tulaŋ kokba. Ais oŋgol segi segi naŋgo gulube 50 kilogram. Ais di laŋ goge dena tamo naŋgo jejamuq aisiqa naŋgi tulaŋ ugeugeinjrej. Qotei na ais di qariŋyej deqa tamo naŋgi minjiŋ oqetnjrnaqa Qotei misiliŋyoqneb.
REV.17.1	Onaqa laŋ aŋgro 7-pela tabir 7-pela ojesoqneb deqaji bei na bosiqa merbej, “Ni endeq au. Bamqa Qotei na sambala uŋa kobaquja aqa une qa pegiyosim a awai uge yim ni osormit unqam. Sambala uŋa di agi ya kokbaq di awejunu. 
REV.17.2	Mandor kokba kalil mandamq di unub qaji naŋgi a ombla na sambalaosib laqnub. Tamo kalil mandamq di unub qaji naŋgi dego a ti sambalaosib laqnub. Naŋgo kumbra di naŋgi wain uyoqnsib nanarieqnub dego bul.”
REV.17.3	Laŋ aŋgro na e degsi merbonaqa Qotei aqa Mondor Bole a bosiqa e siŋgilatbosiqa e wadau sawaq osi gilej. Onaqa e ŋam atsim uŋa bei sonaq unem. Uŋa di a wagme juwaŋ lent aqa quraq di awesoqnej. Wagme juwaŋ di aqa jejamuqsi ñam gargekoba neŋgreŋyonab soqneb. Ñam di Qotei misiliŋyo qaji ñam. Wagme juwaŋ di aqa gate 7-pela. Aqa gateq di qala 10-pela soqneb. 
REV.17.4	Uŋa di gara lent utru aiyela dena kabuosiq soqnej. Gol ti meniŋ naimyo ti kolilei boledamu dena ti walaosiq awesoqnej. Aqa baŋq di gambaŋ gol na gereiyo qaji ojesoqnej. Aqa kumbra uge uge na ti aqa sambala kumbra jigat dena ti gambaŋ miligiq di maqeleŋesoqnej. Aqa kumbra di Qotei aqa ŋamgalaq di tulaŋ ugedamu. 
REV.17.5	Uŋa di aqa ñam aqa lanjaqsi neŋgreŋyonab soqnej. Ñam di sasir anjam. Aqa ñam bole agiende, “Babilon qure kobaquja. A sambala uŋa kalil naŋgo ai. Kumbra uge uge kalil mandamq di so qaji naŋgo ai agi a segi.” Aqa ñam bole agide. 
REV.17.6	Uŋa dena Qotei aqa segi tamo uŋgasari naŋgi ugeugeinjroqnsiqa ñumeleŋeqnaq naŋgi moreŋoqneb. Tamo uŋgasari naŋgi di Yesus qa naŋgo areqalo siŋgilatosib aqa ñam marsib laqneb qaji. Uŋa dena naŋgi ñumeqnaq naŋgi moreŋosib naŋgo leŋ aieqnaqa a leŋ di wain bul uyoqnsiq nanarieqnaq e degsi unsimqa tulaŋ koba prugugetosim are koba qaloqnem.
REV.17.7	Onaqa laŋ aŋgro dena e merbej, “Ni kiyaqa are koba qaleqnum? Uŋa de wo wagme juwaŋ wo naŋgo kumbra di sasir anjam. Wagme juwaŋ agi gate 7-pela ti qala 10-pela ti unu. A na uŋa di qolaiyejunu. Naŋgo aiyel sasir anjam di aqa utru uliejunu. Di e na babtitqa ni que. 
REV.17.8	Wagme juwaŋ ni unonum qaji di a nami soqnej. Ariya a bini sosai. Bunuqna a olo sub guma kobaq dena brantosim torei padalqas. Amqa tamo uŋgasari kalil mandamq di unub qaji naŋgi na wagme juwaŋ di unsibqa naŋgi prugugetqab. Wagme juwaŋ di agi a nami soqnej. A bini sosai. A olo bunuqna brantqas. Tamo uŋgasari naŋgi di Qotei a nami mandam atosaisosiqa naŋgi ŋambile gaigai sqajqa saidosiq ŋambile qa buk miligiq di naŋgo ñam neŋgreŋyosai.
REV.17.9	“Tamo a areqalo bole ti sqas di a anjam endi geregere poiyeme. Wagme juwaŋ aqa gate 7-pela naŋgi di mana 7-pela. Uŋa di a mana 7-pela goge quraq di awejunu. 
REV.17.10	Gate 7-pela di naŋgi mandor kokba 7-pela. Mandor 5-pela naŋgi nami padaleb. Qujai unu. Qujai a mandor sosaiunu. A mandor sqajqa tariŋeqnu. A bunuqna mandor sosim sokiñalayosim padalqas. 
REV.17.11	Wagme juwaŋ nami soqnej bini sosai qaji a dego mandor koba bei. A mandor kokba 7-pela naŋgo ambleq di unu. A mandor koba namba 8. A dego torei padalqas.
REV.17.12	“Ariya qala 10-pela ni unjronum qaji di naŋgo utru e na ubtit ni quqwam. Naŋgi mandor kokba 10-pela. Naŋgi dego mandor sosaiunub. Naŋgi bunuqna wagme juwaŋ a ombla na siŋgila osib mandor kokba sqab. Sokiñalayosib olo padalqab. 
REV.17.13	Naŋgi mandor kokba sosibqa naŋgi areqalo qujaitosib naŋgo segi siŋgila ti ñam ti kalil wagme juwaŋ di yqab. 
REV.17.14	Osib Kaja Du qa ŋiriŋosib qoto itqab. Amqa Kaja Du a qoto siŋgilaosimqa naŋgi ñumqas. Kaja Du a tamo kokba kalil naŋgo Tamo Koba. A mandor kokba kalil naŋgo Mandor Koba. Tamo kalil a ombla unub qaji naŋgi a ti qoto siŋgilaqab. Naŋgi di Kaja Du na metnjrsiq aqa segi tamo uŋgasari sqajqa giltnjrej qaji. Deqa naŋgi aqa anjam bole dauryeqnub.”
REV.17.15	Onaqa laŋ aŋgro dena olo merbej, “Ya kokba sambala uŋa a di awesonaq ni unonum qaji di aqa utru e na ubtit ni quqwam. Ya kokba di tamo uŋgasari tulaŋ gargekoba leŋ segi segi qaji, jejamu segi segi qaji, anjam maro segi segi qaji naŋgi. 
REV.17.16	Qala 10-pela ni unjronum qaji naŋgi ti wagme juwaŋ a ti naŋgi na sambala uŋa di jeutosib a tulaŋ ugeugeiyosib gara bumbraŋye-tosib aqa damu uyekritosib tanu ŋamyuo na koitqab. 
REV.17.17	Qotei a segi na mandor kokba naŋgi di areqalo enjrimqa naŋgi na uŋa di degsib ugeugeiyqab. Qotei a segi nami marej, ‘E na areqalo enjritqa naŋgi kumbra di yqab.’ Qotei a nami degsi marej. Deqa bati brantimqa Qotei na areqalo enjrimqa naŋgi areqalo qujaitosib naŋgo segi siŋgila ti ñam ti kalil wagme juwaŋ di yqab. Naŋgi kumbra degyibqa Qotei aqa anjam kalil nami marej qaji di aqa damu brantqas. 
REV.17.18	Uŋa ni unonum qaji di aqa utru e na ubtit ni quqwam. Uŋa di a qure kobaquja. A mandor kokba kalil mandamq di unub qaji naŋgo mandor koba sosiqa naŋgi taqatnjreqnu.”
REV.18.1	Onaqa e laŋ aŋgro bei laŋ qure uratosiq mandamq aieqnaq unem. Laŋ aŋgro di tulaŋ siŋgila koba. Aqa qasaŋ na walaej dena mandam kalil suwaŋekritej. 
REV.18.2	Onaqa a tulaŋ koba leleŋosiqa endegsi marej, “Babilon qure kobaquja a tulaŋ padalougetqo! Od, a tulaŋ padalougetqo! Babilon qure di mondor uge uge kalil naŋgo so sawa. Mondor uge naŋgi ti qebari jigat naŋgi ti qebari uge kalil dego qure dia unub. 
REV.18.3	Tamo uŋgasari sawa sawa kalilq di unub qaji naŋgi Babilon ombla na sambalaoqnsib laqneb. Naŋgo kumbra uge di naŋgi wain siŋgila koba uyoqnsib nanarioqneb dego bul. Mandor kokba mandamq di unub qaji naŋgi dego Babilon ombla na sambala-oqnsib laqneb. Silali qa wauo qaji tamo naŋgi silali qa wauoqnsib Babilon aqa kumbra uge uge dena silali koba oqneb. Babilon a kumbra tulaŋ ugedamu yoqnej a deqa jemaiyosaioqnej.”
REV.18.4	Onaqa laŋ goge dia Qotei a tulaŋ koba maonaqa e aqa kakoro quem. A endegsi marej, “O ijo segi tamo uŋgasari, niŋgi Babilon qure di uratosib boiye. Une kalil a yeqnu qaji di niŋgi a dauryosib yo uge. Aqa une deqa a awai uge oqas. Niŋgi a beteryosib awai uge di o uge. 
REV.18.5	Babilon aqa une kalil di tumbolosiq oqsiq laŋ qure ojqoqa e unonum. Kumbra uge kalil a yoqnej qaji Qotei a deqa are walyosaieqnu. 
REV.18.6	Kumbra uge kalil sambala uŋa a yeqnu qaji niŋgi deqa are qalsibqa a kamba qaliye. A kumbra uge yoqnsiqa olo di buŋyoqnsiqa kumbra tulaŋ ugedamu yeqnu. Dego kere niŋgi aqa kumbra uge kalil deqa olo keretosib a kamba qaliye. A wain siŋgila koba gambaŋq di qamsiq bulyeqnu. Deqa niŋgi olo wain tulaŋ siŋgila koba bulyosib a kamba anaiyiye. 
REV.18.7	A na aqa segi ñam soqtoqnsiqa sambalaosiq laqnsiqa kumbra uge uge yeqnu. Niŋgi aqa kumbra deqa keretosib a jaqatiŋ koba yibqa a akamugetqas. A segi mareqnu, ‘E mandor koba. E ijo segi awo jaram kobaq di awejunum. E uŋa qobul sai. Gulube bei ijoq bqa keresai. Deqa e akamqasai.’ 
REV.18.8	A degsi mareqnu deqa bati qujai qa gulube tulaŋ uge uge aqaq aieleŋqas. Osim a makobaiyosim akamugetqas. Osim mam koba osim aqa jejamu ŋamyuo na yugwas. Babilon aqa kumbra tulaŋ ugedamu deqa Qotei na aqa une kalil qa pegiyosim a tulaŋ padaltougetqas. Qotei a segi Qotei koba. A siŋgila koba ti unu. Siŋgila dena a na Babilon qure tulaŋ padaltougetqas.
REV.18.9	“Mandor kokba mandamq di unub qaji naŋgi Babilon ombla na sambalaosib laqnsibqa kumbra tulaŋ ugedamu yeleŋoqneb. Deqa Babilon qure a ŋamyuo na yusim qurem oqoqnimqa mandor kokba naŋgi di unsibqa akamaniyosib tulaŋ are gulubeinjrqas. 
REV.18.10	Naŋgi Babilon aqa jaqatiŋ koba di unsibqa tulaŋ ulaugetqab. Osib isaq di tigelesosib maroqnqab, ‘O Babilon, ni qure kobaquja! Ni nami qure siŋgila koba soqnem! Ariya bini ni tulaŋ padalougetonum! Bati qujai qa ino kumbra uge aqa awai agi ni itonum!’
REV.18.11	“Silali qa wauo tamo sawa sawa kalilq di unub qaji naŋgi Babilon aqa jaqatiŋ deqa are qalsibqa naŋgi akamaniyoqnsibqa are tulaŋ gulubeinjroqnqas. Di kiyaqa? Tamo qudei naŋgi olo naŋgo iŋgi iŋgi awaiyoqnqasai. 
REV.18.12	Naŋgo iŋgi iŋgi agi gol, silva, meniŋ boledamu, kolilei tulaŋ boledamu, gara qat naimyo, gara lent utru segi segi, gara yauŋo pirqaqo. Naŋgo ñoro qudei agi ŋamtaŋ quleqt bole bole, iŋgi iŋgi elefan aqa qalagei na gereiyo qaji, iŋgi iŋgi ŋamtaŋ boledamu na gereiyeleŋo qaji, iŋgi iŋgi bras na gereiyo qaji, iŋgi iŋgi ain na gereiyo qaji, iŋgi iŋgi meniŋ naimyo na gereiyo qaji. 
REV.18.13	Naŋgo iŋgi iŋgi qudei agi meiwo, lei uyo qaji, sum koitib quleq oqwajqa, namur quleqt, goreŋ quleqt, wain, goreŋ goio qaji, bemsum, wit. Naŋgo ñoro qudei agi bulmakau, kaja, hos roŋgom ti, kaŋgal tamo naŋgo jejamu ti naŋgo qunuŋ ti. Iŋgi iŋgi kalil deqaji tamo qudei naŋgi olo bunu awaiyoqnqasai. 
REV.18.14	Deqa silali qa wauo qaji tamo naŋgi na Babilon endegsib minjoqnqab, ‘Iŋgi iŋgi kalil ni na eleŋqajqa are prugmoqnej qaji agi ni uratmosib koboonub. Ñoro bole bole kalil silali kobaquja na gereiyeb qaji de ti ino segi wala bole bole ti agi koboonub. Deqa iŋgi iŋgi kalil deqaji ni olo bunu unqasai.’
REV.18.15	“Silali qa wauo qaji tamo naŋgi na iŋgi iŋgi deqaji gargekoba qariŋyeqnabqa Babilon na awaiyoqnsiqa silali tulaŋ koba enjroqnej. Aqa kumbra dena bunuqna a jaqatiŋkobaiyqas. Yimqa silali qa wauo qaji tamo naŋgi di unsibqa naŋgi tulaŋ ulaugetosib isaq di tigelesosibqa akamaniyoqnsib are tulaŋ gulubeinjroqnqas. 
REV.18.16	Osib endegsib Babilon minjoqnqab, ‘O qure koba Babilon, ni tulaŋ padalougetonum! Nami ni gara qat tulaŋ naimyo na kabuoqnsimqa gara lent utru segi segi jugoqnsimqa ino jejamu gol na ti meniŋ boledamu na ti kolilei boledamu na ti walatoqnsim soqnem. 
REV.18.17	Deqa bati qujai qa ino silali ti wala ti kalil agi saiekritonub.’ Naŋgi degsib Babilon minjoqnqab.
REV.18.17	“Qobuŋ ojo tamo kalil naŋgi ti tamo qobuŋ na sawa sawaq di laqnub qaji naŋgi ti tamo qobuŋq di waueqnub qaji naŋgi ti tamo yuwalq dena silali eqnub qaji naŋgi dego Babilon qure koqyosibqa isaq di tigelesqab. 
REV.18.18	Tigelesosib ŋamyuo na a yuim qurem oqoqnimqa di unsibqa tulaŋ koba leleŋoqnsib maroqnqab, ‘Qure endi tulaŋ kobaquja. Qure bei qure ende ti keresai. Sai bolesai!’ 
REV.18.19	Naŋgi degsib maroqnsibqa wi sum oqnsib naŋgo gateq di atoqnsibqa akamaniyoqnsibqa are tulaŋ gulubeinjroqnqas. Osib tulaŋ koba leleŋoqnsib endegsib Babilon minjoqnqab, ‘O Babilon koba, ni tulaŋ padalougetonum! Qobuŋ taqato tamo yuwalq di laqnub qaji naŋgi inoq dena silali tulaŋ koba oqneb. Deqa naŋgi ino jaqatiŋ di unsibqa naŋgi are tulaŋ gulube-injroqnqas. O aiyo! Bati qujai qa ni torei padalougetonum!’
REV.18.20	“O laŋ qure ti Qotei aqa segi tamo uŋgasari niŋgi ti tamo kalil Yesus na aqa anjam mare mare laqajqa qariŋgej qaji niŋgi ti Qotei aqa medabu o qaji tamo ti niŋgi kalil Babilon qure tulaŋ padalougetqo di unsibqa tulaŋ areboleboleiŋgeme. Babilon aqa kumbra uge uge kalil Qotei na unekritsiqa deqa keretsiq awai uge yqo. Kumbra uge kalil Babilon na niŋgi eŋgoqnej qaji di Qotei na kamba kumbra uge yqo.”
REV.18.21	Ariya anjam di koboonaqa laŋ aŋgro siŋgila koba bei a bosiqa wit kuroyo qaji meniŋ kobaquja osiq soqtosiqa yuwalq di waiyej. Osiqa marej, “Qotei na degsim Babilon qure koba siŋgila na waiyim koboqas. Yim tamo qudei naŋgi na olo bunu a unqasai. 
REV.18.22	O Babilon qure, nami tamo naŋgi inoq di gombiŋ ti yumba ti gul ti anjamoqneb. Ariya bunuqna inoq di olo anjamqasai. Deqa tamo naŋgi olo quoqnqasai. Maŋwa tamo naŋgi dego olo bunu inoq di sqasai. Wit kuroyibqa inoq di olo anjam atim quqwasai. 
REV.18.23	Lam inoq di olo puloŋqasai. Inoq di tamo bei na olo uŋa baŋ ojqasai. Uŋa na tamo baŋ ojqasai. Deqa naŋgo aiyel anjam inoq di bunu quqwasai. Nami ino silali qa wauo qaji tamo naŋgi tamo kokba soqneb. Ariya bini naŋgi koboonub. O Babilon, ni na gumaniŋ kumbra gargekoba yoqnem. Kumbra dena ni na tamo uŋgasari sawa sawa kalilq di unub qaji naŋgi gisa gisaŋnjroqnem.”
REV.18.24	Babilon qure a na Qotei aqa medabu o qaji tamo naŋgi ti Qotei aqa segi tamo uŋgasari naŋgi ti ñumeqnaq moreŋoqneb. Aqa une di aqa jejamuq di sonaqa Qotei a unqo. Tamo kalil jeu tamo naŋgi na mandamq endia ñumeqnab moreŋoqneb qaji naŋgo leŋ ainaq Qotei a di unsiqa agi Babilon aqa jejamuq di atqo.
REV.19.1	Onaqa laŋ goge dia tamo uŋgasari tulaŋ gargekoba naŋgi murqumyeqnabqa e naŋgo kakoro quem. Naŋgi murqumyoqnsib endegsib maroqneb, “Iga Qotei aqa ñam soq-toqnqom! Gago Qotei a segi na iga eleŋej. A ñam koba ti siŋgila ti unu. 
REV.19.2	A kumbra tiŋtiŋ na tamo uŋgasari naŋgo kumbra qa naŋgi peginjreqnu. Agi a na sambala uŋa kobaquja awai tulaŋ ugedamu yqo. Uŋa dena aqa sambala kumbra na tamo uŋgasari kalil mandamq di unub qaji naŋgi ugeugeinjroqnej. Osiqa Qotei aqa wau tamo naŋgi dego ñumeqnaq moreŋoqneb. Aqa une deqa Qotei na a pegiyosiqa qalqo. Deqa iga aqa ñam soqtoqnqom!” Naŋgi degsib murqumyoqnsib maroqneb.
REV.19.3	Osib naŋgi olo leleŋosib endegsib maroqneb, “Iga Qotei aqa ñam soqtoqnqom! Ŋamyuo na Babilon qure yusimqa aqa qurem bati gaigai oqoqnqas!” 
REV.19.4	Onaqa gate kokba 24 naŋgi ti wagme qolqe ŋambile so qaji naŋgi ti siŋga pulutosibqa Qotei awo jaram kobaq di awesoqnej qaji a qa louoqnsibqa maroqneb, “Bole. Iga Qotei aqa ñam soqtoqnqom!” 
REV.19.5	Onaqa Qotei aqa awo jaram koba jojomq dia tamo bei tigelosiq anjam bei marnaqa e aqa kakoro quem. A leleŋosiq endegsi marej, “Qotei aqa wau tamo niŋgi ti tamo uŋgasari Qotei qa ulaoqnsibqa aqa sorgomq di geregere unub qaji niŋgi ti tamo laŋaj ti tamo ñam ti kalil niŋgi Qotei aqa ñam soqtoqniye!”
REV.19.6	Ariya laŋ goge dia tamo uŋgasari tulaŋ gargekoba naŋgi koroosib murqumyoqnsib anjam mareqnabqa e naŋgo kakoro quem. Naŋgo anjam di ya kobaquja meli dosiq anjam ateqnu dego bul. Naŋgo anjam di kola aisiq anjam atobulqo. Naŋgi tulaŋ koba leleŋoqnsibqa endegsib maroqneb, “Iga gago Tamo Koba Qotei aqa ñam soqtoqnqom! Siŋgila kalil aqaq di unu deqa a bini Mandor Koba unu! 
REV.19.7	Bini iga Qotei qa tulaŋ areboleboleigoqnimqa aqa ñam soqtoqnqom. Di kiyaqa? Kaja Du na aqa uŋa baŋ ojqa bati brantqoqa aqa uŋa a walaosiqa aqa jejamu gereiyqo. 
REV.19.8	Qotei na a gara qat tulaŋ naimyo jigetqo. Gara di tulaŋ milalosiq suwaŋejunu.” Gara qat naimyo di agi kumbra bole tiŋtiŋ kalil Qotei aqa segi tamo uŋgasari naŋgi yeqnub qaji.
REV.19.9	Onaqa laŋ aŋgro dena olo merbej, “Ni anjam endegsim neŋgreŋye, ‘Kaja Du aqa uŋa baŋ ojqa batiqo deqa aqa Abu Qotei na iŋgi koba goiqo. Goisiq aqa segi tamo uŋgasari naŋgi metnjrqo-qa iŋgi uyqa bonub. Bonub qaji naŋgi tulaŋ areboleboleinjrqas.’” Osiqa merbej, “Anjam endi Qotei aqa anjam bole.” 
REV.19.10	Laŋ aŋgro na e degsi merbonaqa e aqa areq di siŋga pulutosim a biŋiyqa laqnamqa a na merbej, “Ni e biŋibaim! E ni bul. E ni ti tamo kalil Yesus aqa anjam qa naŋgo areqalo siŋgilateqnub qaji naŋgi ti iga koba na wau qujai. Iga kalil was. Deqa ni Qotei segi biŋi-yoqnime. Iga qalie, Qotei aqa Mondor a na qujai Qotei aqa medabu o qaji tamo naŋgi qariŋnjreqnaqa naŋgi Qotei aqa anjam marsib laqnub. Deqa naŋgi Yesus aqa ñam dego marsib laqnub.”
REV.19.11	Onaqa e olo ŋam atsimqa laŋ waqonaqa hos qat bei brantonaq unem. Tamo hos quraq di awesoqnej qaji aqa ñam agiende, “Qotei aqa Wau Geregere Taqateqnu Qaji Tamo.” Aqa ñam bei, “Kumbra Bole Yeqnu Qaji Tamo.” A kumbra tiŋtiŋ na tamo uŋgasari naŋgo une qa peginjroqnsiqa naŋgi qoto itnjreqnu. 
REV.19.12	Aqa ŋamdamu ŋam puloŋ bul puloŋoqnej. Aqa gateq di gate tatal gargekoba atesoqnej. Gate tatal di mandor kokba naŋgi na ateqnub deqaji bul. Aqa jejamuq di ñam bei neŋgreŋyonab soqnej. Ñam di a segi qalie. Tamo bei ñam di qaliesai. 
REV.19.13	A gara olekoba dena kabuosiqa gara di leŋq di tuqtej. Aqa ñam endegsib mareqnub, “Qotei aqa Anjam.” 
REV.19.14	Onaqa e olo ŋam atem di qaja tamo tulaŋ gargekoba laŋ qureq dena hos segi segi osibqa hos quraq di awoeleŋosib Kristus dauryosib gileqnab unjrem. Hos naŋgi di qat kalil. Qaja tamo naŋgi di gara qat tulaŋ naimyo milalo jigeleŋesoqneb. 
REV.19.15	Kristus aqa medabuq na serie olekoba tulaŋ qala uge brantej. A serie di osimqa tamo uŋgasari sawa sawa kalilq di unub qaji naŋgi ñumeleŋqajqa deqa aqa medabuq na brantej. A bu toqoŋ ain na gereiyo qaji di dego ojsimqa dena tamo uŋgasari sawa sawa kalilq di unub qaji naŋgi siŋgila na taqatnjroqnsimqa wain gei parato qaji kulumq dia aqa siŋga waiysim wain gei paraparainjrqas. Kulum di agi Qotei siŋgila koba ti unu qaji aqa minjiŋ. 
REV.19.16	Kristus aqa gara olekobaqsi aqa qaloqsi ñam endegsib neŋgreŋyeb unu, “Mandor kokba kalil naŋgo Mandor Koba. Tamo kokba kalil naŋgo Tamo Koba.”
REV.19.17	Ariya e laŋ aŋgro bei seŋq di tigelesonaq unem. A tulaŋ koba leleŋosiqa qebari kalil laŋ sorgomq di pururueqnub qaji naŋgi metnjrej, “Niŋgi bosib koroabqa Qotei na iŋgi koba atsim metŋgim niŋgi uyiye. 
REV.19.18	Mandor kokba ti qaja tamo naŋgo gate ti tamo siŋgila naŋgi ti tamo naŋgi hos quraq di awejunub qaji naŋgi ti naŋgo hos ti Kristus na ñumeleŋoqnimqa naŋgo qusa niŋgi bosib uyiye. Kaŋgal tamo naŋgi ti tamo naŋgi naŋgo segi wau ojeqnub qaji naŋgi ti tamo laŋaj ti tamo ñam ti kalil naŋgo qusa niŋgi bosib uyiye.”
REV.19.19	Onaqa e olo ŋam atsimqa wagme juwaŋ a ti mandor kokba kalil mandamq di unub qaji naŋgi ti naŋgo qaja tamo ti naŋgi bosib koroesonab unjrem. Naŋgi na tamo hos quraq di awesoqnej qaji aqa qaja tamo naŋgi ti qoto itnjrqa marsibqa deqa koroesoqneb. 
REV.19.20	Ariya tamo hos quraq di awesoqnej qaji a na wagme juwaŋ wo Satan aqa gisaŋ anjam maro tamo wo naŋgi aiyel ŋambile sonab ojsiqa wainjrnaq ŋamyuoq aieb. Ŋamyuoq dia meniŋ kalil yusiq ñaŋgaeqnu. Satan aqa gisaŋ anjam maro tamo di nami wagme juwaŋ aqa ŋamgalaq dia maŋwa tulaŋ kokba yoqnej. Aqa kumbra dena a na tamo uŋgasari wagme juwaŋ aqa toqor osib aqa sulum biŋiyoqneb qaji naŋgi gisa gisaŋnjroqnej. 
REV.19.21	Onaqa tamo hos quraq di awesoqnej qaji a na serie olekoba aqa medabuq dena brantej qaji di osiqa mandor kokba naŋgo qaja tamo naŋgi di ñumeqnaq moreŋoqneb. Onaqa qebari kalil naŋgi bosib qaja tamo naŋgo qusa uynab mene diqnjrej.
REV.20.1	Ariya laŋ aŋgro bei laŋ goge dena aieqnaq e unem. A sub guma koba di taqatqajqa deqa Qotei na siŋgila yonaqa a sil rauŋga ojsiq mandamq aiej. 
REV.20.2	Aisiq amal kobaquja di ojsiq sil dena tontej. A wausau 1,000 tontim sqas. Amal di nami soqnej qaji. Aqa ñam Satan. Aqa ñam bei, “Tamo Kalil Naŋgo Ñam Ugetnjro Qaji Tamo.” 
REV.20.3	Laŋ aŋgro dena Satan ojsiq tontosiqa sub guma kobaq di waiyej. Waiysiqa sub me kabutosiqa qandimtej. A dia wausau 1,000 tontim sqas. Deqa a na tamo uŋgasari sawa sawa kalilq di unub qaji naŋgi olo gisa gisaŋnjroqnqasai. A subq dia tariŋosim soqnimqa wausau 1,000 di koboamqa a olo uratib oqedosimqa sokiñalayqas.
REV.20.4	Onaqa e olo ŋam atsimqa awo jaram kokba qudei unjrem. Awo jaram kokbaq dia tamo qudei naŋgi awoeleŋesoqneb. Tamo naŋgi di Qotei na wau enjrnaqa naŋgi awo jaram kokbaq dia awoosib tamo uŋgasari naŋgo kumbra qa naŋgi peginjroqneb. Onaqa e olo ŋam atsimqa tamo uŋgasari tulaŋ gargekoba nami moreŋo qaji naŋgo qunuŋ unjreleŋem. Tamo uŋgasari naŋgi di Yesus qa naŋgo areqalo siŋgilatoqneb qaji. Naŋgi nami Yesus aqa ñam maroqnsibqa Qotei aqa anjam siŋgila na ojesoqneb deqa jeu tamo naŋgi na naŋgo kakoro giŋgeŋnjrnab naŋgi moreŋeb. Tamo uŋgasari naŋgi di wagme juwaŋ wo aqa sulum wo biŋinjrosaioqneb. Naŋgo lanjaqsi baŋqsi wagme juwaŋ aqa toqor osai. Deqa naŋgi olo ŋambile osib wausau 1,000 Kristus ombla mandor kokba sqab. 
REV.20.5	Di subq na tigelo namo qaji. Ariya tamo uŋgasari Yesus qa naŋgo areqalo siŋgilatosai qaji naŋgi bati deqa ŋambile oqasai. Naŋgi mati tariŋosib soqnibqa wausau 1,000 di koboamqa di naŋgi subq na tigelqab. 
REV.20.6	Tamo uŋgasari namoosib subq na tigelqab qaji naŋgi di Qotei aqa segi tamo uŋgasari nami giltnjrej qaji. Deqa naŋgi tulaŋ arebolebole-injrqas. Naŋgi moio bunu qaji turqasai. Moio dena naŋgi taqatnjrqa keresai. Naŋgi Qotei wo Kristus wo naŋgo atra tamo sosib wausau 1,000 Kristus ombla mandor kokba sqab.
REV.20.7	Wausau 1,000 di koboamqa sub guma koba aqa me olo waqtibqa Satan a subq dena oqedqas. 
REV.20.8	Oqedosimqa sawa sawa kalilq giloqnsimqa tamo uŋgasari naŋgi gisa gisaŋnjroqnqas. Tamo uŋgasari naŋgi di Gok sawa qaji ti Magok sawa qaji ti. Satan a na naŋgi koroinjrimqa qoto qa gilqab. Naŋgi tulaŋ gargekoba. Naŋgi ulul bul sisiyqa keresai. 
REV.20.9	Naŋgi sawa sawa kalilq dena olo beleŋosib Qotei aqa segi qure koba a na tulaŋ qalaqalaiyeqnu qaji di agutesqab. Osib Qotei aqa segi tamo uŋga-sari naŋgo so sawa dego agutesqab. Qaja tamo naŋgi di bosib Qotei aqa qure di agutesoqnibqa laŋ goge dena ŋamyuo aisim naŋgi koitnjrqas. 
REV.20.10	Satan a na naŋgi walawalainjroqnej deqa Qotei na a waiyim ŋamyuoq aiqas. Ŋamyuoq dia meniŋ kalil yusiq ñaŋgaeqnu. Wagme juwaŋ wo Satan aqa gisaŋ anjam maro tamo wo naŋgi aiyel nami ŋamyuoq di wainjreb unub. Deqa Satan a dego Qotei na waiyim ŋamyuoq aisim naŋgi aiyel koba na bati gaigai qolo ti qanam ti ŋamyuoq dia jaqatiŋ oqnsib sqab.
REV.20.11	Ariya e olo ŋam atsimqa awo jaram kobaquja tulaŋ qat unem. Qotei a awo jaram dia awesonaqa aqa ulatamuq dena mandam ti laŋ ti jaraiosib loumnab unjrem. 
REV.20.12	Onaqa e olo ŋam atem di tamo uŋgasari nami moreŋeb qaji naŋgi Qotei aqa awo jaram namoq di tigelesonab unjrem. Tamo ñam ti tamo laŋaj ti kalil unjrem. Unjreqnam laŋ aŋgro qudei naŋgi na buk qudei osi bosib waqteleŋeb. Buk miligiq di kumbra kalil tamo uŋgasari naŋgi nami yoqneb qaji di Qotei na neŋgreŋyonaq soqneb. Buk bei dego laŋ aŋgro naŋgi osi bosib waqteb. Buk di ŋambile gai-gai sqajqa buk. Ariya Qotei a awo jaram kobaqujaq di aweso-siqa anjam kalil buk qudei miligiq di neŋgreŋyonaq soqnej qaji di sisiyosiq anjam dena tamo uŋgasari moreŋo qaji naŋgo kumbra kalil qa naŋgi peginjrej. 
REV.20.13	Onaqa tamo kalil nami yuwalq di moreŋeb qaji naŋgi yuwal na uratnjrnaq tigeleb. Moio ti moio qure ti naŋgi na tamo uŋgasari nami moreŋeb qaji naŋgi dego uratnjrnaq tigeleb. Onaqa Qotei a awo jaramq di awesosiqa tamo uŋgasari naŋgo segi segi kumbra nami yoqneb qaji di buk mili-giq di sisiyosiqa dena naŋgi peginjrej. 
REV.20.14	Osiqa moio ti moio qure ti osiq ŋamyuo kobaq wainjrej. Ŋamyuo koba di moio bunu qaji. 
REV.20.15	Tamo uŋgasari kalil naŋgo ñam ŋambile qa buk miligiq di sosai qaji naŋgi di Qotei na breinjrnaq ŋamyuoq aieleŋeb.
REV.21.1	Onaqa e olo ŋam atsimqa laŋ bunuj ti mandam bunuj ti unjrem. Laŋ namij ti mandam namij ti koboeb. Yuwal dego koboej. 
REV.21.2	Onaqa e Qotei aqa segi qure koba Jerusalem bunuj di dego unem. Qure di Qotei aqaq di sosiqa laŋ goge dena mandamq aieqnaq unem. Qure di aqa wala tulaŋ boledamu. Duŋgeŋge tamo baŋ ojqa osim walaeqnu dego kere. 
REV.21.3	Onaqa Qotei aqa awo jaram namoq dia tamo bei tigelosiq anjam marnaqa e aqa kakoro quem. A tulaŋ koba leleŋosiqa marej, “Niŋgi quiye. Bini Qotei aqa tal aisiq tamo uŋgasari naŋgoq di unu. Deqa Qotei a naŋgo ambleq di sqas. Naŋgi aqa segi tamo uŋgasari sqab. Od, Qotei a naŋgi koba na sqab. A naŋgo Qotei sqas. 
REV.21.4	Sosimqa naŋgo ŋam ya kalil nuntetnjrqas. Deqa naŋgi olo akamqasai. Naŋgi olo bunu moreŋqasai. Naŋgi olo are gulubeinjrqasai. Naŋgi olo jaqatiŋ oqasai. Kumbra namij deqaji kalil koboqo.”
REV.21.5	Onaqa Qotei a awo jaram kobaq di awesosiq marej, “Niŋgi quiye. E iŋgi iŋgi kalil bunuj atonum.” Osiqa merbej, “Ni anjam kalil endi neŋgreŋye. Anjam endi bole kalil. Tamo naŋgi qusib marqab, ‘Bole.’” 
REV.21.6	Osiqa olo merbej, “Anjam kalil e nami maroq-nem qaji di aqa damu bini brantqo. E segi qujai namoq di unum. E segi qujai bunuq di sqai. E iŋgi iŋgi kalil qa utru. Wau kalil e yeqnum qaji di e olo koboteqnum. Tamo a ya qaryimqa e na ŋambile qa ya jumbumq dena tigsiy anaiyit uyqas. Ya di awai saiqoji. E na laŋa anaiyqai. 
REV.21.7	Tamo a Satan ombla qotsim siŋgilaqas di e na iŋgi iŋgi kalil di laŋa yqai. E aqa Qotei sqai. A ijo aŋgro sqas.
REV.21.8	“Ariya tamo naŋgi ulakobaoqnsib Yesus qa naŋgo areqalo siŋgilatosaieqnub qaji naŋgi kalil ŋamyuo kobaq aiqab. Tamo kumbra uge yo qaji, leŋ ojo qaji, sambala kumbra yo qaji, gumaniŋo qaji, quñam qalo qaji, qotei gisaŋ biŋinjro qaji, gisaŋ anjam maro qaji naŋgi kalil ŋamyuoq aieleŋqab. Ŋamyuoq dia meniŋ kalil yusiq ñaŋgaeqnu. Ŋamyuo di moio bunu qaji.”
REV.21.9	Ariya laŋ aŋgro 7-pela tabir 7-pela ojesoqneb naŋgi deqaji bei bosiqa ijo areq di tigelej. Tabir 7-pela miligiq di agi nami iŋgi uge 7-pela jigsib bilentonab mandamq aisiq tamo uŋgasari naŋgi tulaŋ ugeugeinjrej. Bati di Qotei aqa minjiŋ koboej. Ariya laŋ aŋgro dena merbej, “Ni endeq au. Bamqa Kaja Du aqa uŋa bunuj walaqo qaji di osormit unqam.” 
REV.21.10	Onaqa Qotei aqa Mondor Bole na e siŋgilatbonaqa laŋ aŋgro dena e osiqa mana tulaŋ goge kobaq oqej. Oqsiq dia Qotei aqa segi qure koba Jerusalem bunuj osorbej. Qure di Qotei aqaq di sosiqa laŋ goge dena mandamq aieqnaq unem. 
REV.21.11	Qure di Qotei aqa riaŋ na tulaŋ suwaŋej. Aqa riaŋ di tulaŋ bolequja. A meniŋ boledamu bul. A tulaŋ suwaŋosiq meniŋ jaspa bulej. Osiqa tulaŋ jeqilosiq qunuŋ bulej. 
REV.21.12	Qure di dadaŋyeb di tulaŋ goge koba. Dadaŋ di aqa siraŋme 12-pela soqneb. Siraŋme jojomq dia laŋ aŋgro 12-pela tigelesoqneb. Siraŋmeq dia Israel tamo uŋgasari naŋgo moma utru 12-pela naŋgo ñam neŋgreŋyonab soqneb. 
REV.21.13	Dadaŋ guta qa di siraŋme qalub soqneb. Dadaŋ tauŋ qa di siraŋme qalub soqneb. Dadaŋ bebeŋ qa di siraŋme qalub soqneb. Dadaŋ guma qa di siraŋme qalub soqneb. 
REV.21.14	Meniŋ kokba 12-pela na dadaŋ aqa utru siŋgilateb. Meniŋ quraq di tamo 12-pela Kaja Du na qariŋnjrnaq aqa anjam marsib laqneb qaji naŋgo ñam atnab soqneb.
REV.21.15	Laŋ aŋgro e anjam merboqnej qaji a na toqoŋ bei gol na gereiyo qaji di ojesoqnej. Ojsiqa qure ti qure aqa dadaŋ ti dadaŋ aqa siraŋme ti naŋgo ole keretej. 
REV.21.16	Qure aqa par ti ole ti kerekere. Laŋ aŋgro dena toqoŋ di osiqa qure keretej di aqa par ti ole ti goge ti 2,200 kilomita. Qure di aqa par ti ole ti goge ti kerekere. 
REV.21.17	Laŋ aŋgro na qure aqa dadaŋ keretej di aqa goge 144 meta. Toqoŋ laŋ aŋgro na ojesoqnej qaji di mandam qaji toqoŋ. Mandam aqa kereto na laŋ aŋgro na iŋgi iŋgi kalil keretoqnej. Kereto dena a na dadaŋ keretej.
REV.21.18	Qure aqa dadaŋ di Qotei na meniŋ jaspa na gereiyej. Qure di gol na gereiyej. Qure di tulaŋ riaŋosiq qunuŋ bulej. 
REV.21.19	Meniŋ boledamu segi segi na dadaŋ aqa utru walatej. Meniŋ boledamu namba 1 aqa ñam jaspa. Meniŋ namba 2 aqa ñam sapaia. A qenjent. Meniŋ namba 3 aqa ñam aget. Meniŋ namba 4 aqa ñam emeral. A ŋam baŋga gesgi bul. 
REV.21.20	Meniŋ namba 5 aqa ñam sadonikis. A lentosiq qat dego. Meniŋ namba 6 aqa ñam konilian. A lent. Meniŋ namba 7 aqa ñam krisolait. A merient. Meniŋ namba 8 aqa ñam beril. A ŋam baŋga gesgi bul. Meniŋ namba 9 aqa ñam topas. A merient. Meniŋ namba 10 aqa ñam krisopres. Meniŋ namba 11 aqa ñam haiasin. Meniŋ namba 12 aqa ñam ametis. A lent. 
REV.21.21	Dadaŋ aqa siraŋ 12-pela di meniŋ qat kokba 12-pela. Meniŋ kokba di kolilei tanu bul. Siraŋ segi segi di meniŋ qat qujai deqaji. Ariya qure aqa gam kalil gol na gereiyeb. Gam di tulaŋ jeqilosiq qunuŋ bulej.
REV.21.22	Qure dia e atra tal bei unosai. Tamo Koba Qotei siŋgila kalil ti unu qaji naŋgi Kaja Du wo naŋgi segi aiyel qure di aqa atra tal. 
REV.21.23	Qure di seŋ ti bai ti na suwantosai. Qotei aqa segi riaŋ na qure di suwantoqnqas. Kaja Du a segi qure di aqa puloŋ. 
REV.21.24	Tamo uŋgasari sawa sawa kalilq di unub qaji naŋgi qure di aqa riaŋ na walweloqnqab. Mandor kokba sawa sawa kalil taqatejunub qaji naŋgi na naŋgo ñoro bole bole oqnsib qure miligiq osi boqnqab. 
REV.21.25	Dadaŋ aqa siraŋme kalil waqesqab. Olo kabutqasai. Bati gaigai waqesqab. Di kiyaqa? Qure dia qolooqnqasai. Gaigai suwaŋo sqas. 
REV.21.26	Tamo uŋgasari sawa sawa kalilq di unub qaji naŋgi na naŋgo wala ti naŋgo ñoro bole bole ti Qotei aqa qure koba di miligiq osi boqnqab. 
REV.21.27	Ariya iŋgi jiga ti tamo naŋgi kumbra uge uge yeqnub qaji naŋgi ti tamo naŋgi gisaŋ anjam mareqnub qaji naŋgi ti qure di miligiq gilqa keresai. Tamo uŋgasari naŋgo ñam ŋambile qa buk miligiq di Qotei na neŋgreŋyej qaji naŋgi segi qure di miligiq gilqa kere. Ŋambile qa buk di agi Kaja Du aqa segi buk.
REV.22.1	Ariya laŋ aŋgro dena ya bei osorbej. Ya di ŋambile qa ya. Ya di tulaŋ riaŋosiq qunuŋ bulej. Ya di Qotei wo Kaja Du wo naŋgo awo jaram kobaq dena bosiq qure aqa gam koba dauryosiq sumoqnej. 
REV.22.2	Ya qalaqsi ŋambile qa ŋamtaŋ bei tigelesoqnej. Ŋam di bai segi segi qa gei utru segi segi yoqnqas. Bai bei gei utru bei yqas. Bai bei gei utru bei yqas. Degsim gilsim gei utru 12-pelatqas. Aqa baŋga na tamo uŋgasari sawa sawa kalilq di unub qaji naŋgo ma kobotetnjroqnqas. 
REV.22.3	Iŋgi iŋgi kalil Qotei a uge qa marqo qaji naŋgi qure dia sqasai.
REV.22.3	Qure dia Qotei wo Kaja Du wo naŋgo awo jaram kobaquja sqas. Qotei aqa wau tamo naŋgi a qa louoqnqab. 
REV.22.4	Osib aqa ulatamu unoqnqab. A na aqa ñam naŋgo lanjaq dia neŋgreŋyim sqas. 
REV.22.5	Qure dia ambruoqnqasai. Deqa lam qatrentqasai. Seŋ suwaŋoqnqasai. Tamo Koba Qotei a segi na tamo uŋgasari naŋgi suwantnjroqnqas. Yim naŋgi bati gaigai mandor kokba sqab.
REV.22.6	Onaqa laŋ aŋgro dena olo merbej, “Anjam endi bole kalil. Tamo kalil naŋgi qusib marqab, ‘Bole.’ Tamo Koba Qotei a na aqa medabu o qaji tamo naŋgi are tigeltetnjreqnaqa naŋgi aqa anjam marsib laqnub. Ariya bini Qotei na aqa laŋ aŋgro qariŋy-qoqa bosiq aqa wau tamo kalil naŋgi kumbra urur brantqas qaji endi osornjrqo. 
REV.22.7	Niŋgi quiye. Yesus a marqo, ‘E niŋgi qa boqujatqai.’”
REV.22.7	Qotei aqa anjam e na buk endia neŋgreŋyonum qaji di tamo uŋgasari naŋgi dauryqab naŋgi tulaŋ areboleboleinjrqas.
REV.22.8	E Jon. E ijo dabkala na anjam kalil endi quem. E ijo ŋamdamu na kumbra kalil endi unem. Unsimqa laŋ aŋgro kumbra endi osorbej qaji aqa areq di siŋga pulutosim a biŋiyqa laqnamqa a na merbej, 
REV.22.9	“Ni e biŋibaim! E ni bul. E ni ti ino was naŋgi ti Qotei aqa medabu o qaji tamo naŋgi ti iga koba na wau qujai. Tamo kalil anjam ni buk endia neŋgreŋyonum di dauryeqnub qaji naŋgi dego iga ti koba na wau qujai. Deqa ni Qotei segi biŋiyoqnime.” 
REV.22.10	Osiqa merbej, “Qotei aqa anjam ni buk endia neŋgreŋyonum qaji di tentaim. Ni mare mare laqne. Di kiyaqa? Kumbra kalil endi brantqa bati jojomqo. 
REV.22.11	Bati jojomqo deqa uŋgum. Tamo uŋgasari kumbra uge uge yeqnub qaji naŋgi olo kumbra uge uge yoqnebe. Tamo uŋgasari kumbra jigat yeqnub qaji naŋgi olo kumbra jigat yoqnebe. Tamo uŋgasari kumbra bole bole yeqnub qaji naŋgi olo kumbra bole bole yoqnebe. Tamo uŋgasari Qotei na aqa segi kumbra boleq di sqajqa giltnjrej qaji naŋgi olo aqa kumbra bole di yoqnebe.”
REV.22.12	Yesus a marqo, “Niŋgi quiye. E urur boqujatqai. Bosiy tamo naŋgo kumbra segi segi pegiysiy awai enjrqai. 
REV.22.13	E segi qujai namoq di unum. E segi qujai bunuq di sqai. E segi namo qaji. E segi bunuq di dego sqai. E iŋgi iŋgi kalil qa utru. Wau kalil e yeqnum qaji di e olo koboteqnum.
REV.22.14	“Tamo uŋgasari naŋgo gara yansonub qatqo qaji naŋgi tulaŋ areboleboleinjrim sqab. Naŋgi ŋambile qa ŋam gei osib uyqa kere. Naŋgi Qotei aqa qure koba dego miligiq gilqa kere. 
REV.22.15	Tamo naŋgi kumbra uge uge yeqnub qaji naŋgi Qotei aqa qure koba di miligiq gilqasai. Naŋgi oqeq di sqab. Tamo gumaniŋo qaji, quñam qalo qaji, sambala kumbra yo qaji, leŋ ojo qaji, gisaŋ qotei biŋinjro qaji, gisaŋ kumbra dauryqajqa tulaŋ arearetnjro qaji naŋgi Qotei aqa qure koba di miligiq gilqasai. Naŋgi oqeq di sqab. 
REV.22.16	E Yesus. E na ijo laŋ aŋgro qariŋyo-numqa niŋgi e qa loueqnub qaji niŋgi qa aisiq anjam endi palontosiq merŋgwo. E Mandor Koba Devit aqa leŋq dena ŋambabem qaji. E Devit aqa Aŋgro. Nebeqa laqnaqa burbas bunuj oqeqnu dego kere e minjaleqnum.”
REV.22.17	Qotei aqa Mondor Bole wo Kaja Du aqa uŋa bunuj wo naŋgi aiyel na maronub, “Yesus, ni aue.” Anjam e neŋgreŋyo-num qaji endi niŋgi kalil qusib mariye, “Yesus, ni aue.” Tamo a ya qaryimqa bosim ŋambile qa ya di osim uyem. Ya di awai saiqoji. Qotei na laŋa anaiyqas.
REV.22.18	Tamo kalil Qotei aqa anjam e buk endia neŋgreŋyonum di queqnub qaji naŋgi e siŋgila na endegsi minjrqai. Tamo bei a mandam qa anjam bei osim Qotei aqa anjam ende ti turtqas di gulube uge uge kalil buk endia neŋgreŋyonum qaji di Qotei na kamba tamo di yqas. 
REV.22.19	Ariya tamo bei a Qotei aqa anjam e buk endia neŋgreŋyonum qaji mutu bei osim taqal waiyqas di Qotei na kamba tamo di taqal waiyimqa a ŋambile qa ŋam gei osim uyqasai. A Qotei aqa qure koba dego miligiq gilqasai.
REV.22.20	Tamo a kumbra endi kalil babtqo qaji a endegsi marqo, “Bole, e boqujatqai.”
REV.22.20	Anjam endi bole. O Tamo Koba Yesus, ni aue.
REV.22.21	Tamo Koba Yesus a tamo uŋgasari kalil naŋgi qa are tulaŋ boleiyeme.
