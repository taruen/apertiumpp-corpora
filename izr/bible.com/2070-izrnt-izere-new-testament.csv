MAT.1.1	Izibir natoon izo̱ro̱k iya aYeso Kiristi 
MAT.1.2	Ibrahim ne a nye atek Ishaku
MAT.1.2	ne Ishaku tes aYakub.
MAT.1.2	aYakub ne a nye atek aYahuda be ribir áronyining wu.
MAT.1.3	aYahuda ne a tes aPeres be aZera, anyining ba tá nye aTamar.
MAT.1.3	Ne aPeres ne a nye atek aHeruna,
MAT.1.3	ne aHeruna tes Aram.
MAT.1.4	Aram ne a nye atek Aminadap.
MAT.1.4	Ne Aminadap tes aNashon,
MAT.1.4	aNashon ne a nye atek aSalmon.
MAT.1.5	aSalmon nye atek aBowas, anyining wu tá nye aRahap,
MAT.1.5	aBowas ne a nye atek aBida, anyining tá nye aRut,
MAT.1.5	ne aBida tes aZhese.
MAT.1.6	aZhese ne a nye atek aDauda a tá nye agwo̱m.
MAT.1.6	aDauda ne a tes aSolomon anyining wu tá tsang a nye abining aYuriya.
MAT.1.7	aSolomon ne a nye atek aRahobom,
MAT.1.7	ne aRahobom nye atek Abizha.
MAT.1.7	Abizha ne a nye atek Asa.
MAT.1.8	Asa ne a nye atek aYehoshafa,
MAT.1.8	ne aYehoshafa tes aYoram,
MAT.1.8	ne aYoram ne a nye atek aYuziya.
MAT.1.9	Ne aYuziya tes aYotam.
MAT.1.9	aYotam ne a nye atek Ahas,
MAT.1.9	ne Ahas tes aHezekiya.
MAT.1.10	aHezekiya ne a nye atek aManasa,
MAT.1.10	ne aManasa tes Amon.
MAT.1.10	Amon ne a nye atek aYosiya.
MAT.1.11	aYosiya ne a nye atek aZhekoniya be ribir aronyining wu nizen iya a tá kok áner aYahuda nong a tá se te ásam ni iben aBabila.
MAT.1.12	Nama kutseng ba na aBabila:
MAT.1.12	aZhekoniya se tes aSheltiyel,
MAT.1.12	ne aSheltiyel tes aZarubabel.
MAT.1.13	aZarubabel ne a nye atek Abiyud,
MAT.1.13	ne Abiyud tes Aliyakim.
MAT.1.13	Aliyakim ne a nye atek Azuro.
MAT.1.14	Azuro ne a nye atek aZadok,
MAT.1.14	ne aZadok tes Akim.
MAT.1.14	Akim ne a nye atek Aliyudu.
MAT.1.15	Aliyudu ne a nye atek Aleyara,
MAT.1.15	ne Aleyara tes aMatana,
MAT.1.15	ne aMatana ne a nye atek aYakub.
MAT.1.16	Ne aYakub tes aYusufu a tá nye amitek aMarya
MAT.1.16	aya a tá tes aYeso, aya a tú ku yis ye aKiristi.
MAT.1.17	Kamok anong, izam se kuso̱k be anaas kum be izen Ibrahim ma nizen aDauda. Izam se kuso̱k be anaas kum be izen aDauda ma izen a tá tseng ni iben aBabila. Izam se kuso̱k be anaas be izam a tá ne na aBabila ma nizen a tá tes aKiristi gip.
MAT.1.18	Ana ne kutes aYeso Kiristi se. Nizen iyong anyining nye kanamang kusam aYusufu, a be kafa kum ne an nye kuwe̱ne̱ng'e baꞌ, a be kafa'me be Kabik Kazhe̱l'e. 
MAT.1.19	Acam wu aYusufu'me nye aner atek nasho̱o̱n Adakunom, iyong a shim nong a tá te aMarya isum nasho̱o̱n ánerawe baꞌ, iyong a nye kanye̱k nong a tú won kyo̱o̱n.
MAT.1.20	A tá se kaye̱e̱r kanye̱k kayong, iyong amaleka Adakunom be̱ nufu kaye̱e̱r nabos nong a tá fe̱ be wu ye, “aYusufu, igon aDauda, sang tu fok inyim kuso̱k aMarya kanamang kusam wan baꞌ, kamok kafa wu'me nye kafe Kabik Kazhe̱l'e. 
MAT.1.21	A tà tes igon, wan tù ku te riyerek ye aYeso, 
MAT.1.22	Cei ike̱re̱ na nye nong a tá shining ike̱ng iya Adakunom tá fe̱ nanu aner kuzarap, a tá fe̱ ye, 
MAT.1.23	“Di yin, kanamang tà be kafa, a tà tes igon, a tù ku yis ye Imanuwel. (Imanuwel sor, Adakunom se mak be yir.)”
MAT.1.24	Nizen aYusufu tá shiming ni ida, a nye kyo̱ndi amaleka Adakunom'me tú ku tak ayong a sok abining wu nong a tá tseng'e. 
MAT.1.25	Amma aYusufu tsang a ku ren kyo̱ndi aner abining baꞌ, ma nama a tá tes igon'e, a tú ku yis ye aYeso.
MAT.2.1	Nama a tá tes aYeso na aBetalami ni iben aYahuda, nizen aHiridus tá nye agwo̱m. Áner akak afe á tá ren ike̱ng ikak natoon adar ne nabas kuwuruk kunom nong á tá be̱ na aUshalima. 
MAT.2.2	Á ta se rip ye, “Agwo̱m áner aYahuda aya a tá tes ame se ake̱ e̱? Yir di yir adar wu nabas kuwuruk kunom, iyong ne yir m be̱ yir nong tù ku ya yir iben.”
MAT.2.3	Nizen aHiridus 
MAT.2.4	Ayong a tusung ágbang atsi ne áner kubo̱so̱p amok cei, a tú ku rip ba karo̱ a tú ku tes aKiristi'me. 
MAT.2.5	Ayong a tú ku tak ye, “Na aBetalami ni iben aYahuda, kamok anong ne aner kuzarap akak zibir ye,
MAT.2.6	“ ‘Yin áner aBetalami ni iben aYahuda,
MAT.2.6	yin nye yin ayiik'e kaye̱e̱r ágwo̱m aYahuda.
MAT.2.6	kamok kaye̱e̱r yin ne a ta se̱ agwo̱m
MAT.2.6	aya a tana fek áner'i Isarela.’ ”
MAT.2.7	Ayong aHiridus yis átsen ame kyo̱o̱n nong a tú ku rip ba izen iya adar'e tá wuruk dim. Nama á tú ku tak, 
MAT.2.8	iyong a tú tom ba na aBetalami'me ye, “Tseng se tse̱r yin igon'e whiwhe̱. Kum ke yin tu se̱ yin ne yin be̱ tin tak yin, nong mi tà tseng tá su ku ya iben gip.”
MAT.2.9+MAT.2.10	Nama a tá fok ike̱ng iya aHiridus'e tá fe̱, iyong á ya kasho̱o̱n be kutseng ba akon ba, ne adar ba tá tsang á di nabas kunom tu ku wuruk ame se nasho̱o̱n, aye̱ ba kare̱p. Adar'e nyeseng dim naro̱ kaya igon'e tú ku se. 
MAT.2.11	Be kube̱ ba nasa'me, ne á di igon'e be anyining wu aMarya, iyong á tiguum kaben nong á tú ku ya iben. Á bisik acer ba nong á tá no̱o̱k izinariya be name iko̱o̱n a tá yis ye amuur
MAT.2.12	A tsang a kutak ba kaye̱e̱r nabos ye, sang á tú gor nufe aHiridus baba baꞌ. Iyong á tú bun nuwo̱p ba ni iren ikak.
MAT.2.13	Nama átsen ame tú ku bun, amaleka Adakunom be̱ nufe aYusufu kaye̱e̱r nabos, a tá fe̱ be wu ye, “Dorok, sok igon'e be anyining'e nong tá teng tá be yin ni iben aMasar. Sor yin azong ma izen iya ne mi fe̱ be wan, kamok aHiridus tá tse̱r igon'e nong a tá fe̱r.” 
MAT.2.14	Ayong aYusufu dorok, a tá sok igon ame be anyining'e natuk'ong nong á tá be na aMasar. 
MAT.2.15	Á sor azong ma izen iya aHiridus tá ku. I se anong, nong a tá shining ike̱ng iya Adakunom tá tsang a fe̱ be aner kuzarap wu akak ye, “Mi yis igon mi kaye̱e̱r aMasar.”
MAT.2.16	Nizen iya aHiridus tá ren ye átsen ame tú ku wo̱k, ayong riye̱ wu beseng. Ayong a sak ye a ra fe̱s inoon atek'e kaye̱e̱r aBetalami ne iwo̱p iya i ta se bubarak cice̱r, naya na ta se aye̱ afa be kutes ne áya a ta ru raar anong. Kum be izen afe a tá di adar ame. 
MAT.2.17	Nizen iyong ne ike̱ng iya a tá zibir kaye̱e̱r kufumung Irimiya aner kuzarap shining: A tá fe̱ ye,
MAT.2.18	“A fok kuto̱ kaye̱e̱r kuwo̱p aRama,
MAT.2.18	kuto̱ kanak ne kufe riyo̱m dide̱ng,
MAT.2.18	aRahila ne a sen tos kamok inoon wu,
MAT.2.18	a rawu kutsesek,
MAT.2.18	kamok na tá kus.”
MAT.2.19	Nizen aHiridus tá ku, amaleka Adakunom be̱ nufe aYusufu na aMasar kaye̱e̱r nabos ye, 
MAT.2.20	“Dorok, tá sok igon'e be anyining wu nong tú ku bun yin ni iben Isarela, kamok áya afe a tá tse̱r kutser igon ame n kus.”
MAT.2.21	Ayong a dorok, a tá sok igon'e be anyining'e nong a tú bun ni iben Isarela. 
MAT.2.22	Amma nizen iya a tá fok ye Akilayus ne ngarak natoon rigwo̱m atek wu aHiridus ni iben aYahuda, a fok inyim a tú ku bun amma Adakunom tú ku ko̱ro̱k kuto na nabos'e, ayong a tire̱e̱r a tá be ni iben aGalili. 
MAT.2.23	Ne a tseng a tá se sor nuwo̱p a tá yis ye aNazaret. Anong ne a shining ike̱ng iya áner kuzarap ákak tá fe̱ ye, “A tù ku yis ye, afu Nazaret.”
MAT.3.1	Nizen iyong aYohana aner abatisma 
MAT.3.2	Ne a fe̱ ye, “Shishing yin kuse yin, kamok rigwo̱m kaza 
MAT.3.3	Ayu ne a nye aya Ishaya aner kuzarap tá fe̱ itak wu ye,
MAT.3.3	“Kuto̱ aner akak yis kaye̱e̱r katse ye,
MAT.3.3	‘Nye yin Agwo̱m Ágwo̱m iren,
MAT.3.3	ku nye yin iren'e cop.’ ”
MAT.3.4	Ares aYohana'me tá tes a nye be nakuyo̱ng arakumi, ne a rosom kudun kukpa nutin wu. Naya wu nye kubep be ashi ritong. 
MAT.3.5	Ánerawe aUshalima be áfe íwo̱p aYahuda cice̱r áfe a tá se nikyim Isho̱ng aUrdun ame cice̱r be̱s nufu. 
MAT.3.6	Á be̱s ne á taas rine̱n ba ne a ku nye ba abatisma ni Isho̱ng aUrdun ame.
MAT.3.7	Nizen wu tá di áner aFarisi be áner aSadusi whe̱re̱ tá be̱s naro̱ wu tá se be kunye abatisma'me, a fe̱ be ba ye, “Yin naban áfomong, angan tá tak yin ye, i ru ku teng yin amok Adakunom a tà saase e̱? 
MAT.3.8	Nye yin itomong i tana tonong ye yin n shishing yin kuse yin. 
MAT.3.9	Sang yin tu wo̱k yin ace yin be kuto̱ro̱ng ye, ‘Ibrahim nye ada yir’ baꞌ. Won ta ka tak yin, Adakunom ta kyem a sok ata na nong a tin nye Ibrahim inoon. 
MAT.3.10	Kanu kate̱m se ritin kakon'e, koakye kakon ka ta tes kutes kutek baꞌ, a tà te̱me̱ng a ta te nuro̱ng.
MAT.3.11	“Mi ta nye yin abatisma be ashi nong i ta tonong ye yin n shishing yin kuse yin. Amma aner a tana be̱ nama mi ti nar be kukyem, aya mi tana kyem i ra akpatak wu gum baꞌ. A tà ka nye yin abatisma be Kabik Kazhe̱l'e ne kuro̱ng. 
MAT.3.12	Kube wu se nubo̱k wu. A tà tas áwhe̱'me ne a korok iwe̱ng'e kaye̱e̱r ingme̱ ne a shosh awhe̱'me be kuro̱ng kuya sang ku tana ku baꞌ.”
MAT.3.13	Nizen iyong aYeso dorok na aGalili a ta be ni Isho̱ng aUrdun nong aYohana tá su ku nye abatisma. 
MAT.3.14	aYohana shim a tú ku roon'e, iyong a fe̱ ye, “Gye̱r ke mi be̱ nufuan nong wan tin nye abatisma, ne wan bun i be̱ nunaan ingya a?”
MAT.3.15	Amma aYeso fe̱ be wu ye, “I se gye̱r ta nye yir anong; kamok be anong ne a tá shining yir ike̱ng iya Adakunom ta shim.” Ayong aYohana tú ku shim'me.
MAT.3.16	Kum a tá fa nye aYeso abatisma ame ne a wuruk kaye̱e̱r ashi'me, ne kaza wor ka karak ne a di Kabik Adakunom kyo̱ndi abo̱p ti tiik ni wu. 
MAT.3.17	Ne kuto̱ kukak wuruk naza ye, “Wan ne inye Igon'i kaya mi ta shim. Mi fok kusas wu dide̱ng.”
MAT.4.1	Iyong Kabik Kazhe̱l tseng be aYeso kaye̱e̱r katse ne Ishetan su ku bo̱mo̱ng. 
MAT.4.2	Nama aYeso tá nye azumi kuko̱s iso̱k inaas, katuk be kunom iyong izong tú ku ro̱. 
MAT.4.3	Ishetan be̱ a tá fe̱ be wu ye, “Ke wan ne i nye Igon Adakunom, to̱, fe̱ be ata na nong á ta te abiredi.”
MAT.4.4	Ayong aYeso fe̱ be wu ye, “Ise ni izibir ye: ‘Sang anerawe ta sor be naya tsek baꞌ, amma be koakye kuri rife̱ ri ta wuruk nanu Adakunom.’ ”
MAT.4.5	Ne Ishetan ame tseng be wu kaye̱e̱r kuwo̱p aUshalima kuzhe̱l'e ne a ku sak a ta nyeseng naro̱ ka ta se ring ring natoon agbang kutu kuya Adakunom iben. 
MAT.4.6	Ne a fe̱ be aYeso'me ye, “Ke wan ne i nye Igon Adakunom, to̱, furuk ma kaben. Kamok ise ni izibir ye:
MAT.4.6	“ ‘A tà fe̱ be ámaleka wu be agbang kuto̱
MAT.4.6	nong á tà ka te̱ne̱ng, ne á ka tor be ibo̱k,
MAT.4.6	fan wan bu rus kutak nuta.’ ”
MAT.4.7	Ayong aYeso fe̱ be wu ye, “Ise ni izibir gip ye: ‘Sang wan tu bo̱mo̱ng Agwo̱m Ágwo̱m wan Adakunom baꞌ.’ ”
MAT.4.8	Ne Ishetan ame bun a tseng be wu natoon rifan ri ta se garang dide̱ng gbak, nong a tú ku tosong rigwo̱m kazatse ne kuyiik'e cice̱r. 
MAT.4.9	Ne a fe̱ be aYeso'me ye, “Ike̱re̱ na cice̱r mi tà ka no̱o̱k, ke wan tà kpa kaben nong i tin ya iben.”
MAT.4.10	aYeso fe̱ be wu ye, “Kam be mi Ishetan! Kamok ise ni izibir ye, ‘Agwo̱m Ágwo̱m wan Adakunom ne wan tù ku ya iben ne i ku nye itomong wu ze̱r tsek.’ ”
MAT.4.11	Iyong Ishetan tú ku won. Ámaleka be̱ nong a tin sak riye̱ na aYeso ame.
MAT.4.12	Nizen aYeso tá fok ye an te aYohana ni itso̱m, iyong a tú ku bun ni iben aGalili. 
MAT.4.13	A won aNazaret nong a tá be na aKapanum be kusor, ku tase nanu kudung, ni igak kaben aZebulun ne aNaptali, 
MAT.4.14	nong a tá shining ike̱ng iya Ishaya tá fe̱, ye:
MAT.4.15	“Kaben aZebulun ne kaben aNaptali,
MAT.4.15	yin i tá se yin nabas agbang kudung, a ta tar Isho̱ng aUrdun.
MAT.4.15	Ne kaben aGalili nabas aya sang a tá nye áner aYahuda baꞌ.
MAT.4.16	Áfe a ta sor na awhi an di agbang akanang;
MAT.4.16	áfe a ta sor na nawu riku akanang min wuruk ni ba.”
MAT.4.17	Kum be izen iyong aYeso san awazi, ye; “Shishing yin kuse yin kamok rigwo̱m kaza m be̱ bubarak.”
MAT.4.18	Nizen aYeso tá se be kutseng nukim Kudung aGalili, iyong a di aner be aronyining, aSiman a tú ku yis ye aBitrus ne aronyining wu Adarawus. Á sen te agunung ba kaye̱e̱r kudung, kamok ba nye áfe kuyising izos. 
MAT.4.19	Ne aYeso fe̱ be ba ye, “Be̱, ni kuus yin, mi tà ka sak yin tin be̱s yin be ánerawe.” 
MAT.4.20	Gbashak, á wor á won agunung ba ame, nong á ta kuus aYeso.
MAT.4.21	aYeso tá fa ya kasho̱o̱n be kutseng ne a di aner be aronyining, aYakub igon aZabedi ne aronyining wu aYohana. Á se kaye̱e̱r kukpara ashi be ada ba aZabedi'me, á ta se be kunye kanye̱k agunung ba, ne aYeso ku yis ba, 
MAT.4.22	ne a wor a won kukpara ashi ame be ada ba nong á ta kuus aYeso.
MAT.4.23	aYeso gorok kaben aGalili cice̱r ne a bo̱so̱p ánerawe'me kaye̱e̱r atu aduwa ba, ne a ku taas ba Rife̱ Ritek natoon rigwo̱m kaza. Ne a sak áfe iro̱k iriri me tá te atser. 
MAT.4.24	Anong, itak wu tseng cei ma ni iben aSuriya ne á ku be̱s be áfe iro̱k ze̱r ze̱r cice̱r ne áfe á ta se risam dide̱ng, ne áfe amaan nabik be áfe kuro̱k kucicirim ne áfe a tá we̱ abas azining. A tú sak ba á tá te atser. 
MAT.4.25	Rigwo̱m ánerawe whe̱re̱ nes na aGalili ne kaben ka ta be iwo̱p kuso̱k be afa ne áfe aUshalima be áfe iben aYahuda ne áfe a ta tar Isho̱ng aUrdun cice̱r be̱s nufu.
MAT.5.1	aYeso tá fa di rigwo̱m ánerawe whe̱re̱ tá nyim, iyong a ngarak natoon kawhanang kakak nong a tá sonong. Álimazhiri wu tseng nufu, 
MAT.5.2	ayong a san ku kabo̱so̱p ba'me ye:
MAT.5.3	“Áner riye̱ rikan ne á nye aner aya a ta ren kuraar ba kaye̱e̱r kabik,
MAT.5.3	kamok rigwo̱m kaza nye rifuba.
MAT.5.4	Áner riye̱ rikan ne á nye aner aya a ta se kaye̱e̱r riye̱ riwe,
MAT.5.4	kamok Adakunom tù ku tsesek ba.
MAT.5.5	Áner riye̱ rikan ne á nye aner aya a ta mees rice ba,
MAT.5.5	kamok ba ne á tà ya kazatse.
MAT.5.6	Áner riye̱ rikan ne á nye aner aya a ta be ifeng ne á shim kunye ike̱re̱ iya i ta se gye̱r nasho̱o̱n Adakunom,
MAT.5.6	Adakunom tu ku no̱o̱k ba ike̱re̱ ife ba tà shim'e.
MAT.5.7	Áner riye̱ rikan ne á nye aner aya a ta be kuro̱ riye̱
MAT.5.7	kamok Adakunom tà ro̱ riye̱ ba gip.
MAT.5.8	Áner riye̱ rikan ne á nye aner aya aye̱ ba ta se zhe̱l,
MAT.5.8	kamok ba ne a tà di Adakunom.
MAT.5.9	Áner riye̱ rikan ne á nye aner aya a ta shim kugung rice,
MAT.5.9	kamok a tù ku yis ba ye inoon Adakunom.
MAT.5.10	Áner riye̱ rikan ne á nye aner aya a tu ku tabak ba kamok ba nye ike̱re̱ iya i ta se gye̱r nasho̱o̱n Adakunom,
MAT.5.10	rigwo̱m kaza nye rifu ba.
MAT.5.11	“Áner riye̱ rikan ne á nye áner aya ánerawe ta ka kas yin, ne á ka no̱o̱k yin risam, ne á ti bo̱s abo̱o̱s natoon yin, kamok mi. 
MAT.5.12	Nye yin adide̱ngde̱ng be riye̱ rikan kamok agbang ishorong yin se naza, kamok anong ne á tabak áner kuzarap aya a tá be̱s nasho̱o̱n yin.
MAT.5.13	“Yin ne i nye yin ito̱k kazatse. Ke ito̱k kam be kurereng wu, a ta nye ne ane̱ nong i ta bun i rereng e̱? A ta bin nye ike̱ng ikak baꞌ, ma ke a ta nyosong, ne ánerawe she̱sh.
MAT.5.14	“Yin ne i nye yin akanang kazatse, kuwo̱p kuya a tá no̱k na agarang ku ta buruk baꞌ. 
MAT.5.15	A te kuro̱ng na apitila, ne a bun a whe̱e̱n baꞌ. A sak na agarang nong koangan a tana no̱ ta di akanang'e. 
MAT.5.16	Kamok anong, won akanang yin tu ya kanang nasho̱o̱n ánerawe, nong ke á di kunye yin kutek ne á tà kerek Ada yin a ta se kaye̱e̱r kaza.
MAT.5.17	“Sang yin tu di yin ye mi be̱ nong ta be birik ike̱ng iya Itsi aMusa ta fe̱ be rife̱ áner kuzarap agbugbang'e ta fe̱ baꞌ, Mi be̱ nong ta birik baꞌ, amma nong ta shining rife̱ ba'me. 
MAT.5.18	Katsak'e, ne mi ta ka tak yin, kaza be kaben tà gang, ko kaban ike̱ng ikak ihiir'e kaye̱e̱r afumung na ta wei baꞌ, ma koakye a ta fe̱ shining. 
MAT.5.19	Koangan ne a won ike̱ng ikak ihiir'e kaye̱e̱r Itsi na nong a ta bo̱so̱p ánerawe'me anong, a tù ku yis ye, kaba hiir'e kaye̱e̱r rigwo̱m kaza, amma aner aya ne a ta kuus ike̱re̱'me cei ne a bo̱so̱p ánerawe'me anong, a tù ku yis ye, agbang aner kaye̱e̱r rigwo̱m kaza. 
MAT.5.20	Won ta ka tak yin, sang ke kunye yin kutek nar kufe áner kubo̱so̱p Itsi be áner aFarisi baꞌ, To̱, yin tà no̱ yin kaye̱e̱r rigwo̱m kaza baꞌ ko cie̱k.
MAT.5.21	“Yin fok yin a tá fe̱ be ánerawe agbugbang ye, 'Sang tu fe̱r akak baꞌ, aner aya ne a fe̱r akak, a tú ku to̱ amok! 
MAT.5.22	Amma mi fe̱ be yin kyo̱o̱rna'me ye, aner aya ne riye̱ wu beseng be aronyining wu, a tú ku to̱ amok. Koangan ne a fe̱ be aronyining wu ye a nye ‘Azizik'e’ a tà tseng be wu nasho̱o̱n áko̱k kasho̱o̱n. Koangan ne a yis afudang ye, ‘Afunam akak,’ a kyem ke a no̱ kaye̱e̱r kasa kuro̱ng.
MAT.5.23	“Kamok anong, ke wan sen no̱o̱k abeko wan nasho̱o̱n abagadi'me, wan ra yiring ye aronyining wan be ike̱ng ikak be wan, 
MAT.5.24	To̱, ne wan sak abeko wan'ong azong nizham, nong ta be nufe aronyining wan'e, sen sak yin nizham, ne i ma be̱ no̱o̱k abeko'me.
MAT.5.25	“Ke akak sen tseng be wan naro̱ amok, nye zizirik nong tin sak yin be wu ni iren nizham ta ra no̱ yin nutu amok'e. Ke anong baꞌ a ta tseng be wan naro̱ amok'e ne aner amok'e ka won nubo̱k áfe itomong wu, kashim ne a ka te ni itso̱m. 
MAT.5.26	Katsak'e, ne mi ta tak, wan ta kyem i wuruk baꞌ, ma ke wan karang kutiming'e cei nizham.
MAT.5.27	“Yin fok yin a tá fe̱ ye, ‘Sang tu nye rikuna baꞌ.’ 
MAT.5.28	Amma kyo̱o̱rna'me, mi ta tak yin ye, koangan ne a di aner abining a shim kaye̱e̱r riye̱ wu ye ke wu men be wu, a nye rikuna be wu kaye̱e̱r riye̱ wu. 
MAT.5.29	Ke rinyisi abas kubo̱k riya wan tà sak nong tà nye rine̱n, tun nong ta barak! I tà nar wan ti wei ribir kuro̱m wan be kuro̱m wan cice̱r tana no̱ kaye̱e̱r kasa kuro̱ng. 
MAT.5.30	Ke kubo̱k riya wan tà sak wan tà nye rine̱n, tun nong ta barak. I tà nar wan ti wei ribir kuro̱m wan be kuro̱m wan cice̱r tana no̱ kaye̱e̱r kasa kuro̱ng.
MAT.5.31	“A bun a fe̱ ye, ‘Koangan ne a tà kam be abining wu, a ru ku no̱o̱k kufumung kukam kuwe̱ne̱ng dim.’ 
MAT.5.32	Amma kyo̱o̱rna'me, ike̱ng iya mi ta sen fe̱ be yin se ye, ke aner akak kam be abining wu ye, sang ke ise ye abining'e nye rikuna baꞌ, to̱, i te kyo̱ndi wu ne a tu te kaye̱e̱r rikuna'me ingya. Aner aya ne a sok abining'e, a nye rikuna.
MAT.5.33	“Anong gbak, yin fok yin a fe̱ be átukop yir ye, ‘Sang tu shu natoon abo̱o̱s baꞌ, amma shining kuno̱o̱k kuto̱ wan tá nye be Agwo̱m Ágwo̱m.’ 
MAT.5.34	Amma ike̱ng iya mi ta fe̱ yin se ye, Sang tu shu yin baꞌ ko cie̱k, ko be kaza, kamok kaza nye karo̱ itsik rigwo̱m Adakunom. 
MAT.5.35	Sang tu shu ko be kaben baꞌ, kamok kaben nye ike̱ng kusaas atak Adakunom, ko be aUshalima kamok azong ne a nye kuwo̱p Agbang Agwo̱m. 
MAT.5.36	Sang tu shu be rice wan baꞌ, kamok wan ta kyem i sak kakuyong kazining ta te kakan ka kawe baꞌ. 
MAT.5.37	Ike̱ng iya yin tana fe̱ yin tsek nye, ‘Ei’ ka ‘Wayo’ ayi. Koakye i ta bun i nar anong ne nufe Amaan aner.
MAT.5.38	“Yin fok yin a tá fe̱ ye, ‘Rinyisi natoon rinyisi, rinyi natoon rinyi.’ 
MAT.5.39	Amma ike̱ng iya mi ta fe̱ be yin kyo̱o̱rna se ye, Sang tu rayin aner aya a tá ka nye yin anyas baꞌ. Ke aner akak ta rus nufok kukak, ne wan ku kirik kufe afa. 
MAT.5.40	Ke aner akak tseng be wan naro̱ amok, a ti shan kukpiin wan, ne wan ku no̱o̱k ma be agbang kukpiin wan gip. 
MAT.5.41	Ke aner akak fe̱ ye ma wan ra su ku sak ni iren akilomita azining, ne wan tseng be wu akilomita afa. 
MAT.5.42	Ke aner akak ta rip ike̱ng ikak, ku no̱o̱k. Ke aner akak be̱ kutse̱r iko̱p nufuan, sang tu won dar i ku no̱o̱k baꞌ.
MAT.5.43	“Yin fok yin a tá fe̱ ye, ‘Shim áferime̱ wan ne i di ámudo̱n wan kye̱re̱.’ 
MAT.5.44	Amma mi fe̱ be yin kyo̱o̱rna'me ye: Shim yin ámudo̱n yin, ne nye yin áfe á ta ka tabak yin aduwa. 
MAT.5.45	Kamok be nong ne yin tà te yin inoon Ada yin afe a ta se kaye̱e̱r kaza. Wu no̱o̱k ámaan anerawe ne áner atek akanang kunom cice̱r, ne a nyesek iza natoon ánerawe wu áya a ta be kuse kutek be áya a ta nye amaan'e. 
MAT.5.46	Kamok ke yin shim yin áya a ta ka shim yin tsek, ishorong akye̱ ne yin ta se̱ yin nufe Adakunom e̱? Anong ne áfe kushashang itso̱m iben nye gip. 
MAT.5.47	Ke yin nye shou yin áferime̱ yin tsek, to̱, akye̱ ne yin nye yin ife ita nar ife ribir ánerawe e̱? Áfurin gip á nye anong. 
MAT.5.48	Kamok anong, shining yin, kyo̱ndi Ada yin afe a ta se kaye̱e̱r kaza ta shining.
MAT.6.1	“Nye yin tatan, fan kunye kutek yin bu se nong ánerawe tà di. Ke yin nye yin anong yin ta se̱ yin ishorong nufe Ada yin aya a tase kaye̱e̱r kaza baꞌ.
MAT.6.2	“Kamok anong, izen iya ne yin no̱o̱k yin aner aya a ta se kaye̱e̱r kutse̱r, sang tu tsang i taas yin kyo̱ndi ákardak áner ta nye natu aduwa ni ikim iren nong á ta se̱ kuyiik nufe ánerawe baꞌ. Won ta ka tak yin katsak'e, ba n se̱ ishorong ba cei nakuruk. 
MAT.6.3	Amma ke yin ta tobok yin aner aya a tase kaye̱e̱r kutser, to̱, sang akak tu ren ike̱ng iya wan ta sen nye'me baꞌ, 
MAT.6.4	nong ase̱ kutobok yin ta se nune̱re̱ng. Ada yin afe a ta di ike̱ng iya a tá nye nune̱re̱ng tà ka no̱o̱k yin ishorong yin.
MAT.6.5	“Izen iya ne yin tà nye yin aduwa, sang tu nye yin kyo̱ndi ákardak áner ta nye baꞌ, kamok ba shim kunye aduwa nunyeseng kaye̱e̱r atu aduwa ba ni ikim iren nong ánerawe ta ka di ba. Won ta ka tak yin katsak'e, ba n shan ishorong ba cei nakuruk. 
MAT.6.6	Amma ke wan tà nye aduwa, no̱ kaye̱e̱r kutu wan ne i whe̱e̱n kanukutu ne i nye aduwa wan be Ada wan aya a tu ku di baꞌ. Ada wan aya a ta di ike̱re̱ iya a tá nye nune̱re̱ng, tà ka no̱o̱k wan ishorong wan. 
MAT.6.7	Ke ta nye yin aduwa, sang tu yiir itoos yin ike̱ng izining baꞌ, kyo̱ndi áfurin ta nye baꞌ, ba di ye á tú ku fok ba kamok ba ta nye aduwa aso̱p. 
MAT.6.8	Sang tu nye yin kyo̱ndi ba baꞌ, kamok Ada yin ren ike̱ng iya yin ta shim yin nizham yin tá ru ku rip yin.
MAT.6.9	“Ana ne yin ta nye yin aduwa,
MAT.6.9	“ ‘Ada yir afe a ta se kaye̱e̱r kaza,
MAT.6.9	won riyerek wan tu sor zhe̱l,
MAT.6.10	rigwo̱m wan tu be̱,
MAT.6.10	a tu nye ike̱ng iya wan ta shim kaye̱e̱r kazatse,
MAT.6.10	kyo̱ndi a ta nye kaye̱e̱r kaza.
MAT.6.11	Ni nang yir naya kuya koakye katuk,
MAT.6.12	Ni re̱ng yir rine̱n yir,
MAT.6.12	kyo̱ndi yir tá re̱ng yir áya afe a tin nye yir rine̱n.
MAT.6.13	Sang tu tseng be yir naro̱ kaya yir tana taam yir baꞌ,
MAT.6.13	ni shesh yir nubo̱k Amaan Aner.
MAT.6.13	[Kamok rigwo̱m be kukyem ne kuyiik nye kufuan ma izen izen. Anong!]’
MAT.6.14	“Kamok ke yin re̱ng yin áya afe a ta ka nye yin rine̱n, Ada yin afe a ta se kaye̱e̱r kaza tà ka re̱ng yin rife yin gip. 
MAT.6.15	Amma ke yin re̱ng yin ánerawe'me baꞌ. Ada yin tà ma ka re̱ng yin rine̱n rife yin baꞌ.
MAT.6.16	“Izen iya ne yin ta nye yin azumi, sang tu rosom yin kanyisi yin kyo̱ndi ákardak aner ta nye baꞌ. Kamok ba rosom kanyisi ba nong á ta tonong ánerawe ye ba sen nye azumi. Won ta ka tak yin katsak'e, ba n se̱ ishorong ba cei nakuruk. 
MAT.6.17	Amma ke wan sen nye azumi, to̱, ne i kusu kanyisi wan nong ti te name nanu, 
MAT.6.18	nong fan ánerawe bu ren ye wan sen nye azumi. Ada wan aya a tu ku ba, amma a di ike̱ng iya a tá nye nune̱re̱ng, ta ka no̱o̱k ishorong wan.
MAT.6.19	“Sang tu tusung yin kurum yin kaye̱e̱r kazatse, naro̱ íwhe̱e̱s be ítse̱ tana beseng'e baꞌ ka naro̱ kaya ákpatang tana fo nong a tà kok baꞌ. 
MAT.6.20	Amma tusung yin kurum yin kaye̱e̱r kaza, naro̱ iwhe̱e̱s be itse̱ tana ya baꞌ, naro̱ ákpatang tana fo nong á ta kok baꞌ. 
MAT.6.21	Kamok karo̱ kaya ne kurum wan tu ku se, azong ne riye̱ wan tà se.
MAT.6.22	“Anyisi se kyo̱ndi apitila kuro̱m. Ke anyisi wan nye atser, kuro̱m wan cice̱r ta se na akanang. 
MAT.6.23	Amma ke anyisi wan nye atser baꞌ, kuro̱m wan cice̱r ta se na awhi, kamok anong ke akanang a ta se be wan te whi, awhi'me ta se dide̱ng.
MAT.6.24	“Koakak kuse a tana kyem a nye átekasa afa itomong ni izen izining baꞌ. Ke a nye anong, a ta shim akak ne a rawu akak, ka ne a tiyiik akak ne a zhe̱e̱sh akak. Yin ta kyem i ti te yin riye̱ ni ikuus Adakunom ne i bun i ni te yin riye̱ ni itso̱m baꞌ.
MAT.6.25	“Kamok anong, mi fe̱ be yin ye, sang yin tu daam yin ka ane̱ ne yin tà sor yin baꞌ, natoon ike̱ng iya yin tana ya yin ka ike̱ng iya yin tana so̱ yin baꞌ, ka ike̱ng iya yin tana te yin baꞌ. Kutser nar naya, ne kuro̱m nar ares aꞌa? 
MAT.6.26	Ye̱re̱k yin nanon ta di yin, ba tse̱k ka á tusung ni ingme̱ baꞌ, amma gip be anong, Ada yin afe a ta se kaye̱e̱r kaza tu ta ba. Yin tu ku nar yin ba yiik aꞌa? 
MAT.6.27	Angan kaye̱e̱r yin kamok kudaam wu ne a ta kyem a tin barang kaban izen cie̱k nutser wu e̱?
MAT.6.28	“To̱, kamok akye̱ yin ti daam yin be ares yin ta tes yin e̱? Ye̱re̱k yin kurasak áfure katse ta di yin. Á nye itomong ka á tos ares baꞌ. 
MAT.6.29	Gip be anong, won ta ka tak yin, ko aSolomon a tá nye agwo̱m be kuyiik wu, a kun nye izem iya i ta nar azining kaye̱e̱r ba baꞌ. 
MAT.6.30	Ke i nye ye Adakunom nye agam iwe̱ng izem anong, aya a ta di katuur amma natson ne a te kaye̱e̱r kuro̱ng shita yin a? Yin áfe sang kuno̱o̱k katsak yin ta gop baꞌ. 
MAT.6.31	Kamok anong, sang tu daam yin ye, ko̱ ‘Akye̱ ne yir ta ya yir?’ ka, ‘Akye̱ ne yir ta so̱ yir?’ ka ‘Akye̱ ne yir ta te yir baꞌ?’ 
MAT.6.32	Kamok áfurin gip, á atse̱r ike̱re̱ kuri iyong. Ada yin afe a ta se kaye̱e̱r kaza ren ye yin tse̱r yin ike̱re̱ iyong. 
MAT.6.33	Kamok anong, tse̱r yin rigwo̱m Adakunom ne i nye ike̱ng iya wu ta shim, a tà ka no̱o̱k yin ike̱re̱'me cice̱r. 
MAT.6.34	Kamok anong, sang yin tu daam yin be katson baꞌ, katson tà nye rikan rice wu. Koakye kunom be kudaam wu.
MAT.7.1	“Sang tu to̱ yin akak amok baꞌ, fan a ba ka to̱ yin'e. 
MAT.7.2	Kamok amok kuri amok afe yin tá to̱ yin ánerawe'me, kuri ayong ne a tà ma ka to̱ yin'e gip. Kuri kures afe yin ti maas yin ánerawe'me, kuri kuyong ne a tà ma ka maas ko yin'e gip.
MAT.7.3	“Akye̱ sak wan ye̱re̱k ikuko̱ i ta se rinyisi afudang wan ne i won agbirik kaye̱e̱r rinyisi rifuan e̱? 
MAT.7.4	Ane̱ ne wan ta fe̱ be afudang wan ye, ‘Won mi ta ka tun ikuko̱ rinyisi, nong wan gip wan ta be agbirik rinyisi wan e̱?’ 
MAT.7.5	Wan akardak aner, tun agbirik a ta se kaye̱e̱r rinyisi wan nizham nong ta se̱ tà di ikuko̱ i ta se rinyisi afudang wan'e.
MAT.7.6	“Sang tu no̱o̱k yin agabu ike̱ng iya i ta se zhe̱l baꞌ, sang tu barak yin álade ata yin áfe itso̱m baꞌ. Ke yin nye yin anong, á tà shesh ne i kirik i ta bu i tà ka marang yin.
MAT.7.7	“Yiir irip yin'e, a tà no̱o̱k yin; yiir itse̱r yin'e, ta se̱ yin; yiir itsor yin kanukutu'me a tà ka karak yin'e. 
MAT.7.8	Kamok koangan afe a tá rip a tù ku no̱o̱k, koangan afe a tá tse̱r a ta se̱, koangan afe a tá tsor a tu ku karak'e.
MAT.7.9	“Ka aner akak kuse kaye̱e̱r yin átek inoon, afe ke igon wu tu ku rip abiredi, ne wu ku no̱o̱k kuta e̱? 
MAT.7.10	Ka, ke igon'e tu ku rip izos ne wu ku no̱o̱k iwhen e̱? 
MAT.7.11	Ke yin, i ta nye yin amaan'e, i ren i nyesek yin inoon yin ike̱re̱ itek, shita Ada afe ta se kaye̱e̱r kaza ta won dar a no̱o̱k aya a tu ku rip ike̱re̱ itek a? 
MAT.7.12	Kamok anong, koakye afe yin ta shim yin ánerawe tà ka nye yin'e, yin gip, ku nye yin ba'me. Kamok iyong ne inye kunik Itsi aMusa ne kubo̱so̱p áner kuzarap.
MAT.7.13	“No̱ yin nanukutu kaya kata se whe̱, kamok kanukutu kaya kata be ni iwei se saa. Iren'e ro̱ kutseng baꞌ, áfe á ta no̱o̱s se dide̱ng. 
MAT.7.14	Amma kanukutu kafe kutser, kase hiir. Iren wu ro̱ kutseng. Áfe á ta kuus gop baꞌ.
MAT.7.15	“Nye yin tatan be áner kuzarap áfe abo̱o̱s. Á be̱s nufe yin be kuse itsamang, amma katsak'e, á se kyo̱ndi ámaan ágabu katse. 
MAT.7.16	Yin tù ku ren yin ba be kuri itomong ba. Yin kun di yin ánerawe tan bo̱ kutes anap ritin ikiritsan a? Ka kutes atafo ritin aduruduk e̱? 
MAT.7.17	Anong ne ise, koakye ritin kakon katek tes kutes kutek, ne amaan kakon tes kutes kumaan'e. 
MAT.7.18	Kakon katek tà tes ámaan agba baꞌ, anong ne ámaan kakon tà tes agba atek baꞌ. 
MAT.7.19	Koakye kakon kaya sang ka ta tes agba atek baꞌ, a tà te̱me̱ng nong a ta barak nuro̱ng. 
MAT.7.20	Kamok anong, yin tà ren yin áner kuzarap áfe abo̱o̱s na be itomong ba.
MAT.7.21	“Sang koangan afe a tin yis ye, ‘Agwo̱m Ágwo̱m’ ne a tà no̱ kaye̱e̱r kaza baꞌ, ma ke aya a tá nye ike̱ng iya Ada mi aya a ta se kaye̱e̱r kaza ta shim. 
MAT.7.22	Katuk kayong ánerawe whe̱re̱ tà fe̱ be mi ye, ‘Agwo̱m Ágwo̱m, yir nye yir awazi kaye̱e̱r riyerek wan aꞌa? Yir turung yir amaan nabik kaye̱e̱r riyerek wan aꞌa? Yir nye yin itomong azhing dide̱ng kaye̱e̱r riyerek wan aꞌa?’ 
MAT.7.23	Ne mi ma fe̱ be ba ye, ‘Mi kun ka ren yin baꞌ. Dorok yin nasho̱o̱n mi. Kam yin be mi yin áfe amaan kunye.’
MAT.7.24	“Kamok anong, koangan afe a ta fok rife̱ mi na, a ti nye itomong, a ta se kyo̱ndi aner rino̱k aya a ta be ritseng, aya a tá no̱k kasa wu natoon agudong. 
MAT.7.25	Nizen iya ne iza tá kpa, isho̱ng shishing ne kuwun be̱ be agap, gip be anong kasa'me kpa baꞌ, kamok a tá no̱k kasa'me natoon agudong. 
MAT.7.26	Koangan afe a fok rife̱ mi na, a ti nye itomong baꞌ, a se kyo̱ndi aner rino̱k aya a tá no̱k kasa wu natoon rize̱k. 
MAT.7.27	Izen iya ne iza tá kpa, isho̱ng shishing ne kuwun be̱ be agap, ku ta fa fe̱e̱p kasa'me ne ka wor kayirik, kayirik amaan kuyirik.”
MAT.7.28	Nizen aYeso tá gang kufe̱ anong, iyong rigwo̱m ánerawe ame te zhing be kubo̱so̱p wu, 
MAT.7.29	kamok aYeso tú ku bo̱so̱p ba'me kyo̱ndi aner a ta be kukyem, sang kyo̱ndi áner kubo̱so̱p itsi ba baꞌ.
MAT.8.1	Nizen aYeso tá tiik natoon kawhanang ame, ánerawe whe̱re̱ tú ku kuus. 
MAT.8.2	Ayong aner akak a tá be rikparo̱ng be̱ nufu nong a tá tigbok akuur nasho̱o̱n aYeso ame. Ne a fe̱ be wu ye, “Atekasa, ke wan shim wan ta kyem i ni sak ta te atser.” 
MAT.8.3	Ayong aYeso nabak kubo̱k nong a tá ra aner ame, ne a fe̱ be wu ye, “Mi shim, te atser!” Nizen izining rikparo̱ng'e wor ri tú won. 
MAT.8.4	Ayong aYeso fe̱ be wu ye, “Di, sang tú tak akak baꞌ. Amma tseng se tonong rice wan nufe atsi ne i nye asidaka kuri aya aMusa tá fe̱, nong á tà ren ye wan n te atser.”
MAT.8.5	Nizen aYeso tá no̱ kaye̱e̱r aKapanum, iyong ako̱k kasho̱o̱n aSozha aRom akak be̱ nufu nong a tú ku nye izong ye, 
MAT.8.6	“Atekasa, asam mi se nameneng kari, atak wu we̱, a se risam dide̱ng.”
MAT.8.7	aYeso fe̱ be wu ye, “Mi tà tseng nong tu ku sak a tà te atser.”
MAT.8.8	Ayong ako̱k kasho̱o̱n ame fe̱ ye, “Mi kyem afe wan tana be nasa mi baꞌ, fe̱re̱ng tsek asam mi tà te atser. 
MAT.8.9	Kamok mi se nubo̱k akak gip, ne ásozha akak se nubo̱k'i gip. Ke mi fe̱ be akak ye, ‘Tseng,’ ne á tseng ne mi fe̱ be akak ye, ‘Be̱,’ ne a be̱. Mi fe̱ be asam mi ye, ‘Nye iyu,’ ne a nye.”
MAT.8.10	aYeso tá fa fok anong ne a te zhing, iyong a fe̱ be áfe a tú ku kuus ye, “Katsak'e, ne mi ta ka tak yin, mi kun di aner akak kaye̱e̱r Isarela afe a ta be kuno̱o̱k katsak kyo̱ndi aner na baꞌ. 
MAT.8.11	Mi fe̱ be yin ye, ánerawe dide̱ng ta nes nabas kunom tu ku wuruk ne nabas kunom tu ku kpas nong a ta be̱ ya naya riye̱ rikan be Ibrahim ne Ishaku ne aYakub kaye̱e̱r rigwo̱m kaza. 
MAT.8.12	Amma á tà barak áya a ta tas ke ba ne a nye áfe Adakunom, amma á ra gaar kaye̱e̱r amaan awhi, naro̱ á tana tos ne á ya anyi.”
MAT.8.13	Ayong aYeso fe̱ be ako̱k kasho̱o̱n aSozha aRom ame ye, “Tseng kari! A tà ka nye'me kyo̱ndi wan ti no̱o̱k katsak.” Asam wu ame wor a te atser nizen iyong.
MAT.8.14	Nizen aYeso tá no̱ nasa aBitrus, a di aman aBitrus nameneng be kuro̱m kuzhosh. 
MAT.8.15	Ayong aYeso ra kubo̱k'e ne kuro̱m kuzhosh'e ku won, yong a dorok a ta nyes aYeso.
MAT.8.16	Kawheshirim tá fa nye, a be̱s be ánerawe whe̱re̱ áya amaan nabik tá min no̱ niba nufe aYeso, ne aYeso turung nabik'e ne a sak áfe iro̱k cice̱r á ta te atser. 
MAT.8.17	A nye anong, nong a ta shining ike̱ng iya Ishaya aner kuzarap tá zibir ye,
MAT.8.17	“A sok iro̱k yir cice̱r
MAT.8.17	ne a ni sak yir ta sor yir dar kuro̱k.”
MAT.8.18	Nizen aYeso tá di ánerawe whe̱re̱ tú ku gorok, a fe̱ be alimazhiri wu ye á ra tar nunyi agbang kudung'e. 
MAT.8.19	Ayong aner kubo̱so̱p itsi akak be̱ nufu a ta fe̱ ye, “Aner Kubo̱so̱p, mi ta ka kuus koakye ne wan ta tseng.”
MAT.8.20	aYeso fe̱ be wu ye, “Áromong be ibong á tin no̱o̱s ne nanon be are̱, amma Igon Anerawe be karo̱ a tanin sak rice wu baꞌ.” 
MAT.8.21	Azining kaye̱e̱r alimazhiri wu fe̱ be wu ye, “Atekasa, won mi ta tseng ta se ne̱r ada mi nizham.”
MAT.8.22	Amma aYeso fe̱ be wu ye, “Ni kuus, won ikom ta ne̱se̱k ikom.”
MAT.8.23	aYeso tá fa no̱ kaye̱e̱r kukpara ashi kukak iyong alimazhiri wu tú kuus. 
MAT.8.24	Kuwun kumaan'e wor ku dorok natoon agbang kudung ma ashi tang agung ma a no̱o̱s kaye̱e̱r kukpara'me, amma aYeso se be ida. 
MAT.8.25	Iyong álimazhiri wu tseng á tu ku shiming. Ne á fe̱ be wu ye, “Atekasa, yir sen wei yir kaye̱e̱r ashi, ni shesh yir.”
MAT.8.26	Ayong aYeso fe̱ be ba ye, “Yin áfe kuno̱o̱k katsak yin ta gop baꞌ, akye̱ sak yin be yin inyim anong e̱?” Ayong a dorok a ta tigba kuwun be agung ashi'me ne karo̱ wor ka te win.
MAT.8.27	Ánerawe te zhing ne á fe̱ ye, “Akye̱ kuri aner na, kuwun be ashi tu ku fok e̱?”
MAT.8.28	Nizen iya aYeso tá tar agbang kudung ame a ta no̱ nunyi iben aGarasi, aner afa afe a ta be amaan nabik wuruk naro̱ are̱k nong á ta nyim be wu. Án te ike̱ng inyim, akak kyem a gor iren iyong baꞌ. 
MAT.8.29	Á ta kukun nizen izining ye, “Igon Adakunom, wan tse̱r akye̱ be yir e̱? Wan m be̱ tin no̱o̱k yir risam nizham izen'e ta ra nye a?”
MAT.8.30	Kukpara álade sen ya naya azong bubarak be ba. 
MAT.8.31	Amaan nabik ame nye aYeso kusuk ye, “Ke wan tin tun yir, ne i ni sak yir kaye̱e̱r kukpara álade kya.”
MAT.8.32	Ayong aYeso fe̱ be ba ye, “Tseng yin!” Ayong amaan nabik ame wuruk nong á ta be kaye̱e̱r alade ame. Kukpara alade'me cice̱r teng nong á ta se kpas kaye̱e̱r kudung nong á kus. 
MAT.8.33	Áya á ta sen ni sak riye̱ na alade ame teng, á tá be kaye̱e̱r kuwo̱p nong á ta se taas ike̱ng iya a tá nye, cice̱r be ike̱ng i ta nye be aner a tá be amaan nabik ame. 
MAT.8.34	Iyong áner kuwo̱p'e cice̱r wuruk nong á ta nyim be aYeso. Nizen á tu ku di a nye aYeso akusuk ye a ra won iben ba.
MAT.9.1	Ayong aYeso no̱ kaye̱e̱r kukpara ashi nong a tú ku bun nuwo̱p wu. 
MAT.9.2	Áner akak tu ku be̱e̱n aner akak kuro̱m tá we̱ abas azining ni ike̱ng kameneng. Nizen iya aYeso tá di kuno̱o̱k katsak ba, yong a fe̱ be aner kuro̱k'e ye, “Igon'i, tu daam baꞌ, a ma ka re̱ng rine̱n wan.”
MAT.9.3	Be kufok anong áner kubo̱so̱p itsi ákak fe̱ kaye̱e̱r aye̱ ba ye, “Aner na zhe̱e̱sh Adakunom.”
MAT.9.4	aYeso tá ren kuto̱ro̱ng ba, iyong a fe̱ be ba ye, “Akye̱ sak yin nye yin amaan kuto̱ro̱ng anong kaye̱e̱r aye̱ yin e̱? 
MAT.9.5	Inyaka ro̱ ne i nar e̱? A ta fe̱ be aner ye, ‘A ma ka re̱ng rine̱n wan,’ ka ‘Dorok ta tseng’ e̱? 
MAT.9.6	Amma mi shim yin ta ren yin ye, Igon Anerawe be kukyem a tanin re̱ng rine̱n kaye̱e̱r kazatse,” iyong a fe̱ be aner aya a tá we̱ abas azining ame ye, “Dorok tá sok ike̱re̱ kameneng wan ta be kari.” 
MAT.9.7	Ayong aner ame dorok, a tá be kari. 
MAT.9.8	Nizen iya ánerawe ame tá di anong, inyim tú ro̱ ba iyong á kerek Adakunom aya a tá no̱o̱k ánerawe kukyem kuri kuyong.
MAT.9.9	aYeso tá ya kasho̱o̱n be kutseng ne a di afe kushashang itso̱m iben akak a tú ku yis ye aMatiyu, a se nusonong naro̱ itomong wu. aYeso fe̱ be wu ye, “Ni kuus,” iyong a dorok nong a tú ku kuus.
MAT.9.10	Nizen aYeso ta se be iya naya nasa aMatiyu'me, áfe kushashang itso̱m iben whe̱re̱ ne áfe rine̱n be̱s ne á ya mak be wu ne alimazhiri wu. 
MAT.9.11	Áner aFarisi akak tá di anong iyong a rip álimazhiri'me ye, “Akye̱ sak áner kubo̱so̱p yin yas be áfe kushashang itsom iben ne áfe rine̱n e̱?”
MAT.9.12	aYeso tá fa fok anong ne a fe̱ ye, “Aya a ta nye atser tse̱r abok baꞌ, afe iro̱k tse̱r. 
MAT.9.13	Tseng yin se tse̱r yin ike̱ng iya rife̱ Adakunom na tin fe̱ natoon'e: ‘Mi nar kushim ku tonong kuro̱ riye̱ be tana nye asidaka.’ Kamok mi be̱ ta yis aya a ta di ye ba se gye̱r nasho̱o̱n Adakunom baꞌ, mi be̱ ta yis áfe rine̱n.”
MAT.9.14	Ayong álimazhiri aYohana be̱ nong á ta rip aYeso ye, “Akye̱ sak yir be áner aFarisi man ne i nye yir azumi, amma álimazhiri wan nye baꞌ e̱?”
MAT.9.15	aYeso fe̱ be ba ye, “Áferime̱ aner aya a ta sok abining afas ta nye riye̱ riwe kum ne ba rusek be aner aya a tá nye kuwe̱ne̱ng'e a? Izen saase ife á tana sok aner a tana ku rosom kuwe̱ne̱ng'e nasho̱o̱n ba, nizen iyong ne ba ta nye azumi.
MAT.9.16	“Ko akak ta basak kures be itan'e ifas iya i ta furuk baꞌ, kamok itan'e ta bun i wuruk kaye̱e̱r kures'e ne ribong'e nibarang. 
MAT.9.17	A korok ashi anap afas kaye̱e̱r ariding kukpa kuzen baꞌ, ke a nye anong ariding'e tà sarak ne ashi anap'e 
MAT.9.18	aYeso tá ru fe̱ anong, ako̱k kasho̱o̱n kutu aduwa akak be̱, a tá be̱ tiguum nasho̱o̱n aYeso ne a fe̱ be wu ye, “Angas'i ku kyo̱o̱rna'me. Be̱ tin sak kubo̱k ni wu nong a tà te atser.” 
MAT.9.19	aYeso dorok mak be álimazhiri wu nong a ta tseng.
MAT.9.20	Nama anong, abining akak, naso̱k tá teng aye̱ kuso̱k be afa be̱ nabas kama aYeso nong a tá ra kanu kukpiin aYeso'me. 
MAT.9.21	Abining ame to̱ riye̱ wu ye, “Ke mi ra kukpiin wu tsek, mi tà te atser.”
MAT.9.22	aYeso tá fa kirik a tú ku di, yong a fe̱ be wu ye, “Sang wan tu daam baꞌ, angas, kuno̱o̱k katsak wan n sak wan n te atser.” Ne abining'e wor a te atser nizen iyong.
MAT.9.23	Nizen aYeso tá no̱ nasa ako̱k kasho̱o̱n ame, a di áfe kute̱p asharuwa ne ánerawe be riwo̱ng. 
MAT.9.24	Ne a fe̱ be ba ye, “Tseng yin, kanamang'e n ku baꞌ. A se be ida.” Ayong á tu mas. 
MAT.9.25	Nama a tá tun rigwo̱m ame nufang, ne a no̱ kaye̱e̱r kutu'me, a tá sok kubo̱k kanamang'e, ne ka dorok. 
MAT.9.26	Itak na tseng koake̱ kaye̱e̱r kaben'e.
MAT.9.27	aYeso tá fa won azong, iyong ákpato̱o̱n afa san ku kukuus ne á tang kuto̱ ne á ku yis ye, “Igon aDauda, ro̱ riye̱ yir!”
MAT.9.28	Nizen aYeso tá no̱ kaye̱e̱r kasa kakak, ákpato̱o̱n afa ame be̱ nufu, yong a tú ku rip ba ye, “Yin ti no̱o̱k yin katsak ye, mi ta kyem i ka sak yin ta te yin atser a?”
MAT.9.28	Ayong ba fe̱ ye, “Ei, Atekasa!”
MAT.9.29	Ayong aYeso ra anyisi ba ne a fe̱ ye, “Won i tu se anong, kyo̱ndi yin ti no̱o̱k yin katsak.” 
MAT.9.30	Anyisi ba wor a karak. aYeso tu kpam ba ye, “Sang á tu tak akak baꞌ.” 
MAT.9.31	Amma á ban a wuruk nong a tá tsang á taas itak kaye̱e̱r kaben'e cice̱r ingya.
MAT.9.32	Nizen ba ta sen wuruk, áner akak be̱e̱n aner akak a tá be amaan nabik nufe aYeso, i tú ku roon kufe̱ kanu. 
MAT.9.33	A ta fa tun amaan nabik'e, aner a tá tsang a nye agbanu ame fe̱ kanu. Ánerawe whe̱re̱ te zhing ne á fe̱ ye, “Yir kun di yir ike̱ng ikak ana niben Isarela baꞌ.”
MAT.9.34	Amma áner aFarisi fe̱ ye, “Be kukyem agwo̱m ítseng'e ne a ti turung nabik'e.”
MAT.9.35	Nama anong aYeso tsang tseng na agbang iwo̱p ne izhizhe̱k'e cice̱r, ne a nye awazi kaye̱e̱r atu aduwa ba. Ne a ku taas ba Rife̱ Ritek natoon rigwo̱m Adakunom ne a sak áfe iro̱k ze̱r ze̱r te atser. 
MAT.9.36	Nizen aYeso tá di ánerawe whe̱re̱, a ro̱ riye̱ ba, kamok á se nudaam, á be akak a tana ka tobok ba baꞌ. Á se kyo̱ndi itsamang dar afek. 
MAT.9.37	Ayong a fe̱ be álimazhiri wu ye, “Ishamang kuse dide̱ng, amma áfe itomong'e se hiir. 
MAT.9.38	Kamok anong nye yin aduwa nong atek riko̱'me tin barang áfe a tana ku nye itomong ishamang'e.”
MAT.10.1	Ayong aYeso yis alimazhiri wu kuso̱k be afa ne a ku no̱o̱k ba kukyem ku niturung amaan nabik ne kukyem kusak afe iro̱k ze̱r ze̱r ta te atser.
MAT.10.2	Áyu ne á nye ayerek ámanzo kuso̱k be afa'me. Afe ime̱se̱ng'e nye, aSiman aya a tú ku yis ye aBitrus ne aronyining wu Adarawus, ne aYakub igon aZabedi be aronyining wu aYohana, 
MAT.10.3	ne aFilibus be aBatalomi, ne aToma, be aMatiyu aya a tá shashang itso̱m iben, ne aYakub igon Alfiyus ne aTadiyus, 
MAT.10.4	be aSiman aya a tú ku yis ye aner a tá be rifuup kaben wu ne aYahuza Iskariyot aya a tá re̱p aYeso nama.
MAT.10.5	Aner kuso̱k be afa na aYeso tu tom ba ne a tá fe̱ ye, “Sang yin tu tseng yin nufe áner a tá nye aner aYahuda baꞌ, ka kaye̱e̱r kuwo̱p aner aSamariya kukak baꞌ. 
MAT.10.6	Tseng yin nufe itsamang Isarela iya i ta wei. 
MAT.10.7	Ke yin tseng yin, ku nye yin ba awazi ye, ‘Rigwo̱m kaza m be̱ bubarak!’ 
MAT.10.8	Sak yin áfe iro̱k tá te atser, ne i sak yin ikom tá dorok, ne i sak yin ákparo̱ng tá te zhe̱l, ne i turung yin amaan nabik. Yin se̱ yin warak, no̱o̱k yin warak. 
MAT.10.9	Sang yin tu be yin itso̱m kaye̱e̱r ishika yin baꞌ. 
MAT.10.10	Sang yin tu be yin ishika ka akpiin afa ka akpatak afa ka ishe̱n baꞌ. I se gye̱r aner a ta nye itomong ta ya kutsin wu.
MAT.10.11	“Koakye kuwo̱p ne yin no̱ yin kugbang'e ka kuhiir'e ayi, tse̱r yin kasa aner atek nong ta sor yin azong ma izen iya ne yin tana dorok yin. 
MAT.10.12	Ke yin no̱ yin nasa'me ne yin nye yin ashou. 
MAT.10.13	Ke áfekasa'me se gye̱r, to̱, yin nye yin aduwa nong ritek Adakunom ta se natoon ba, amma ke áner'e se gye̱r baꞌ, to̱, sang á ta se̱ ritek Adakunom baꞌ. 
MAT.10.14	Koangan afe a ta ka shan yin ka a shan rife̱ yin baꞌ, to̱, ne i re̱ng yin iwur atak yin azong nuwo̱p kuyong ka nasa kayong nong ta tseng yin. 
MAT.10.15	Katsak'e ne mi ta ka tak yin, a tà nar kuro̱ riye̱ áner aSodom 
MAT.10.16	Mi sen ka tom yin kyo̱ndi itsamang kaye̱e̱r agabu katse, kamok anong be yin ritseng kyo̱ndi íwhen ne i se yin whiwhe̱ kyo̱ndi ábo̱p.
MAT.10.17	“Sak yin riye̱ be ánerawe, kamok á ta tseng be yin naro̱ amok ne á ka whereng yin kaye̱e̱r atu aduwa ba. 
MAT.10.18	Kamok mi, á tà tseng be yin nasho̱o̱n ágwomna ne ágwo̱m kamok yin tu ku tak yin ba Rife̱ Ritek ne áya sang a ta nye aner aYahuda baꞌ. 
MAT.10.19	Ke á ta yising yin, sang yin tu daam yin be ike̱ng ife yin tana fe̱ yin ka ane̱ ne yin tà fe̱ yin baꞌ. Nizen iyong a tà ka no̱o̱k yin ike̱ng ife yin tana fe̱ yin. 
MAT.10.20	Kamok sang yin ne i fe̱ yin kanu baꞌ, Kabik Ada yin ne a fe̱ kaye̱e̱r yin.
MAT.10.21	“Aronyining tà no̱o̱k aronyining wu nong a tà fe̱r ne atek igon no̱o̱k igon wu. Inoon tà shonong atek ba'me ma a tù ku fe̱s ba. 
MAT.10.22	Ánerawe cice̱r tà ka ranyin kamok mi, amma aner aya ne a nyeseng be agap ma nigang'e, a tà se̱ kashesh. 
MAT.10.23	Ke á ta tabak yin nuwo̱p kukak, to̱, ne yin teng yin ta be yin kaye̱e̱r kuwo̱p kukak. Katsak'e ne mi ta ka tak yin, nizham yin tà ra gang yin kugorok iwo̱p Isarela cice̱r Igon Anerawe ta tsang ka be̱.
MAT.10.24	“Aner aya a ta sen bo̱so̱p ike̱ng kun nar aner aya a tú ku bo̱so̱p'e baꞌ, ka asam ta nar atekasa wu baꞌ. 
MAT.10.25	I ta se gye̱r aner a ta sen bo̱so̱p'e ta se kyo̱ndi aner a tu ku bo̱so̱p'e, ne asam te kyo̱ndi atekasa wu. Ke ba fe̱ be atekasa'me ye a nye aBazabul, 
MAT.10.26	“Kamok anong sang yin tu fok yin inyim ba baꞌ. Ike̱ng ikak kuse nuwhe̱e̱n a tana won dar a karak baꞌ, ka iya i ta se nune̱re̱ng a tana won dar a tun na akanang baꞌ. 
MAT.10.27	Ike̱re̱ mi ta sen ka taas yin na awhi, fe̱ yin kanang. Ike̱re̱ a tá ka taas yin kyo̱o̱n nato, ngarak yin na agarang ta fe̱ yin kanang. 
MAT.10.28	Sang yin tu fok yin inyim áfe ku fe̱s ánerawe baꞌ, kamok á ta kyem a fe̱r kabik'e baꞌ. Fok yin inyim aner aya a tana kyem a te kabik be kuro̱m anerawe cei kaye̱e̱r kasa kuro̱ng ingya. 
MAT.10.29	Yin ren yin ye, a re̱p nanon nafa natoon itso̱m cie̱k aꞌa? Gip be anong, kazining kaye̱e̱r ba tà kpa kaben baꞌ, ma ke Ada yin shim. 
MAT.10.30	Anong ne nakuyo̱ng rice yin gip, an fa cei. 
MAT.10.31	Kamok anong sang yin tu fok yin inyim baꞌ; yin be yin kuyiik dide̱ng ne i nar yin nanon dide̱ng.
MAT.10.32	“Aner aya ne a fe̱ nasho̱o̱n ánerawe ye wu ti ren, mi tà ma fe̱ ye, sang mi tu ren gip nasho̱o̱n Ada mi afe a ta se kaye̱e̱r naza. 
MAT.10.33	Aner aya ne a fe̱ nasho̱o̱n ánerawe ye, wu ti ren baꞌ, mi tà ma fe̱ ye, sang mi tu ren baꞌ, nasho̱o̱n Ada mi a ta se kaye̱e̱r kaza.
MAT.10.34	“Sang yin tu di yin ye mi be̱ be kusor caang kaye̱e̱r kazatse na baꞌ. Mi be̱ be kusor caang baꞌ, mi be̱ be itsom. 
MAT.10.35	Kamok mi be̱ nong
MAT.10.35	“ ‘ta sak igon tà rawu atek,
MAT.10.35	ne igon kabining'e rawu anyining
MAT.10.35	ne akugon rawu anyining akop wu.
MAT.10.36	Áner kari wu ne á tà te ámudo̱n wu.’
MAT.10.37	“Aner a ta shim atek ka anyining wu ayi ne a ni nar, ta kyem a ta te anaan baꞌ. Aner a ta shim igon ka angas wu ayi ne a ni nar ta kyem a ta te anaan baꞌ. 
MAT.10.38	Aner aya ne a sok kukon ku kutigak wu be rice wu nong a tin kuus baꞌ, a kyem a ta te anaan baꞌ. 
MAT.10.39	Aner aya a ta shim kutser wu, a tin wei mo, aner aya a ti wei nutser wu kamok mi a tà se̱.
MAT.10.40	“Koangan afe a ta ka shan yin a ti shan mi. Koangan afe a tin shan a shan aner aya a tin tom. 
MAT.10.41	Koangan afe a shan aner kuzarap ye kamok wu ta nye aner kuzarap, a ta se̱ ishorong áner kuzarap. Aner aya ne a shan aner azhe̱l'e ye kamok a ta nye azhe̱l'e, a ta se̱ ishorong aner azhe̱l'e. 
MAT.10.42	Koangan ne a no̱o̱k azining kaye̱e̱r ayu a ta ru raar na ashi kuso̱ acaang kamok wu ta nye alimazhiri mi, won ta ka tak yin katsak'e, a tin wei nishorong wu baꞌ.”
MAT.11.1	Nama aYeso tá gang kutaas alimazhiri wu kuso̱k be afa'me ike̱re̱ ba tana nye, iyong a dorok a tá be niben aGalili nong a ta tsang a bo̱so̱p ánerawe'me ne a ku nye ba awazi kaye̱e̱r iwo̱p ba'me.
MAT.11.2	Nizen iyong, aYohana aner abatisma ta se nitso̱m, a fok ike̱re̱ iya aKiristi tá nye, iyong a tom álimazhiri wu 
MAT.11.3	nong á tá su ku rip ye, wu ne a nye aya a tá fe̱ ye, a ta be̱ ame ka ba ra tor akak ze̱e̱r e̱?
MAT.11.4	aYeso fe̱ be ba ye, “Kubun yin ta se tak yin aYohana ame ike̱ng iya yin tá di yin ne i foos yin: 
MAT.11.5	ákpato̱o̱n se̱ kudi karo̱ ne ákun tseng, ákparo̱ng te atser ne ágbato fok ato ne ikom dorok be kutser ne a nye afe rizor awazi Rife̱ Ritek'e. 
MAT.11.6	Aner riye̱ rikan ne a nye aner aya a tin be agak riye̱ natoon mi baꞌ.”
MAT.11.7	Nizen álimazhiri aYohana'me tú ku bun, aYeso san i taas rigwo̱m ánerawe'me itak natoon aYohana. “Nizen iya yin tá wuruk yin ni iwe̱ng, yin se di yin akye̱ e̱? Yin tseng yin i ta se di yin agam aso̱p'ong kuwun ta fe̱se̱m a? 
MAT.11.8	Ke anong baꞌ, to̱, yin tseng i ta se di yin akye̱ e̱? Aner a tan te ares atek a? Wayo, aner kasa rigwo̱m ne a tes ares atek. 
MAT.11.9	To̱, iyong yin se di yin akye̱ e̱? Aner kuzarap a? Ei, won ta ka tak yin, a nar aner kuzarap. 
MAT.11.10	Ayu ne a nye aya a tá zibir itak natoon wu ye,
MAT.11.10	“ ‘Di, mi ta tom atom mi nasho̱o̱n wu
MAT.11.10	aya a tana ka nye iren.’
MAT.11.11	“Katsak'e ne mi ta ka tak yin, kaye̱e̱r kazatse a kun tes aner akak a tá nar aYohana aner abatisma yiik baꞌ. Gip be anong aya a ta nye ahiir'e kaye̱e̱r rigwo̱m kaza tu nar yiik. 
MAT.11.12	Kum nizen aYohana aner abatisma ma kyo̱o̱rna rigwo̱m kaza so̱ risam, ákardak aner'e shim a tin shan. 
MAT.11.13	Kamok áner kuzarap cice̱r ne Itsi aMusa nye kuzarap ma aYohana tá ra be̱. 
MAT.11.14	Ke yin shim yin ne i ni no̱o̱k yin katsak rife̱ na ye, aYohana nye Iliya aya a tá fe̱ ye a tá be̱. 
MAT.11.15	Won afe a ta be ato kufok a ra fok.
MAT.11.16	“Be akye̱ ne mi tin maas ánerawe izam iyu e̱? A se kyo̱ndi inoon a ta sosok naro̱ rizhik ne á yis áfudang ba ye,
MAT.11.17	“ ‘Yir tá bom yin abom riye̱ rikan
MAT.11.17	ko yin to yin baꞌ,
MAT.11.17	yir tá bom yin abom riyo̱m
MAT.11.17	ko yin tos yin baꞌ.’
MAT.11.18	“Kamok aYohana sor dar kute naya nanu ne a sor dar ku so̱ ashi anap amma ánerawe fe̱ ye a be amaan kabik. 
MAT.11.19	Igon Anerawe be̱ a yas ne a so̱, yong ba fe̱ ye a ma ka yas ne a so̱, ne a nye rime̱ be áfe kushashang itso̱m iben ne áfe rine̱n. Gip be anong mi di kukyem Adakunom be itomong wu.”
MAT.11.20	Ayong aYeso kpaan kuzhe̱e̱r áfe iwo̱p iya wu tu ku nye itomong azhing whe̱re̱, kamok á tá gaar ku shishing kuse ba. 
MAT.11.21	“Awo̱ be yin áner aKorasi. Awo̱ be yin áner aBatseda, ke a fa fe̱ ye a nye itomong azhing kuri iya a tá nye nufe yin kaye̱e̱r iwo̱p aTaya be aSidon ke ba shishing kuse ba gbugbang ne á tes agye̱e̱r ares ne a korok itong nuro̱m ba. 
MAT.11.22	Won ta ka tak yin, katuk igang'e, amok aTaya ne áfe aSidon tà ra ku se be afe yin. 
MAT.11.23	Be wan kuwo̱p aKapanum gip, wan di ye, a ta ka te yiik ma naza a? Wayo, a ta te be wan fe̱re̱ ma naro̱ áfe a tá kus tu ku se. A fa fe̱ ye, a nye kuri itomong azhing a tá nye nufe yin kaye̱e̱r kuwo̱p aSodom, ke ku ruresek ma kyo̱o̱rna. 
MAT.11.24	Won ta ka tak yin, katuk igang'e, amok áner aSodom tà ra ku se be áfe yin.”
MAT.11.25	Nizen iyong aYeso fe̱ ye, “Mi be riye̱ rikan Ada, Agwo̱m Ágwo̱m atek kaza be kaben, kamok wan ta ne̱r áya a ta be ritseng ne áya a ta ren ike̱ng, ike̱re̱ na ne i tonong áya a ta be kumees rice. 
MAT.11.26	Ei, Ada, kamok iyu ne i nye kushim riye̱ wan.
MAT.11.27	“Ada mi, min won ike̱re̱ na cei. Ko akak ren Igon'e baꞌ, ma Ada'me tsek. Akak ren Ada'me baꞌ, ma Igon'e tsek be aya Igon'e ta kasa nong a tu ku tonong ba.
MAT.11.28	“Be̱ yin nunaan, cice̱r yin áya i tan ro̱ro̱ng yin be acer yin, mi tà ka no̱o̱k yin kufan. 
MAT.11.29	Kuus yin ike̱ng iya mi ta fe̱, i bo̱so̱p yin nunaan, kamok mi se whiwhe̱ ne i be kabik kumees rice, yin ta se̱ yin kameneng riye̱. 
MAT.11.30	Kamok risam mi gop baꞌ, ne acer'i gaar baꞌ.”
MAT.12.1	Nizen iyong, aYeso tsang a tseng nako̱ katuk Asabar, álimazhiri wu tsang á fok izong, iyong á san kute̱se̱ng ace naya ne á ya. 
MAT.12.2	Nizen iya aner aFarisi tá di anong, iyong a fe̱ be aYeso ye, “Di, álimazhiri wan sen nye ike̱ng iya a tá roon'e katuk Asabar.”
MAT.12.3	Ayong aYeso fe̱ be ba ye, “Aser, yin kun fa yin izibir natoon ike̱ng iya aDauda tá nye be ánerawe wu nizen iya a tá fok izong aꞌa? 
MAT.12.4	Á tá no̱ naro̱ a tu ku ya Adakunom iben be ánerawe wu nong á ta ya abiredi azhe̱l'e, Itsi aMusa tá fe̱ ye, sang a tú nye anong baꞌ, kamok naya'me nye nafe átsi tsek. 
MAT.12.5	Ka yin kun fa yin kaye̱e̱r kufumung Itsi aMusa ye, ‘Katuk Asabar atsi nye ike̱ng iya i ta nye itek baꞌ, gip be anong ko i sor rine̱n baꞌ’ aꞌa? 
MAT.12.6	Won ta ka tak yin, aka afe a ta nar kuro̱ kuya Adakunom iben na aze. 
MAT.12.7	Ke a fa fe̱ ye, yin ren yin ike̱ng iya rife̱ na tin fe̱ ye, ‘Mi shim kuro̱ riye̱, sang asidaka baꞌ.’ Ke yin di yin rine̱n aner a ta se dar rine̱n baꞌ. 
MAT.12.8	Kamok Igon Anerawe ne ka nye Agwo̱m Ágwo̱m natoon Asabar.”
MAT.12.9	Ayong aYeso dorok azong, a tá tseng kaye̱e̱r kutu aduwa. 
MAT.12.10	Aner akak tuse azong kubo̱k tá we̱. Áner aFarisi shim nong a ta di ka aYeso ta taam, iyong á tú ku rip ye, “I nye Itsi a tana sak akak tá te atser katuk Asabar a?”
MAT.12.11	aYeso fe̱ be ba ye, “Ke akak yin be itsamang wu, i ra kpa kaye̱e̱r ribong katuk Asabar, a ta tun aꞌa? 
MAT.12.12	Anerawe nar itsamang be kuyiik aꞌa? Kamok anong i nye rine̱n nong a ta nye ike̱ng itek katuk Asabar baꞌ.”
MAT.12.13	Ayong aYeso fe̱ be aner ame ye, “Nabak kubo̱k wan.” Ayong a nabak kubo̱k'e ne ku wor ku te kutser gye̱r kyo̱ndi kufe afa'me. 
MAT.12.14	Áner aFarisi ame wuruk nufang á ta nye kanye̱k nong á ta fe̱r aYeso.
MAT.12.15	aYeso ta ren anong, iyong a dorok a tá won karo̱ kayong. Ánerawe whe̱re̱ tú kuus ne sak áfe iro̱k te atser cei. 
MAT.12.16	A tú ku ko̱ro̱k ba kuto ye, sang á tu tak akak ka wu nye angan e̱ baꞌ. 
MAT.12.17	Iyu se anong, nong a tá shining ike̱ng Ishaya aner kuzarap tá fe̱ ye,
MAT.12.18	“Asam mi na aya mi tá kasa,
MAT.12.18	aya mi ta shim ne i be riye̱ rikan be wu,
MAT.12.18	mi tù ku shining be Kabik mi,
MAT.12.18	a tà taas áner aya sang a ta nye àner aYahuda baꞌ,
MAT.12.18	itak amok mi.
MAT.12.19	A tà korok riwo̱ng ka a ta tasak baꞌ,
MAT.12.19	ko akak ta fok kuto̱ wu na ágbang iren baꞌ.
MAT.12.20	A tà bur ike̱ng i tan te gordok baꞌ,
MAT.12.20	ko a tà riming kuro̱ng kuya ku tan be̱ barak ku ta ku baꞌ,
MAT.12.20	ma katsak'e wuruk kanang.
MAT.12.21	Áner áfe sang á ta nye aner aYahuda baꞌ
MAT.12.21	tin te riye̱ ba riyerek wu.”
MAT.12.22	Ayong a be̱ be aner akak nufe aYeso a tá nye akpato̱o̱n'e ne a nye agbanu'me gip a tá be amaan kabik. aYeso tú sak a ta te atser ne a di karo̱ ma a fe̱ kanu. 
MAT.12.23	Ánerawe cice̱r te zhing ne á fe̱ ye, “Ayu ne a nye Igon aDauda aꞌa?”
MAT.12.24	Nizen áner aFarisi tá fa fok anong, iyong á fe̱ ye, “Be kabik aBazabul agwo̱m ítseng ne aner na ti turung amaan nabik'e.”
MAT.12.25	aYeso tá ren kuto̱ro̱ng ba iyong a fe̱ be ba ye, “Ke rigwo̱m naka kabak, rigwo̱m'e tà kpa. Anong ne i se ke áner kuwo̱p kuzining ka áfekasa kazining naka kabak, á ta kyem á nyeseng baꞌ. 
MAT.12.26	Ke Ishetan ko̱n be Ishetan, to̱, i nye ye, a naka kabak. Ne rigwo̱m wu nye ane̱ ri ta nyeseng e̱? 
MAT.12.27	Ke i nye ye, mi turung amaan nabik be kukyem aBazabul, to̱, iyong ánerawe yin turung afu ba be akye̱ e̱? 
MAT.12.28	Ke i nye mi turung be Kabik Adakunom, to̱, i nye ye, rigwo̱m Adakunom m be̱ nufe yin.
MAT.12.29	“A ta kyem a no̱ nasa aner agap nong a ta kop ike̱re̱ wu baꞌ, ma ke a tu rosom, a ta ra kok ike̱re̱ wu'me.
MAT.12.30	“Aner aya a ta se be mi baꞌ, a nye amudo̱n'i. Aya a ta tusung be mi baꞌ, a shik. 
MAT.12.31	Kamok anong, mi shim ta ka tak yin, koakye kuri rine̱n ne ánerawe nye ka kuzhe̱e̱sh Adakunom, a tù ku re̱ng'e, amma aner aya ne a zhe̱e̱sh Kabik Kazhe̱l'e, a tù ku re̱ng riyong nigaan'e baꞌ. 
MAT.12.32	Koangan ne a fe̱ amaan rife̱ natoon Igon Anerawe a tù ku re̱ng'e, amma aner aya ne a fe̱ imaan'e natoon Kabik Kazhe̱l'e, a tù ku re̱ng rine̱n riyong nigaan'e baꞌ, ko kyo̱o̱rna ko nasho̱o̱n.
MAT.12.33	“Kakon katek tes kutes kutek. Amaan kakon tes amaan kutes. Kamok anong a ren kakon be kutes wu. 
MAT.12.34	Yin naban afomong yin i ta nye yin amaan'e, yin ta san yin ane̱ ta fe̱ yin ike̱ng itek e̱? Ike̱ng i ta se kaye̱e̱r riye̱ aner ne i wuruk nanu wu. 
MAT.12.35	Aner atek fe̱ ike̱re̱ itek, wu tan tusung kaye̱e̱r riye̱ wu ne amaan aner fe̱ ike̱re̱ imaan'e, wu tan tusung kaye̱e̱r riye̱ wu. 
MAT.12.36	Won ta ka tak yin, koakye amaan rife̱ anerawe tá fe̱, a tà shan ishorong wu katuk amok Adakunom. 
MAT.12.37	Kuri rife̱ afe wan tá fe̱ ne a ta ka to̱ mo amok, ka wan tà sor afe rine̱n ka azhe̱l'e.”
MAT.12.38	Iyong áner kubo̱so̱p itsi akak ne áner aFarisi ákak fe̱ be aYeso ye, “Aner Kubo̱so̱p yir shim ta di yir wan nye ike̱ng ikak iya i tana tonong ye wan ne naza.”
MAT.12.39	aYeso fe̱ be ba ye, “Ámaan aner izam na a ta shonong, i ta shim a ta ye̱re̱k ike̱re̱ azhing á ta ra ku nye ba'me baꞌ, ma ke ife aZhona aner kuzarap. 
MAT.12.40	Kyo̱ndi aZhona ta te inom itaar, katuk be kunom kaye̱e̱r kafa agbang izos, anong ne Igon Anerawe ta te inom itaar katuk be kunom kaye̱e̱r iben. 
MAT.12.41	Katuk amok, áner aNineve 
MAT.12.42	Katuk amok, abining a tá nye agwo̱m aSheba tà dorok a tà fe̱ be ánerawe izam iyu ye yin nye yin amaan ike̱re̱, kamok wu ta ne ma nigang kazatse nong a ta be̱ foos kukyem aSolomon. To̱, di yin akak a ta nar aSolomon na aze.
MAT.12.43	“Ke amaan kabik wuruk nuro̱m anerawe a ta tsang i tseng kaye̱e̱r katse nong i ta se̱ karo̱ i tana ku fan, ke i se̱ baꞌ, 
MAT.12.44	ne i fe̱ ye, ‘Mi tu ku bun naro̱ mi tú ku wuruk.’ Ke i be̱ i se̱ karo̱'me dar akak, an re̱ng gye̱r, a tan nye. 
MAT.12.45	I tà ku bun nong i ta se yis amaan nabik nakak kanataar naya na ta nye namaan'e ne na ku nar. Ne i no̱ i ta sor azong. Ne kuse aner'e te kumaan'e ne ku nar kufe ime̱se̱ng'e. Anong ne i ta se be ámaan anerawe izam iyu.”
MAT.12.46	Nizen aYeso ta ru fe̱ kanu be rigwo̱m ánerawe'me, ango̱ wu be áronyining nyeseng nufang á shim a tu ku di. 
MAT.12.47	Ayong aner akak fe̱ be wu ye, “Ango̱ wan be áronyining wan se nufang á shim a ta ka di.”
MAT.12.48	Ayong aYeso fe̱ be wu ye, “Angan ne a nye ango̱ mi be áronyining'i e̱?” 
MAT.12.49	Ayong a ti nabak kubo̱k na álimazhiri wu a tá fe̱ ye, “Di yin, ango̱ mi be áronyining'i na. 
MAT.12.50	Kamok koangan, afe a ta nye ike̱ng iya Ada mi afa a ta se kaye̱e̱r kaza ta shim, ne a nye ango̱ mi be áronyining'i ne ángasnyining'i.”
MAT.13.1	Katuk kayong, aYeso tá fa wuruk kaye̱e̱r kasa'me nong a tá be nukim agbang kudung aGalili. 
MAT.13.2	Rigwo̱m ánerawe whe̱re̱ tú ku gorok ma aYeso'me se no̱ kaye̱e̱r kukpara ashi nong a ta sonong kaye̱e̱r'e. Ánerawe'me nyeseng nukim agbang kudung'e. 
MAT.13.3	Ayong a tú ku taas ba ike̱re̱ whe̱re̱ be ku ninye kumaas. A fe̱ ye, “Aner ikap akak tseng a ta se nas naya riko̱. 
MAT.13.4	Nizen iya a ta se be i nas'e, íca'me ikak kpas niren ne nanon be̱s ne na kok. 
MAT.13.5	Ica'me ikak kpas nifang agudong naro̱ ka ta be iben dide̱ng baꞌ. I tang zizirik kamok iben'e se tsik baꞌ. 
MAT.13.6	Amma kunom tá fa tar ne ato'me wor a koor kamok atsip'e se̱ iben baꞌ. 
MAT.13.7	Íca'me íkak kpas kaye̱e̱r ikiritsan ne ikiritsan'e ku te̱ne̱ng ba kurasak. 
MAT.13.8	Ica'me ikak kpas naro̱ katek ne i te kusu saase, ikak kuso̱k inyak ne ikak te ace iso̱k igataar ne ikak te iso̱k itaar ne i nar ike̱ng iya a ta nas. 
MAT.13.9	Aya a ta be ato kufok a ra fok.”
MAT.13.10	Iyong álimazhiri wu be̱ nufu nong á tu ku rip ye, “Akye̱ sak wan fe̱ ne i ninye kumaas e̱?” 
MAT.13.11	aYeso fe̱ be ba ye, “Yin a ta no̱o̱k yin kukyem kuren ike̱re̱ rigwo̱m kaza, ike̱re̱ i ta se nune̱re̱ng. Amma ba a tu shim ba'me baꞌ. 
MAT.13.12	Aner afe a ta be ike̱ng, a tú ku barang mo, nong i ta se̱ whe̱re̱. Aner afe a ta be baꞌ, cie̱k wu ta be'me gip, a tin shan ni wu. 
MAT.13.13	Ike̱ng i ta sak mi ta fe̱ be ba ne i ninye kumaas se ye:
MAT.13.13	“Kamok ko ba ye̱re̱k, á ta di baꞌ.
MAT.13.13	Ko á foos á ta ren ike̱ng iya a tin fe̱ baꞌ.”
MAT.13.14	Aser, kuzarap Ishaya te shining natoon ba, ku ta fe̱ ye,
MAT.13.14	“ ‘Yin tà foos yin gye̱r, yin tà ra ren yin ike̱ng iya a tin fe̱ baꞌ, ko cie̱k;
MAT.13.14	Yin tà ye̱re̱k yin gye̱r, yin tà ra di yin baꞌ, ko cie̱k.
MAT.13.15	Kamok aye̱ ánerawe'me n te kyo̱ndi kuta;
MAT.13.15	á fok kuto baꞌ.
MAT.13.15	Á whe̱se̱ng anyisi ba fan á bu di be anyisi ba,
MAT.13.15	Ke anong baꞌ, ke á ye̱re̱k be anyisi ba ne á foos be ato ba,
MAT.13.15	ne á ren ike̱ng iya a tin fe̱,
MAT.13.15	ne ba kirik nunaan ne mi ku sak ba á tà te atser.’
MAT.13.16	“Amma aner riye̱ rikan nye yin kamok anyisi yin ta di ne ato yin foos. 
MAT.13.17	Katsak'e ne mi ta ka tak yin, áner kuzarap whe̱re̱ ne áya a ta se gye̱r nasho̱o̱n Adakunom shim ke á di ike̱re̱ yin ta ye̱re̱k yin, á ra di baꞌ, ne á foos ike̱re̱ yin ta foos yin, á ra fok baꞌ.
MAT.13.18	“To̱, fok yin ike̱ng iya kumaas natoon aner ikap'e ta sor. 
MAT.13.19	Ke anerawe fok rife̱ natoon rigwo̱m kaza, a ra ren ike̱ng iya i ta sor baꞌ. Amaan aner'e be̱ nong a ta turung ike̱ng iya a tan tuus kaye̱e̱r riye̱ aner'e. Ayong ne a nye íca'me iya i ta kpas niren. 
MAT.13.20	Iya i ta kpas nifang agudong nye aner aya a ta fok rife̱'me gbashak ne a wor a shan be riye̱ rikan. 
MAT.13.21	Amma sang a ra be atsip baꞌ, a sor nizen cie̱k tsek. Izen iya ne kudaam ka kutabak be̱ kamok rife̱ Adakunom'me ne a wor a kubun kama. 
MAT.13.22	Íca'me iya i tá kpas kaye̱e̱r ikiritsan nye aner a ta fok rife̱'me, amma ke izen iya ne kudaam kusor kazatse be kushim kurum tu ku daam ne a beseng. 
MAT.13.23	Ike̱ng á tá tuus niben itek ne i nye aner a ta fok rife̱'me ne a ren ike̱ng iya rife̱'me ta sor. A te ace kuso̱k inyak ne íkak iso̱k igataar ka iso̱k itaar ne i nar ike̱ng iya a tá tuus.”
MAT.13.24	aYeso bun a tu tak ba kumaas kukak gbak ye, “Rigwo̱m kaza se kyo̱ndi aner a tá nas alikama riko̱ wu. 
MAT.13.25	Nizen iya koangan ta se nida, ne amudo̱n wu be̱ a tin nas agam kaye̱e̱r alikama'me nong a tá tseng akon wu. 
MAT.13.26	Nizen alikama'me tá turung ace ne agam'me ma wuruk gip.
MAT.13.27	“Ásam atek riko̱'me be̱ á ta fe̱ be wu ye, ‘Atekasa, aser wan nas izha itek wu aꞌa? Agam nye ane̱ a ti wuruk anong e̱?’
MAT.13.28	“Ayong atekasa'me fe̱ be ba ye, ‘Amudo̱n'i akak ne a se nye ike̱ng iyong.’
MAT.13.28	“Ásam wu'me fe̱ be wu ye, ‘Wan shim ta se inga yir agam'me a?’
MAT.13.29	“Amma atekasa'me fe̱ be ba ye, ‘Wayo, kamok ke yin se inga yin agam'me yin tà inga yin mak be alikama'me gip. 
MAT.13.30	Ka won yin ba cice̱r nong a ta rasak mak ma nizen ishamang'e. Nizen iyong ne mi tà fe̱ be áfe kutse̱k'e ye, Tusung yin agam'me ta rosom yin na agwo̱m nong tin te yin kuro̱ng; ne i tusung yin alikama'me ta be̱ tin korok yin'e ni ingme̱.’ ”
MAT.13.31	aYeso bun a tú ku nye ba kumaas kukak ye, “Rigwo̱m kaza se kyo̱ndi ica amusta anerawe tá sok a ta tuus riko̱ wu. 
MAT.13.32	I ta nye ica kakon ihiir'e kaye̱e̱r ribir ica nakon yin, izen iya ne i rasak ne i nar nakon i ta tuus cice̱r kagbang'e, i te ritin ma nanon ti no̱k are̱ niwhang'e.”
MAT.13.33	A bun a tu nye ba kumaas kukak gbak ye, “Rigwo̱m kaza se kyo̱ndi ayisti 
MAT.13.34	aYeso taas rigwo̱m ánerawe ike̱re̱'ong cice̱r be kumaas a fe̱ ike̱ng ikak dar a ninye kumaas baꞌ. 
MAT.13.35	aYeso nye anong, nong a ta shining ike̱ng aner kuzarap akak ta fe̱ ye,
MAT.13.35	“Mi tà fe̱ kanu be kumaas nizen iya mi ta sen fe̱ be ba.
MAT.13.35	Mi tù ku taas ba ike̱re̱ iya a tá tsang a ka ne̱r ba'me gbugbang kum nizen a ta nye kazatse.”
MAT.13.36	Ayong aYeso won rigwo̱m ánerawe ame a ta no̱ kari. Álimazhiri wu su kuse̱ nong á ta fe̱ be wu ye, “Ni tak yir ike̱ng iya kumaas natoon agam, a tá tang kaye̱e̱r riko̱ ame ta sor.”
MAT.13.37	aYeso fe̱ be ba ye, “Aya a ta nas izha itek'e nye Igon Anerawe. 
MAT.13.38	Riko̱'me nye kazatse, ne izha itek'e sor inoon rigwo̱m Adakunom. Agam'me nye inoon amaan aner'e. 
MAT.13.39	Ne amudo̱n aya a ta nas naya'me nye Ishetan. Ishamang'e nye izen afe kazatse tana gang, ne áfe kutse̱k'e nye ámaleka.
MAT.13.40	“Kyo̱ndi a ta tusung agam nong a ta te nuro̱ng, anong ne i ta se nizen kazatse tana gang. 
MAT.13.41	Igon Anerawe tà tom ámaleka wu, á tù ku tusung cice̱r áfe a ta sak ánerawe tá nye rine̱n ne áya a tà nye amaan kunye cice̱r. 
MAT.13.42	Ne á ku barak ba kaye̱e̱r kuro̱ng kufe izen izen, á ta tos ne á ya anyi azong. 
MAT.13.43	Ne áya a ta se gye̱r nasho̱o̱n Adakunom ta sam kyo̱ndi akanang kunom kaye̱e̱r rigwo̱m Ada ba. Aner a ta be ato kufok a ra fok.
MAT.13.44	“Rigwo̱m kaza se kyo̱ndi kurum a ta ne̱r niben kaye̱e̱r riko̱ ke izen iya aner akak se se̱'me ne a bun a ku ne̱r. Be riye̱ rikan a ta se re̱e̱s ike̱re̱ wu cice̱r nong a ta sen shan riko̱'me.” 
MAT.13.45	A bun a fe̱ gbak ye, “Rigwo̱m kaza se yiik kyo̱ndi iwe̱re̱ng i ta sas afe kushashang'e ta tse̱r. 
MAT.13.46	Izen iya ne a se̱ iya i ta nye itek'e dide̱ng ne a tseng nong a ta se re̱e̱s ike̱re̱ wu cice̱r nong a tin shan mo.”
MAT.13.47	A bun a fe̱ be ba gbak ye, “Rigwo̱m kaza se kyo̱ndi agunung a tá te kaye̱e̱r kudung nong a tin yising ízos iriri'me. 
MAT.13.48	Izen iya ne a shining be ízos ne áfe kuyising ízos'e korok nukim, nong á ta sonong á ta kasa itek ne á tusung ni iderse ne á nyosong iya i ta nye itek baꞌ. 
MAT.13.49	Anong ne i ta se izen kazatse tana gang, ámaleka Adakunom ta be̱ nong á ta kam ámaan aner be átek'e. 
MAT.13.50	Ne á barak ámaan'e kaye̱e̱r kuro̱ng kufe izen izen á ta tos ne a ya anyi azong.”
MAT.13.51	aYeso tú ku rip ba ye, “Yin ren yin ike̱ng ife ike̱re̱ na tá sor a?” Iyong á fe̱ be wu ye, “Ei.”
MAT.13.52	Ayong aYeso fe̱ be ba ye, “Kamok anong, koangan aner kubo̱so̱p Itsi aya a ta mu ku tak itak rigwo̱m kaza se kyo̱ndi atekasa a tana turung ike̱re̱ izen be ifas wu tan tusung nong a tin nye itomong.”
MAT.13.53	Nizen aYeso tá gang ku kataas ba kumaas'e, ne a ya kasho̱o̱n be kutseng. 
MAT.13.54	A be̱ nuwo̱p wu, yong a san kubo̱so̱p ánerawe'me kaye̱e̱r kutu aduwa ba'me, áya a tu ku foos te zhing. Ne á fe̱ ye, “Áner na se̱ kukyem kuri kuyu ake̱, ne kukyem kunye itomong azhing na ake̱ e̱? 
MAT.13.55	Igon akapinta na aꞌa? Ango̱ wu ne a nye aMarya aꞌa, áronyining ne a nye aYakub be aYusufu ne aSiman be aZhud aꞌa? 
MAT.13.56	Ángasnyining wu cice̱r se mak be yir aꞌa? Iyong wu se̱ ike̱re̱ na cice̱r ake̱ e̱?” 
MAT.13.57	Iyong á nye riye̱ kubeseng be wu.
MAT.13.57	Ne aYeso fe̱ be ba ye, “Aner kuzarap be kuyiik koake̱ amma a be kuyiik nuwo̱p wu be kari wu baꞌ.”
MAT.13.58	A nye itomong azhing dide̱ng azong baꞌ, kamok kuwon dar kuno̱o̱k katsak ba.
MAT.14.1	Nizen iyong, aHiridus tá fok itak aYeso. 
MAT.14.2	Ayong a fe̱ be áfe itomong wu ye, “Aner'e nye aYohana aner abatisma, wu ne ku dorok nure̱k. Iyong ne i sak a ta nye ike̱re̱ azhing anong.”
MAT.14.3	Kamok aHiridus tsang a yiir aYohana nong a tá rosom ne a ku te nitso̱m kamok aHirudiya, abining aronyining wu, aFilibus. 
MAT.14.4	Kamok aYohana ta yiir ife̱ be wu ye, “I se gye̱r a tá sok aHirudiya nong a tin nye abining baꞌ.” 
MAT.14.5	aHiridus tsang a shim ke a fe̱r aYohana, amma a ra fok inyim kamok ánerawe sok ye aYohana nye aner kuzarap Adakunom.
MAT.14.6	Katuk kukak izen kunye riye̱ rikan kuyiring be kutes aHiridus tá fa nye, angas aHiridus tá to nato nasho̱o̱n ánerawe a ta tseng sak ma aHiridus nye riye̱ rikan dide̱ng. 
MAT.14.7	Ayong aHiridus no̱o̱k kuto̱ ye, wu tu ku no̱o̱k ike̱ng iya wu tá shim. 
MAT.14.8	Ango̱ wu tú ku tak ike̱ng iya a tana fe̱, yong a fe̱ ye, a ra ku no̱o̱k rice aYohana aner abatisma kaye̱e̱r kures. 
MAT.14.9	aHiridus'e daam dide̱ng, amma kamok wu tá tsang a no̱o̱k kuto̱ nasho̱o̱n ánerawe, yong a sak a tu ku no̱o̱k ike̱ng iya wu tá rip. 
MAT.14.10	A tom á ta se te̱n rice aYohana'me nitso̱m. 
MAT.14.11	Iyong á be̱ be rice'me kaye̱e̱r kures. Á ta no̱o̱k kanamang ame. Ne kanamang ame sok a tá se no̱o̱k ango̱ wu. 
MAT.14.12	Álimazhiri aYohana be̱ á tá sok kubir kuro̱m'me nong a ta se ne̱r'e. Ne á se tak aYeso ike̱ng iya i tá nye.
MAT.14.13	Nizen aYeso tá fok itak'e, iyong a dorok azong a tá no̱ nukpara ashi a tá be naro̱ kakak wu ze̱r. Ánerawe tá fok anong ye, á won kuwo̱p'e ayong á tú ku kuus be atak. 
MAT.14.14	Nizen aYeso tá wuruk kaye̱e̱r kukpara ashi'me, a di rigwo̱m ánerawe ame, ne a fok kuro̱ riye̱ ba iyong a sak áya a ta nye atser kaye̱e̱r ba baꞌ, tá te atser.
MAT.14.15	Kawheshirim tá fa nye, álimazhiri wu be̱ nufu á tá fe̱ ye, “Aze nye katse, izen m bo̱ karo̱. Won ánerawe nong á ta tseng ni iwo̱p i ta se bubarak nong á ta se shan naya.”
MAT.14.16	aYeso fe̱ be ba ye, “Sang ma ba tseng baꞌ. Yin ku no̱o̱k yin ba ike̱ng ikak nong á ta ya.”
MAT.14.17	Iyong alimazhiri'me fe̱ be wu ye, “Yir be yir agbang abiredi atoon be izos ifa aze tsek.”
MAT.14.18	aYeso fe̱ be ba ye, “Ni no̱o̱k yin aze.” 
MAT.14.19	Ne aYeso fe̱ be ánerawe'me ye á ra sosok kaben natoon agam. A sok ágbang abiredi atoon ame be izos ifa'me, a tá sok rice naza a tá tonong riye̱ rikan wu be Adakunom ne a te̱se̱ng. Ne a no̱o̱k álimazhiri wu nong álimazhiri wu'me ta kasap ánerawe'me. 
MAT.14.20	Ánerawe'me cice̱r ya ma á whas, ne álimazhiri'me bun á tusung ribir'e ife i tú ku tuk ma ishining iderse kuso̱ be afa. 
MAT.14.21	Áner afe a tá ya nye átek izungu itoon ze̱e̱r be ányining ne inoon.
MAT.14.22	Nama anong, aYeso sak álimazhiri wu tá no̱ kaye̱e̱r kukpara ashi nong á ta tar nunyi kudung'e nasho̱o̱n wu nong wu ta te ánerawe'me niren. 
MAT.14.23	Nizen aYeso tú ku te ba niren. A se ngarak natoon kawhanang wu ze̱r nong a tá nye aduwa. Nizen kawheshirim tá fa nye, aYeso se azong wu ze̱r. 
MAT.14.24	Amma kukpara ashi'me se natite ashi, agung ashi tú ku daam ba dide̱ng kamok kuwun tu se dide̱ng.
MAT.14.25	Nabas itso̱m inaas ife kadiding, aYeso ti wuruk niba. A tá tseng natoon ashi. 
MAT.14.26	Nizen álimazhiri'me tú ku di a tá sen tseng natoon ashi, inyim tu ro̱ ba, ma á korok ikun, ne á fe̱ ye, “Ike̱ng'e nye itseng.”
MAT.14.27	aYeso wor a fe̱ be ba ye, “Na ka tsesek yin, mi'ong. Sang yin tu fok yin inyim baꞌ.”
MAT.14.28	Ayong aBitrus fe̱ be wu ye, “Atekasa, ke aner'e nye wan ne i fe̱ be nong mi tá be̱ nufuan natoon ashi'me.”
MAT.14.29	aYeso fe̱ be wu ye, “Be̱.”
MAT.14.29	Ayong aBitrus wuruk kaye̱e̱r kukpara ashi'me a ta san kutseng natoon ashi ame a be nufe aYeso. 
MAT.14.30	Amma nizen a tá fok kuwun'e tá fe̱se̱m a fok inyim, ne a san ku wei kaye̱e̱r ashi'me yong a tá kukun ye, “Atekasa, ni shesh!”
MAT.14.31	aYeso wor a nabak kubo̱k zizirik a tú ku ko̱ro̱k. Ne a fe̱ be wu ye, “Wan afe kuno̱o̱k katsak wan ta gop baꞌ. Akye̱ sak riye̱ wan se gak e̱?”
MAT.14.32	Nizen iya á tá fa no̱ ba kaye̱e̱r kukpara ashi'me ne kuwun'e nyeseng. 
MAT.14.33	Áya a ta se kaye̱e̱r kukpara ashi'me tú ya iben ne á fe̱ be wu ye, “Katsak'e, wan nye Igon Adakunom.”
MAT.14.34	Nizen á ta tar á be niben aGenesaret. 
MAT.14.35	Áner kuwo̱p'e tá di aYeso á ren. Iyong á tsang á taas itak'e cei ni iwo̱p ibubarak'e. Ánerawe'me be̱s be áfe iro̱k nufu. 
MAT.14.36	Ne á ku nye izong ye, a ra shim nong á ta ras kanu kukpiin wu tsek. Áya a tá ras cice̱r te atser.
MAT.15.1	Iyong áner aFarisi ne áner kubo̱so̱p Itsi dorok na aUshalima nong á tá be nufe aYeso á tá su ku rip ye, 
MAT.15.2	“Akye̱ sak álimazhiri wan gaar ku kuus igo̱o̱n átukop yir ba ta ya naya dar ku kusu ibo̱k e̱?”
MAT.15.3	aYeso fe̱ be ba ye, “Akye̱ sak yin ta won yin Itsi Adakunom nong i ta kuus yin igo̱o̱n yin e̱? 
MAT.15.4	Adakunom fe̱ ye, ‘Te yiik Ada wan be ango̱ wan, aya ne a kas ada wu ka ango̱ wu ayi, a tù ku fe̱r dim.’ 
MAT.15.5	Amma yin fe̱ yin ye, ke aner be ike̱ng iya a tanin tobok ada ka ango̱ wu ayi, amma a ra fe̱ ye, ‘Ike̱ng i ta se ye mi tà ka no̱o̱k yin iyong ne mi no̱o̱k Adakunom.’ 
MAT.15.6	Sang i se ye ma aner'e ra te yiik atek wu baꞌ. Yin won yin rife̱ Adakunom kamok igo̱o̱n yin. 
MAT.15.7	Yin ákardak áner, Ishaya fe̱ gye̱r nizen a tá nye kuzarap natoon yin ye,
MAT.15.8	“ ‘Ánerawe na tiyiik be nanu ba tsek,
MAT.15.8	amma aye̱ ba se gugo̱k be mi.
MAT.15.9	Ba ti ya iben nawarak tsek,
MAT.15.9	kamok ike̱ng ba ta bo̱so̱p ánerawe'me nong nye igo̱o̱n anerawe.’ ”
MAT.15.10	aYeso yis rigwo̱m ánerawe na tá fe̱ be ba ye, “Wesek yin ato ta fok yin. 
MAT.15.11	Sang ike̱ng i ta no̱ nanu ánerawe ne i ku sak a ta won dar a se zhe̱l baꞌ, ma ike̱ng i ta wuruk nanu wu.”
MAT.15.12	Iyong álimazhiri wu be̱ nufu á ta fe̱ ye, “Wan ren ye aner aFarisi aye̱ beseng be ike̱ng iya wan tá fe̱'ong aꞌa?”
MAT.15.13	A fe̱ be ba ye, “Koakye ike̱ng ife sang Ada mi afe a ta se naza ne a tuus baꞌ, a tà inga cei ma na atsip'e. 
MAT.15.14	Yin ku won yin ba, á nye ákpato̱o̱n á sen naka ko̱k ishe̱n. Ke akpato̱o̱n ko̱k afudang ishe̱n, cice̱r ba á ta kpas kaye̱e̱r ribong.”
MAT.15.15	Amma aBitrus fe̱ be wu ye, “Ni tak yir ike̱ng iya kumaas'e tá sor.”
MAT.15.16	Ayong aYeso fe̱ be ba ye, “Aser, yin rusek yin na awhi gip a? 
MAT.15.17	Yin ren yin ye ike̱ng ife i ta no̱ nanu ne i tseng kaye̱e̱r kafa nizham i ta ra se wuruk aꞌa? 
MAT.15.18	Amma ike̱re̱ i ta wuruk nanu anerawe nes kaye̱e̱r riye̱ wu, iyong ne i sak anerawe ta won dar a se zhe̱l. 
MAT.15.19	Kamok kaye̱e̱r riye̱ ne amaan kuto̱ro̱ng nes, ike̱re̱ kyo̱ndi kufe̱r akak, be rikuna, ne kunyiis kuro̱m kpe̱de̱ng, be itsang, ne abo̱o̱s, be kukas Adakunom. 
MAT.15.20	Ike̱re̱ iyong ne i sak anerawe ta won dar a se zhe̱l, kuya naya dar ku kusu ibo̱k ta kyem sak anerawe ta wor dar a se zhe̱l baꞌ.”
MAT.15.21	aYeso dorok azong a tá be niben aTaya be aSidon. 
MAT.15.22	Abining akak tuse azong a tá nye abafe aKana'me be̱ nufu be kanak ye, “Atekasa, Igon aDauda, ro̱ riye̱ mi, angas'i so̱ risam dide̱ng be amaan kabik.”
MAT.15.23	aYeso fe̱ ike̱ng ikak be wu baꞌ. Iyong álimazhiri wu be̱ nufu á tú ku nye izong ye, “Ku te niren, a tsang a ni kuus yir ne a ni daam yir be kanak.”
MAT.15.24	A fe̱ be ba ye, “A ti tom nufe itsamang Isarela iya i ta wei tsek.”
MAT.15.25	Abining ame be̱, a tá tigbok akuur nasho̱o̱n aYeso a tá fe̱ ye, “Atekasa, ni se̱ mo.”
MAT.15.26	aYeso fe̱ be wu ye, “I se gye̱r a ta sok naya inoon nong a ta no̱o̱k ágabu baꞌ.”
MAT.15.27	Abining'e fe̱ be wu ye, “I se anong gye̱r, Atekasa, amma ágabu 
MAT.15.28	Ayong aYeso fe̱ be wu ye, “Anyiningkasa, kuno̱o̱k katsak wan se gaan. Ike̱ng wan ta shim a tà ka nye'me.” Nizen iyong angas wu ame wor a te atser.
MAT.15.29	aYeso dorok a tá gor nukim kudung aGalili. A tá ngarak natoon kawhanang a tá se sonong azong. 
MAT.15.30	Ánerawe whe̱re̱ be̱s nufu. Á be̱s be ákun be ákpato̱o̱n ne ágbanu be áfe iro̱k whe̱re̱. Á be̱s'e nasho̱o̱n wu ne wu ku sak ba á ta te atser. 
MAT.15.31	Ánerawe te zhing nizen ba tá di ágbanu tá fe̱ kanu ne ákun be áfe a ta yising te atser ne ákpato̱o̱n di karo̱. Iyong á kerek riyerek Adakunom afe Isarela.
MAT.15.32	aYeso yis álimazhiri wu a tá fe̱ be ba ye, “Mi fok kuro̱ riye̱ ánerawe na kamok ba n te inom itaar be mi, á be ike̱ng kuya baꞌ. Mi shim tu ku te ba niren anong be izong baꞌ. Ke anong baꞌ á ta te gbe̱re̱k niren.”
MAT.15.33	Iyong álimazhiri wu fe̱ be wu ye, “Ake̱ ne yir ta se̱ yir naya aze katse na nong ta no̱o̱k yir rigwo̱m ánerawe kuri riyu e̱?”
MAT.15.34	aYeso tú rip ba ye, “Yin be yin ágbang abiredi ámang e̱?” Iyong á fe̱ ye, “Agbang abiredi kanataar be ízos cie̱k tsek.”
MAT.15.35	aYeso fe̱ be ánerawe'me ye á ra sosok kaben. 
MAT.15.36	Ne a sok ágbang abiredi kanataar ame be ízos'e a tin tonong riye̱ rikan wu be Adakunom, ne a te̱se̱ng a tá no̱o̱k álimazhiri wu nong á ta se nyesek ánerawe'me. 
MAT.15.37	Koangan ba ya ma á whas. Nizen á tá gang kuya'me álimazhiri wu tusung ribir'e. I tú ku tuk ma i shining iderse kanataar. 
MAT.15.38	Ánerawe áfe a tá ya nye átek izungu inaas ze̱e̱r be ányining be inoon. 
MAT.15.39	Nizen iya aYeso tá te ánerawe'me niren, a no̱ kaye̱e̱r kukpara ashi á tá be niben aMagadan.
MAT.16.1	Áner aFarisi ne áfe aSadusi be̱ nufe aYeso nong a tú ku bo̱mo̱ng ye, a ra nye ike̱ng ikak ife azhing iya i tana tonong ye wu ne naza.
MAT.16.2	aYeso fe̱ be ba ye, “Ke kawheshirim nye kaza seng ne yin fe̱ yin ye, kawheshirim, karo̱'me tà sas. 
MAT.16.3	Nadiding ne yin fe̱ yin ye, iza tà kpa katuur kamok yin ta di yin ane̱n ta tisik. Ke yin kyem i fe̱ yin itak natoon kuse kaza, amma yin kyem i fe̱ yin itak natoon ike̱re̱ i ta tseng kyo̱o̱rna baꞌ. 
MAT.16.4	Ámaan anerawe, áfe a ta won katsak áfe izam iyu shim a ta di itomong azhing, amma a ta ka nye ba'me baꞌ, ma ke ife aZhona.” Ayong aYeso dorok a tú ku won ba á ta tseng.
MAT.16.5	Nizen ba ta tar agbang kudung ame álimazhiri tiburum abiredi ba. 
MAT.16.6	Ayong aYeso fe̱ be ba ye, “Nye yin tatan be ayisti áner aFarisi ne áfe aSadusi.”
MAT.16.7	Ne á san ibo̱ro̱ng awan ba ye, “Ka kamok yir ta be yir abiredi baꞌ e̱?”
MAT.16.8	aYeso tá ren ike̱ng ba ta sen ninye ibo̱ro̱ng natoon'e, yong a fe̱ be ba ye, “Yin áfe kuno̱o̱k katsak yin ta gop baꞌ, akye̱ sak yin sen fe̱ yin natoon abiredi e̱? 
MAT.16.9	Yin ren yin aꞌa? Yin ru yiring yin ágbang abiredi atoon ánerawe izungu itoon tá ya aꞌa? A ku tusung ribir'e iderse imang e̱? 
MAT.16.10	Ka izen ife mi tá no̱o̱k áner izungu inaas agbang abiredi kanataar a tá ya, iderse imang ne yin ku tusung yin ribir e̱? 
MAT.16.11	Akye̱ sak yin ren yin ye, sang natoon abiredi ne mi sen nife̱ baꞌ e̱? Mi fe̱ ye, nye tatan be ayisti aner aFarisi ne áfe aSadusi.” 
MAT.16.12	Iyong álimazhiri'me ren ye sang aYeso ti fe̱ natoon ayisti a tin nye abiredi baꞌ. A ti fe̱ natoon kubo̱so̱p áner aFarisi ne kufe áner aSadusi.
MAT.16.13	Nizen aYeso tá no̱ niben aKaisariya aFilipi, yong a rip álimazhiri wu ye, “Ánerawe fe̱ ye, mi, Igon Anerawe, mi nye angan e̱?”
MAT.16.14	Iyong á fe̱ be wu ye, “Ákak fe̱ ye, aYohana aner abatisma; ákak fe̱ ye Iliya; ne ákak bun á fe̱ ye Irimiya; ka akak kaye̱e̱r aner kuzarap ayi.”
MAT.16.15	aYeso tú ku rip ba ye, “To̱, yin ne̱? Yin fe̱ yin ye mi nye angan e̱?”
MAT.16.16	Ayong aBitrus fe̱ be wu ye, “Wan ne i nye aKiristi, Igon Adakunom afe kuter.”
MAT.16.17	aYeso fe̱ be wu ye, “aSiman igon aZhona, wan nye aner riye̱ rikan kamok sang anerawe ne a ta tonong iyu baꞌ, ma ke Ada mi afe a ta se kaye̱e̱r kaza ne a ta ka tonong. 
MAT.16.18	Kamok anong, mi fe̱ be wan ye, wan ne i nye aBitrus natoon kuta na ne mi tin no̱k ikilisiya mi, iya sang agap riku tana kyem a canang baꞌ. 
MAT.16.19	Mi tà ka no̱o̱k akarak kanukutu rigwo̱m kaza. Ike̱ng iya ne wan ros nazatse i ta se nurosom kaye̱e̱r kaza. Ike̱ng iya ne wan bisik nazatse i ta se nubisik kaye̱e̱r kaza.” 
MAT.16.20	Ayong a kpam álimazhiri wu ye, sang á tu tak akak ye, wu ne a nye aKiristi'me baꞌ.
MAT.16.21	Kum be izen iyong, aYeso san kufe̱ be álimazhiri wu kanang ye ma wu tseng na aUshalima nong a ta se so̱ iriri risam dide̱ng nibo̱k asho̱n be ágbang atsi ne áner kubo̱so̱p itsi ma a tà ku fe̱r. Nama inom itaar a tà ku dorok be kutser.
MAT.16.22	Ayong aBitrus tú ku yis nukim a tá fe̱ be wu ye, “Adakunom ra roon'e, Atekasa, ike̱ng kuri iyu tà ka se̱ baꞌ.”
MAT.16.23	Amma aYeso kirik a tá fe̱ be wu ye, “Kam be mi, Ishetan, wan sor ike̱ng mi tanin turuk kutak. Wan to̱ natoon ike̱re̱ iya Adakunom ta shim baꞌ, ma ife rinerawe.”
MAT.16.24	Ayong aYeso fe̱ be álimazhiri wu ye, “Ke akak shim a tin kuus ma a rawu rice wu ne a sok kukon ku kutigak wu ne ni kuus. 
MAT.16.25	Koangan afe a ta shim a tà shesh kutser wu, a tin wei, aner aya a ti wei nutser wu kamok'i a ta se̱. 
MAT.16.26	Akye̱ kuri ike̱ng itek ne anerawe ta se̱ ke wu se̱ kazatse na kusum, amma a ti wei nutser wu e̱? Ka akye̱ ne anerawe tà no̱o̱k nong a tin shishing be kutser wu e̱? 
MAT.16.27	Kamok Igon Anerawe tà be̱ be kuyiik Ada wu ne kufe ámaleka nong a tà no̱o̱k koangan ishorong itomong wu. 
MAT.16.28	Won ta ka tak yin katsak'e, ákak kaye̱e̱r yin aze ta tsang á kus baꞌ, ma á di Igon Anerawe ta saase kyo̱ndi Agwo̱m kaye̱e̱r kuyiik wu.”
MAT.17.1	Nama inom igataar aYeso sok aBitrus, be aYakub, ne aYohana a tà nye aronyining aYakub, nong a tá tseng be ba natoon kawhanang kakak ka ta se garang dide̱ng. 
MAT.17.2	Iyong kanyisi wu shishing nasho̱o̱n ba. Kanyisi wu'me te kanang kyo̱ndi kunom ne ares wu kare̱p pes. 
MAT.17.3	Gbashak, ne aMusa be Iliya a tá nye áner kuzarap wor á ti wuruk ni ba ne á fe̱ kanu be aYeso ame.
MAT.17.4	Ayong aBitrus fe̱ be aYeso ye, “Atekasa, i se gye̱r yir ta se yir aze. Ke wan shim, mi tà nye abur ataar aze, kuzining tà nye kufuan ne kuzining nye kufe aMusa ne kuzining nye kufe Iliya.”
MAT.17.5	Kum ne a ru fe̱ kanu, kune̱n kukak ku ta se kanang be̱ ku tú kis ba ne kuto̱ kukak wuruk naza ye, “Ayu ne a nye Igon'i kaya mi ta shim. Mi fok kasas wu dide̱ng. Ku fok yin kuto.”
MAT.17.6	Nizen iya álimazhiri'me tá fa fok anong, iyong inyim tú ro̱ ba ma á kpas ba kaben. 
MAT.17.7	Ayong aYeso be̱ nong a tú ku dorok ba, a tá fe̱ ye, “Dorok yin, sang tú fok yin inyim baꞌ.” 
MAT.17.8	Nizen á tá sok ace ba naza ne a di aYeso tsek, ko á di akak baba baꞌ.
MAT.17.9	Nizen iya á tá sen tisik natoon kawhanang ame, aYeso tu ku kpam ba ye, “Sang yin tú tak yin akak ike̱ng iya yin tá di yin na baꞌ, ma ke a dorok Igon Anerawe nure̱k nizham.”
MAT.17.10	Álimazhiri'me tú ku rip ye, “Akye̱ sak áner kubo̱so̱p Itsi fe̱ ye, ma Iliya san kube̱ ni ime̱se̱ng e̱?”
MAT.17.11	aYeso fe̱ be ba ye, “Katsak'e, Iliya tà be̱ ni ime̱se̱ng'e nong a tà be̱ nye koakye gye̱r. 
MAT.17.12	Amma mi fe̱ be yin ye, Iliya m be̱, ba tú ku ren baꞌ, ma á tú ku nye ike̱ng iya ba tá shim. Anong ne Igon Anerawe tà so̱ risam nubo̱k ba gip.” 
MAT.17.13	Ayong álimazhiri ame ma ren ye, a sen ni fe̱ natoon aYohana aner abatisma.
MAT.17.14	Nizen iya ba tú ku bun nufe rigwo̱m ánerawe ame, aner akak be̱ nufe aYeso a tá tigbok akuur kaben nasho̱o̱n wu. 
MAT.17.15	A tá fe̱ ye, “Atekasa, ro̱ riye̱ igon'i, kuro̱k ricirim kudaam, a se risam dide̱ng. Nizen ikak a man ne a kpa nuro̱ng ka na ashi ayi. 
MAT.17.16	Mi tseng be wu nufe álimazhiri wan, amma ko ba kyem á tú ku sak a tá te atser baꞌ.”
MAT.17.17	Ayong aYeso fe̱ be wu ye, “Kaꞌ yin ánerawe izam na i tá shonong yin, yin be yin kuno̱o̱k katsak baꞌ. Ma ane̱ ne mi ta sor mak be yin e̱? Ma ane̱ ne mi ta naka mak tsesek be yin e̱? Be̱e̱n yin be acam'me aze.” 
MAT.17.18	Ayong aYeso zhe̱e̱r amaan kabik ame ne ka wuruk kaye̱e̱r igon ame. Ne igon ame wor ka te katser.
MAT.17.19	Ayong álimazhiri'me be̱ nufe aYeso kyo̱o̱n nong á tú ku rip ye, “Akye̱ sak yir kyem i tun yir amaan kabik'e baꞌ e̱?”
MAT.17.20	aYeso fe̱ be ba ye, “Kamok kuno̱o̱k katsak yin gop baꞌ. Won ta ka tak yin katsak'e, ke a fa fe̱ ye kuno̱o̱k katsak yin se hiir kyo̱ndi ica amusta ke yin kyem i fe̱ yin be kawhanang na ye, ‘Dorok aze ta be aza,’ ka tà dorok. Ike̱ng ikak tà ka gaar yin kunye baꞌ.” 
MAT.17.21	[Amma ike̱ng kuri iyu ta kyem i wuruk baꞌ ma be aduwa ne azumi.]
MAT.17.22	Nizen iya á tá se karo̱ kazining na aGalili, aYeso fe̱ be álimazhiri wu ye, “A tà no̱o̱k Igon Anerawe nubo̱k ánerawe. 
MAT.17.23	A tù ku fe̱r, katuk afe ataar a tù ku dorok be kutser.” Iyong álimazhiri wu nye riye̱ riwe dide̱ng.
MAT.17.24	Nizen iya aYeso be álimazhiri wu tá no̱ kaye̱e̱r aKapanum, áfe ku shashang itso̱m kamok karo̱ kuya Adakunom iben be̱ nufe aBitrus nong á tú ku rip ye, “Aner kubo̱so̱p yin karang yin itso̱m karo̱ kuya Adakunom iben a?”
MAT.17.25	aBitrus fe̱ be wu ye, “Ei, a karang.”
MAT.17.25	Nizen iya aBitrus tá no̱ kaye̱e̱r kasa'me, aYeso fe̱ be wu ni ime̱se̱ng'e ye, “aBitrus, wan di ane̱ e̱? Ágwo̱m kazatse shashang itso̱m iben angan e̱? Á shashang nufe inoon ba ka nufe ákak ze̱e̱r e̱?”
MAT.17.26	aBitrus fe̱ be wu ye, “Nufe ákak.”
MAT.17.26	Ayong aYeso fe̱ be wu ye, “Á wosong inoon ba. 
MAT.17.27	Gip be anong, nong fan ánerawe bu beseng aye̱ be yir, tseng nudung ta se te agunung wan. Sok izos ife ime̱se̱ng'e wan ta yiir nong ta ngamang kanu'me, wan tà se̱ ica itso̱m kaye̱e̱r'e. Sok tá su ku karang mo ba itso̱m inaan be ifuan.”
MAT.18.1	Nizen iyong, álimazhiri'me be̱ nufe aYeso nong á tú ku rip ye, “Angan nar yiik cice̱r kaye̱e̱r rigwo̱m kaza e̱?”
MAT.18.2	Ayong aYeso yis igon kakak kahiir'e nong a tú ku sak a tá nyeseng natite ba. 
MAT.18.3	Ne a fe̱ be ba ye, “Won ta ka tak yin katsak'e, sang ke yin shishing yin kuse yin nong i tà te yin kyo̱ndi inoon nazhizhe̱k'e baꞌ, yin tà no̱ yin kaye̱e̱r rigwo̱m kaza baꞌ. 
MAT.18.4	Koangan afe a ta sok rice wu kyo̱ndi igon na, wu ne a nar yiik kaye̱e̱r rigwo̱m kaza. 
MAT.18.5	Koangan afa a ta shan igon kahiir'e kyo̱ndi kayu na kaye̱e̱r riyerek mi, mi ne ti shan.
MAT.18.6	“Ke aner akak sak azining kaye̱e̱r azhizhe̱k'e na, aya a tá min no̱o̱k katsak natoon'i, ta nye rine̱n, i tu ku nar a tu ku roos agbang kuta ako̱ nong a tu ku barak kaye̱e̱r agbang kudung tsik.
MAT.18.7	“Awo̱ be kazatse kamok ike̱re̱ i ta sak ánerawe ta nye rine̱n. Ike̱re̱'me tà be̱s dim, amma awo̱ be aner aya a tana sak akak ta nye rine̱n. 
MAT.18.8	Ke kubo̱k wan ka kutak wan tà sak wan ta nye rine̱n ne i te̱n nong ta barak. I ta ka nar wan tà se̱ kutser kufe izen izen dar kubo̱k ka kutak be wan tana no̱ nuro̱ng kufe izen izen be ibo̱k ifa ka be atak afa ayi. 
MAT.18.9	Ke rinyisi wan tà sak wan tà nye rine̱n, ne i tun ta barak. I ta ka nar wan ta se̱ kutser izen izen be rinyisi rizining be a tana ka barak kaye̱e̱r kuro̱ng kufe izen izen be anyisi afa.
MAT.18.10	“Sak yin riye̱ sang yin tu zhe̱e̱sh yin azining kaye̱e̱r azhizhe̱k'e na baꞌ, kamok mi kun ka tak yin ye, ámaleka ba kaye̱e̱r kaza yiir iye̱re̱k kanyisi Ada mi a ta se kaye̱e̱r kaza. 
MAT.18.11	[Kamok Igon Anerawe be̱ nong a ta shesh ike̱ng iya i tá wei.]
MAT.18.12	“To̱, yin di yin ane̱ e̱? Ke aner akak be itsamang kuso̱k inyak ne izining wei. A ta won iso̱k katonbo̱k be katonbo̱k'e nong a ta tseng ni itse̱r izining i ta wei'e aꞌa? 
MAT.18.13	Won ta ka tak yin katsak'e, izen iya ne a se̱, a ta nye riye̱ rikan kamok izining'ong ne a nar iso̱k katonbo̱k be katonbo̱k'e i ta rusek. 
MAT.18.14	Anong ne Ada yin aya a ta se kaye̱e̱r kaza shim, azining kaye̱e̱r inoon nazhizhe̱k'e na ta wei baꞌ.
MAT.18.15	“Ke aronyining wan ta ka nye rine̱n, ne wan tseng nufu awan yin afa nong ta su ku tak rine̱n wu. Ke a fok rife̱ wan, i nye ye, wan tu bun be aronyining wan niren. 
MAT.18.16	Amma ke a ta fok baꞌ, ne wan tseng be aner azining ka afa ayi, nong a ta sor asheda áner afa ka ataar ayi. 
MAT.18.17	Ke a gaar ku ka fok ba ne wan tak áfikuus; ke a bun a gaar rife̱ áfikuus'e gbak ne a ku sok kyo̱ndi afurin, aya a ta gaar kushishing kuse wu.
MAT.18.18	“Won ta ka tak yin katsak'e, koakye ike̱ng ne yin roos yin aze nazatse i ta se nurosom kaye̱e̱r kaza. Koakye ike̱ng ne yin bisik yin nazatse i ta se nubisik kaye̱e̱r kaza.
MAT.18.19	“Mi bun i fe̱ be yin gbak ye, ke áner áfa kaye̱e̱r yin áya kuto̱ro̱ng ba ta se kuzining rip ike̱ng ikak, Ada mi afe a ta se kaye̱e̱r kaza ta ka nye ba'me. 
MAT.18.20	Kamok karo̱ afe áner afa ka ataar tu ku nyim kaye̱e̱r riyerek'i, mi se azong mak be ba.”
MAT.18.21	Ayong aBitrus be̱ nufe aYeso a tú ku rip ye, “Atekasa, kutak kumang ne mi ta nye aronyining mi igaas e̱? Kutak kanataar a?”
MAT.18.22	aYeso fe̱ be wu ye, “Won ta ka tak, kutak kanataar tsek baꞌ, amma iso̱k kanataar be kanataar. 
MAT.18.23	“Kamok anong a kyem a maas rigwo̱m kaza be agwo̱m akak a tá shim ásam wu tu ku karang ike̱ng ife wu tú ku kuus ba. 
MAT.18.24	Nizen iya a ta san kufa'me a tu be̱e̱n aner akak wu tú ku kuus itso̱m atalen izungu kuso̱k (10,000). 
MAT.18.25	Kamok asam'me ta kyem a karang kuta a tu ku kuus'e baꞌ, yong atekasa'me fe̱ ye, a ra re̱p asam'me be abining wu ne inoon wu be ike̱re̱ wu cice̱r nong a tin karang kuta'me.
MAT.18.26	“Ayong asam'me kpa nasho̱o̱n atekasa wu ame a tá fe̱ be wu ye, ‘Mi ta ka nye izong. Te kuta riye̱, mi ta ka karang cice̱r ike̱ng wan tin kuus.’ 
MAT.18.27	Atekasa wu'me fok kuro̱ riye̱ wu, yong a tú won kuta'me ne a ku won a ta tseng.
MAT.18.28	“Amma nizen asam ame tá wuruk a sen tseng iyong a nyim be afudang wu asam akak wu tú ku kuus kuta itso̱m aDinari kuso̱k inyak. A tu ku yiir kpa ne a fe̱ be wu ye, ‘Ni karang kuta itso̱m'i.’
MAT.18.29	“Asam afudang wu ame kpa kaben nong a tá fe̱ be wu ye, ‘Mi ta ka nye izong. Te kuta riye̱, mi ta ka karang.’
MAT.18.30	“Amma asam ame rawu tanka, yong a tseng be wu nitso̱m ma nizen a tu ku karang kuta wu ame. 
MAT.18.31	Nizen iya ásam ákak tá di anong, riye̱ ba beseng dide̱ng yong á se tak agwo̱m ba ike̱re̱'me cei.
MAT.18.32	“Ayong atekasa ame yis asam ame kaye̱e̱r'e a tá fe̱ be wu ye, ‘Wan amaan asam, mi tá ka won kuta mi tá ka kuus cei kamok wan tin nye izong. 
MAT.18.33	Aser, i se gye̱r wan ta ro̱ riye̱ afudang wan kyo̱ndi mi tá ro̱ riye̱ wan aꞌa?’ 
MAT.18.34	Riye̱ agwo̱m ba'me beseng dide̱ng yong a sak a tu ku te nitso̱m ma a karang kuta a tú ku kuus.
MAT.18.35	“Anong ne Ada mi a ta se kaye̱e̱r kaza ta nye be koangan afe a ta nye áfudang wu igaas be riye̱ rizining.”
MAT.19.1	Nizen aYeso tá fa gang ku fe̱ ike̱re̱ na, a dorok ni iben aGalili nong a tá be ni iben aYahuda i ta se nunyi Isho̱ng aUrdun. 
MAT.19.2	Ánerawe whe̱re̱ tú ku kuus, ne a sak áfe iro̱k tá te atser.
MAT.19.3	Áner aFarisi ákak be̱ nufu nong á tú ku bo̱mo̱ng be kurip ye, “Ise gye̱r ánerawe ta kam be abining wu ke a tú ku nye ike̱ng ikak a?”
MAT.19.4	aYeso fe̱ be ba ye, “Aser, yin kun fa yin ye, aner a ta nye kazatse, a nye ‘Aner amitek be aner abining ni ime̱se̱ng'e’ aꞌa? 
MAT.19.5	‘Kamok anong anerawe ta won ada be ango̱ wu nong a te azining be abining wu. Ne áner afa'me te kuro̱m kuzining.’ 
MAT.19.6	Ba ba se áner afa baba baꞌ, amma á te aner azining. Kamok anong, ike̱ng iya Adakunom tá gung sang aner akak ta kam baꞌ.”
MAT.19.7	Iyong á tu ku rip ye, “To̱, akye̱ sak aMusa ti shim yir ra nye yir'e, aner a ta kam be abining wu ta no̱o̱k abining'e kufumung kukam kuwe̱ne̱ng'e ne a ku te niren e̱?”
MAT.19.8	aYeso fe̱ be ba ye, “aMusa shim yin tá kam yin kuwe̱ne̱ng kamok kushonong yin. Amma i se anong kum ni ime̱se̱ng'e baꞌ. 
MAT.19.9	Won ta ka tak yin, koangan ne a kam be abining wu, sang ke ye kamok a nye rine̱n rikuna baꞌ, ke a sok abining akak a nye rine̱n kunye rikuna.”
MAT.19.10	Iyong álimazhiri'me fe̱ be wu ye, “Ke i se anong, ko i nar aner tu sor dar kuwe̱ne̱ng ingya.”
MAT.19.11	aYeso fe̱ be ba ye, “Sang koangan ne a ta shim kubo̱so̱p na baꞌ, ma aner aya Adakunom tu ku shim ba'me. 
MAT.19.12	Ákak ren ányining baꞌ, kamok á tu tes ba anong, ákak, ánerawe ne á tu ku sak ba á ta te anong. Ákak gaar kunye kuwe̱ne̱ng kamok rigwo̱m kaza. Aner a tana shan kubo̱so̱p na a ra shan.”
MAT.19.13	Ne a be̱s be inoon nazhizhe̱k'e nufe aYeso nong a tin saas ibo̱k niba ne a kunye ba aduwa. Amma álimazhiri wu zhe̱e̱r áya a tá be̱s be inoon'e.
MAT.19.14	aYeso fe̱ ye, “Won yin inoon nazhizhe̱k'e tu be̱s nunaan; sang yin tú ku roon yin ba'me baꞌ, kamok rigwo̱m kaza nye rife̱ iri ba.” 
MAT.19.15	Nama a tin saas ibo̱k niba, a dorok azong a ta tseng.
MAT.19.16	Ayong aner akak be̱ nufe aYeso nong a tá fe̱ be wu ye, “Aner kubo̱so̱p, akye̱ kuri ike̱ng itek ne mi ta nye nong ta ra se̱ kutser kufe izen izen e̱?”
MAT.19.17	Ne aYeso fe̱ be wu ye, “Akye̱ sak wan ti rip natoon ike̱ng i ta nye itek e̱? Aner azining ne a nye aner atek tsek. Ke wan shim ta se̱ kutser kufe izen izen ne wan kuus Itsi Adakunom.”
MAT.19.18	Ayong aner ame rip aYeso ye, “Itsi inyaka e̱?”
MAT.19.18	aYeso fe̱ be wu ye, “Sang wan tu fe̱r akak baꞌ, sang wan tu nye rikuna baꞌ, sang wan tu nye itsang baꞌ, sang wan tu kuus kama akak natoon abo̱o̱s baꞌ, 
MAT.19.19	no̱o̱k ada wan be ango̱ wan kuyiik, ne i shim afegbak wan kyo̱ndi rice wan.”
MAT.19.20	Ayong acam ame fe̱ ye, “Mi n kuus ike̱re̱'ong cice̱r, akye̱ ne i rusek gbak e̱?”
MAT.19.21	aYeso fe̱ be wu ye, “Ke wan shim tá raar ni ike̱ng ikak baꞌ, to̱, tseng ta se re̱e̱s ike̱re̱ wan nong tà no̱o̱k áfe rizor itso̱m'me, wan tà se̱ ishorong kaye̱e̱r kaza. Ne i be̱ tin kuus.”
MAT.19.22	Nizen acam ame tá fok anong, a tú bun be riye̱ riwe, kamok wu tá nye arum'me.
MAT.19.23	Ayong iya aYeso fe̱ be álimazhiri wu ye, “Won ta ka tak yin katsak'e, i ta ro̱ arum tana no̱ kaye̱e̱r rigwo̱m kaza. 
MAT.19.24	Mi bun i fe̱ be yin gbak ye, i ta se we̱e̱r we̱e̱r arakumi tana gor ni izobok kufe̱r be arum tana no̱ kaye̱e̱r rigwo̱m kaza.”
MAT.19.25	Álimazhiri ame tá fa fok anong, á tu te ba zhing dide̱ng, iyong á fe̱ ye, “To̱, ke anong, iyong angan ne a ta se̱ kashesh e̱?”
MAT.19.26	Amma aYeso tú ku ye̱re̱k ba a tá fe̱ ye, “Be anerawe, i ta kyem i se anong baꞌ, amma be Adakunom, koakye kyem i nye.”
MAT.19.27	Ayong aBitrus fe̱ be wu ye, “Di, yir n won yir koakye nong i tá ka kuus yir, to̱, iyong yir tà se̱ yir akye̱?”
MAT.19.28	aYeso fe̱ be ba ye, “Won ta ka tak yin katsak'e, izen saase ife Igon Anerawe tana sonong ni itsik rigwo̱m wu ife kuyiik, yin áfe i tin kuus yin, yin tà sosok yin mak be mi natoon ítsik rigwo̱m kuso̱k be afa. Yin tà to̱ yin, ízo̱ro̱k Isarela kuso̱k be afa amok. 
MAT.19.29	Koangan afe a tá won nasa wu ka áronyining wu ka ángasnyining ka atek wu ka ango̱ wu ka inoon wu ka ako̱ wu kamok riyerek'i, a ta se̱ ike̱ng iya i ta nar anong kuso̱k inyak ne a bun a se̱ kutser kufe izen izen. 
MAT.19.30	Amma whe̱re̱ áfe a ta nye áfe ime̱se̱ng'e tà te áfe igang'e, ne áfe a ta nye áfe igang'e tà te áfe ime̱se̱ng'e.
MAT.20.1	“Rigwo̱m kaza se kyo̱ndi atekasa akak a tá wuruk nadiding bop, nong a tá se sok ánerawe nong á tá su ku nye itomong riko̱. 
MAT.20.2	Á tin sak ye, wu ta karang koangan ba itso̱m kuwoso alebura ne a ku tomong ba riko̱ anap wu.
MAT.20.3	“Nabas itso̱m katonbo̱k a wuruk, ne a di se̱ áner ákak á tan sosok kpe̱de̱ng dar ike̱ng kunye nanu karo̱ rizhik. 
MAT.20.4	Ayong a fe̱ be ba ye, ‘Yin gip tseng yin riko̱ mi nong tá sen nye yin itomong, mi tà ka karang yin gye̱r.’ Iyong á tseng ba. 
MAT.20.5	A tá bun a wuruk nunom nabas itso̱m itaar gbak, a bun a sok áfe itomong akak gbak. 
MAT.20.6	Nabas itso̱m itoon, a bun a wuruk ne a di áner ákak tan nyeseng kpe̱de̱ng dar ike̱ng kunye, iyong a fe̱ be ba ye, ‘Akye̱ sak yin woso yin dar ike̱ng kunye e̱?’
MAT.20.7	“Á fe̱ ye, ‘Kamok sang akak ti no̱o̱k yir itomong baꞌ.’
MAT.20.7	“Ayong a fe̱ be ba ye, ‘Yin gip, tseng yin riko̱ mi.’
MAT.20.8	“Kawheshirim tá fa nye ne atek riko̱'me fe̱ be aner a tin sak riye̱ riko̱'me ye, ‘Yis áfe a tin nye itomong nong i tú ku karang ba ishorong ba, san kukarang áfe a tá be̱ nama ne i ma karang áfe a tá be̱ ni ime̱se̱ng'e.’
MAT.20.9	“Áfe a tá be̱ nabas itso̱m itoon, koangan ba shan itso̱m kuwoso. 
MAT.20.10	Iyong áfe a tá be̱ ni ime̱se̱ng sor ye a tú ku no̱o̱k ba ike̱ng i ta nar anong. Amma koangan ba se̱ itso̱m kuwoso gip. 
MAT.20.11	Nizen á tá shan itso̱m'e, á fe̱ nyinye̱m be atek riko̱'me ye, 
MAT.20.12	‘Áya á tu ku sok ba nigang'e nye itomong nizen cie̱k tsek, amma wan tú ku karang ba tite̱re̱ be yir áya i tá nye yir itomong kuwoso ne kunom ni ya yir.’
MAT.20.13	“Atek riko̱'me fe̱ be azining kaye̱e̱r ba ye, ‘Di, are̱, mi tá mo̱o̱r baꞌ. Wan fe̱ ye wan tin nye itomong nuwoso aꞌa? 
MAT.20.14	Shan itso̱m wan ta tseng. Ke mi shim riye̱ mi, mi ta karang aner mi tú ku sok nigang'e itso̱m tite̱re̱ be ike̱ng mi tá ka karang, iyong nye riye̱. 
MAT.20.15	Aser, mi ta kyem i nye be itso̱m mi kyo̱ndi mi ta shim aꞌa? Ka wan be rishishim kamok mi ta se washak e̱?’
MAT.20.16	“Be anong,” aYeso fe̱ ye, “Áfe igang'e tà te áfe ime̱se̱ng'e ne áfe ime̱se̱ng'e tà te áfe igang'e.”
MAT.20.17	Nizen iya aYeso tá sen tseng na aUshalima. A yis álimazhiri wu kuso̱k be afa'me nukim a tá fe̱ be ba ye, 
MAT.20.18	“Yir sen ngarak yir i be yir na aUshalima naro̱ a tana sok Igon Anerawe a ta re̱p ágbang atsi ne áner kubo̱so̱p itsi ne á ku to̱ amok riku. 
MAT.20.19	Ne á ku sok á ta no̱o̱k áner aya sang á ta nye áner aYahuda baꞌ, nong á ta nye be wu kye̱re̱, ne á ku whereng ne á ku tigak. Katuk afe ataar a tà dorok be kutser.”
MAT.20.20	Ayong ango̱ inoon aZabedi be̱ nufe aYeso ame be inoon wu ne a tigbok akuur kaben a tú ku rip ike̱ng ikak.
MAT.20.21	aYeso tú ku rip ye, “Akye̱ ne wan tse̱r e̱?”
MAT.20.21	Ne a fe̱ ye, “Mi shim inoon'i na, nafa na ta sor nubo̱k riya wan, azining nubo̱k riya ne akak nubo̱k rimen kaye̱e̱r rigwo̱m wan.”
MAT.20.22	Amma aYeso fe̱ be ba ye, “Yin ren yin ike̱ng yin ta tse̱r yin baꞌ. Yin ta kyem i so̱ yin na ako̱p mi tanin so̱ a?”
MAT.20.22	Ba tú ku shim'e ye, “Yir ta kyem yir.”
MAT.20.23	Ayong aYeso fe̱ be ba ye, “Yin ta so̱ yin gye̱r, amma kusor nubo̱k riya ka nubo̱k rimen, i nye karo̱ mi tana no̱o̱k akak baꞌ. Ada mi ne a nye karo̱ kayong kamok áya wu tá tsang a kasa.”
MAT.20.24	Nizen iya ribir álimazhiri kuso̱k'e tá fok itak'e, aye̱ ba beseng be áner afa'me. 
MAT.20.25	aYeso tu yis ba naro̱ kazining a tá fe̱ be ba ye, “Yin ren yin ye, áko̱k kasho̱o̱n áner aya sang a ta nye áner aYahuda baꞌ tin nye rigwo̱m natoon ánerawe ba, ne agbang áko̱k kasho̱o̱n ba min nye rigwo̱m natoon ribir ako̱k kasho̱o̱n'e. 
MAT.20.26	I se anong be yin baꞌ. Aya a ta shim a ta te agbang'e kaye̱e̱r yin ma a te asam yin cice̱r ingya. 
MAT.20.27	Aner aya a ta shim a ta te afe ime̱se̱ng'e, i nye ye ma a te asam yin dim. 
MAT.20.28	Anong ne Igon Anerawe be̱ nong a tu ku nye itomong baꞌ, amma nong a ta nye anerawe'me, ne a no̱o̱k kutser wu kamok kashesh ánerawe whe̱re̱.”
MAT.20.29	Nizen aYeso be álimazhiri wu ta sen won kuwo̱p aZheriko, ánerawe whe̱re̱ tú ku kuus. 
MAT.20.30	Ákpato̱o̱n afa tu se nusosok nanu iren. Nizen á tá fok ye, aYeso ne a sen gor, yong á ta kuto̱ naza ye, “Igon aDauda, ro̱ riye̱ yir.”
MAT.20.31	Rigwo̱m anerawe'me tú zhe̱e̱r ba ye á ra tigbik, amma ákpato̱o̱n ame bun á ti barang kuta kuto̱ naza ye, “Igon aDauda, ro̱ riye̱ yir.”
MAT.20.32	Ayong aYeso nyeseng a tú ku yis ba ne a ku rip ba ye, “Akye̱ ne yin shim yin mi tá ka nye yin'e e̱?”
MAT.20.33	Ne á fe̱ be wu ye, “Atekasa, yir shim ta di yir karo̱.”
MAT.20.34	aYeso fok kuro̱ riye̱ ba, yong a ra anyisi ba. Nizen izining, anyisi ba wor á karak á di karo̱ ne á kuus aYeso'me.
MAT.21.1	Nizen iya aYeso be álimazhiri wu tá tseng kaye̱e̱r kuwo̱p aBatafazhi naro̱ a tá yis ye, kawhanang Nafar bubarak be aUshalima. aYeso tom álimazhiri wu afa ye, 
MAT.21.2	“Tseng yin nabuwo̱p kya kasho̱o̱n yin, yin tà di yin azhaki nurosom be igon wu azong. Bisik yin nong ta be̱ tin no̱o̱k yin. 
MAT.21.3	Ke akak fe̱ ike̱ng ikak be yin, ne yin fe̱ yin be wu ye, ‘Atekasa ne a tse̱r.’ A tà ka no̱o̱k yin zizirik.”
MAT.21.4	Iyu se anong, nong a ta shining ike̱ng aner kuzarap tá fe̱ ye,
MAT.21.5	“Tak yin ángas aUshalima ye,
MAT.21.5	‘Di, yin agwo̱m yin saase nufe yin.
MAT.21.5	A se whiwhe̱,
MAT.21.5	an ngarak natoon igon azhaki.’ ”
MAT.21.6	Iyong álimazhiri'me tseng á tá se nye kyo̱ndi aYeso tá tsang a fe̱ be ba. 
MAT.21.7	A be̱e̱n azhaki'me be igon'e ne á ni saas ares ba natoon'e nong aYeso tin sonong. 
MAT.21.8	Ánerawe whe̱re̱ tarak ares ba niren ne ákak bo̱s áfumung á ta saas niren'e.
MAT.21.9	Rigwo̱m ánerawe á ta se nasho̱o̱n aYeso'me áfe a tu ku kuus nama tang kuto̱ naza ye,
MAT.21.9	“Nakerek nye nafe Igon aDauda!
MAT.21.9	Aner riye̱ rikan ne a nye afe a ta be̱ kaye̱e̱r riyerek Agwo̱m Ágwo̱m!
MAT.21.9	Nakerek nye nafe aya a ta se naza!”
MAT.21.10	Nizen aYeso tá no̱ kaye̱e̱r aUshalima'me ánerawe wor á te titak ne á risim ye, “Angan na e̱?” 
MAT.21.11	Iyong áfe a ta sen kuus aYeso'me fe̱ ye, “Ayu ne a nye aYeso aner kuzarap Adakunom a ta ne na aNazaret niben aGalili.”
MAT.21.12	Ayong aYeso no̱ kaye̱e̱r kubang agbang kutu kuya Adakunom iben nong a tá ro áfe á tá sen re̱e̱s ike̱re̱ ne áfe kushashang cice̱r. A gaas ike̱re̱ áfe kushishing itso̱m ne ítsik afe kure̱e̱s ábo̱p. 
MAT.21.13	Ne a fe̱ be ba ye, “I se ni izibir ye, ‘A tà yis kasa mi ye, kasa aduwa,’ amma yin n sok yin i ta min nye yin kutas ágbang ákpatang.”
MAT.21.14	Ákpato̱o̱n be ákun be̱s nufu kaye̱e̱r kubang agbang kutu kuya Adakunom iben'e ne wu ku sak ba á ta te atser. 
MAT.21.15	Amma nizen ágbang atsi ne áner kubo̱so̱p Itsi ta di itomong azhing wu tá nye, ma inoon tang ito̱ naza kaye̱e̱r kubang agbang kutu kuya Adakunom iben ame ye, “Nakerek nye nafe Igon aDauda,” Ayong aye̱ ba beseng.
MAT.21.16	Ne á rip aYeso ye, “Wan fok ike̱ng inoon na ta sen fe̱'me aꞌa?”
MAT.21.16	aYeso fe̱ be ba ye, “Ei, aser, yin kun fa yin kaye̱e̱r rife̱ Adakunom ye;
MAT.21.16	“ ‘Wan ne i sak acam
MAT.21.16	be inoon nakashak'e tá ka kerek aꞌa’?”
MAT.21.17	Ne aYeso ku won ba nong a tá be nuwo̱p aBetani a ta se ko̱so̱ azong.
MAT.21.18	Naya katson'e, bop nadiding nizen iya aYeso ta se ni iren a sen kubun nuwo̱p'e, a fok izong. 
MAT.21.19	Ayong a di ritin atafo nukim iren, ne a tseng ritin'e ko a ra se̱ agbang'e baꞌ, ma awan áfumung tsek. Ayong a fe̱ be ritin atafo'me ye, “Sang wan ta ba tes agbang nigaan'e baꞌ.” Nizen izining ritin atafo'me wor ri koor.
MAT.21.20	Nizen iya álimazhiri wu tá di anong á te zhing yong á rip ye, “Akye̱ sak ritin atafo na wor ri koor nizen izining e̱?”
MAT.21.21	aYeso fe̱ be ba ye, “Katsak'e ne mi ta ka tak yin, yin gip ke yin no̱o̱k yin katsak sang ke riye̱ yin se gak baꞌ, yin ta kyem i nye yin ike̱ng iya i ta nar iya mi tá nye be ritin atafo na, yin ta kyem fe̱ yin be rifan na ye, ‘Dorok ta se kpa kaye̱e̱r agbang kudung,’ ku tà nye anong. 
MAT.21.22	Ke yin no̱o̱k yin katsak, koakye ne yin ta rip yin kaye̱e̱r aduwa a tà ka no̱o̱k yin.”
MAT.21.23	aYeso tá no̱ kaye̱e̱r kubang agbang kutu kuya Adakunom iben ame, nizen iya a ta sen ibo̱so̱p ánerawe'me ágbang atsi ne ásho̱n aner aYahuda be̱ nufu á tu ku rip ye, “Be akye̱ kuri kukyem ne wan ti nye ike̱re̱ na e̱? Angan ta no̱o̱k iren kunye ike̱re̱ na e̱?”
MAT.21.24	Ayong aYeso fe̱ be ba ye, “Mi ta ka nye yin kurip kuzining tsek. Ke yin ti shim yin ne mi ta ma ka tak yin kuri kukyem mi tin nye itomong na. 
MAT.21.25	aYohana se̱ iren kunye abatisma wu ake̱ e̱? A se̱ naza ka nufe anerawe e̱?”
MAT.21.25	Iyong á san ibo̱ro̱ng awan ba ne á fe̱ ye, “Ke yir fe̱ yir ye, ‘I ne naza,’ a tin rip yir ye, ‘To̱, akye̱ sak yir ti no̱o̱k yir katsak ni wu baꞌ e̱?’ 
MAT.21.26	Ke yir fe̱ yir ye, ‘A ne̱ nufe anerawe,’ yir tá fok yir inyim ike̱ng ánerawe tanin nye yir'e kamok ánerawe cice̱r sok ye, aYohana nye aner kuzarap Adakunom.”
MAT.21.27	Ne ba fe̱ be aYeso ye, “Yir ren yir baꞌ.” Iyong wu ma fe̱ be ba ye, “To̱, mi ta ka tak yin be akye̱ kuri kukyem ne mi ti nye ike̱re̱ na baꞌ.”
MAT.21.28	“Kyo̱o̱rna iyong yin di yin ane̱ e̱? Aner akak tuse a ta be inoon atek'e nafa. A tseng nufe kafe ime̱se̱ng'e a tá fe̱ be wu ye, ‘Igon'i, tseng ta sen inye itomong riko̱ anap katuur.’
MAT.21.29	“Ne igon'e fe̱ ye, ‘Mi tà tseng baꞌ,’ amma nama a shishing riye̱ wu a tá tseng.
MAT.21.30	“Ayong atek ame tseng nufe igon kafe afa'me a tá fe̱ ike̱ng wu tá tseng a fe̱ be igon kafe ime̱se̱ng'e. Igon'e fe̱ ye, ‘Mi tà tseng, ada,’ amma a ra tseng baꞌ.
MAT.21.31	“To̱, kaye̱e̱r ba afa'ong angan ne a nye ike̱ng ada ba tá shim e̱?”
MAT.21.31	Iyong á fe̱ ye, “Kafe ime̱se̱ng'e.”
MAT.21.31	aYeso fe̱ be ba ye, “Katsak'e ne mi ta ka tak yin, áfe kushashang itso̱m iben ne ínyak agwo̱m ta ka tsang yin kaye̱e̱r rigwo̱m Adakunom. 
MAT.21.32	Kamok aYohana be̱ nong a tá ka tonong yin iren katsak, yin ti no̱o̱k yin katsak ni wu baꞌ. Amma áner áfe kushashang itso̱m iben ne ínyak ágwo̱m á ti no̱o̱k katsak. Yin tá di yin ike̱re̱'ong ka yin shishing yin kuse yin nong i tin no̱o̱k yin katsak baꞌ.”
MAT.21.33	aYeso fe̱ be ba gbak ye, “Fok yin kumaas kukak: Aner ikap akak tuse a ta tuus íca kakon anap; a tá gorok riko̱'me ne a ta ribong a tanin fi ashi anap'e, a nye karo̱ garang nong aner kutor riko̱'me tin sor. Ne a no̱o̱k aner akak riko̱'me nong á tu ku ras mo ike̱ng ikak ne a be nutseng nuwo̱p kukak. 
MAT.21.34	Nizen iya ishamang tá nye, a tom ásam ákak ye á ra ku shan kanu kafu nufe áner ame.
MAT.21.35	“Áfe itomong riko̱'me yiir ásam wu ame nong á tá tsor azining ne á fe̱r akak, á tá barak afe ataar'e be ata. 
MAT.21.36	Ayong a bun a tom ásam ákak gbak, áya a ta nar áfe ime̱se̱ng nufu ba, ne áfe itomong'e bun á nye be ayong kyo̱ndi á tá nye be áfe ime̱se̱ng ame. 
MAT.21.37	Ni igang'e makong, a tom igon wu nufu ba ne a to̱ riye̱ wu ye, ‘Á ta te yiik igon'i.’
MAT.21.38	“Amma áfe a tá ko̱bo̱k riko̱ ame tá fa di igon'e, á nye ibo̱ro̱ng ye, ‘Ayu ne a nye aya kutse wu, i ku fe̱r yir nong ta ya yir kutse'me.’ 
MAT.21.39	Iyong á tú yiir á tá fe̱r ne á barak nama riko̱'me.
MAT.21.40	“Kamok anong, izen iya ne atek riko̱'me be̱, a ta nye ane̱ be áfe a ta ko̱bo̱k riko̱'me e̱?”
MAT.21.41	Ne ba fe̱ be aYeso ye, “A tà fe̱s ámaan aner'ong ne a no̱o̱k ákak itomong'e, áya a tana ku no̱o̱k kanu kafu nizen ishamang.”
MAT.21.42	aYeso fe̱ be ba ye, “Aser, yin fa yin kaye̱e̱r rife̱ Adakunom aꞌa?
MAT.21.42	“ ‘Kuta kuya áfe rino̱k tá raba
MAT.21.42	kuyong ne ku te itsik ribor'e.
MAT.21.42	Adakunom ne a nye anong.
MAT.21.42	Iyu nye ike̱ng azhing nufe yir.’
MAT.21.43	“Kamok anong, won ta ka tak yin, a tin shan rigwo̱m Adakunom nufe yin nong a tà no̱o̱k áya a tana nye kunye kutek. 
MAT.21.44	Aner aya ne a tikpa natoon kuta na, a tà te ikpis'e, aya ne kuta'me tikpa ni wu ku tù ku me̱re̱sh.”
MAT.21.45	Nizen ágbang átsi ne áner aFarisi tá fok kumaas'e, yong á ren ye aYeso ti fe̱ niba. 
MAT.21.46	Iyong á tse̱r iren nong á tu ku yiir, amma á tá fok inyim ánerawe kamok ánerawe'me shim ye aYeso nye aner kuzarap.
MAT.22.1	aYeso bun a tú tak ba rife̱ rikak kaye̱e̱r kumaas gbak ye, 
MAT.22.2	“A ta kyem a maas rigwo̱m kaza be agwo̱m akak a tá nye igon wu kanye̱k riye̱ rikan kuwe̱ne̱ng. 
MAT.22.3	A tom ásam wu ákak ye, á ra se yis áya a tu ku tak ba riye̱ rikan'e ye, á ra be̱ amma áner'e raba ku be̱.
MAT.22.4	“Iyong á bun á tom ásam ákak gbak ye, á ra se yis áya wu tu ku tak ba riye̱ rikan'e ye, wu nye naya, an tsek inyak be izha, koakye n te, á ra be̱ riye̱ rikan kuwe̱ne̱ng'e.
MAT.22.5	“Amma ko á ti tar kuto baꞌ. Á tseng ako̱o̱n ba, akak be riko̱ wu ne akak be naro̱ rizhik wu. 
MAT.22.6	Ribir'e yising ásam'me nong á tu ku no̱o̱k ba risam ne á ku fe̱s ba. 
MAT.22.7	Riye̱ agwo̱m'me beseng dide̱ng. Ayong a tom ásozha wu nong á ta se fe̱s áner á ta fe̱s ásam wu ame ne á shosh kuwo̱p'e.
MAT.22.8	“Ne a fe̱ be ásam wu ye, ‘An gang kunye kanye̱k riye̱ rikan kuwe̱ne̱ng'e, amma áner mi tú ku yis'e kyem a be̱s baꞌ. 
MAT.22.9	Kamok anong, tseng yin ni nanu íren ta se yis yin koangan afe yin tu ku se̱ yin ye, a ra be̱.’ 
MAT.22.10	Iyong ásam ame tseng ni nanu íren ame á ta se tusung áner ba ta se̱ cice̱r, áya a ta be kuse kutek be ámaan'e ma kutu kunye riye̱ rikan'e shining be átsen.
MAT.22.11	“Nizen iya agwo̱m ame tá fa no̱ nong a ta di átsen'e, a di aner akak aya a tá se dar ares kunye riye̱ rikan'e. 
MAT.22.12	Ayong a fe̱ be aner'e ye, ‘Are̱, wan nye ane̱ i ta no̱ aze dar ares kunye riye̱ rikan kuwe̱ne̱ng'e e̱?’ Aner ame dun ike̱ng kufe̱.
MAT.22.13	“Ayong agwo̱m'me fe̱ be ásam wu'me ye, ‘Rosom yin ibo̱k'e be atak'e nong tu ku barak yin nufang na awhi. Azong ne a tà tos ne a ya anyi.’
MAT.22.14	“Kamok ánerawe whe̱re̱ ne a yis amma cie̱k ne a kasa.”
MAT.22.15	A sen sor ne áner aFarisi se nye ibo̱ro̱ng nong á ta di ka aYeso tá taam kaye̱e̱r rife̱ wu. 
MAT.22.16	Iyong á tom álimazhiri ba ákak ne áner aHiridus ákak nong á tá fe̱ be ye, “Aner kubo̱so̱p, yir ren yir ye, wan nye aner katsak, wan bo̱so̱p ánerawe katsak natoon Adakunom, ánerawe se kuri kuzining nufuan sang wan kasa ka angan nye angan'e baꞌ. 
MAT.22.17	Ko ni tak yir, wan di ise gye̱r nong yir ta karang yir aKaisar itso̱m iben a?”
MAT.22.18	Amma aYeso tá ren amaan kuto̱ro̱ng ba iyong a fe̱ be ba ye, “Yin ákardak áner, akye̱ sak yin shim tin bo̱mo̱ng yin e̱? 
MAT.22.19	Ni tonong yin ica itso̱m a tin karang itso̱m iben'e.” Iyong á tú ku be̱e̱n ica itso̱m a tá yis ye aDinari. 
MAT.22.20	Ne a ku rip ba ye, “Nawu be riyerek angan na e̱?”
MAT.22.21	Á tú ku shim'e ye, “Nafe aKaisar.”
MAT.22.21	Ayong aYeso fe̱ be ba ye, “To̱, no̱o̱k yin aKaisar ike̱ng iya i ta nye ife aKaisar ne i no̱o̱k yin Adakunom ike̱ng iya i ta nye ife Adakunom.”
MAT.22.22	Nizen ba tá fa fok anong, á te zhing, ne á won aYeso á ta tseng.
MAT.22.23	Katuk kayong, áner aSadusi be̱ nufe aYeso. Ba ne á fe̱ ye, sang kudorok ikom kuse baꞌ. Á rip aYeso ye, 
MAT.22.24	“Aner kubo̱so̱p, aMusa fe̱ ye, ‘Ke anerawe ku a won akumung, aronyining ta kyem a sok akumung'e nong a tu ku tes mo inoon.’ 
MAT.22.25	To̱, áner ákak kuse kaye̱e̱r yir ba kanataar áner be aronyining. Afe ime̱se̱ng nye kuwe̱ne̱ng, a ku dar kutes a won aronyining akumung'e. 
MAT.22.26	Anong ne i bun ise be afe afa, be afe ataar ma i be̱ natoon afe kanataar'e. 
MAT.22.27	Ni igang'e cice̱r ne akumung'e ku. 
MAT.22.28	To̱, katuk kudorok ikom, akumung'e tà nye afe angan kaye̱e̱r áner kanataar'ong e̱? Kamok cice̱r ba'ong á tsang á nye kuwe̱ne̱ng wu.”
MAT.22.29	aYeso fe̱ be ba ye, “Kuto̱ro̱ng yin se gye̱r baꞌ, kamok yin ren yin rife̱ Adakunom ka kukyem wu baꞌ. 
MAT.22.30	Katuk kudorok ikom, ánerawe tà nye iwe̱ne̱ng, ka á ta sok nyesek angas ba nong á tà nye iwe̱ne̱ng baꞌ, amma a tá se kyo̱ndi ámaleka ta se naza. 
MAT.22.31	Natoon kudorok ikom, yin i kun fa yin ike̱ng iya Adakunom tá fe̱ be yin kaye̱e̱r izibir ye, 
MAT.22.32	‘Mi ne i nye Adakunom Ibrahim be Ishaku ne aYakub’ aꞌa? A nye Adakunom atser sang áfe ikom baꞌ.”
MAT.22.33	Anerawe tá fa fok anong, iyong a te azhing be kuri kubo̱so̱p wu.
MAT.22.34	Nizen iya áner aFarisi tá di áner aSadusi ame ba be ike̱ng kufe̱ baꞌ, iyong a naka tusung karo̱ kazining. 
MAT.22.35	Akak kaye̱e̱r ba a tá ren Itsi dide̱ng a shim a tá bo̱mo̱ng aYeso, iyong a tú ku rip ye,
MAT.22.36	“Aner kubo̱so̱p, Itsi inyaka ne i nar'e be kuyiik'e e̱?” 
MAT.22.37	aYeso fe̱ be wu ye, “ ‘Shim Agwo̱m Ágwo̱m wan Adakunom wan be riye̱ wan cei, ne kutser wan cei, be kuto̱ro̱ng wan cei.’ 
MAT.22.38	Iyong ne i nye Itsi ife ime̱se̱ng'e ne i nye iyiik'e. 
MAT.22.39	Ife afa bun ise kyo̱ndi iyong, ‘Shim afegbak wan kyo̱ndi rice wan.’ 
MAT.22.40	Itsi cice̱r be kubo̱so̱p áner kuzarap cei nyeseng natoon Itsi ifa na.”
MAT.22.41	Áner aFarisi tá fa nyim naro̱ kazining, iyong aYeso fe̱ be ba ye, 
MAT.22.42	“Kuto̱ro̱ng yin se ane̱ natoon aKiristi'me e̱? A nye Igon angan e̱?”
MAT.22.42	Iyong ba fe̱ be wu ye, “A nye Igon aDauda.”
MAT.22.43	Ayong aYeso fe̱ be ba ye, “To̱, akye̱ sak aDauda, Kabik Kazhe̱l'e ta se be wu, tú ku yis ye ‘Agwo̱m Ágwo̱m e̱,’ kamok aDauda fe̱ ye,
MAT.22.44	“ ‘Agwo̱m Ágwo̱m fe̱ be Agwo̱m Ágwo̱m mi ye,
MAT.22.44	“Sonong nabas kubo̱k riya mi,
MAT.22.44	ma izen iya mi sak ámudo̱n wan
MAT.22.44	kpa natak wan.” ’
MAT.22.45	“Ke aDauda tú ku yis aKiristi ye, ‘Agwo̱m Ágwo̱m,’ to̱, a nye ane̱ aKiristi'me tá bun a te igon wu e̱?” 
MAT.22.46	Ko ákak kyem a fe̱ ike̱ng ikak be aYeso baꞌ. Igang'e be katuk'ong akak raba bo̱mo̱ng aYeso baꞌ.
MAT.23.1	Nizen álimazhiri aYeso be ánerawe whe̱re̱ tá nyim, iyong aYeso fe̱ be ba ye, 
MAT.23.2	“Áner á ta bo̱so̱p ánerawe Itsi ne áner aFarisi ne á tu ku no̱o̱k ba iren kubo̱so̱p ánerawe Itsi aMusa. 
MAT.23.3	Kamok anong, kuus yin ike̱re̱ iya ba ta sen ka bo̱so̱p yin'e, be iya á ta ka taas yin cei. Amma sang tu nye yin kyo̱ndi ba baꞌ, kamok ba nye ike̱re̱ iya ba tá bo̱so̱p ánerawe'me baꞌ. 
MAT.23.4	Ba rosom ánerawe acer aya a ta gaar aya sang a tana kyem acer baꞌ, amma ba be rice ba ta kyem á cer ka á tin sak kubo̱k ba nong á ta zuur baꞌ.
MAT.23.5	“Ike̱re̱ ba ta nye se nong ánerawe ta di tsek; Á tos alau be rife̱ Adakunom nong á tá rosom na nati ba, ne akpiin ba ras aso̱p ma kaben. 
MAT.23.6	Á shim kusosok kanang ni naro̱ kunye riye̱ rikan ne a sosok na agarang kaye̱e̱r atu aduwa. 
MAT.23.7	Á shim ánerawe tú ku nye ba ashou kyo̱ndi ágbang aner ni naro̱ rizhik ne a ku yis ba ye, ‘Áner kubo̱so̱p.’
MAT.23.8	“Amma yin, sang a ta ka yis yin ye, ‘Áner kubo̱so̱p’ baꞌ, kamok aner kubo̱so̱p yin se azining tsek. Yin nye yin áner be áronyining. 
MAT.23.9	Sang yin tu yis yin akak ye, ‘Ada’ kaye̱e̱r kazatse baꞌ, kamok yin be yin Ada azining tsek aya a ta se kaye̱e̱r kaza. 
MAT.23.10	Sang a ta ka yis yin ye, ‘Áko̱k kasho̱o̱n’ baꞌ, kamok yin be yin ako̱k kasho̱o̱n azining tsek, wu ne a nye aKiristi'me. 
MAT.23.11	Aner aya a ta nye ayiik kaye̱e̱r yin ne a nar'e, a tà te asam yin. 
MAT.23.12	Koangan afe a ta sok rice naza, a tà te be wu fe̱re̱. Amma aner aya ne a ta mees rice wu a tù ku tiyiik.
MAT.23.13	“Awo̱ be yin áner kubo̱so̱p ánerawe Itsi ne áner aFarisi, yin ákardak áner. Yin te̱ne̱ng yin ánerawe iren kuno̱ kaye̱e̱r rigwo̱m kaza amma yin, yin no̱ yin baꞌ, yin won yin áfe a ta shim kuno̱ á ta no̱ baꞌ. 
MAT.23.14	[Awo̱ be yin áner kubo̱so̱p ánerawe Itsi ne áner aFarisi, yin ákardak áner. Yin mo̱o̱r yin ákumung ne i nye yin aduwa aso̱p afe abo̱o̱s. Kamok anong, a tà ka to̱ yin amok aya a ta nar afe koangan.]
MAT.23.15	“Awo̱ be yin áner kubo̱so̱p ánerawe Itsi ne áner aFarisi, yin ákardak áner! Yin tseng i gorok yin iwo̱p ze̱r ze̱r ne i tá sak yin agbang isho̱ng ni itse̱r aner azining aya a tana kuus iren yin. Ke i tu se̱ yin ne yin te yin be wu kyo̱ndi a ta nar yin kunye rine̱n.
MAT.23.16	“Awo̱ be yin ákpato̱o̱n, áya a ta kok ánerawe kuse̱. Yin fe̱ yin ye, ‘Koangan ne a shu be agbang kutu kuya Adakunom iben, i daam baꞌ. Amma aner aya ne a shu be izinariya iya i ta se kaye̱e̱r agbang kutu kuya Adakunom iben'e, kushu'me tù ku ya.’ 
MAT.23.17	Yin azizik áner, ákpato̱o̱n akak! Anyaka nar ayiik e̱, izinariya ka agbang kutu kuya Adakunom iben kaya ka ta sak izinariya ta sor zhe̱l e̱? 
MAT.23.18	Yin bun i fe̱ yin ye, ‘Ke akak shu be karo̱ a ta no̱k nong a tin nye asidaka, i daam baꞌ, amma ke akak shu be ike̱ng iya a ta be̱e̱n'e nong a tin nye asidaka, kushu'me tù ku kuus.’ 
MAT.23.19	Yin ákpato̱o̱n ákak! Inyaka nar e̱, ike̱ng iya a ta be̱e̱n'e ka karo̱ a ta nye kamok asidaka kaya ka ta sak asidaka'me ta te zhe̱l e̱? 
MAT.23.20	Kamok anong, aner a ta shu be karo̱ a ta no̱k nong a tin nye asidaka, a shu kamok karo̱'me ne koakye i ta se natoon karo̱'me. 
MAT.23.21	Koangan ne a shu be agbang kutu kuya Adakunom iben, a shu kamok karo̱'me ne koakye i ta se kaye̱e̱r'e. 
MAT.23.22	Koangan ne a shu be kaza, a shu be itsik rigwo̱m Adakunom ne aya a ta se nusonong natoon itsik rigwo̱m'e.
MAT.23.23	“Awo̱ be yin áner kubo̱so̱p ánerawe Itsi ne aner aFarisi, yin ákardak áner, yin nyesek yin izining kaye̱e̱r koakye ike̱ng kusok kaye̱e̱r afumung aya a tana sak naya tana ta. Amma yin won yin Itsi i ta nye igbang'e, kyo̱ndi katsak be kuro̱ riye̱ ne kunye ike̱ng i ta se gye̱r. I se gye̱r ta kuus ike̱re̱'me cei, sang tu won yin ikak baꞌ. 
MAT.23.24	Yin ákpato̱o̱n, áfe ku kok ánerawe kuse̱. Yin turung yin azhizhi á ta no̱ kaye̱e̱r naya yin, amma ne i ma ya yin be arakumi kaye̱e̱r'e.
MAT.23.25	“Awo̱ be yin áner i ta bo̱so̱p ánerawe'me Itsi ne áner aFarisi, yin ákardak áner, yin kusu yin ares kuya naya ne kufe kuso̱ ashi nama'me tsek, amma kaye̱e̱r'e nye ike̱re̱ rigup be kushim rice kuse. 
MAT.23.26	Yin áner aFarisi ákpato̱o̱n ákak! Kusu yin kaye̱e̱r kures yin tin yas yin ne i niso̱ yin ashi, nong kama'me ta forop gip.
MAT.23.27	“Awo̱ be yin áner i ta bo̱so̱p yin ánerawe Itsi ne áner aFarisi, yin ákardak áner. Yin se yin kyo̱ndi kure̱k kuya a tin te kuto̱p kukan natoon'e nong ku ta sas amma kaye̱e̱r'e nye ikup anerawe be ike̱re̱ i tan bus. 
MAT.23.28	Anong ne yin se yin, nasho̱o̱n ánerawe, yin se yin kyo̱ndi áner átek nasho̱o̱n Adakunom, amma kaye̱e̱r aye̱ yin, yin nye yin akardak'e be amaan kuse.
MAT.23.29	“Awo̱ be yin áner i ta bo̱so̱p yin ánerawe Itsi ne áner aFarisi, yin ákardak áner! Yin no̱k yin are̱k áner kuzarap ne i zem yin are̱k áner aya a ta nye kusor kutek nasho̱o̱n Adakunom. 
MAT.23.30	Ne i fe̱ yin ye, ‘Ke yir fa ku se yir nizen átukop yir, ke yir gung yir rice be áfe a tá fe̱s áner kuzarap baꞌ.’ 
MAT.23.31	Kamok anong yin bun i tonong yin be ace yin ye yin nye yin afe iri áner a tá fe̱s áner kuzarap. 
MAT.23.32	To̱, gang yin amaan itomong átukop yin ta tsang a san'e.
MAT.23.33	“Yin íwhen, naban afomong, yin ta nye yin ane̱ ta whe̱r yin amok kasa kuro̱ng e̱? 
MAT.23.34	Kamok anong, mi sen ka tom yin be áner kuzarap ne áner áfe kukyem be áner á tana ka bo̱so̱p yin'e. Yin tà fe̱s yin ákak ba ne i tigak yin ákak. Yin tà whereng yin ákak ba kaye̱e̱r atu aduwa ne i ku ro yin ba ma ni iwo̱p ze̱r ze̱r. 
MAT.23.35	Kamok anong, natoon ace yin ne a tà tse̱r naso̱k aner aya a ta se zhe̱l nasho̱o̱n Adakunom cei, áfe yin tú ku fe̱s yin ba kaye̱e̱r kazatse kum be aHabila aner azhe̱l'e nasho̱o̱n Adakunom ma nizen aZakariya igon aBerikiya, aya yin tá fe̱r yin natite agbang kutu kuya Adakunom iben be karo̱ kunye asidaka. 
MAT.23.36	Katsak'e ne mi ta ka tak yin, cice̱r ike̱re̱ na ta se̱ áner izam na.
MAT.23.37	“Ka! Yin aner aUshalima, áfe a tá fe̱s áner kuzarap Adakunom ne áya a ta barak áya a tu ku toos ba nufe yin be ata, kutak kumang ne mi shim ke i ta tusung yin karo̱ kazining kyo̱ndi anyining inyon ta tusung inoon wu, ne yin gaar yin e̱? 
MAT.23.38	Di yin, a ma ka won yin kasa yin kakoor dar aner akak. 
MAT.23.39	Kamok anong, katsak'e ne mi ta ka tak yin, yin tà bin di yin baꞌ, ma katuk kaya ne yin fe̱ yin ye, ‘Aner riye̱ rikan ne a nye aner aya a tá be̱ kaye̱e̱r riyerek Agwo̱m Ágwo̱m.’ ”
MAT.24.1	aYeso tá fa wuruk kaye̱e̱r agbang kutu kuya Adakunom iben'e, a tá sen tseng, ne álimazhiri wu be̱ nufu nong á tu ku tosong kuri rino̱k agbang kutu kuya Adakunom iben'e. 
MAT.24.2	Ayong a tú ku rip ba ye, “Yin di yin ike̱re̱ na cei a? Katsak'e ne mi ta ka tak yin, ata yin ta ye̱re̱k yin na, ka a tà won kukak natoon kufudang baꞌ. A tà yirik cei.”
MAT.24.3	Nizen iya aYeso ta se nusonong natoon Kawhanang Nafar, yong álimazhiri wu be̱ nufu awan ba nong á ta fe̱ be wu ye, “Ni tak yir, na akye̱ izen ne ike̱re̱ na tà nye e̱? Akye̱ ne i nye ike̱ng i tana tonong ye izen kube̱ wan n be̱ bubarak ne izen kazatse tana gang e̱?”
MAT.24.4	aYeso fe̱ be ba ye, “Nye yin tatan fan a ba ka wo̱ro̱k yin. 
MAT.24.5	Kamok ánerawe whe̱re̱ tà be̱s kaye̱e̱r riyerek'i, ne á fe̱ ye, ‘Mi ne i nye aKiristi,’ ma á tà wo̱ro̱k ánerawe whe̱re̱. 
MAT.24.6	Yin tà fok yin itak itsom ne i foos yin nawor itsom. Sang yin tu te yin febek baꞌ, kamok ma a nye anong, amma igang'e rusek nizham. 
MAT.24.7	Kaben kakak tà ko̱n be kakak ne rigwo̱m ko̱n be rigwo̱m. A tà nye amaan izong ne kaben zu ni naro̱ ze̱r ze̱r. 
MAT.24.8	Amma iyu ne i ta nye ime̱se̱ng risam'me tsek.
MAT.24.9	“Ne a ka yising yin nong a ta ka tabak yin ne a ka fe̱s yin. Kazatse cice̱r tà ka ranyin kamok riyerek'i. 
MAT.24.10	Nizen iyong, ánerawe whe̱re̱ tà won kuno̱o̱k katsak ba ne á naka wosong nibo̱k ámudo̱n ba ne á naka shishim. 
MAT.24.11	Áner kuzarap áfe abo̱o̱s whe̱re̱ tà wuruk ne á wo̱ro̱k ánerawe whe̱re̱. 
MAT.24.12	Kamok amaan kunye tin barang, kushim ánerawe whe̱re̱ tà shirim. 
MAT.24.13	Amma aner aya ne a nyeseng be agap ma nigang'e, a tà se̱ kashesh. 
MAT.24.14	Á ta taas Rife̱ Ritek na natoon rigwo̱m kaza kaye̱e̱r kazatse na cei nong i ta sor asheda natoon koangan, ne igang'e ma be̱.
MAT.24.15	“Kamok anong, ke yin di yin amaan ike̱ng nunyeseng naro̱ ka ta se zhe̱l kyo̱ndi aDaniel aner kuzarap tá fe̱. (Won yin áfe kufa'me tu ren yin anong.) 
MAT.24.16	To̱, won áya a ta se niben aYahuda tu teng nong a ta ngarak na nawhanang. 
MAT.24.17	Aner aya a ta se natoon kutu kasa wu, a tu tiik a ta se sok ike̱ng ikak kaye̱e̱r kasa'me baꞌ. 
MAT.24.18	Aner aya a ta se riko̱, a tu kubun kari nong a ta se sok kures wu baꞌ. 
MAT.24.19	I ta sor ike̱ng kuro̱ riye̱ be ányining á ta se be nafa ne áya a ta sen ngasa inoon nizen iyong. 
MAT.24.20	Nye yin aduwa nong fan izen itsi'me tuse nizen kuwun ka kunom Asabar baꞌ. 
MAT.24.21	Kamok risam izen iyong ta nar koakye kuri risam afe yin ta kun di yin kum nizen a tá nye kazatse ma nizen iyu. A ta ba bun a so̱ kuri risam'me baꞌ. 
MAT.24.22	Ye kamok inom'e ta se cie̱k baꞌ, ke aner akak kyem a gaar be kutser baꞌ, amma kamok áya afe a tan kasa, a sak inom'e te cie̱k. 
MAT.24.23	Nizen iyong, ko akak fe̱ be yin ye, ‘Di yin aKiristi'me na, ka akya'me,’ sang yin tu shim yin baꞌ. 
MAT.24.24	Kamok aKiristi áfe abo̱o̱s be áner kuzarap abo̱o̱s tà wuruk ne á nye itomong azhing be ike̱re̱ azhing nong á ta wo̱ro̱k ánerawe ma be áya a tan kasa, ke i ta kyem i se anong. 
MAT.24.25	To̱, mi ma ka tak yin nakuruk.
MAT.24.26	“Kamok anong ke akak fe̱ be yin ye, ‘Akya a saase katse,’ ka ‘Ayu aze kaye̱e̱r kutu,’ sang yin tu shim yin baꞌ. 
MAT.24.27	Kyo̱ndi akanang ta samang nabas kunom tu ku wuruk ma nabas rikpa kunom, anong ne kube̱ Igon Anerawe ta se. 
MAT.24.28	Karo̱ afe amushi tu ku kpa azong ne wan tà di ázhanga nyim.
MAT.24.29	“Kum nama risam izen iyong,
MAT.24.29	“ ‘Kunom tà te whi
MAT.24.29	ne kufe̱n ba se kanang baꞌ,
MAT.24.29	ádar tà kpas,
MAT.24.29	ne agbang ike̱re̱ kaza zuur cice̱r.’
MAT.24.30	“Nizen iyong ne yin tà di yin kube̱ Igon Anerawe naza, ánerawe kazatse cice̱r tà korok ibo̱k nuto̱. Á ta di Igon Anerawe ta saase kaye̱e̱r ane̱n be kukyem ne kuyiik dide̱ng. 
MAT.24.31	A ta tom ámaleka wu nong á ta fe̱e̱p rigba ri ta wo̱ng dide̱ng ne á tusung aya a tá kasa nikes kazatse inaas, nikes kuyu ma nigang kazatse.
MAT.24.32	“Ye̱re̱k yin atafo ta di yin, izen iya ne ato'me suruk, ke i san kufunung yin tà ren yin ye kushik m be̱ bubarak. 
MAT.24.33	Anong ne i se gip ke yin di yin ike̱re̱ iyong cice̱r yin ta ren yin an be̱ bubarak, a se nanukutu. 
MAT.24.34	Katsak'e ne mi ta ka tak yin, ánerawe izam na ta kus baꞌ, ma a nye ike̱re̱ na cei nizham. 
MAT.24.35	Kaza be kaben ta gor, amma ko rife̱ mi sen gor ze̱r baꞌ.
MAT.24.36	“Ko akak ren ike̱ng ikak natoon kunom'e ka izen'e baꞌ, ko ámaleka kaye̱e̱r kaza, ka Igon'e ren baꞌ, Ada'me wu ze̱r tsek ne a ren. 
MAT.24.37	Kyo̱ndi i ta se nizen aNuhu anong ne kube̱ Igon Anerawe ta se. 
MAT.24.38	Nizen Adakunom tá kis kazatse be ashi, ánerawe sen ya ne á so̱ ne á nye iwe̱ne̱ng ne á nyesek ángas ba niwe̱ne̱ng, ma katuk aNuhu tá no̱ kaye̱e̱r kukpara ashi, 
MAT.24.39	nizham ba ta ra ren ike̱ng i ta sen tseng ashi'me be̱ a tá ka kis baꞌ. Anong ne i ta se nizen kube̱ Igon Anerawe. 
MAT.24.40	Nizen iyong áner áfa ta se riko̱, á ta sok azining ne a won azining. 
MAT.24.41	Ányining áfa ta se be ako̱ nuta ako̱ kuzining, á ta sok azining ne á won azining.
MAT.24.42	“Kamok anong, sor yin be kanye̱k kamok yin ren katuk Agwo̱m Ágwo̱m'me tana be̱ baꞌ. 
MAT.24.43	Amma ren yin ye, ke a fa fe̱ ye, atekasa ren katuk kaya akpatang tana be̱ nasa wu, ke a tor kasa'me fan akpatang bu fo nong a ta no̱ kaye̱e̱r'e. 
MAT.24.44	Kamok anong, yin gip nye yin kanye̱k, kamok yin ren yin izen Igon Anerawe tana be̱ baꞌ.
MAT.24.45	“Angan ne a nye asam a ta be katsak ne a be kukyem, aya atekasa wu tu ku sak ye, a rin sak riye̱ na ásam wu ne a ku nyesek ba naya nizen i ta se gye̱r e̱? 
MAT.24.46	Aner riye̱ rikan ne a nye asam aya atekasa wu tana be̱ a tù ku se̱ a sen nye itomong wu gye̱r. 
MAT.24.47	Katsak'e ne mi ta ka tak yin, atekasa'me tu ku sak, nong a tin sak riye̱ ni ike̱re̱ wu cice̱r. 
MAT.24.48	Amma ke asam'me nye amaan'e, a tà to̱ riye̱ wu ye, ‘Atekasa mi tà sor izen dide̱ng nizham a ta ra be̱.’ 
MAT.24.49	Ne asam'me tsosok ásam afudang ne a ya ne a so̱ mak be áya a ta shim á ta so̱ dide̱ng. 
MAT.24.50	Atekasa'me tà be̱ nizen afe asam'me ta ren ye a ta be̱ baꞌ, ka nunom afe wu tà ren baꞌ. 
MAT.24.51	Atekasa'me tu ku yiir ne a ku tsor ma kuro̱m ta tasak, a tu ku gung mak be ákardak áner, kaye̱e̱r karo̱ a tana tos ne á ya anyi.
MAT.25.1	“Nizen iyong rigwo̱m kaza ta se kyo̱ndi nanamang kuso̱k na tá sok apitila ba nong á ta tseng á ta sen shan aner akak a tá sok abining afas. 
MAT.25.2	Atoon kaye̱e̱r ba be kukyem baꞌ, ne atoon be. 
MAT.25.3	Áfe dar kukyem ame tseng be apitila ba, ko a ti be name nakak baꞌ. 
MAT.25.4	Áfe kukyem ame ti be name nakak. 
MAT.25.5	Aner a ta sok abining afas'e be̱ zizirik baꞌ, ma ba cice̱r san kuyising ida ne á mereng ida.
MAT.25.6	“Natite katuk ne ba fok akililiu ye, ‘Aner a tá sok abining afas ame saase, wuruk yin, tu ku shan yin niren.’
MAT.25.7	“Iyong nanamang kuso̱k ame dorok nong a tá nye iro̱ng ba. 
MAT.25.8	Áya a ta se dar kukyem ame fe̱ be áfe kukyem ame ye, ‘Ni nang yir name yin cie̱k; iro̱ng yir sen kus.’
MAT.25.9	“Áfe kukyem ame fe̱ be ba ye, ‘Wayo, na tin kyem yir ma be yin baꞌ. Ban se shan yin nafe yin.’
MAT.25.10	“Ba ta fa dorok á sen tseng, ne aner a tana sok abining afas'e be̱. Nanamang naya na tá tsang á nye kanye̱k'e no̱ naro̱ kunye riye̱ rikan'e mak be wu ne a whe̱e̱n kutu'me.
MAT.25.11	“Nizen ribir atoon ame tá be̱, ne á fe̱ ye, ‘Atekasa! Atekasa! Ni karak yir kanukutu!’
MAT.25.12	“Amma a fe̱ be ba ye, ‘Katsak'e ne mi ta ka tak yin, mi ta ren yin baꞌ.’
MAT.25.13	“Kamok anong, yin sor yin be kanye̱k, kamok yin ren yin kunom'e ka izen'e baꞌ.”
MAT.25.14	“Rigwo̱m kaza ta se kyo̱ndi aner akak a ta be nutseng, yong a yis áfe itomong wu nong a tú ku no̱o̱k ba itso̱m. 
MAT.25.15	A no̱o̱k akak íshika itso̱m itoon ife izinariya ne a no̱o̱k akak íshika ifa ne a bun no̱o̱k akak ishika 
MAT.25.16	Aner a ta shan íshika itoon ame wor a tseng nong a ta sen nye rizhik be itso̱m'e, ma a bun a ti se̱ íshika itoon natoon ike̱ng iya a tú ku no̱o̱k. 
MAT.25.17	Anong ne aner aya a tá shan íshika ifa ame, a ti se̱ ifa natoon'e. 
MAT.25.18	Amma aya a tú ku no̱o̱k ishika izining ame, tseng a tá se rum ribong a tin ne̱r itso̱m atekasa wu ame.
MAT.25.19	“A tá fa sor cie̱k ne atekasa ba ame be̱ nong a ta fa ike̱ng ba tin nye be itso̱m a tú ku no̱o̱k ba ame. 
MAT.25.20	Ayong aya a tú ku no̱o̱k íshika itoon ame be̱e̱n be itoon wu tin se̱ natoon'e. Ne a fe̱ be atekasa wu'me ye, ‘Atekasa, wan ti no̱o̱k íshika itoon, di, mi min se̱ íshika itoon natoon'e.’
MAT.25.21	“Ne atekasa wu ame fe̱ be wu ye, ‘Dazha, aner itomong'i atek, a ta be katsak. Wan nye katsak natoon ahiir ike̱ng, mi tà ka no̱o̱k itomong iya i ta nar iyong. Wan ta nye riye̱ rikan mak be mi.’
MAT.25.22	“Ayong aya a tá shan íshika ifa ame be̱ gip, ne a fe̱ ye, ‘Atekasa, wan ti won íshika ifa, di, mi min se̱ íshika ifa natoon'e.’
MAT.25.23	“Ne atekasa wu'me fe̱ ye, ‘Dazha, aner itomong'i atek, a ta be katsak. Wan nye katsak natoon ahiir ike̱ng, mi ta ka no̱o̱k itomong iya i ta nar iyong. Wan ta nye riye̱ rikan mak be mi.’
MAT.25.24	“Ayong aya a tú ku no̱o̱k ishika izining ame be̱ ne a tá fe̱ ye, ‘Atekasa, mi tá ren kuse wan ro̱, wan shim ta tse̱k naro̱ karo̱ wan ta tuus baꞌ, ne i tusung naro̱ wan tu ku nas baꞌ. 
MAT.25.25	Iyong ne i sak mi tá fok inyim. Mi tseng i ta se rum ribong nong i tin ne̱r itso̱m wan tin no̱o̱k. Inga, ike̱ng wan tin no̱o̱k na'me.’
MAT.25.26	“Ayong atekasa wu'me fe̱ be wu ye, ‘Wan amaan aner, acing akak, aser, wan ren ye mi nye ishamang naro̱ mi ta tuus baꞌ, ne i tusung naro̱ afe mi tu ku nas baꞌ a? 
MAT.25.27	To̱, gye̱r ke wan ti sak itso̱m'e naro̱ kaya ke mi be̱, mi tin se̱ ike̱ng ikak natoon'e.
MAT.25.28	“ ‘Kamok anong ni shan yin ishika izining'ong nufu nong ta no̱o̱k yin aya a ta be íshika kuso̱k ame. 
MAT.25.29	Kamok koangan afe a ta be ike̱ng, a tu ku barang mo nong i ta se̱ whe̱re̱. Aner'e a ta be baꞌ, ihiir'e wu tá be'ong gip a tin shan ni wu. 
MAT.25.30	Tun yin akpe̱de̱ng aner na nufang, ta barak yin kaye̱e̱r awhi, azong ne a tà tos ne a ya anyi.’
MAT.25.31	“Nizen iya Igon Anerawe tana be̱ kaye̱e̱r kuyiik wu mak be ámaleka cice̱r, a tà sonong na ayiik itsik rigwo̱m wu. 
MAT.25.32	A tà tusung ánerawe kazatse nasho̱o̱n wu cice̱r. Ne a kam ánerawe ze̱r ze̱r kyo̱ndi aner kufek ta kam ítsamang ze̱e̱r be ibon. 
MAT.25.33	A ta sak ítsamang nabas kubo̱k riya, ne a sak ibon nabas kubo̱k rimen.
MAT.25.34	“Ne Agwo̱m'me fe̱ be áya a ta se nabas kubo̱k riya wu ye, ‘Be̱ yin, yin aya Ada mi ta ma ka te yin kuce̱. Be̱ tà sok yin rigwo̱m riya Adakunom ta ma ka nye yin'e kum nizen a tá nye kazatse. 
MAT.25.35	Kamok nizen iya mi tá fok izong, yin ti no̱o̱k yin naya. Nizen iya mi tá fok kuto̱ kukoor, yin ti no̱o̱k yin ashi kuso̱. Mi be̱ kyo̱ndi atsen nufe yin, yin ti no̱o̱k yin karo̱ kuko̱s. 
MAT.25.36	Mi be kukpiin baꞌ, yin ti no̱o̱k yin. Mi nye atser baꞌ, yin ti sak yin riye̱ natoon'i. Mi se nitso̱m, yin be̱ i ti di yin.’
MAT.25.37	“Ne áya a ta se gye̱r nasho̱o̱n Adakunom fe̱ be wu ye, ‘Agwo̱m Ágwo̱m, nizing ne yir tá di yir be izong i tá ka no̱o̱k yir naya e̱? Ka nizing ne yir tá di yir be kuto̱ kukoor, i tá ka no̱o̱k yir ashi e̱? 
MAT.25.38	Ka nizing ne wan be̱ kyo̱ndi aner atsen nufe yir i tá ka no̱o̱k yir karo̱ kuko̱s e̱? Ka nizing ne wan be kukpiin baꞌ, yong yir tá ka no̱o̱k yir e̱? 
MAT.25.39	Nizing ne yir ta se̱ yir be kuro̱k ka nitso̱m i ta be̱ i tá ka di yir e̱?’
MAT.25.40	“Ne Agwo̱m ame fe̱ ye, ‘Katsak'e ne mi ta ka tak yin, kum yin tá nye yin ároneng'e akak kaye̱e̱r áfe agap kuraar'ong, yin ti nye yin'e.’
MAT.25.41	“Ne a fe̱ be áya a ta se nubo̱k rimen wu ame ye, ‘Kam yin be mi, yin aya a tá ma ka fiming yin, no̱ yin kaye̱e̱r kuro̱ng kufe izen izen, kuya a ta tsang a nye kamok Ishetan be ámaleka wu. 
MAT.25.42	Kamok nizen iya mi ta se be izong, yin ti no̱o̱k yin naya baꞌ. Nizen mi tá fok kuto̱ kukoor, yin ti nang yin ashi i ta so̱ baꞌ. 
MAT.25.43	Mi be̱ kyo̱ndi aner atsen, yin ti shan yin baꞌ, mi be kukpiin kute baꞌ, yin ti no̱o̱k yin baꞌ. Mi nye atser baꞌ, a ti te nitso̱m amma yin daam yin be mi baꞌ.’
MAT.25.44	“Ne ba ma bun a fe̱ be wu ye, ‘Atekasa, nizing ne yir tá ka di yir be izong, ka be kuto̱ kukoor ka wan be̱ kyo̱ndi aner atsen, ka be kukpiin baꞌ, ka wan nye atser baꞌ, ka wan se nitso̱m, amma yir daam yir be wan baꞌ e̱?’
MAT.25.45	“Ne a ma fe̱ be ba ye, ‘Katsak'e ne mi ta ka tak yin, kum yin ta nye yin ákak'e kaye̱e̱r áfe agap kuraar na baꞌ. Yin ti nye yin'e baꞌ.’
MAT.25.46	“Aner ayu ne á tá no̱ kaye̱e̱r risam kufe izen izen, amma aya a ta se gye̱r nasho̱o̱n Adakunom ta se̱ kutser kufe izen izen.”
MAT.26.1	aYeso ta fa gang kufe̱ ike̱re̱ na cice̱r, ne a fe̱ be álimazhiri wu ye, 
MAT.26.2	“Yin ren yin izen kunye riye̱ rikan aPasova a tu ku won inom ifa ne a nye nizen iyong ne a ta no̱o̱k Igon Anerawe nong a ta tigak.”
MAT.26.3	Iyong ágbang átsi ne ásho̱n nyim cice̱r na azuri ako̱k kasho̱o̱n agbang atsi a tú ku yis ye aKayafas, 
MAT.26.4	ne á nye ibo̱ro̱ng kuyiir aYeso be ritseng nong á ta fe̱r. 
MAT.26.5	Amma á fe̱ ye, “Sang i ta se nizen riye̱ rikan aPasova'me baꞌ fan ánerawe bu dorok be riwo̱ng.”
MAT.26.6	To̱, nizen aYeso ta se na aBetani, kaye̱e̱r kasa aSaminu a tá nye akparo̱ng'e. 
MAT.26.7	Abining akak be̱ nufu be kudu name iko̱o̱n itek, name'me nye nafe itso̱m dide̱ng. Nizen aYeso ta se naro̱ kuya naya, abining'e be̱ a tú ku korok name rice.
MAT.26.8	Álimazhiri wu tá fa di anong, yong á nye riye̱ kubeseng ma á fe̱ ye, “Akye̱ sak a tana beseng itso̱m ana e̱? 
MAT.26.9	A fa re̱p name na ke a ti se̱ itso̱m dide̱ng a tana no̱o̱k áfe rizor.”
MAT.26.10	aYeso tá ren kuto̱ro̱ng ba, yong a fe̱ ye, “Akye̱ sak yin daam yin abining na e̱? A ti nye ike̱ng itek. 
MAT.26.11	Áfe rizor se mak be yin ye̱r ye̱r, amma mi ta se be yin koakye izen baꞌ. 
MAT.26.12	Name na wu tin korok'e nuro̱m, a sen nye kanye̱k kune̱r'i. 
MAT.26.13	Katsak'e ne mi ta ka tak yin, koake̱ ne a tana taas Rife̱ Ritek na kaye̱e̱r kazatse, ma a yiring be abining na ne ike̱ng wu tin nye'me.”
MAT.26.14	Ayong azining kaye̱e̱r kuso̱k be afa ame aya a tú ku yis ye, aYahuza Iskariyot tseng nufe ágbang atsi. 
MAT.26.15	A ta se fe̱ be ba ye, “Yin tin no̱o̱k yin akye̱, ke mi ta no̱o̱k yin aYeso'me e̱?” Iyong á tu no̱o̱k íca itso̱m a ta nye be azurfa iso̱k itaar. 
MAT.26.16	Kum nizen iyong ne aYahuza san ku tse̱r iren a tana no̱o̱k aYeso.
MAT.26.17	To̱, katuk kafe ime̱se̱ng'e nizen riye̱ rikan kuya abiredi dar ayisti, álimazhiri aYeso be̱ nufu nong á tú ku rip ye, “Ake̱ ne wan shim tá ka nye yir kanye̱k naya aPasova'me 
MAT.26.18	Ne aYeso fe̱ be ba ye, “Tseng yin kaye̱e̱r kuwo̱p, yin ta se̱ yin aner akak, fe̱ yin be wu ye aner kubo̱so̱p fe̱ ye izen wu m be̱ bubarak. Wu shim a ta ya naya aPasova'me wu mak be álimazhiri wu kari wan.” 
MAT.26.19	Iyong álimazhiri'me nye kyo̱ndi aYeso tá tsang a fe̱ be ba, á se nye kanye̱k naya aPasova'me.
MAT.26.20	Kawheshirim tá fa nye, yong aYeso se sonong mak be álimazhiri wu kuso̱k be afa nong á ta ya naya'me. 
MAT.26.21	Nizen á tá sen ya naya'me, aYeso fe̱ be ba ye, “Katsak ne mi ta ka tak yin, azining kaye̱e̱r yin tin sok a ta no̱o̱k.”
MAT.26.22	Iyong álimazhiri'me no̱ kaye̱e̱r kudaam dide̱ng, á san ku naka risim ye, “Ka mi, atekasa a?”
MAT.26.23	aYeso fe̱ be ba ye, “Aya a ta sen yas kaye̱e̱r kures kuzining mak be mi ne a tin re̱p. 
MAT.26.24	Igon Anerawe tà ku kyo̱ndi a tá zibir kaye̱e̱r kufumung kuzhe̱l'e, amma awo̱ be aner aya a tana re̱p Igon Anerawe. Aner na, i tú ku nar ke a fa ku kutes baꞌ.”
MAT.26.25	Ayong aYahuza, aya a tana re̱p aYeso'me fe̱ ye, “Aner Kubo̱so̱p, ka wan di ye aner'e nye mi e̱?”
MAT.26.25	aYeso fe̱ be wu ye, “Wan gip, wan fe̱ be rice wan.”
MAT.26.26	A ta se be kuya naya'me, yong aYeso sok abiredi, a tin tonong riye̱ rikan be Adakunom ne a te̱se̱ng a tá fe̱ ye, “Inga ya yin, iyu nye kuro̱m'i.”
MAT.26.27	Ne a sok ashi anap, nama a tá tonong riye̱ rikan be Adakunom, a tú ku no̱o̱k ba, ne a fe̱ ye, “Inga so̱ yin, cice̱r yin. 
MAT.26.28	Iyu ne i nye naso̱k'i, nafe kushu kufas na, aya a tana nyosong kamok ánerawe whe̱re̱ nong a tin re̱ng rine̱n ba. 
MAT.26.29	Won ta ka tak yin, mi ta ba so̱ ashi anap na baꞌ, ma katuk afe mi tana so̱ akak afas mak be yin kaye̱e̱r rigwo̱m Ada mi.”
MAT.26.30	aYeso be álimazhiri wu tá fa bom abom ne á wuruk á ta se ngarak natoon Kawhanang Nafar.
MAT.26.31	Ayong aYeso fe̱ be ba ye, “Natuk na, yin ta teng yin tin won yin. Kamok i se ni izibir ye,
MAT.26.31	“ ‘Mi tà fe̱r áfek itsamang'e
MAT.26.31	ne itsamang'e te shaam.’
MAT.26.32	“Amma nizen a tanin dorok nure̱k, mi tà ka tsang yin na aGalili.”
MAT.26.33	Ayong aBitrus fe̱ be wu ye, “Ko ba teng cice̱r, mi tà teng baꞌ.”
MAT.26.34	aYeso fe̱ be wu ye, “Katsak'e mi ta ka tak, natuk na, atso̱n tà tsang a te̱p baꞌ, wan tà fe̱ ye wan ti ren baꞌ, kutak kutaar.”
MAT.26.35	aBitrus fe̱ ye, “Ko a tin fe̱r mak be wan, mi tà fe̱ ye, mi won dar i ka ren baꞌ.” Anong ne ribir álimazhiri'me cice̱r fe̱ gip.
MAT.26.36	Ayong aYeso tseng be álimazhiri wu naro̱ kakak a tá yis ye aGetsemani, ne a fe̱ be ba ye, “Sonong yin aze nong mi ta tseng aza ta se nye aduwa.” 
MAT.26.37	Ne a sok aBitrus be inoon aZabedi nafa mak be wu. Ne a san kudaam kaye̱e̱r riye̱ wu ne a nye riye̱ riwe. 
MAT.26.38	Ayong a fe̱ be ba ye, “Riye̱ riwe ri tase kaye̱e̱r riye̱ mi sak ma mi fok ye, mi tà ku. Sor yin aze ne i tor yin be mi.”
MAT.26.39	Nizen aYeso tá tseng nasho̱o̱n cie̱k, ne a tigbok akuur a ta te akace a ta nye aduwa ye, “Ada, ke i ta se gye̱r, ne wan sok ako̱p risam na rice mi, amma sang ike̱ng iya mi ta shim baꞌ, iya wan ta shim.”
MAT.26.40	Ayong a bun a tú ku bun nufe álimazhiri wu ne a ku se̱ ba nida, ne a fe̱ be aBitrus ye, “Akye̱ sak yin ta sor yin ne i tor yin be mi nizen cie̱k baꞌ e̱? 
MAT.26.41	Sor yin ne i tor yin ne i nye yin aduwa fan i bu kpas yin kaye̱e̱r kubo̱mo̱ng. Kabik shim amma kuro̱m'e se gbe̱re̱k.”
MAT.26.42	Ayong a bun a tú ku bun i nye aduwa'me afe afa ne a fe̱ ye, “Ada, ke risam na ta kyem ri tin gor baꞌ, to̱, ne wan nye ike̱ng iya wan ta shim.”
MAT.26.43	aYeso tá fa bun a be̱, a bun a tu ku se̱ ba nida kamok anyisi ba se zi. 
MAT.26.44	Ayong aYeso bun a tú won ba nong a ta tseng ninye aduwa kutak kufe ataar, ne a fe̱ ike̱ng iya wu tá fe̱ ni ime̱se̱ng'e.
MAT.26.45	Ne a ku bun nufe álimazhiri wu, ne a fe̱ be ba ye, “Yin rusek yin nida i sen song yin a? Di yin izen'e n nye a tana no̱o̱k áfe rine̱n Igon Anerawe. 
MAT.26.46	Dorok yin nong tá tseng yir. Aner a tanin re̱p na an be̱.”
MAT.26.47	Kum ne aYeso ru fe̱ kanu, aYahuza azining kaye̱e̱r alimazhiri kuso̱k be afa ame be̱ be rigwo̱m ánerawe whe̱re̱ be ítsor ne ishe̱n. Ágbang atsi ne áko̱k kasho̱o̱n ba ne á tu ku tom ba. 
MAT.26.48	Aner a tú ku re̱p'e tsang a ni sak be ba ye, “Aner aya mi tú kunung, wu ne a nye aner'e, ku yiir yin.” 
MAT.26.49	Be kube̱ aYahuza ne wor a wesek cop nufe aYeso a tá fe̱ ye, “Dazha, Aner Kubo̱so̱p,” ne a ku kunung.
MAT.26.50	aYeso fe̱ be wu ye, “Are̱, nye ike̱ng wan tá be̱ kunye'me.”
MAT.26.50	Iyong ánerawe be̱ barak á tá yiir aYeso. 
MAT.26.51	Ike̱ng'e tá te anong, azining kaye̱e̱r áfe a ta se mak be aYeso wor a tun itsor a tin te̱me̱ng kuto asam agbang atsi akak ma a te̱n kuto'me.
MAT.26.52	Ayong aYeso fe̱ ye, “Kute itsor wan kaye̱e̱r kubas'e, kamok koangan afe a ta tun itsor na afudang be itsor ne a tu ku fe̱r mo. 
MAT.26.53	Yin di yin ye mi ta kyem i fe̱ be Ada mi nong a tin se̱ mo aꞌa? Ne a wor a tom ámaleka wu na ágwo̱m kuso̱k be afa. 
MAT.26.54	To̱, a ta nye ane̱ a ta shining ike̱ng kufumung rife̱ Adakunom tá fe̱ ye, a ta nye dim e̱?”
MAT.26.55	Nizen iyong aYeso fe̱ be rigwo̱m ánerawe'me ye, “Mi nye akpatang yin ta be̱ yin be ishe̱n ne ítsor nong tin yiir yin e̱? Koakye kunom mi sor kaye̱e̱r agbang kutu kuya Adakunom iben ne i bo̱so̱p ánerawe'me, yin ti yiir yin baꞌ. 
MAT.26.56	Amma ike̱re̱ na se anong cice̱r, nong a ta shining ike̱re̱ áner kuzarap Adakunom tá fe̱.” Iyong álimazhiri'me cice̱r teng á ta won aYeso.
MAT.26.57	Iyong áya a tá yiir aYeso'me tseng be wu nufe aKayafas, agbang atsi naro̱ áner kubo̱so̱p Itsi be ásho̱n tá mu ku nyim. 
MAT.26.58	Amma aBitrus tsang a ku kukuus nama gugo̱k, ma nubang kasa agbang atsi'me. A no̱ a tá se sonong mak be áfe a tá tor karo̱'me nong a ta di ike̱ng iya a tana nye.
MAT.26.59	Ágbang átsi'me ne áfe amok'e cice̱r tse̱r iren iya a ta kyem a se̱ aYeso be rine̱n nong á tu ku fe̱r. 
MAT.26.60	Ko a ra se̱ baꞌ, gip be anong, whe̱re̱ ti bo̱s naborok natoon wu. Ni igang'e áner afa wuruk nasho̱o̱n. 
MAT.26.61	Á tá fe̱ ye, “Aner na fe̱ ye wu ta kyem a yirik agbang kutu kuya Adakunom iben ne a bun a no̱k kaye̱e̱r inom itaar.”
MAT.26.62	Ayong agbang atsi'me dorok, a nyeseng, a tá fe̱ be aYeso ye, “Wan be ike̱ng i tana fe̱ aꞌa? Ike̱ng ánerawe na ta fe̱ natoon wan na ane̱ e̱?” 
MAT.26.63	Amma aYeso te gbik.
MAT.26.63	Ayong agbang atsi ame bun a fe̱ be wu ye, “Kaye̱e̱r riyerek Adakunom afe kutser, ni tak yir katsak'e, ka wan ne i nye aKiristi'e, Igon Adakunom.”
MAT.26.64	aYeso fe̱ be wu ye, “Ei, i se kyo̱ndi wan tá fe̱'ong. Amma mi fe̱ be yin ye, nasho̱o̱n yin tà di yin Igon Anerawe nusonong nubo̱k riya Atek kukyem, ne i ku di yin a ta saase kaye̱e̱r ane̱n.”
MAT.26.65	Ayong agbang atsi'me sarak ares wu be riye̱ kubeseng, ne a fe̱ ye, “A zhe̱e̱sh Adakunom! Yir bun i tse̱r yir akye̱ gbak e̱? Yin fok yin a ta zhe̱e̱sh Adakunom. 
MAT.26.66	Yin di yin ane̱ e̱?”
MAT.26.66	Ánerawe'me fe̱ ye, “A kyem a tú ku fe̱r.”
MAT.26.67	Ayong á tú tang ace̱ nanyisi ne a ku tu ne ákak ku tsosok. 
MAT.26.68	Ne á fe̱ be wu ye, “Nye kuzarap, aKiristi, angan ne a ta rus e̱?”
MAT.26.69	Nizen iyong aBitrus se nusonong nubang kasa'me ne kanamang kakak ka tá nye asam agbang atsi'me be̱ nufu nong a tá fe̱ ye, “Wan gip, wan se mak be aYeso aner aGalili na.”
MAT.26.70	aBitrus ton'e nasho̱o̱n ba cice̱r ye, “Mi ren ike̱ng yin ta sen nife̱ yin baꞌ.”
MAT.26.71	A tá fa wuruk nanu kubang'e ne kanamang kakak bun ka ku di ne ka fe̱ be ánerawe'me ye, “Aner na se mak be aYeso afu Nazaret.”
MAT.26.72	aBitrus bun a ton'e ma a shu ye, “Mi wor i ren aner na baꞌ.”
MAT.26.73	A bun a sor cie̱k ne áfe a ta se nunyeseng azong bun a fe̱ be aBitrus ye, “Katsak, wan nye akak kaye̱e̱r ba irem wan tonong anong.”
MAT.26.74	Ayong aBitrus bun a ton'e ne a ya kushu ye, “Mi ren aner na baꞌ.”
MAT.26.74	Kum nizen iyong ne atso̱n wor a kpaan kute̱p. 
MAT.26.75	Ne aBitrus ma yiring be rife̱ aYeso tá tsang a fe̱ be wu ye, “Atso̱n ta tsang a te̱p baꞌ, wan ta fe̱ ye, ‘Wan ti ren baꞌ,’ kutak kutaar.” Ayong a wuruk nufang a ta se ya kanak.
MAT.27.1	Kadiding tá fa karak, yong ágbang átsi ne ásho̱n cice̱r nyim. Á ta nye ibo̱ro̱ng nong á ta fe̱r aYeso. 
MAT.27.2	Iyong á tú rosom, á tá tseng'e nufe aBilatus, a tá nye agwo̱mna.
MAT.27.3	Nizen aYahuza aya a tá re̱p aYeso tá fok ye an te̱n aYeso amok riku, yong a nye riye̱ riwe. A tú bun nufe ágbang atsi ne áko̱k kasho̱o̱n ame nong a ta su ku no̱o̱k ba itso̱m azurfa iso̱k itaar á tá tsang a ku no̱o̱k. 
MAT.27.4	Ne a fe̱ ye, “Mi nye rine̱n. Mi tá no̱o̱k aner aya sang a tá nye rine̱n baꞌ.”
MAT.27.4	Atsi'me ne ásho̱n'e fe̱ be wu ye, “Akye̱ ti daam yir azong a? Iyong nye kudaam wan.”
MAT.27.5	Ayong aYahuza nyosong itso̱m'e kaye̱e̱r agbang kutu kuya Adakunom iben a tá wuruk. A tá se te kudun nuto̱.
MAT.27.6	Agbang atsi'me sok itso̱m'e ne á fe̱ ye, “I se gye̱r a ta sak itso̱m na kaye̱e̱r ingme̱ yir ife kutu kuya Adakunom iben baꞌ, kamok itso̱m na nye itso̱m naso̱k.” 
MAT.27.7	Iyong á nye ibo̱ro̱ng nong á tá sok itso̱m'e á tin shan karo̱ á tin no̱k nadonong nong a tin ne̱se̱k áner aya a ta nye atsen. 
MAT.27.8	Kamok anong ne a yis karo̱'me kyo̱o̱rna ye, “Iwe̱ng naso̱k.” 
MAT.27.9	Be anong ne a shining ike̱ng Irimiya aner kuzarap tá fe̱ shining a tá fe̱ ye, “A sok itso̱m azurfa iso̱k itaar. Itso̱m áner Isarela tin karang ni wu. 
MAT.27.10	Á sok á tin shan karo̱ á tin no̱k nadonong, kyo̱ndi Agwo̱m Ágwo̱m tá fe̱ be mi.”
MAT.27.11	Nizen iya aYeso tá se nunyeseng nasho̱o̱n agwo̱mna'me yong a tú ku rip ye, “Wan ne i nye agwo̱m aner aYahuda a?”
MAT.27.11	Ne aYeso fe̱ be wu ye, “Wan ne wan fe̱ anong.”
MAT.27.12	Nizen ágbang atsi ne áko̱k kasho̱o̱n tá fe̱ ike̱re̱ ame be wu ko aYeso ti sak kanu baꞌ. 
MAT.27.13	Ayong aBilatus fe̱ be wu ye, “Wan fok ike̱re̱ á tin fe̱ natoon wan aꞌa?” 
MAT.27.14	Amma aYeso tú sak ko'me baꞌ, ma agwo̱mna'me te zhing.
MAT.27.15	To̱, izen aPasova tá fa nye, i nye izen iya agwo̱mna tan me̱ ne a turung aner akak a tá se ni itso̱m aya ánerawe ta shim. 
MAT.27.16	Nizen iyong, ba be aner akak a tú ku ren dide̱ng a ta se ni itso̱m, a tú ku yis ye, aBarabas. 
MAT.27.17	Áner aYahuda'me tá fa nyim ne aBilatus ku rip ba ye, “Angan ne yin shim yin mi ta ka tun yin'e e̱? aBarabas ka aYeso aya a tú ku yis ye aKiristi e̱?” 
MAT.27.18	Kamok wu ren tseng tseng ye kamok rishishim ne á be̱ be aYeso nufu.
MAT.27.19	Nizen aBilatus tá se nusonong natoon itsik amok, yong abining wu tom kutom nufu ye, “Kam be itak aner na sang a tá nye rine̱n baꞌ, kamok mi so̱ risam nashirim ni nabos natoon wu.”
MAT.27.20	To̱, ágbang atsi ame ne ásho̱n'e whap ánerawe'me ye á ra fe̱ ye, a ra won aBarabas nong a ta fe̱r aYeso.
MAT.27.21	Agwo̱mna'me bun a fe̱ be ba ye, “Angan kaye̱e̱r áner afa na ne yin shim yin mi ta ka won yin'e e̱?”
MAT.27.21	Iyong áner'e fe̱ ye, “aBarabas.”
MAT.27.22	Ne aBilatus fe̱ be ba ye, “To̱, mi ta nye ane̱ be aYeso a tú ku yis ye, aKiristi e̱?”
MAT.27.22	Cice̱r ba fe̱ ye, “A ku tigak.”
MAT.27.23	Ne aBilatus fe̱ ye, “Kamok akye̱ e̱? A nye rine̱n akye̱ e̱?” Ánerawe bun a te barang kutasak ingya ye, “A ku tigak.”
MAT.27.24	aBilatus tá di sang ba shishing kuto̱ro̱ng ba baꞌ, ne á bun á shim á ta dorok be riwo̱ng, yong a bo̱ ashi a tin kusu ibo̱k wu nasho̱o̱n ba ne a fe̱ ye, “Ibo̱k'i kuso̱k, naso̱k aner na se rice mi baꞌ. Yin tà fok yin'e.”
MAT.27.25	Iyong ánerawe'me cice̱r fe̱ ye, “Ei, won naso̱k wu tuse natoon ace yir, yir be inoon yir.”
MAT.27.26	Ayong a tu won ba aBarabas, ne a whereng aYeso ne a ku no̱o̱k ba nong á ta su ku tigak.
MAT.27.27	Nama anong ásozha aBilatus'e sok aYeso nong á ta tseng'e kaye̱e̱r kugbang aBilatus'e nong a tin tusung rigwo̱m ásozha natoon wu. 
MAT.27.28	Ne á ku turung ares, a tú ku te ko kukak kuseng kuri kufe agwo̱m. 
MAT.27.29	Á kunung ikiritsan nong á tú ku te'me rice kyo̱ndi ribong rigwo̱m. Á tú ku no̱o̱k ishe̱n a tá yiir nubo̱k ne á ma nye gung nasho̱o̱n wu ne á nye be wu kye̱re̱ ne a fe̱ ye, “Dazha, agwo̱m áner aYahuda.” 
MAT.27.30	Ne á ku tang ace̱ ne á ni shan ishe̱n ame nufu. Á yiir ku tsosok mo rice. 
MAT.27.31	Nama á tá nye be wu kye̱re̱ ne á tun kukpiin kuseng ame ne á bun ku te ares wu. A ma tseng be wu, á ta su ku tigak.
MAT.27.32	Á ta se be itseng be aYeso ame, ne á yin be aner aSirin akak a tú ku yis ye, aSiman, a tú ku te agap a tá cer kukon kutigak aYeso'me. 
MAT.27.33	Á tseng naro̱ kakak a tá yis ye, aGolgota (i ta sor karo̱ áho̱karo̱k ace). 
MAT.27.34	Á no̱o̱k aYeso'me ashi anap a tin kare̱ be ike̱ng ikak i ta rereng, amma aYeso tá fa fok, a gaar kuso̱'me. 
MAT.27.35	Nama a tá tigak aYeso'me, á ti nye kukasa be kubarak ikiriwhe̱r natoon ares'e ne á kasap. 
MAT.27.36	Ne á sosok kaben nong á tu ku tor. 
MAT.27.37	Nabas rice wu, a ti nye izibir kuri rine̱n a tá ye, “
MAT.27.38	A tigak ágbang akpatang akak afa mak be wu, azining nabas kubo̱k riya ne azining nabas kubo̱k rimen. 
MAT.27.39	Áfe a tá gosok niren yiir fe̱ kye̱re̱ be wu, ne á zim rice, 
MAT.27.40	ne á fe̱ ye, “Wan afe i tana yirik agbang kutu kuya Adakunom iben ne i bun i no̱k kaye̱e̱r inom itaar, shesh rice wan'e. Ke wan nye Igon Adakunom, to̱, ne i tiik kaben.”
MAT.27.41	Anong ne ágbang atsi be áfe kubo̱so̱p itsi ne ásho̱n fe̱ be wu kye̱re̱. 
MAT.27.42	“A shesh ákak, amma ko a kyem a shesh rice wu baꞌ. Ke wu ne a nye agwo̱m áner Isarela, a ra tiik kaben nong yir tin no̱o̱k yir katsak ni wu. 
MAT.27.43	A ti fe̱re̱ng na Adakunom. Won Adakunom'me tu ku shesh. Wu fe̱ ye wu nye Igon Adakunom.” 
MAT.27.44	Anong ne ágbang akpatang aya a tú ku tigak ba mak be wu fe̱ kye̱re̱ gip.
MAT.27.45	Kum natite kunom, kaben cice̱r te whi ma nabas itso̱m itaar. 
MAT.27.46	Nabas itso̱m itaar aYeso tá kuto̱ naza ye, 
MAT.27.47	Áner ákak kaye̱e̱r aya a tá se nunyeseng azong tá fa fok ike̱ng iya a tá fe̱ yong á fe̱ ye, “Aner na yis Iliya.”
MAT.27.48	Ayong akak kaye̱e̱r ba tseng gbashak, nong a ta se sok asoso, a tin bo̱ akpukpak ashi a ta rosom nanu kuse̱ a ta nabak aYeso'me nong a ta so̱. 
MAT.27.49	Ne ákak ba fe̱ ye, “Ku won yin tá di yir ka Iliya tà be̱ a tú ku shesh'e.”
MAT.27.50	Ayong aYeso bun a tá kuto̱ naza ife afa gbak, ne a ko̱ro̱k isong wu ife igang'e.
MAT.27.51	Nizen iyong alaple 
MAT.27.52	Are̱k karak ne áya a tá tsang á kus á tá nye azhe̱l'e bun á dorok be kutser, 
MAT.27.53	á wuruk kaye̱e̱r are̱k ba. Nama aYeso tá dorok nure̱k, á tseng kaye̱e̱r kuwo̱p kuzhe̱l'e, ánerawe whe̱re̱ tú di ba anyisi be anyisi.
MAT.27.54	Nizen ako̱k kasho̱o̱n ásozha ne ribir aya a ta se mak be wu ni itor aYeso tá fok kaben ta zuur ne ike̱re̱ cice̱r i tá nye, á fok inyim dide̱ng yong á fe̱ ye, “Katsak'e aner na nye Igon Adakunom.”
MAT.27.55	Ányining akak whe̱r a tá tsang a kuus aYeso'me kum na aGalili se azong, á tin sak riye̱ ni wu. Á nyeseng gugo̱k nong á tu ku ye̱re̱k. 
MAT.27.56	Kaye̱e̱r ba ákak nye aMarya aMagadaliya, be aMarya anyining aYakub be aYusufu, ne anyining inoon aZabedi.
MAT.27.57	Kawheshirim tá fa nye, yong arum akak, a tú ku yis ye aYusufu, aner Arimatiya, a tá nye alimazhiri aYeso gip. 
MAT.27.58	A tseng nufe aBilatus, a tá su ku rip kukom aYeso'me, yong aBilatus'e shim a tú ku no̱o̱k. 
MAT.27.59	Ayong aYusufu sok kukom aYeso'me, a tá kunung be kures kukan kufas. 
MAT.27.60	Ne a se ne̱r nure̱k wu kufas kuya wu tá nye nafar kuta. Ne a tosom agbang kuta a ti whe̱e̱n kanu kure̱k'e a ta tseng. 
MAT.27.61	aMarya aMagadaliya ne aMarya afe afa'me se nusonong azong, ne á ye̱re̱k kure̱k'e.
MAT.27.62	Kaya katson'e nama kunom kunye kanye̱k kunom Asabar, ágbang atsi ne áner aFarisi tseng nufe aBilatus. 
MAT.27.63	Á tá fe̱ be wu ye, “Kunom ra be rigwo̱m, yir ru yiring yir be ike̱ng aner abo̱o̱s ame tá fe̱ kum ne a rusek be kutser ye nama inom itaar a ta bun a dorok be kutser. 
MAT.27.64	Kamok anong, sak a ta se tor kure̱k'e ma kuko̱s kutaar fan álimazhiri wu bu se tun kukom'e nitsang nong á ta fe̱ ye a dorok nure̱k. Abo̱o̱s afe igang'e na ta risik ne a nar afe ime̱se̱ng'e.”
MAT.27.65	aBilatus fe̱ be ba ye, “Bo̱ yin ásozha ta tseng yin ta se nye yin ike̱ng ife yin tana kyem i nye yin.” 
MAT.27.66	Iyong á tseng á ta se tor kure̱k'e, ne á ni te izizo̱ nong a ta ren ka akak ra kuta'me, ne á ni sak ásozha nong á ta tor karo̱'me.
MAT.28.1	Nama kunom Asabar, nadiding bop katuk ime̱se̱ng'e, aMarya aMagadaliya ne aMarya afe afa'me tseng nong á ta se di kure̱k'e.
MAT.28.2	Iyong kaben wor ka zuur kamok amaleka Adakunom akak ne naza nong á tá be̱ tomong kuta'me ne á ni sonong natoon'e. 
MAT.28.3	Ne a sam kyo̱ndi akanang, ne ares wu kare̱p pes kyo̱ndi kufe̱n. 
MAT.28.4	Áfe a tá tor kure̱k'e fok inyim dide̱ng ma á koor, ne a kpas kyo̱ndi a kus.
MAT.28.5	Amaleka'me fe̱ be anyining'e ye, “Sang yin tu fok yin inyim baꞌ. Mi ren yin sen tse̱r yin aYeso, aya a tú ku tigak. 
MAT.28.6	A kuse baꞌ. An dorok kyo̱ndi wu tá fe̱. Be̱ ta di yin karo̱ a tú ku sak ko. 
MAT.28.7	Tseng yin gbasak ta se tak yin álimazhiri wu ye, ‘An dorok nure̱k, a ta ka tsang yin na aGalili. Yin tu ku se̱ yin azong.’ ike̱ng mi ta shim ta ka tak yin'ong.”
MAT.28.8	Iyong ányining ame wor á won kure̱k'e gbashak nong á ta be nufe álimazhiri ame be inyim amma be riye̱ rikan. Á tseng á teng ba nong á se tak álimazhiri'me. 
MAT.28.9	Ayong aYeso be rice wu wor nyim be ba, ne a fe̱ be ba ye, “Dazha yin.” Ne ányining'e be̱ bubarak be wu, ne á kpa natak wu nong á tu ku ya iben. 
MAT.28.10	Ne aYeso fe̱ be ba ye, “Sang yin tu fok yin inyim baꞌ. Tseng yin tà se tak yin ároneng ye á ra tseng na aGalili. Ba tin di azong.”
MAT.28.11	Ányining'e ta rusek niren, yong ákak kaye̱e̱r áfe kutor kure̱k'e tseng kaye̱e̱r agbang kuwo̱p'e nong á ta se tak ágbang atsi ike̱ng iya i ta nye cei. 
MAT.28.12	Nama ágbang atsi'me tá nyim be ásho̱n, ne á nye ibo̱ro̱ng nong á ta no̱o̱k ásozha'me itso̱m whe̱re̱. 
MAT.28.13	Á ta fe̱ be ba ye, “Fe̱ yin ye, ‘Álimazhiri wu ne á be̱ natuk á ta be̱ á sok kukom'e nizen iya yir ta se yir be ida.’ 
MAT.28.14	Ke itak'e no̱ nato aBilatus, yir tu ku tak yir, nong yin ta so̱ yin risam baꞌ.” 
MAT.28.15	Iyong ásozha'me shan itso̱m'e ne á nye ike̱ng á tá fe̱ be ba. Itak na tsang tseng koake̱ niben áner aYahuda ma kyo̱o̱rna.
MAT.28.16	To̱, álimazhiri kuso̱k be azining'e tseng na aGalili, natoon kawhanang naro̱ aYeso tá tsang a fe̱ be ba ye á ra tseng. 
MAT.28.17	Nizen á tú ku di, á kpas kaben á tu ku ya iben, amma aye̱ ákak ba se gak. 
MAT.28.18	Ayong aYeso be̱ bubarak be ba, a tá fe̱ ye, “A min no̱o̱k kukyem kaye̱e̱r kaza be kaye̱e̱r kazatse cice̱r. 
MAT.28.19	Kamok anong, tseng yin kaye̱e̱r kazatse cice̱r ta se sak yin ánerawe ta te álimazhiri mi, ne i ku nye yin ba abatisma kaye̱e̱r riyerek Ada, ne kaye̱e̱r riyerek Igon'e, ne kaye̱e̱r riyerek Kabik Kazhe̱l'e. 
MAT.28.20	Ne i ku bo̱so̱p yin ba iren á tana kuus koakye mi tá ka tak yin. Yiring yin ye mi se mak be yin koakye izen ma ni igang izen.”
MRK.1.1	Iyuna ne i nye ime̱se̱ng Rife̱ Ritek natoon aYeso Kiristi, 
MRK.1.2	Kyo̱ndi a tá zibir kaye̱e̱r kufumung Ishaya, aner kuzarap ye:
MRK.1.2	“Mi tà tom atom mi nasho̱o̱n wan,
MRK.1.2	aya a tana ka nye iren,”
MRK.1.3	“Kuto̱ akak yis kaye̱e̱r katse ye,
MRK.1.3	‘Nye yin Agwo̱m Ágwo̱m iren,
MRK.1.3	ku nye yin iren'e cop.’ ”
MRK.1.4	aYohana be̱ be kunye abatisma 
MRK.1.5	Ánerawe iben aYahuda ne áfe aUshalima wuruk cice̱r nong a tá be̱s nufu. Á taas rine̱n ba, ne a ku nye ba abatisma kaye̱e̱ isho̱ng aUrdun. 
MRK.1.6	aYohana tes ares a tá nye be nakuyo̱ng arakumi, ne a rosom kudun kukpa nutin wu, ne a ya kubep be ashi ritong. 
MRK.1.7	A fe̱ be ba ye, “Nama mi, aner akak, aya afe a tin nar be kukyem ta be̱, aya afe mi tana kyem i tiguum nong ta bis idun akpatak wu baꞌ. 
MRK.1.8	Mi ta nye yin abatisma be ashi, amma wu tà ka nye yin abatisma be Kabik Kazhe̱l'e.”
MRK.1.9	Nizen iyong aYeso dorok na aNazaret ni iben aGalili nong aYohana ta su ku nye abatisma ni isho̱ng aUrdun. 
MRK.1.10	Kum be kuwuruk wu kaye̱e̱r ashi'me ne a di kaza nukarak ne Kabik Kazhe̱l'e kyo̱ndi abo̱p ti tiik ni wu. 
MRK.1.11	Ne kuto̱ ne naza ye, “Wan ne i nye Igon'i kaya mi ta shim. Mi fok kusas wan dide̱ng.”
MRK.1.12	Nizen izining Kabik'e wor ka tseng be aYeso kaye̱e̱r katse, 
MRK.1.13	a sor azong kuko̱s iso̱k inaas ne Ishetan yiir kubo̱so̱p. aYeso se be ámaan ikewum azong ne ámaleka ni sak riye̱ ni wu.
MRK.1.14	Nama a tá te aYohana ni itso̱m, aYeso no̱ kaye̱e̱r aGalili, ne a taas Rife̱ Ritek Adakunom, 
MRK.1.15	ye, “Izen'e n nye, rigwo̱m Adakunom m be̱ bubarak. Shishing yin kuse yin ne i ni no̱o̱k yin katsak Rife̱ Ritek'e!”
MRK.1.16	Nizen aYeso tá sen gor nukim agbang kudung aGalili, a di aSiman ne aronyining wu Adarawus. A sen te águnung ba kaye̱e̱r kudung'e, kamok ba nye aner kuyising izos. 
MRK.1.17	Ne aYeso fe̱ be ba ye, “Be̱ yin, ni kuus yin. Mi ta ka sak yin ta te yin áya a tana yising ánerawe kyo̱ndi i ta yising yin izos.” 
MRK.1.18	Zizirik á wor á won águnung ba ame, nong á tú ku kuus.
MRK.1.19	Nizen iya a tá ra kutseng cie̱k, ne aYeso di aYakub igon aZabedi, ne aronyining wu aYohana kaye̱e̱r kukpara ashi, á se be kunye kanye̱k águnung ba. 
MRK.1.20	Ne aYeso wor a tú yis ba ne won atek ba aZabedi ne áfe itomong itso̱m kaye̱e̱r kukpara'me, nong á tá kuus aYeso.
MRK.1.21	aYeso be áya a tú ku ku kuus be̱ kaye̱e̱r kuwo̱p aKapanum. Kunom Asabar tá fa nye, aYeso no̱ kaye̱e̱r kutu aduwa nong a tá bo̱so̱p ánerawe'me. 
MRK.1.22	Ánerawe'me te zhing be kubo̱so̱p wu, kamok a tú ku bo̱so̱p ba'me kyo̱ndi aner aya a ta be kukyem, sang kyo̱ndi aner aya a ta bo̱so̱p ánerawe Itsi baꞌ. 
MRK.1.23	Nizen iyong aner akak tuse azong a tá be amaan kabik. A ta kuto̱, 
MRK.1.24	ye, “aYeso afu aNazaret, wan tse̱r akye̱ be yir e̱? Wan m be̱ ta bin fe̱s yir a? Mi ta ren, wan nye Azhe̱l'e afe Adakunom!”
MRK.1.25	Ayong aYeso tigba ámaan nabik'e ye, “Tigbik! Wuruk kaye̱e̱r aner na!” 
MRK.1.26	Ámaan nabik'e tú zuur aner ame. I tá kukun nong i tá wuruk. 
MRK.1.27	Ánerawe cice̱r te zhing ma á kpaan ku naka risim ye, “Kai, akye̱ na e̱? Kubo̱so̱p kufas be kukyem! Aner na fe̱ be ámaan nabik ne i ku fok.” 
MRK.1.28	Itak'e wor i tseng koake̱ kaye̱e̱r iben aGalili.
MRK.1.29	Be kuwuruk ba kaye̱e̱r kutu aduwa, á no̱ nasa aBitrus be Adarawus mak be aYakub ne aYohana. 
MRK.1.30	Anyining abining aBitrus se nameneng be kuro̱m kuzhoosh, yong á tak aYeso itak'e. 
MRK.1.31	Ayong aYeso tseng nufu, ne a yiir kubo̱k wu nong a tú ku ko̱ro̱k nong a tá sonong tsik. Kuro̱m kuzhoosh'e tú won yong a tú nyes ba.
MRK.1.32	Nawheshirim'ong, nama kunom tá kpa, ánerawe be̱s be áfe iro̱k ne áfe amaan nabik nufe aYeso. 
MRK.1.33	Ánerawe kuwo̱p'e cice̱r nyim nanu kasa'me, 
MRK.1.34	ne aYeso sak áya a tá be iriri iro̱k whe̱r tá te atser. A turung ámaan nabik dide̱ng. A won ámaan nabik'e tá fe̱ kanu baꞌ, kamok ba ren ka wu nye angan'e.
MRK.1.35	Bop nadiding ne karo̱ rusek whi, aYeso dorok a tseng naro̱ kakak wu ze̱r, nong a tá se nye aduwa. 
MRK.1.36	Ayong aBitrus be áfudang akak tsang á ku tse̱r. 
MRK.1.37	Á tá fa ku se̱ ne á fe̱ be wu ye,
MRK.1.37	“Koangan sen tsang a ka tse̱r.”
MRK.1.38	aYeso fe̱ be ba ye, “I tseng yir nuwo̱p kukak ku bubarak'e nong a se̱ mi ta taas rife̱ Adakunom azong gip. Iyu ne i sak mi tá be̱.” 
MRK.1.39	Iyong á tsang á tseng koake̱ kaye̱e̱r iben aGalili ne a tsang á taas rife̱ Adakunom kaye̱e̱r atu aduwa ba ne á turung ámaan nabik.
MRK.1.40	Aner akak a tá be rikparo̱ng be̱ nufe aYeso, a tá be̱ tigbok akuur a tú ku nye izong nong a tá fe̱ be wu ye, “Ke wan shim, wan ta kyem i ni sak ta te zhe̱l.”
MRK.1.41	Kaye̱e̱r kuro̱ riye̱, aYeso nabak kubo̱k nong a tá ra aner ame. Ne a fe̱ be wu ye, “Mi shim, te zhe̱l!” 
MRK.1.42	Rikparo̱ng ame wor ri won aner ame. Aner'e te atser.
MRK.1.43	Ayong aYeso tú ku te ni iren be rife̱ be agap ye, 
MRK.1.44	“Sang a tu tak akak ike̱ng ikak natoon'e baꞌ. Amma tseng tá se tonong rice wan nufe atsi, ne i nye asidaka aya aMusa tá fe̱ ye a ra nye kamok kute zhe̱l wan nong i ta sor ike̱ng ife koangan tana ren.” 
MRK.1.45	Kum aner ame tá fa wuruk ne a kpaan kutaas'e koake̱ ma a sak aYeso ba kyem a no̱ kaye̱e̱r kuwo̱p'e baꞌ, a sor naro̱ anerawe tuse baꞌ. Gip be anong, ánerawe nes na naro̱ ze̱r ze̱r nong á be̱s nufu.
MRK.2.1	Nama inom cie̱k, aYeso tú ku bun na aKapanum, ánerawe fok ye an be̱ kari. 
MRK.2.2	Ánerawe nyim dide̱ng nanu kasa'me, ma á tse̱r karo̱ sho̱ng, ma nanu kutu. aYeso'me tú taas ba Rife̱ Ritek. 
MRK.2.3	Áner ákak ba anaas be̱ be aner akak a tá we̱ abas azining, áner'e tú sok a tá be̱e̱n'e. 
MRK.2.4	Á kyem á tseng be wu nufe aYeso baꞌ, kamok ánerawe tá nar agap, iyong á tasak katoon kutu, bubarak be karo̱ kaya aYeso'me tú kuse, nong á tá tiik be aner kuro̱k'e natoon ike̱ng kameneng'e. 
MRK.2.5	Nizen aYeso tá di kuno̱o̱k katsak ba, iyong a fe̱ be aner a tá we̱ abas azining ame ye, “Acam, a ma ka re̱ng rine̱n wan.”
MRK.2.6	To̱, áner kubo̱so̱p Itsi ákak se nusosok azong, iyong á to̱ kaye̱e̱r aye̱ ye, 
MRK.2.7	ne á fe̱ ye “Kamok akye̱, aner na fe̱ anong e̱? A zhe̱e̱sh Adakunom! Angan ta kyem a re̱ng anerawe rine̱n wu, sang ke Adakunom baꞌ e̱?”
MRK.2.8	aYeso tá ren ike̱ng iya ba tá to̱ kaye̱e̱r aye̱ ba, iyong a fe̱ be ba ye, “Kamok akye̱ yin to̱ yin anong kaye̱e̱r aye̱ yin e̱? 
MRK.2.9	Inyaka ro̱ ne i nar e̱? A tana fe̱ be aner kuro̱k ye, ‘A ma ka re̱ng rine̱n wan,’ ka a ta fe̱ ye, ‘Dorok, sok ike̱ng kameneng wan nong ta tseng e̱?’ 
MRK.2.10	Amma nong yin ta ren yin ye Igon Anerawe be kukyem a tanin re̱ng rine̱n nazatse.” Ayong aYeso fe̱ be aner a tá we̱ abas azining ame ye, 
MRK.2.11	“Mi fe̱ be wan ye, dorok ta sok ike̱re̱ kameneng wan ta be kari.” 
MRK.2.12	Aner ame dorok, a tá sok ike̱re̱ kameneng wu ame nong a tá tseng ne koangan kuye̱re̱k. Iyu sak koangan te zhing yong á kerek Adakunom ne á fe̱ ye, “Yir kun di yir ana baꞌ.”
MRK.2.13	aYeso bun awuruk a tá be nukim agbang kudung aGalili. Ánerawe whe̱re̱ be̱s nufu iyong a tú ku bo̱so̱p ba'me. 
MRK.2.14	aYeso'me tá se be kutsang tseng yong a di aner akak a tú ku yis ye aLawi igon Alfiyus, nusonong naro̱ kushashang itso̱m iben. Ayong aYeso fe̱ be wu ye, “Ni kuus,” iyong aLawi'me dorok nong a tú ku kuus.
MRK.2.15	Katuk kakak, aYeso mak be álimazhiri wu se naya nasa aLawi. Áfe kushashang itso̱m iben ákak whe̱re̱ ne áfe rine̱n sen ya naya'me mak be wu ne álimazhiri'me, kamok ánerawe whe̱re̱ ne á tsang ku kuus. 
MRK.2.16	Nizen iya áner kubo̱so̱p Itsi ákak a tá nye áner aFarisi tá di aYeso ta sen yas be áfe rine̱n'ong ne áfe kushashang itso̱m iben. Iyong á rip álimazhiri wu ye, “Akye̱ sak wu tá yas be áfe kushashang itso̱m iben ne ‘Áfe rine̱n e̱?’ ”
MRK.2.17	aYeso tá fa fok anong, ayong a fe̱ be ba ye, “Aner aya a ta nye atser tse̱r abok baꞌ, amma afe iro̱k tse̱r. Mi be̱ ta yis aya a ta di ye ba se gye̱r nasho̱o̱n Adakunom baꞌ, amma áfe rine̱n.”
MRK.2.18	To̱, nizen iyong álimazhiri aYohana aner abatisma ne áner aFarisi sen nye azumi. Áner ákak be̱ nufe aYeso nong á tú ku rip ye, “Akye̱ sak álimazhiri aYohana ne áner aFarisi tá nye azumi amma afuan ta sen yas e̱?”
MRK.2.19	Ayong aYeso fe̱ be ba ye, “Áfertseng aner a ta sok abining afas ta nye azumi kum ne ba rusek mak be aner a tá sok abining afas'e a? Kum ke i nye ye ba rusek mak be aner kuwe̱ne̱ng kufas'e, ba ta kyem a sor anong baꞌ. 
MRK.2.20	Izen saase ife a tana kam aner a ta sok abining afas'e be ba. Nizen iyong ne ba tà nye azumi.
MRK.2.21	“A sok kures kufas, nong a ta tos be itan'e izen baꞌ, ke a nye anong, itan'e iyong ta bun i furuk, ne karo̱'me nibarang kusarak. 
MRK.2.22	Akak korok ashi anap 
MRK.2.23	Katuk Asabar akak, aYeso ku sen gor kaye̱e̱r riko̱ alikama rikak mak be álimazhiri wu. Á se ba be kutseng ne álimazhiri wu a kpaan bo̱s ace alikama'me ne á ya. 
MRK.2.24	Iyong áner aFarisi fe̱ be wu ye, “Di, ike̱ng iya álimazhiri wan ta nye. Akye̱ sak ba nye ike̱ng iya Itsi ta roon kunye'me katuk Asabar e̱?”
MRK.2.25	Ayong aYeso fe̱ be ba ye, “Yin kun fa yin ike̱ng iya aDauda tá nye nizen wu be ánerawe wu tá be baꞌ, ne á fok izong aꞌa? 
MRK.2.26	Nizen Abiyata tá nye agbang atsi, á no̱ naro̱ a tú ku ya Adakunom iben nong a tá ya abiredi azhe̱l'e, aya ta se gye̱r ke ba ya baꞌ, ma ke átsi tsek. Ma a no̱o̱k áfudang kutseng wu nong á tá gip.”
MRK.2.27	Ne aYeso ya kasho̱o̱n be rife̱ wu ye, “A nye Asabar kamok anerawe, sang anerawe kamok Asabar baꞌ. 
MRK.2.28	Kamok anong, Igon Anerawe ne a nye Agwo̱m Ágwo̱m natoon Asabar gip.”
MRK.3.1	aYeso tá bun a no̱ kaye̱e̱r kutu aduwa ame, aner akak tuse azong afe kubo̱k wu tá we̱. 
MRK.3.2	Áner akak tuse azong á tá shim ke a di aYeso'me ta taam, iyong á tú ye̱re̱k nong á ta di ka a tá sak aner'e tá te atser katuk Asabar. 
MRK.3.3	Ayong aYeso fe̱ be aner kubo̱k'e tá we̱ ame ye, “Dorok tá nyeseng nasho̱o̱n ánerawe.”
MRK.3.4	Ne aYeso rip ánerawe'me ye, “Akye̱ ne ise gye̱r a ta nye kunom Asabar e̱? I se gye̱r a ta nye ike̱ng itek ka a ta nye ike̱ng imaan'e e̱? I se gye̱r a ta shesh kutser ka a ta fe̱r e̱?” Iyong á te ba gbik.
MRK.3.5	aYeso tú ye̱re̱k ba be riye̱ kubeseng ne a nye riye̱ riwe dide̱ng kamok atep aye̱ ba. Ayong aYeso fe̱ be aner ame ye, “Nabak kubo̱k wan.” Aner ame nabak kubo̱k wu, yong kubo̱k'e te kutser gye̱r. 
MRK.3.6	Áner aFarisi tá fa di anong ayong á wuruk nufang nong á ta se nye ibo̱ro̱ng mak be áner aHiridus nong a tá fe̱r aYeso.
MRK.3.7	Ayong aYeso naka ko̱ro̱k be álimazhiri wu, á kuwo̱p'me nong á tá be nukim kudung aGalili. Ánerawe aGalili whe̱re̱ tú ku kuus. 
MRK.3.8	Nizen iya ba tá fa fok ike̱re̱ iya aYeso'me tá nye cei, yong ánerawe whe̱re̱ nes ni iben aYahuda be aUshalima ne Idumiya be afe kunyi aUrdun ne áfe abas aSur be aSidon be̱s nufu. 
MRK.3.9	Kamok ánerawe tá nar agap yong aYeso fe̱ be álimazhiri wu ye, á ra su ku tse̱r kukpara ashi kurisher nong a tin no̱, fan á bu mak á ku firik. 
MRK.3.10	Kamok a tá sak ánerawe whe̱r tá te atser yong áfe iro̱k whe̱re̱ be̱s bubarak nong á tu ku ras. 
MRK.3.11	Koakye izen ne ámaan nabik tu di ne á kpas kaben nasho̱o̱n wu ne á tang ikun ye, “Wan ne i nye Igon Adakunom.” 
MRK.3.12	Ne aYeso fe̱ be ba be agbang kuto̱ ye, sang akak tú tak ka wu nye angan'e baꞌ.
MRK.3.13	Ayong aYeso ngarak natoon kawhanang nong a tá yis áya wu tá shim, ne á be̱ nufu. 
MRK.3.14	Ne a kasa áner kuso̱k be áfa nong a tá sor mak be wu, ne a ka sak á ta te ámanzo wu ne a ku toos ninye awazi rife̱ Adakunom, 
MRK.3.15	á se̱ kukyem kuturung amaan nabik.
MRK.3.16	Ayu ne á nye áner kuso̱k be afa wu tá kasa; aSiman (aya a tú ku te riyerek ye aBitrus) 
MRK.3.17	aYakub igon aZabedi, ne aYohana aronyining wu, a tú ku no̱o̱k ba ayerek ye aBuwanazhis, ri ta sor; inoon akparam. 
MRK.3.18	Adarawus be aFilibus ne aBatalomi be aMatiyu, ne aToma, be aYakub igon Alfiyus, ne aTadiyus, be aSiman aner rifur kuwo̱p wu, 
MRK.3.19	ne aYahuza Iskariyot, aya a tá re̱p aYeso.
MRK.3.20	Ne aYeso no̱ nasa kakak be álimazhiri wu, ánerawe whe̱re̱ se na ka tusung azong gbak, ma wu be álimazhiri wu'me kyem á se̱ izen kuya naya baꞌ. 
MRK.3.21	Izen iya áfekari wu tá fok itak'e, á tse̱r iren nong á tú ku yiir ye, “An ririm.”
MRK.3.22	Áfe kubo̱so̱p Itsi áya a tá ne na aUshalima fe̱ ye, “aBazabul, agwo̱m ítseng ne a se kaye̱e̱r wu. Be kukyem aBazabul ne a ti turung ítseng'e.”
MRK.3.23	Ayong aYeso yis ánerawe'me nong a tá fe̱ be ba kaye̱e̱r kumaas ye, “Ishetan ta nye ane̱ i ta tun Ishetan e̱? 
MRK.3.24	Ke rigwo̱m naka kabak, ne rigwo̱m'e kyem ri nyeseng baꞌ. 
MRK.3.25	Ke kasa na kabak, ne kasa'me kyem ka nyeseng baꞌ. 
MRK.3.26	Ke Ishetan rawu rice wu, a ta naka kabak, a ta kpa, i nye ye igang wu be̱'ong.
MRK.3.27	“Akak ta kyem a no̱ nasa aner agap, nong a tu ku kok ike̱re̱ wu baꞌ, ma ke a rosom aner'e nizham, a ta ra nye itsang nasa'me.
MRK.3.28	“Katsak ne mi ta ka tak yin, koakye kuri rine̱n ne ánerawe tá nye ka azhe̱e̱sh Adakunom ayi, a tù ku re̱ng ba'me. 
MRK.3.29	Amma koangan ne a zhe̱e̱sh Kabik Kazhe̱l'e, a tù ku re̱ng rine̱n riyong nigaan'e baꞌ. A nye agbang rine̱n ri tana sor ma izen izen.” 
MRK.3.30	aYeso fe̱ anong kamok ba fe̱ ye wu be amaan kabik.
MRK.3.31	Nizen iyong ango̱ aYeso be áronyining wu be̱ nufu. Á nyeseng nufang nong á ta tom akak nufu ye, á ra su ku yis. 
MRK.3.32	Ánerawe aya a tá sosok á tu ku gorok, fe̱ be wu ye, “Ango̱ wan be áronyining wan m be̱ nufang. Á shim a ta ka di.” 
MRK.3.33	aYeso tú rip ba ye, “Angan nye ango̱ mi be áronyining'i e̱?” 
MRK.3.34	Ayong a ye̱re̱k áfe a tá sosok á mu ku gorok ne a fe̱ be ba, “Di yin, ango̱ mi be áronyining'i na. 
MRK.3.35	Koangan afe a ta nye ike̱ng iya Adakunom ta shim, nye ango̱ mi ne áronyining'i ne ángasnyining'i.”
MRK.4.1	aYeso bun a san ku bo̱so̱p ánerawe nukim agbang kudung aGalili. Ánerawe aya a tú ku gorok mak whe̱re̱ ma ayeso'me no̱ kaye̱e̱r kukpara ashi nong a ta sonong kaye̱e̱r'e. Kukpara ashi'me se nukim kudung'e, ne ánerawe'me cice̱r na tusung bubarak azong. 
MRK.4.2	Ayong a tú ku bo̱so̱p ba ike̱re̱ whe̱re̱ be ku ninye kumaas, kaye̱e̱r kubo̱so̱p'e, a fe̱ be ánerawe'me ye, 
MRK.4.3	“Wesek yin kuto! Aner ikap akak be ni nas izha naya. 
MRK.4.4	Nizen iya a tá se be kunas'e, íca'me ikak kpas ni iren ne nanon tang. 
MRK.4.5	Ica'me ikak kpas nifang agudong naro̱ ka tá be iben dide̱ng baꞌ. I tang zizirik kamok iben'e tuse dide̱ng baꞌ. 
MRK.4.6	Kunom ta fa tar ne ato'me wor a koor kamok atsip'e se̱ iben baꞌ. 
MRK.4.7	Íkak kpas kaye̱e̱r ikiritsan, ne ikiritsan'e rasak mak be ba, ne i ku te̱ne̱ng ba, ne i te íca itek baꞌ. 
MRK.4.8	Ne íca'me íkak kpas niben itek, ne i rasak ne i te itek dide̱ng, ikak kuso̱k inyak ne ikak te ace iso̱k igataar ne ikak te iso̱k itaar ne i nar ike̱ng iya a ta nas.” 
MRK.4.9	Ayong aYeso fe̱ ye, “Aner afe a ta be ato kufok a ra fok.”
MRK.4.10	Nizen aYeso tá se be álimazhiri wu kuso̱k be afa'me awan ba, ne ákak áfe a tá se azong, tú rip ike̱ng ife kumaas'e tá sor. 
MRK.4.11	Ayong aYeso fe̱ be ba ye, “A ma ka no̱o̱k yin kukyem kuren ike̱re̱ rigwo̱m Adakunom i ta se nune̱re̱ng, amma ba áfe a ta se nufang, koakye ma be kumaas, 
MRK.4.12	nong a ta shining rife̱ Ishaya, a tá fe̱ ye,
MRK.4.12	“ ‘Á tà yiir iye̱re̱k'e amma á ta ren baꞌ, ne á yiir ifoos'e amma á ta ren ike̱ng'e baꞌ, Ke anong baꞌ, á ta shishing kuse ba nong a tù ku re̱ng ba rine̱n ba.’ ”
MRK.4.13	Ayong aYeso fe̱ be ba ye, “Aser, yin ren yin ike̱ng iya kumaas'ong tin fe̱ a? To̱, ane̱ ne yin ta ren yin ribir kumaas kuya mi tana nye e̱? 
MRK.4.14	Aner ikap'e se kyo̱ndi aner a ta nas rife̱ Adakunom. 
MRK.4.15	Íca'me íya i tá kpas niren se kyo̱ndi áner aya a ta fok rife̱ Adakunom. Amma kum ke á fok, ne Ishetan be̱ ne i kok rife̱'me kaye̱e̱r aye̱ ba. 
MRK.4.16	Anong ne íca'me íya i ta kpas nifang agudong, se kyo̱ndi ánerawe aya a tá fok rife̱'me ne á shan be aye̱ akan, 
MRK.4.17	amma rife̱'me kpa agap naye̱ ba baꞌ, a sor dide̱ng baꞌ. Ke izen iya ne kudaam ka kutabak be̱ kamok rife̱'me ne a wor a kpa. 
MRK.4.18	Íca'me iya i ta kpas kaye̱e̱r ikiritsan se kyo̱ndi áner aya á ta fok rife̱ Adakunom, 
MRK.4.19	amma ke kudaam kazatse be kushim kurum, ne kushim ike̱re̱ ikak be̱ ne i te̱ne̱ng rife̱'me kurasak kaye̱e̱r wu ma a beseng. 
MRK.4.20	Amma íca'me iya i tá kpas niben itek se kyo̱ndi áner aya a tá fok rife̱'me, ne á shan, ne á te ike̱ng itek dide̱ng, ikak tes iso̱k itaar, ikak iso̱k igataar, ikak kuso̱k inyak ma i nar ike̱ng iya a tá tuus.”
MRK.4.21	aYeso tú rip ba ye, “Yin be̱e̱s yin be apitila ne i sak yin na agarang, ka ne i sak yin ribong agadu e̱? Sang yin sak yin natoon ike̱ng ikak garang aꞌa? 
MRK.4.22	Koakye i ta se nune̱re̱ng a ta te̱s, koakye ne a tá ne̱r nye ife a tana tu kanang. 
MRK.4.23	Koangan afe a ta be ato kufok a ra fok.”
MRK.4.24	aYeso bun a fe̱ be ba ye, “Sak yin riye̱ be ike̱ng ife yin tá fok yin. Kuri kures kufe wan tin maas akak'e, kuri kuyong ne a ta ka maas ko'me, ma i ta nar anong. 
MRK.4.25	Aner aya a ta be ike̱ng iya a tu ku barang mo. Aner aya a be baꞌ, ike̱ng iya wu ta be cie̱k'ong a tin shan ni wu.”
MRK.4.26	aYeso bun a fe̱ ye, “Rigwo̱m Adakunom ta se kyo̱ndi anerawe tá nas naya riko̱ wu. 
MRK.4.27	Nama inom cie̱k, ne naya'me tang ne na rasak, wu ren ka akye̱ ne i sak i ta te anong baꞌ. 
MRK.4.28	Iben be rice wu ne i sak naya ta te, ni ime̱se̱ng'e ne i tang, ne i tun ace ne i kpa ica makong. 
MRK.4.29	Kum ke naya'me te, ne aner'e san kute̱m'e, kamok izen ishamang n nye.”
MRK.4.30	aYeso bun a fe̱ gbak ye, “Be akye̱ ne yir tin maas yir be rigwo̱m Adakunom e̱? Ka yir ta maas yir ane̱ e̱? 
MRK.4.31	Ri se kyo̱ndi ica kakon a ta yis ye, amusta i ta nye i hiir'e kaye̱e̱r ica nakon kazatse na a ta tuus 
MRK.4.32	Gip be anong ke a tuus ne i rasak ne i te igbang'e ne i nar ribir nakon a tá tuus be ágbang íwhang, ma nanon ni sosok kaye̱e̱r nawu'me.”
MRK.4.33	Be iriri kumaas kyo̱ndi iyong, ne aYeso tú taas mo ba rife̱ Adakunom te̱re̱ be kuren ike̱ng ba tá be. 
MRK.4.34	A fe̱ ike̱ng ikak be ba dar ku ninye kumaas baꞌ. Amma ke a se be álimazhiri wu, ne a ku taas ba koakye kanang.
MRK.4.35	Katuk'e yong, kawheshirim tá fa nye, aYeso fe̱ be álimazhiri wu ye, “I tar yir kunyi kukya.” 
MRK.4.36	Ayong á won rigwo̱m ánerawe'me, ne á ku sok nong á tá tseng kaye̱e̱r kukpara ashi ba tin se kaye̱e̱r'e. Akpara ashi ákak tuse azong gip. 
MRK.4.37	Kuwun kukak be agap dorok, ma ashi tang agung ne a no̱o̱s kaye̱e̱r kukpara'me. Ashi tá no̱o̱s kaye̱e̱r kukpara'me ma ku be̱ barak ku tá kushining be ashi. 
MRK.4.38	aYeso se be ida ako̱o̱n wu kaye̱e̱r kukpara ashi'me nama. Iyong álimazhiri wu su ku shiming nong á tá fe̱ be wu ye, “Aner Kubo̱so̱p, wan daam ka yir sen wei yir aꞌa?”
MRK.4.39	Ayong aYeso dorok nong a tá tigba kuwun'e ne a fe̱ be agung ashi ame ye, “Nyeseng kyo̱o̱n” ne kuwun'e nyeseng ne karo̱ te win.
MRK.4.40	Ne a fe̱ be álimazhiri wu ye, “Akye̱ sak yin fok yin inyim anong e̱? Yin n no̱o̱k yin katsak gum aꞌa?”
MRK.4.41	Amma inyim tú ro̱ ba dide̱ng ma á san ku naka risim ye, “Angan na e̱? Kuwun be ashi gip tu ku fok e̱!”
MRK.5.1	aYeso mak be álimazhiri wu nong á tá tar agbang kudung kukak, ku ta se ni iben áner aGarasi. 
MRK.5.2	Nizen iya aYeso tá wuruk kaye̱e̱r kukpara ashi, aner akak a tá be amaan kabik wuruk naro̱ a tú ku ne̱se̱k ánerawe, nong a tá nyim be aYeso'me. 
MRK.5.3	Aner'e sor naro̱ are̱k, akak kyem a tú ku yiir nong a tá rosom baꞌ, ko be atso̱m gip. 
MRK.5.4	Kamok an me̱ ne a ku rosom ibo̱k be atak be idun kutso̱m, amma ne a te̱se̱ng cei. Akak kyem be wu baꞌ. 
MRK.5.5	Katuk be kunom, a tsang a gorok are̱k ne nawhanang be kukun, ne tse̱k kuro̱m wu na ata.
MRK.5.6	Nizen iya a tá di aYeso gugo̱k, a teng nong a tá se tigbok akuur nasho̱o̱n wu. 
MRK.5.7	A tá kuto̱ ye, “aYeso, Igon Adakunom Agbang Agwo̱m Ágwo̱m, wan tse̱r akye̱ be mi e̱? Shu be riyerek Adakunom ye wan tin no̱o̱k risam baꞌ.” 
MRK.5.8	A fe̱ anong, kamok aYeso tá fe̱ be wu ye, “Wuruk kaye̱e̱r aner na, wan amaan kabik!”
MRK.5.9	Ayong aYeso tú ku rip ye, “Riyerek wan nye angan e̱?” Ne a fe̱ ye, “Riyerek'i nye ‘Whe̱re̱’, kamok i se yir whe̱re̱.” 
MRK.5.10	A yiir nye aYeso akusuk ye, sang a tú ro ámaan nabik'e naro̱'ong baꞌ.
MRK.5.11	Kukpara álade tuse bubarak azong, a tá sen ya nukim kawhanang. 
MRK.5.12	Ámaan nabik ame nye aYeso akusuk ye, a ru ku tomong ba kaye̱e̱r álade'me nong á ta se no̱ kaye̱e̱r'e. 
MRK.5.13	aYeso tú won ba, nong á tá no̱ kaye̱e̱r álade ame. Kukpara álade'me se izungu ifa. Álade ame tisik rigung'e be itsi nong á ta se kpas nudung nong á tá kus.
MRK.5.14	Áner áya a ta se be ku ni sak riye̱ na álade ame tsang á teng nong á ta se taas ike̱ng iya i tá nye kaye̱e̱r kuwo̱p ne ni iwo̱p izhizhe̱k'e i ta se bubarak. Ne anerawe'me wuruk nong á tá be̱ di ike̱ng i tan nye. 
MRK.5.15	Nizen á tá be̱ nufe aYeso á di aner aya a tá tsang a be amaan nabik whe̱r ame nusonong. An te ares nong a tá mu ku bun gye̱r kyo̱ndi aner aya rice wu ta se rizining, yong inyim tú ro̱ ba. 
MRK.5.16	Áya á tá di ike̱re̱'me tseng nong á ta se taas ánerawe ike̱re̱ iya aYeso tá nye be aner a tá be amaan nabik ame, ne itak natoon alade ame gip. 
MRK.5.17	Iyong ánerawe'me kpaan kunye aYeso akusuk ye, a ra ka won ba iben ba.
MRK.5.18	aYeso ta sen no̱ kaye̱e̱r kukpara ame, ne aner aya a tá be ítseng ame nye aYeso izong ye wu ta tseng be wu. 
MRK.5.19	aYeso tu shim'e baꞌ, amma a fe̱ be wu ye, “Tseng kari nufe aner wan, ta su ku tak ba agbang ike̱ng iya Adakunom tá nye kamok wan, be kuri iren ife wu ta ro̱ riye̱ wan.” 
MRK.5.20	Ayong aner ame tseng ne tsang a taas na kaben ka ta be iwo̱p kuso̱k kuri agbang ike̱ng iya aYeso tá nye kamok wu. Ne anerawe ame cei te zhing.
MRK.5.21	Nizen aYeso tá bun a tar kunyi agbang kudung aGalili be kukpara ashi, rigwo̱m ánerawe tú gorok azong nukim kudung'e. 
MRK.5.22	Ayong aner akak a tú ku yis ye aZharus, a tá nye ako̱k kasho̱o̱n kutu aduwa be̱ azong. A tá fa di aYeso ne a kpa na atak wu, 
MRK.5.23	nong a tá yiir ku nye izong ye, “Kabangas'i sen ku. Kusuk be̱ nong ta be̱e̱n sak kubo̱k wan ni wu nong a se̱ a ta te atser ne a sor atser.” 
MRK.5.24	Ayong aYeso tseng be wu. Rigwo̱m ánerawe whe̱re̱ tú kuus ma a tú firik.
MRK.5.25	Abining akak tuse azong, aya naso̱k tá taas, ma aye̱ kuso̱k be afa. 
MRK.5.26	An so̱ risam be katsak nubo̱k ábok whe̱re̱, an fe̱r itso̱m wu cei, amma ni kum ke a ra kute, kuro̱m'e bun ku tibarang ingya. 
MRK.5.27	Nizen iya a tá fok itak aYeso, a no̱ kaye̱e̱r rigwo̱m ánerawe nong a tá se wuruk nabas kama aYeso, nong a tá ra kanu kukpiin aYeso ame, 
MRK.5.28	kamok a to̱ riye̱ wu ye, “Ke mi ra kukpiin wu tsek, mi ta te atser.” 
MRK.5.29	A tá ra kukpiin aYeso'me ne naso̱k'e wor na nyeseng, ne a fok kaye̱e̱r kuro̱m wu ye wu n te atser kaye̱e̱r risam wu.
MRK.5.30	Nizen iyong, aYeso wor a ren ye kukyem n wuruk kaye̱e̱r kuro̱m wu. Ayong a kirik nabas ánerawe ame, nong a tú ku rip ba ye, “Angan ra kukpiin'i e̱?”
MRK.5.31	Iyong, álimazhiri wu fe̱ be wu ye, “Wan di rigwo̱m ánerawe tá ma ka firik name, ne wan bun i rip ye, ‘Angan ti ra e̱?’ ”
MRK.5.32	Amma aYeso yiir ye̱re̱k ne a gorok, ka a ta di aner a tú ku ra'e. 
MRK.5.33	Ayong abining ame a tá ren ike̱ng iya i tá nye kaye̱e̱r kuro̱m wu, be̱ a tá be kpa na atak aYeso'me be ikap kutiim ne inyim nong a tú ku tak katsak'e cei. 
MRK.5.34	Ayong aYeso fe̱ be wu ye, “Angas, kuno̱o̱k katsak wan sak wan te atser. Tseng caang wan n te atser kaye̱e̱r kuro̱k wan.”
MRK.5.35	Nizen aYeso tá ru fe̱ anong, áner ákak ne nasa aZharus, ako̱k kasho̱o̱n kutu aduwa, nong á tá be fe̱ be wu ye, “Angas wan n ku. Akye̱ sak wan tá bun i daam aner kubo̱so̱p e̱?”
MRK.5.36	aYeso ti tar kuto̱ natoon ike̱ng iya ba tin fe̱ baꞌ. Ayong a fe̱ be ako̱k kasho̱o̱n kutu aduwa ame ye; “Sang tu fok inyim baꞌ, no̱o̱k katsak tsek.”
MRK.5.37	aYeso shim akak tú tseng mak be wu baꞌ, ma aBitrus, be aYakub, ne aYohana aronyining aYakub'me. 
MRK.5.38	Nizen á tá be̱ nasa ako̱k kasho̱o̱n kutu aduwa ame, aYeso di ánerawe tá washam ne á tang ikun be nanak dide̱ng. 
MRK.5.39	Ayong a no̱ kaye̱e̱r'e nong a tá fe̱ be ba ye, “Akye̱ sak yin washam yin ne i tang yin ikun be nanak dide̱ng cice̱r ana e̱? Kanamang'e n ku baꞌ, a se be ida tsek.” 
MRK.5.40	Amma ánerawe'me tú mas.
MRK.5.40	aYeso tú ku tun ba nufang cice̱r, ne a yis atek kanamang ame be anyining'e, ne álimazhiri áya a tá se mak be wu, nong á tá no̱ naro̱ igon'e tú kuse. 
MRK.5.41	aYeso ko̱ro̱k kubo̱k kanamang ame, nong a ta fe̱ be wu ye, 
MRK.5.42	Zizirik kanamang ame wor ka dorok nong ka tá san kutseng, ka se aye̱ kuso̱k be afa. Anong sak ánerawe ame te zhing dide̱ng. 
MRK.5.43	Amma aYeso fe̱ be ba be agap ye, sang akak tú fok itak na baꞌ, ne a fe̱ be ba ye á ra no̱o̱k kanamang'e ike̱ng ikak nong a tá ya.
MRK.6.1	aYeso won karo̱ kayong nong a tú ku bun nuwo̱p wu mak be álimazhiri wu. 
MRK.6.2	Kunom Asabar tá fa nye ayong a san kubo̱so̱p ánerawe'me kaye̱e̱r kutu aduwa. Ánerawe whe̱re̱ be̱ nong a tú ku foos, azhing tú ku yiir ba ayong áfe ye, “Aner na se̱ ike̱re̱ iyu akye̱? Akye̱ kuri kuren ike̱ng ne a tu no̱o̱k, nong a tin nye ike̱re̱ azhing e̱? 
MRK.6.3	Ayu ne a nye akapinta a? Ayu ne a nye igon aMarya aꞌa? Aronyining aYakub be aYusufu ne aZhud be aSiman aꞌa? Ángasnyining se aze mak be yir aꞌa?”
MRK.6.3	Ayong riye̱ ba beseng be wu.
MRK.6.4	Ayong aYeso fe̱ be ba ye, “Aner kuzarap be kuyiik koakye, amma kaye̱e̱r kasa wu ne kaye̱e̱r áfe iri wu be kaye̱e̱r kuwo̱p wu tsek ne a be kuyiik baꞌ.” 
MRK.6.5	aYeso kyem a nye ike̱ng azhing azong baꞌ, ma ke a tin saas ibo̱k natoon ánerawe cie̱k nong á tá te atser. 
MRK.6.6	A te zhing kamok kuwon dar kuno̱o̱k katsak ba.
MRK.6.6	Ayong aYeso tsang a gorok ne a bo̱so̱p ánerawe'me kaye̱e̱r iwo̱p ikak izhizhe̱k'e.
MRK.6.7	Ayong a yis álimazhiri wu kuso̱k be afa ame nong a tú ku tom ba afufa afufa ne a ku no̱o̱k ba kukyem kuturung amaan nabik.
MRK.6.8	Ne a fe̱ be ba ye, “Sang tu sok yin ike̱ng ikak kamok kutseng yin'e baꞌ, tú be yin naya, ka ishika, ka itso̱m kaye̱e̱r ishika ares yin baꞌ. 
MRK.6.9	Tes yin akpatak amma sang tú be yin akpiin afa baꞌ. 
MRK.6.10	Izen iya ne yin no̱ yin nasa kakak, sor yin azong ma izen iya yin tana won yin kuwo̱p'e. 
MRK.6.11	Ke áner karo̱'me tá shan yin baꞌ, ka á tá fok yin kuto baꞌ, ne yin re̱ng yin iwur atak yin nizen afe yin tana won yin azong nong i ta sor asheda natoon ba.”
MRK.6.12	Anong ne á dorok nong á tá se taas anerawe ye á ru shishing kuse ba. 
MRK.6.13	Á turung ámaan nabik dide̱ng ne á ni kon name na áfe iro̱k whe̱re̱ ne ka sak ba, á tá te atser.
MRK.6.14	Ayong aHiridus fok itak'e, kamok riyerek aYeso tsang ri tseng koake̱. Ma ákak fe̱ ye, “aYohana aner abatisma ne a bun an dorok be kutser. Iyong ne i sak kukyem kunye ike̱re̱ azhing ta se be itomong.”
MRK.6.15	Ákak fe̱ ye, “Aner'e nye Iliya.” Ne ákak fe̱ ye, “Aner'e nye aner kuzarap akak ze̱e̱r kaye̱e̱r áner kuzarap agbugbang'e.”
MRK.6.16	Amma nizen iya aHiridus tá fok anong, ayong a fe̱ ye, “Aner'e nye aYohana, aya mi tá te̱n rice wu, ne a mo ku dorok nure̱k!”
MRK.6.17	aHiridus be rice wu tsang a no̱o̱k Itsi ye, a ra yiir aYohana nong a tú ku te ni itso̱m. A nye anong kamok aHiridus nye kuwe̱ne̱ng be aHirudiya, abining aronyining wu, aFilibus. 
MRK.6.18	Kamok aYohana tsang a yiir kufe̱ be aHiridus, ye, “I nye rine̱n, wan tana sok abining aronyining wan.” 
MRK.6.19	Ayong aHirudiya a yiir be aYohana riye̱, a shim nong a tú ku fe̱r. Amma a kyem baꞌ. 
MRK.6.20	Kamok aHiridus fok inyim aYohana, ne a ren ye a nye aner a tá be katsak ne a se zhe̱l. Ayong a tú fek, nizen aHiridus tá fok rife̱ aYohana ne a no̱ nudaam dide̱ng, gip be anong a shim a tá ku fok.
MRK.6.21	Ni igang'e aHirudiya se̱ izen makong. Nizen kunye riye̱ rikan kutes aHiridus, a nye naya kamok ágbang áner ne áko̱k kasho̱o̱n ásozha, be áya a tá nye áritek kaye̱e̱r kuwo̱p aGalili. 
MRK.6.22	Nizen iya angas aHirudiya'me tá no̱ nong a tá to nato, a kare̱p aHiridus riye̱ be átsen wu ame. Ayong agwo̱m ame fe̱ be kanamang'e ye, “Ni rip koakye ike̱ng iya wan tá shim. Mi tà ka no̱o̱k.” 
MRK.6.23	Ne a shu ye, “Ike̱ng iya wan tá rip, mi tà ka no̱o̱k, ko ribir kaben'i.”
MRK.6.24	Ayong a wuruk nufang nong a ta se rip anyining wu ye, “Akye̱ ne mi ta rip e̱?”
MRK.6.24	Anyining'e fe̱ be wu ye, “Rice aYohana aner abatisma.”
MRK.6.25	Kanamang ame tseng nufe agwo̱m zizirik nong a ta se fe̱ ye, “Mi shim rice aYohana aner abatisma kyo̱o̱rna kaye̱e̱r kures.”
MRK.6.26	Agwo̱m'me daam dide̱ng, amma kamok wu ta tsang a ya kushu nasho̱o̱n átsen'e, a shim a tu ku roon ne baꞌ. 
MRK.6.27	Ayong a tom áya a ta nye itomong azong zizirik nong á tá be̱ be rice aYohana. Áner ame tseng nong á ta se te̱n rice aYohana nitso̱m, 
MRK.6.28	nong á tá be̱e̱n'e nures. A no̱o̱k kanamang'e, ne kanamang'e no̱o̱k ango̱ wu. 
MRK.6.29	Nizen iya álimazhiri aYohana tá fok anong, yong á be̱ á tá be sok kubir kuro̱m'e nong á ta se ne̱r.
MRK.6.30	Ámanzo aYeso ame tú ku gorok nong á tú ku taas ike̱re̱ iya ba tá nye ne iya ba tá bo̱so̱p cice̱r. 
MRK.6.31	Kamok ánerawe tá mak whe̱re̱, á be̱s ne á bun á ku burung, ma ámanzo'me kyem á se̱ izen nong á tá yas baꞌ, yong aYeso fe̱ be ba ye, “Be̱ yin, a wan yin nong ta be yir naro̱ ka ta se yu nong ta song yir azong.”
MRK.6.32	Ayong á no̱ kaye̱e̱r kukpara ashi nong á tá tseng naro̱ kakak wu ze̱r. 
MRK.6.33	Amma ánerawe whe̱re̱ áya a tá di ku dorok ba, á tu ren ba, yong á dorok be itsi nong á ta se tsang á ku kuus. 
MRK.6.34	Nizen aYeso tá wuruk kaye̱e̱r kukpara ashi'me, a di ánerawe whe̱re̱, yong a fok kuro̱ riye̱ ba, kamok a se kyo̱ndi itsamang dar afek. Ayong a san ku kabo̱so̱p ba ike̱re̱ whe̱re̱.
MRK.6.35	Izen'e se nabas kawheshirim yong álimazhiri wu be̱ nufu nong á ta fe̱ be wu ye, “Yir se yir katse, izen m bo̱ karo̱. 
MRK.6.36	Kamok anong won ánerawe'me nong á ta se tse̱r naya kaye̱e̱r iwo̱p iya i ta se bubarak nong á ta shan ike̱ng ikak ife kuya.”
MRK.6.37	Amma aYeso fe̱ be ba ye, “Ku no̱o̱k yin ba ike̱ng ikak nong á ta ya.” Ba fe̱ be wu ye, “Iyu ta sok itso̱m ife̱n ikara aner aya a ta nye itomong! Yir ta sok yir itso̱m anong, nong ta se fe̱r yir natoon abiredi nong tu ku no̱o̱k yir ba nong á ta ya a?”
MRK.6.38	Ayong aYeso tú ku rip ba ye, “aBiredi amang ne yin be yin e̱? Tseng ta se ye̱re̱k yin.” Nizen ba tá di ayong á fe̱ ye, “Ágbang abiredi atoon be izos ifa.”
MRK.6.39	aYeso fe̱ be álimazhiri wu ye, á ra sak ánerawe'me cei nong á tá sosok nagwo̱m iso̱k itutoon natoon agam ashirim. 
MRK.6.40	Ayong a sak ánerawe'me tá sosok nagwo̱m, ákak kuso̱k inyak ne ákak iso̱k itoon. 
MRK.6.41	aYeso sok ágbang abiredi atoon be ízos ifa ame. Ne a sok rice naza a tá tonong riye̱ rikan be Adakunom. A te̱se̱ng abiredi ame, a tá no̱o̱k álimazhiri wu nong á tá saas ánerawe'me. aYeso bun a tú kasap ba izos ifa ame. 
MRK.6.42	Cice̱r ba ya ma á whas, 
MRK.6.43	ne álimazhiri'me tusung ribir ribir'e cip ma íderse kuso̱k be ifa. 
MRK.6.44	Áner a tá kuya abiredi'me kuse atek izungu itoon.
MRK.6.45	Gbashak ne aYeso wor a sak álimazhiri wu tá no̱ kaye̱e̱r kukpara ashi nong á tá tseng na aBatseda nasho̱o̱n wu, nong wu tá ra ma kute ánerawe'me ni iren. 
MRK.6.46	Nama a tú ku te ba niren'e ne a ngarak natoon kawhanang nong a ta se nye aduwa.
MRK.6.47	Kawheshirim tá fa nye ne kukpara ashi se natite kudung, aYeso rusek wu ze̱e̱r natoon rigung'e. 
MRK.6.48	aYeso tá fa di álimazhiri ta sen so̱ risam nong á ta gor be kukpara ashi ba'me, kamok kuwun tu zim ba. Nabas itso̱m itaar natuk, yong a ti wuruk niba natoon ashi. A tseng kyo̱ndi a tú ku gor ba. 
MRK.6.49	Amma izen á tú ku di a tá sen tseng natoon ashi'me, ba sor ye itseng, áyong a tang ikun, 
MRK.6.50	kamok cei ba tú di, inyim tú ro̱ ba.
MRK.6.50	Ayong aYeso fe̱ be ba gbashak ye, “Na ka tsesek yin. Sang tu fok yin inyim baꞌ. Aner'e nye mi.” 
MRK.6.51	Ne a no̱ nukpara ashi'me mak be ba ne kuwun ame nyeseng. Iyong á te ba azhing, 
MRK.6.52	kamok ba ren ike̱ng ife agbang abiredi ame tá sor baꞌ, kamok ike̱ng'e tu se ba whi kaye̱e̱r aye̱.
MRK.6.53	aYeso be álimazhiri wu tá fa tar agbang kudung'e, á tiik ba niben aGenesaret, a rusom kukpara ashi ba ame azong. 
MRK.6.54	Kum be kuwuruk ba kaye̱e̱r kukpara ashi ame, ánerawe wor á ren ye aYeso'ong. 
MRK.6.55	Ayong ánerawe nes niben'e ze̱r ze̱r be itsi nong á tá be̱s'e be áfe iro̱k natoon ike̱re̱ kameneng ba, koakye karo̱ ba tá fok ye aYeso tú ku se. 
MRK.6.56	Koake̱ ne aYeso no̱, ni iwo̱p izhizhe̱k'e be igbang'e ne ife ikim'me, a se̱s áfe iro̱k ánerawe tan meres na naro̱ rizhik. Á tú nye izong ye, a ru ku won ba nong a ta ras kanu kukpiin wu, ne áya a ta ras cice̱r te atser.
MRK.7.1	Aner aFarisi ne áner kubo̱so̱p Itsi ákak aya a ta ne na aUshalima be̱, a gorok aYeso ne 
MRK.7.2	a di álimazhiri wu ákak á ta se be iya naya be “ibo̱k be narik” á kusu ba kyo̱ndi igo̱o̱n áner aYahuda ta fe̱ baꞌ. 
MRK.7.3	Áner aFarisi ne áner aYahuda cice̱r yas dar ku kusu ibo̱k baꞌ, ma á kusu ibo̱k zhe̱l, kamok ba kuus igo̱o̱n asho̱n ba. 
MRK.7.4	Ke á ne naro̱ rizhik á wor á yas baꞌ, ma á so. Ne á bun á kuus igo̱o̱n ikak whe̱re̱ kyo̱ndi kukusu ako̱p ne agbang akpano̱ ne nafeneng atso̱m.
MRK.7.5	Ayong, áner aFarisi ne áner kubo̱so̱p itsi ame rip aYeso ye, “Akye̱ sak álimazhiri wan kuus igo̱o̱n áko̱k kasho̱o̱n yir baꞌ e̱? A ta yas sang a kusu ibo̱k baꞌ e̱?”
MRK.7.6	Ne aYeso fe̱ be ba ye, “Ishaya fe̱ gye̱r nizen iya a tá nye kuzarap natoon yin ákardak áner kyo̱ndi i ta se ni izibir ye,
MRK.7.6	“ ‘Áner na tin tiyiik be nanu ba tsek,
MRK.7.6	amma aye̱ ba se gugo̱k be mi.
MRK.7.7	Ku ya iben ba sor ike̱ng ikak baꞌ, ike̱ng ba ta bo̱so̱p ánerawe'me nye igo̱o̱n ánerawe tsek.’
MRK.7.8	“Yin won yin Itsi Adakunom nong i ta kuus yin igo̱o̱n anerawe.”
MRK.7.9	Ne aYeso fe̱ be ba ye, “Yin won yin Itsi Adakunom nong i ta kuus yin igo̱o̱n yin.” 
MRK.7.10	Kamok aMusa fe̱ ye, “Tiyiik ada be ango̱ wan. Koangan ne a kas ada ka ango̱ wu, a tu ku fe̱r dim. 
MRK.7.11	Amma yin won yin aner aya afe sang a tin sak riye̱ na atek be anyining wu nizen iya átek'e ta se nutser ba', ne aner'e fe̱ ye, ‘Ike̱ng iya i tase ye mi tá ka tobok mo yin mi n no̱o̱k Adakunom.’ 
MRK.7.12	Be anong yin tú ku te̱ne̱ng yin kutobok atek be anyining. 
MRK.7.13	Natoon anong ne yin ti sak yin rife̱ Adakunom tin te kpe̱de̱ng, be kuri igo̱o̱n yin ta bo̱so̱p yin inoon yin'e. Ne yin nye yin ike̱re̱ dide̱ng kyo̱ndi iyu na.”
MRK.7.14	Ayong aYeso bun a yis rigwo̱m ánerawe'me nong a tá fe̱ be ba ye, “Wesek yin kuto tin fok yin gye̱r. 
MRK.7.15	Sang ike̱ng iya i ta ne nufang, i ta no̱ nanu anerawe ne i tù ku sak a tà won dar a se zhe̱l baꞌ, amma iya i ta wuruk nanu wu ne i tù ku sak a tà won dar a se zhe̱l. 
MRK.7.16	Aya ne a be ato kufok a ra fok.”
MRK.7.17	Nama a tá won rigwo̱m anerawe ame, a tá no̱ nasa kakak, álimazhiri wu tú nye ku rip natoon kumaas kuyong. 
MRK.7.18	aYeso fe̱ be ba ye, “Aser, yin gip, yin ren yin ike̱ng iya mi tin fe̱ a'a? Yin ren yin ye, ike̱ng iya i ta no̱ nafa anerawe i tà ne nufang ikyem i tà sak anerawe ta won dar a se zhe̱l baꞌ a? 
MRK.7.19	Kamok i no̱ kaye̱e̱r riye̱ wu baꞌ amma kaye̱e̱r kafa wu, ne i bun i wuruk nama'me.” (Rife̱ aYeso na tonong ye a ta kyem a ya koakye kuri naya.)
MRK.7.20	Ne a ya kasho̱o̱n ye, “Ike̱ng iya i ta wuruk nanu anerawe ne i tù sak a ta won dar a se zhe̱l. 
MRK.7.21	Kamok Kaye̱e̱r riye̱ anerawe ne amaan kuto̱ro̱ng nes; kyo̱ndi kunye kye̱re̱ ne itsang be kufe̱s anerawe be rikuna, 
MRK.7.22	ne kuye̱re̱k, be anyas ne kuwo̱ro̱k anerawe, ne rinyisi rikan, ne rishishim, be naborok, ne kuka be rifunam. 
MRK.7.23	Cice̱r amaan kunye na nes kaye̱e̱r riye̱ anerawe ne i ku sak a ta won dar a se zhe̱l.”
MRK.7.24	aYeso won karo̱ kayong nong a ta be niben aTaya be aSidon. A no̱ nasa kakak a shim akak Sang tu ren baꞌ, gip be anong a kyem a ne̱r rice wu baꞌ. 
MRK.7.25	Abining akak, angas wu ta be amaan kabik, a fok itak aYeso yong a wor a be̱ nong a ta be kpa natak wu. 
MRK.7.26	Abining'e nye abafe aHeleni'me a tu tes na aFoneshiya, a nye aYeso akusuk ye, a ra tun amaan kabik na angas wu.
MRK.7.27	aYeso fe̱ be wu ye, “Won inoon ta ya ike̱ng ba ta shim cei nizham kamok i se gye̱r nong a ta sok naya inoon a ta no̱o̱k ágabu baꞌ.” 
MRK.7.28	Abining'e fe̱ be wu ye, “Ei, anong gye̱r, Atekasa, amma agabu gip a ya ribir naya inoon.”
MRK.7.29	Ayong aYeso fe̱ be wu ye, “Kamok rife̱ wan na, ku bun kari, amaan kabik'e n kam be angas wan.”
MRK.7.30	A tseng kari nong a ta se se̱ angas wu nameneng. Amaan kabik ame n kam be wu.
MRK.7.31	Ayong aYeso won iben aTaya nong a ta gor nabas aSidon ne a be nudung aGalili, naro̱ a ta yis ye, kaben iwo̱p kuso̱k. 
MRK.7.32	Azong áner ákak tu be̱e̱n aner akak a ta nye agbato ne kufe̱ kanu ku ro̱. Aner'e ne a nye aYeso kusuk ye a rin sak kubo̱k ni wu.
MRK.7.33	Nama aYeso tá ko̱ro̱k aner ame nabas azining, yong a ti te kabanbo̱k wu nuto aner ame, ne a ni ta ace̱, na a ra irem'e. 
MRK.7.34	Ne aYeso sok anyisi naza ne a ko̱ro̱k isong, nong a ta fe̱ ye, 
MRK.7.35	Nama iyu, ato aner ame wor akarak ne irem wu te ne a kpaan kufe̱ kanu gye̱r.
MRK.7.36	aYeso fe̱ be ba be agbang kuto̱ ye, Sang a tu tak akak baꞌ, amma a ta fa bun a fe̱ anong'e ne ba yiir kutaas itak'e. 
MRK.7.37	Anerawe wor á te zhing ne á fe̱ ye, “A nye koakye gye̱r. A kyem a sak agbato ta fok ne a sak agbanu ta fe̱ kanu.”
MRK.8.1	Kaye̱e̱r inom iyong rigwo̱m ánerawe rikak na tusung. Á be ike̱ng ikak nong á ta ya baꞌ, yong aYeso yis alimazhiri wu nong a ta fe̱ be ba ye, 
MRK.8.2	“Mi fok kuro̱ riye̱ ánerawe na, án sor be mi inom itaar, amma á be ike̱ng ikak nong á ta ya baꞌ. 
MRK.8.3	Ke Mi tu won ba nong á ta be kari be izong. A ta te gbe̱re̱k niren, kamok ákak nes gugo̱k.”
MRK.8.4	Alimazhiri wu fe̱ be wu ye, “Akye̱ ne yir ta se̱ yir naya aze katse na nong na tu ku kyem ba e̱?”
MRK.8.5	aYeso tú ku rip ba ye, “Agbang abiredi amang ne yin be yin e̱?” Ne ba fe̱ ye, “Kanataar.”
MRK.8.6	Ayong aYeso fe̱ be ánerawe ame ye á ra sosok kaben. Ne a sok ágbang abiredi kanataar ame, ne a tá tonong riye̱ rikan be Adakunom ne a te̱se̱ng nong a ta no̱o̱k alimazhiri wu, nong a ta kasap rigwo̱m ánerawe ame. Álimazhiri'me nye anong. 
MRK.8.7	Ba be izos cie̱k gip. aYeso tonong riye̱ rikan wu be Adakunom ne bun a fe̱ be álimazhiri wu ye, á tu kasap ánerawe'me. 
MRK.8.8	Ánerawe'me ya ma á whas. Nizen iya á tá gang kuya'me álimazhiri wu tusung íkpis'e. I tu ku tuk ma i shining iderse kanataar. 
MRK.8.9	Atek kyo̱ndi izungu inaas ne a kuse azong. Ne a ku te ba niren. 
MRK.8.10	Ne a no̱ nukpara ashi mak be alimazhiri wu nong a ta be niben aDamanuta.
MRK.8.11	aFarisi akak be̱ nufe aYeso, nong a tu ku bo̱mo̱ng, yong á fe̱ be wu ye, a ra nye ike̱ng ikak ife azhing iya i tana tonong ye wu ne naza. 
MRK.8.12	aYeso ko̱ro̱k isong ne a fe̱ ye, “Akye̱ sak anerawe izam iyu tse̱r ku di ike̱re̱ azhing e̱? Katsak'e ne Mi ta tak yin, a ta ka nye yin ike̱ng azhing baꞌ.”
MRK.8.13	Ayong aYeso tu won ba. A ta no̱ kaye̱e̱r kukpara ashi ame nong a ta tar kunyi kukak.
MRK.8.14	Álimazhiri'me tiburum a kyem a be̱e̱n abiredi baꞌ, amma á be agbang'e azining kaye̱e̱r kukpara ashi'me. 
MRK.8.15	aYeso tu ko̱ro̱k ba kuto ye, “Nye yin tatan be ayisti áner aFarisi ne aHiridus.” 
MRK.8.16	A san kufe̱ be rice ba ye, “A fe̱ anong, kamok yir ta be yir abiredi baꞌ.”
MRK.8.17	aYeso tá ren ike̱ng ba ta sen ninye ibo̱ro̱ng natoon'e, yong a fe̱ be ba ye, “Akye̱ sak yin ta sen fe̱ yin natoon kudun abiredi e̱? Yin bun i di yin ka i ren yin aꞌa? Aye̱ yin rusek nurosom a? 
MRK.8.18	Yin be yin anyisi amma i di yin aꞌa? I be yin ato, i fok yin aꞌa? Yin yiring aꞌa? 
MRK.8.19	Nizen mi ta ku te̱se̱ng ágbang abiredi atoon ame kamok anerawe izungu itoon, iderse imang ne yin ku tusung yin e̱?”
MRK.8.19	Alimazhiri'me fe̱ be aYeso ye, “Kuso̱k be afa.”
MRK.8.20	“Be izen afe mi ta ku te̱se̱ng ágbang'e kanataar ame kamok anerawe izungu inaas, iderse imang ne yin ku tusung yin ribir e̱?”
MRK.8.20	Ne á fe̱ be aYeso ye, “Kanataar.”
MRK.8.21	aYeso fe̱ be ba ye, “Yin ba ru ren yin aꞌa?”
MRK.8.22	A be̱ na aBatseda, ne áner akak be̱ be akpato̱o̱n ne á nye aYeso akusuk ye, a ra ra aner'e nong a ta te atser. 
MRK.8.23	aYeso ko̱k kubo̱k aner ame nong a ta tseng'e nama kuwo̱p. A tin ta ace̱ nanyisi aner ame ne a ni sak ibo̱k natoon wu, ne a ku rip ye, “Wan di ike̱ng ikak aꞌa?”
MRK.8.24	Akpato̱o̱n ame sok rice naza ne a fe̱ ye, “Mi di anerawe; amma a se di nakon sen tseng.”
MRK.8.25	aYeso bun a ti sak kubo̱k wu natoon anyisi aner ame. Ayong anyisi aner ame karak ne a se̱ kudi karo̱, ne a di koakye gye̱r. 
MRK.8.26	aYeso tu sak a ta be kari ne a fe̱ be wu ye, “Sang tu tseng kaye̱e̱r kuwo̱p'e baꞌ.”
MRK.8.27	aYeso be alimazhiri wu tseng ni iwo̱p izhizhe̱k'e nabas aKaisariya aFilipi. A tu rip ba niren ye, “Ánerawe fe̱ ye Mi nye angan e̱?”
MRK.8.28	Iyong álimazhiri'me fe̱ ye, “Ákak fe̱ ye wan nye aYohana aner abatisma, ne ákak fe̱ ye wan nye Iliya, ne ákak bun á fe̱ ye wan nye akak kaye̱e̱r áner kuzarap Adakunom ágbugbang'e.”
MRK.8.29	Ayong aYeso tú rip ba ye, “To̱, yin ne e̱? Yin di yin ye, mi nye angan e̱?”
MRK.8.29	Ayong aBitrus fe̱ ye, “Wan ne i nye aKiristi.”
MRK.8.30	aYeso tú kpam ba ye sang á tú tak akak ye wu nye angan'e baꞌ.
MRK.8.31	Ayong aYeso san ku kubo̱so̱p ba'me ye, Igon Anerawe ta so̱ iriri risam, ne áko̱k kasho̱o̱n be ágbang átsi ne áner kubo̱so̱p Itsi ku rawu, a tu ku fe̱r, nama inom itaar a ta bun a dorok be kutser. 
MRK.8.32	A fe̱ natoon iyu kanang yong aBitrus tu yis nukim nong a tu ku zhe̱e̱r. 
MRK.8.33	Amma aYeso kirik a tá ye̱re̱k álimazhiri'me, ne a zhe̱e̱r aBitrus ye, “Kam be mi, wan Ishetan, wan to̱ kyo̱ndi ánerawe sang kyo̱ndi Adakunom baꞌ.”
MRK.8.34	Ayong aYeso yis rigwo̱m anerawe ame be alimazhiri wu nong a ta fe̱ ye, “Koangan afe a ta shim a tin kuus, a ra rawu rice wu nong a ta sok kukon a tana ku tigak mo nong a tin kuus. 
MRK.8.35	Koangan afe a ta shim a ta shesh kutser wu, a tin wei. Afe a tin wei nutser wu kamok mi be Rife̱ Ritek, a ta shesh kutser wu. 
MRK.8.36	Akye̱ kuri ike̱ng itek ne anerawe ta se̱, ke a se̱ kazatse na cei, amma ne a rin wei nutser wu e̱? 
MRK.8.37	Ka akye̱ ne anerawe ta no̱o̱k nong a tin shishing be kutser wu e̱? 
MRK.8.38	Koangan afe a ta fok isum mi be rife̱ mi, nizen iyu ife sang a ta be katsak baꞌ, be kunye rine̱n dide̱ng, Igon Anerawe ta fok isum wu nizen iya a tana be̱ kaye̱e̱r kuyiik Ada wu ne kufe ámaleka Azhe̱l'e.”
MRK.9.1	A bun a fe̱ be ba ye, “Katsak'e ne mi ta ka tak yin, ákak afe a ta se aze tà tsang á kus baꞌ, ma á di rigwo̱m Adakunom be̱ be kukyem nizham.”
MRK.9.2	Nama inom igataar aYeso sok aBitrus ne aYakub be aYohana nong a tá tseng'e natoon agbang rifan, naro̱ á ta se awan ba. Azong ne kanyisi aYeso shishing nasho̱o̱n ba. 
MRK.9.3	Ares wu te akan pes ma a gye̱se̱m. A te akan ne a nar kuri ku kusu ares akak tana kyem kaye̱e̱r kazatse na. 
MRK.9.4	Iyong Iliya be aMusa ti wuruk nasho̱o̱n ba azong, a ta se be fe̱ kanu be aYeso.
MRK.9.5	Ne aBitrus fe̱ be aYeso ye, “Aner kubo̱so̱p, i se gye̱r i ta se yir aze. Won yir ta nye yir abur ataar. Kuzining nye kufuan, ne kuzining nye kufe aMusa, kuzining kufe Iliya.” 
MRK.9.6	A ren ike̱ng iya a tana fe̱ baꞌ, inyim tú ro̱ ba dide̱ng.
MRK.9.7	Iyong kune̱n kukak wuruk ku tú ku kis ba ne á fok kuto̱ kukak kaye̱e̱r kune̱n'e ye, “Ayu ne a nye igon'i kaya mi ta shim. Ku fok yin kuto.”
MRK.9.8	Zizirik á kirik ne á ye̱re̱k, amma á ba di aner akak ze̱e̱r be aYeso baꞌ.
MRK.9.9	Nizen ba ta sen tiik rifan ame, yong aYeso fe̱ be ba be agbang kuto̱ ye, sang á tu tak akak ike̱ng iya ba tá di baꞌ, ma izen iya Igon Anerawe dorok nure̱k. 
MRK.9.10	Á won rife̱'me kaye̱e̱r aye̱ ba, ne á tsang a naka risim ye ko akye̱ ne aYeso nife̱ natoon “kudorok ikom'e”.
MRK.9.11	Ni igang'e ne á rip aYeso ye, “Akye̱ sak áner kubo̱so̱p itsi tá fe̱ ye, Iliya ne a tà be̱ nizham aKiristi ta ra be̱ e̱?”
MRK.9.12	Ne aYeso fe̱ be ba ye, “Katsak'e, Iliya ne a ta san kube̱ ni ime̱se̱ng'e nong a ta sak ike̱re̱ cei tu ku bun kyo̱ndi i ta se nizham, akye̱ sak a ta zibir ye Igon Anerawe ta so̱ iriri risam dide̱ng dim ne anerawe ku rawu e̱? 
MRK.9.13	Amma won ta tak yin ye, Iliya m be̱. A tu nye ike̱re̱ ife ba ta shim cei kyo̱ndi a ta zibir natoon wu.”
MRK.9.14	Nizen iya ba ta be̱ nufe ribir álimazhiri'me, á di rigwo̱m ánerawe whe̱re̱ ta mu ku gorok ba ne áner kubo̱so̱p Itsi ákak sen ya nanaan be ba. 
MRK.9.15	Kum nizen ánerawe'me cei ta di aYeso azhing ta yiir ba dide̱ng ne á teng nong a ta su ku nye ashou.
MRK.9.16	aYeso tu rip ba ye, “Natoon akye̱ ne yin sen ne nye yin nanaan be ba e̱?”
MRK.9.17	Aner akak kaye̱e̱r rigwo̱m ánerawe ame fe̱ ye, “Aner kubo̱so̱p, Mi m be̱ nufuan be igon'i, kaya ka ta be amaan kabik. Amaan kabik'e tu te̱ne̱ng kufe̱ kanu. 
MRK.9.18	Nizen iya ne i tu dorok, i tu barak kaben ne a turung ace̱ nanu ne ya anyi ne ikap wu te tso̱ng. Mi rip álimazhiri Wan ye, á ru ku tun amaan kabik'e, amma á kyem a tun baꞌ.”
MRK.9.19	Ayong aYeso fe̱ ye, “Kaꞌ. Yin ánerawe izam na, i ta won dar i no̱o̱k yin katsak, mi ta sor ma ane̱ nong tana ka tsesek be yin e̱? Be̱e̱n yin igon'e aze.”
MRK.9.20	Ayong á tu be̱e̱n igon'e. Nizen amaan kabik ame ta di aYeso, a wor a sak ikap igon ame kpaan tiim. Ne igon'e kpa kaben a biring be ace̱ fuk fuk nanu wu.
MRK.9.21	aYeso rip atek igon'e ye, “Kum na akye̱ izen ne a se na e̱?”
MRK.9.21	Atek'e fe̱ ye, “Kum ne a ruresek hiir. 
MRK.9.22	In me̱ ne i ku barak nuro̱ng be nashi nong i tu ku fe̱r. Ke wan ta kyem i nye ike̱ng ikak ne, fok kuro̱ riye̱ yir nong tin se̱ mo yir.”
MRK.9.23	Ayong aYeso tú ku rip ye, “Wan di ane̱, wan ta fe̱ ye, ‘Ke wan ta kyem e̱?’ Koakye ike̱ng nye ife kunye nufe aner aya a ta no̱o̱k katsak.”
MRK.9.24	Zirik atek igon ame fe̱ ye, “Mi no̱o̱k katsak, ni se̱ mo be kudun no̱o̱k katsak'i.”
MRK.9.25	Nizen aYeso ta di rigwo̱m ánerawe be naro̱'me zizirik. Ayong a tigba amaan kabik'e ye, “Wan kabik rigbato be rigbanu, mi fe̱ be wan be agbang kuto̱ ye, ‘Wuruk kaye̱e̱r wu, tu ba no̱ kaye̱e̱r wu gbak baꞌ.’ ”
MRK.9.26	Amaan kabik'e ta kukun a tu barak ne tiim nong a ta wuruk. Ne igon'e te di kukom ma anerawe whe̱r fe̱ ye, “A ku.” 
MRK.9.27	Amma aYeso ko̱ro̱k igon'e kubo̱k nong a tu ku se̱ mo, a ta dorok a nyeseng tsik.
MRK.9.28	Nizen aYeso ta no̱ kari, álimazhiri wu tu rip kyo̱o̱n ye, “Akye̱ sak yir kyem i tun yir amaan kabik'e baꞌ e̱?”
MRK.9.29	Ne aYeso fe̱ be ba ye, “Ike̱re̱ kuri iyu na ta wuruk be aduwa tsek.”
MRK.9.30	A won karo̱ kayong nong á ta gor kaye̱e̱r iben aGalili. aYeso shim akak tu ren karo̱ ba tu kuse baꞌ, 
MRK.9.31	kamok a sen bo̱so̱p álimazhiri wu'me. Ayong a fe̱ be ba ye, “A ta sok Igon Anerawe a ta re̱p ákak'e. A tu ku fe̱r, nama inom itaar a ta dorok.”
MRK.9.32	Amma ba kyem á ren ike̱ng iya rife̱'me tá sor baꞌ, ákak kyem á tu ku rip baꞌ, kamok inyim tu ku ro̱ ba.
MRK.9.33	Nizen iya á tá be̱ na aKapanum, aYeso ta no̱ kaye̱e̱r kari, aYeso rip álimazhiri wu ye, “Yin se be ya yin nanan natoon akye̱ niren e̱?”
MRK.9.34	Amma ba te gbik kamok ba sen ya nanan niren ye, angan ne a nye ayiik ne a nar e̱?
MRK.9.35	Ayong aYeso sonong nong a ta yis álimazhiri wu kuso̱k be afa nong, a ta fe̱ be ba ye, “Ke akak shim a ta te afe ime̱se̱ng'e, ma a te afe igang'e dim, ne a sor asam a koangan.”
MRK.9.36	aYeso sok igon kakak kahiir'e nong a tú ku sak a tá nyeseng natite ba. Ne a sok igon'e nubo̱k, ne a fe̱ be ba ye, 
MRK.9.37	“Koangan ne a shan igon kahiir'e kyo̱ndi kayu kaye̱e̱r riyerek'i, i nye ye a ti shan. Ne koangan afe a ti shan, i nye ye sang a ti shan tsek baꞌ, amma aya a tin tom.”
MRK.9.38	aYohana fe̱ be wu ye, “Aner kubo̱so̱p, yir di yir aner akak, a ta sen turung amaan nabik kaye̱e̱r riyerek wan yong yir fe̱ yir be wu ye a ra won kamok wu nye azining kaye̱e̱r yir baꞌ.”
MRK.9.39	Amma aYeso fe̱ be ba ye, “Sang tu ku ro̱n yin'e baꞌ. Kamok aner akak kuse a tana nye ike̱ng azhing kaye̱e̱r riyerek'i ne a bun a fe̱ ike̱ng ikak imaan'e natoon mi baꞌ. 
MRK.9.40	Kamok aner aya a ta ka ra yin baꞌ, se mak be yin. 
MRK.9.41	Katsak'e ne mi ta ka tak yin, aner aya ne a ta no̱o̱k yin ashi kuso̱ na ako̱p kaye̱e̱r riyerek'i ye, kamok yin nye yin anaan, a ta dun ishorong wu baꞌ.”
MRK.9.42	“Koangan ne a sak azining kaye̱e̱r inoon nazhizhe̱k'e na, naya na tin no̱o̱k katsak natoon'i, ta nye rine̱n. I ta nar ke a tu rosom kuta ako̱ nuto̱ nong a tu ku barak kaye̱e̱r agbang kudung. 
MRK.9.43	Ke kubo̱k wan ta sak wan ta nye rine̱n ne i te̱n. I ta ka nar ta no̱ kaye̱e̱r kasa kutser be kubo̱k kuzining be tana no̱ kaye̱e̱r kasa kuro̱ng be ibo̱k ifa. Naro̱ kuro̱ng'e ta ku nigaan'e baꞌ. [ 
MRK.9.44	Azong azhizhi'me kus baꞌ, a ta kyem a riming kuro̱ng'e baꞌ.] 
MRK.9.45	Ke kutak wan ta sak wan ta nye rine̱n ne i te̱n. I ta ka nar ta no̱ kaye̱e̱r kasa kutser be kutak kuzining be tana no̱ kaye̱e̱r kasa kuro̱ng be atak wan afa. [ 
MRK.9.46	Azhizhi'me ta kus baꞌ, a kyem a riming kuro̱ng azong baꞌ.] 
MRK.9.47	Ke rinyisi wan ta sak wan ta nye rine̱n, ne i tun. I ta ka nar tana no̱ kaye̱e̱r rigwo̱m Adakunom be rinyisi rizining be a tana ka barak kaye̱e̱r kuro̱ng be anyisi afa, 
MRK.9.48	naro̱
MRK.9.48	“ ‘azhizhi'me ta kus baꞌ,
MRK.9.48	ne a kyem a riming kuro̱ng'e baꞌ.’
MRK.9.49	“A ta gor be koangan kaye̱e̱r kuro̱ng nong a ta te zhe̱l.
MRK.9.50	“Ito̱k nye ike̱ng itek, amma ke kurereng ito̱k'e gang, wan ta nye ane̱ nong i tà bun i rereng e̱? Sor yin kyo̱ndi ito̱k naye̱ yin, ne i sor yin caang be koangan.”
MRK.10.1	Ayong aYeso won karo̱ kayong nong a tá be niben aYahuda, ne a tar isho̱ng aUrdun. Rigwo̱m ánerawe be̱s nufu gbak ne a bun ku bo̱so̱p ba'me kyo̱ndi a tan me̱ ne a nye.
MRK.10.2	Ayong áner aFarisi ákak be̱ nufu nong á tú ku bo̱mo̱ng, á tú ku rip ye, “I nye rine̱n anerawe ta kam be abining wu a?”
MRK.10.3	Ayong aYeso fe̱ be ba ye; “Akye̱ ne aMusa fe̱ be yin e̱?”
MRK.10.4	Ayong á fe̱ be aYeso ye, “aMusa no̱ anerawe iren kuno̱o̱k kufumung kukam kuwe̱ne̱ng ne a ku te niren.”
MRK.10.5	Ne aYeso fe̱ be ba ye; “Kamok kushonong yin, ne aMusa ta no̱o̱k yin iren anong. 
MRK.10.6	Amma kum ni ime̱se̱ng, ‘Adakunom nye aner amitek be aner abining.’ 
MRK.10.7	Kamok anong, anerawe ta won atek wu be anyining wu nong a tin gung be abining wu, 
MRK.10.8	ba ba afa'ong tá te kuro̱m kuzining ne á sor kyo̱ndi aner azining. Á tà ba se kyo̱ndi áner afa baba baꞌ, amma kyo̱ndi aner azining. 
MRK.10.9	Kamok anong, ike̱ng iya Adakunom tá gung, akak tu kam baꞌ.”
MRK.10.10	Nizen iya á tú ku bun kari gbak, yong álimazhiri'me rip aYeso itak'e. 
MRK.10.11	Ayong aYeso fe̱ be ye, “Koangan ne a kam be abining wu nong a ta sok akak, i nye ye a nye rikuna be abining wu tá sok'ong. 
MRK.10.12	Anong ne ke abining kuwe̱ne̱ng kam be amitek wu nong a tá sok akak, i nye ye a nye rikuna be amitek ayong'e.”
MRK.10.13	Ánerawe yiir be̱s be inoon nazhizhe̱k'e nufe aYeso nong a tu ku nye ba aduwa, amma álimazhiri wu zhe̱e̱r ánerawe'me. 
MRK.10.14	aYeso tá fa di anong, yong a nye riye̱ riwe, a fe̱ be álimazhiri'me ye, “Won yin inoon nazhizhe̱k'e tu be̱s nunaan, sang tu ku roon yin ba kube̱ baꞌ, kamok rigwo̱m Adakunom nye rife̱ áner kuri áyuna. 
MRK.10.15	Katsak ne mi ta ka tak yin, koangan ne a shan rigwo̱m Adakunom kyo̱ndi igon kahiir'e baꞌ, a ta kyem a no̱ kaye̱e̱r rigwo̱m Adakunom baꞌ.” 
MRK.10.16	Ayong a kok inoon'e azizirik nong a tú ku te kuce̱.
MRK.10.17	aYeso tá se be kutseng kutsang wu, yong aner akak tsang a teng nong a tá be̱ a tigbok akuur nasho̱o̱n wu nong a tá fe̱ be aYeso'me ye, “Aner Kubo̱so̱p atek, akye̱ ne mi ta nye nong ta se̱ kutser kufe izen izen e̱?”
MRK.10.18	Ne aYeso fe̱ be wu ye, “Akye̱ sak wan tin yis ye aner atek e̱? Akak kuse a ta nye atek ze̱e̱r be Adakunom baꞌ. 
MRK.10.19	Wan ren ike̱ng iya Itsi tá fe̱ ye a ra nye, ‘Sang tu nye rikuna baꞌ. Sang tu fe̱r akak baꞌ. Sang tu nye itsang baꞌ. Sang tin bo̱ naborok nakak baꞌ. Sang tu mok akak baꞌ. Tiyiik ada be ango̱ wan.’ ”
MRK.10.20	Ayong acam ame fe̱ be aYeso ye, “Aner Kubo̱so̱p, mi kuus ike̱re̱ na cei, kum ne mi ru nye igon.”
MRK.10.21	aYeso tu ye̱re̱k be kushim. Ayong a fe̱ be wu ye, “Wan ru raar nike̱ng izining tsek. Tseng ta se re̱e̱s koakye wan ta be, kasap áfe rizor itso̱m'e. Wan ta se̱ kurum naza nong ta be̱ tin kuus.”
MRK.10.22	Acam ame tá fa fok anong yong a roos kanyisi. A tú bun be riye̱ riwe, kamok wu tá nye arum dide̱ng.
MRK.10.23	Ayong aYeso ye̱re̱k ánerawe ne a gorok'e, ne a fe̱ be álimazhiri wu ame ye, “I ta ro̱ dide̱ng arum ta no̱ kaye̱e̱r rigwo̱m Adakunom!”
MRK.10.24	Álimazhiri'me te zhing be rife̱'me. Ayong aYeso bun a fe̱ be ba ye, “Inoon'e, i ta ro̱ dide̱ng anerawe tana no̱ kaye̱e̱r rigwo̱m Adakunom! 
MRK.10.25	I ta se we̱e̱r we̱e̱r arakumi tana gor ribong kufer be arum tana no̱ kaye̱e̱r rigwo̱m Adakunom.”
MRK.10.26	Be kufok anong, álimazhiri'me ti barang kute zhing, yong á naka risim ye, “To̱, yong angan ne a ta se̱ kashesh'e makong e̱?”
MRK.10.27	aYeso tá ye̱re̱k ba ne a fe̱ ye, “Be anerawe, iyu ta ro̱. Amma be Adakunom, i ta ro̱ baꞌ. Kamok Adakunom kyem a nye koakye ike̱ng.”
MRK.10.28	Ayong aBitrus fe̱ be wu ye, “Di, yir n wosong yir koakye nong ta ka kuus yir.”
MRK.10.29	aYeso fe̱ be ba ye, “Katsak ne mi ta ka tak yin, akak kun won kasa wu ka áronyining wu ka ángasnyining wu ka ango̱ wu ka ada wu inoon wu ne ako̱ wu kamok mi ne rife̱ mi, 
MRK.10.30	ike̱ng iya a tana se̱ nizen iyu, i ta nar anong kutak kuso̱k inyak whe̱r, be nasa, ne áronyining, ángasnyining, ángo̱, inoon, ako̱, amma mak be kutabak. Nama anong nasho̱o̱n kutser kufe izen izen. 
MRK.10.31	Amma ánerawe whe̱r kaye̱e̱r áya a tá nye áfe ime̱se̱ng'e, á ta te áfe igang'e, ne áfe igang'e te áfe ime̱se̱ng'e.”
MRK.10.32	Á tseng á ngarak ba á be na aUshalima, aYeso se nasho̱o̱n ba, álimazhiri wu tsang á ku kuus, an te zhing. Áner áya a tú ku kuus ba nama fok inyim. Ayong aYeso fok ko̱ro̱k kuso̱k be afa ame nukim nong a tú ku tak ba ike̱ng iya, i tana ku se̱. 
MRK.10.33	Ayong a fe̱ be ba ye, “Yir ngarak yir i be yir na aUshalima, a ta se no̱o̱k Igon Anerawe nubo̱k ágbang átsi be áner kubo̱so̱p Itsi. A tù ku to̱ amok riku, ne a ku won nubo̱k áner aya sang á ta aner aYahuda baꞌ. 
MRK.10.34	Á tu ku kok ko'me, ne á ku tang ace̱, ne á ku whereng ne á ku fe̱r. Nama inom itaar a ta bun dorok be kutser.”
MRK.10.35	Ayong aYakub be aYohana inoon aZabedi be̱ nufe aYeso nong á tá fe̱ be wu ye, “Aner kubo̱so̱p, yir shim yir wan tin nye yir ike̱ng ikak.”
MRK.10.36	aYeso tú ku rip ba ye, “Akye̱ ne yin shim yin mi ta ka nye yin e̱?”
MRK.10.37	Ayong ba fe̱ ye, “Katuk wan tana no̱ kaye̱e̱r kuyiik wan, won akak yir tu sor nabas kubo̱k riya wan, ne akak sor nabas kubo̱k rimen wan.”
MRK.10.38	Amma aYeso fe̱ be ba ye, “Yin ren yin ike̱ng iya yin ta rip yin baꞌ. Yin ta kyem i so̱ yin kaye̱e̱r ako̱p aya mi tanin so̱ a? Ka a ta ka nye yin abatisma kuri aya a tanin nye'me a?”
MRK.10.39	Ayong ba fe̱ ye, “Yir ta kyem yir.” Ne aYeso fe̱ be ba ye; “Be kures mi tanin so̱ ne yin tin so̱ yin, ne a ka nye yin abatisma a tanin nye'me. 
MRK.10.40	Yin ta so̱ yin gye̱r, amma kusor nabas kubo̱k riya mi ka nabas kubo̱k rimen'i, i nye karo̱ mi tana no̱o̱k akak baꞌ. Naro̱ nayong nye nafe áya a ta nye kanye̱k'e kamok ba.”
MRK.10.41	Izen álimazhiri'me kuso̱k'ong ta fa fok itak'e, aye̱ ba beseng be aYakub ne aYohana. 
MRK.10.42	aYeso tu yis ba naro̱ kazining a tá fe̱ be ba ye, “Yin ren yin a tu ku di ba kyo̱ndi áko̱k kasho̱o̱n áner aya a ta nye áner aYahuda baꞌ, ti nye rigwo̱m natoon ba ne ribir ako̱k kasho̱o̱n'e ti nye ni ba. 
MRK.10.43	I tu se anong be yin baꞌ, amma aya ne a shim a ta ti ayiik'e kaye̱e̱r yin to̱, a ta sor kyo̱ndi asam kaye̱e̱r yin ingya. 
MRK.10.44	Aner aya a ta shim a ta nar áfudang be kuyiik, i nye ye ma a te asam cice̱r, 
MRK.10.45	kamok Igon Anerawe be̱ nong a tu ku nye itomong baꞌ, amma nong a ta nye anerawe itomong, ne a no̱o̱k kutser wu nong a tin sheshek ánerawe whe̱re̱.”
MRK.10.46	Nizen iya a tá be̱ na aZheriko, aYeso be álimazhiri wu ne rigwo̱m anerawe whe̱r a ta se be kuwon kuwo̱p'e. A di akpato̱o̱n akak a tú ku yis ye, aBatimawus. A ta nye igon aTimawus, nusonong nukim iren, a se be kunye izong. 
MRK.10.47	Nizen iya a ta fok ye aYeso afu aNazaret'ong, yong a ta kuto̱ ye; “aYeso Igon aDauda 
MRK.10.48	Anerawe dide̱ng tu tigba ye, a ra sor gbik, amma a bun a ti barang kuyis be agap dide̱ng ye, “Igon aDauda ro̱ riye̱ mi!”
MRK.10.49	Ayong aYeso nyeseng a tá fe̱ ye; “Ku yis yin.” Iyong, ba fe̱ be akpato̱o̱n ame ye, “Naka tsesek, dorok, a ta yis.” 
MRK.10.50	Ayong akpato̱o̱n ame barak kukpiin wu nong a tá furuk, ne a be nufe aYeso.
MRK.10.51	Ne aYeso ku rip ye, “Akye̱ ne wan shim mi ta ka nye'me e̱?” Akpato̱o̱n ame fe̱ ye; “Aner kubo̱so̱p, mi shim ta di karo̱.”
MRK.10.52	aYeso fe̱ be wu ye, “Tseng, kuno̱o̱k katsak wan sak wan te atser.” A wor a kpaan i di karo̱ ne a kuus aYeso. A tsang a tseng mak be aYeso.
MRK.11.1	Nizen iya ba tá be̱ bubarak be aUshalima nuwo̱p aBatafazhi ne aBetani naro̱ a ta yis ye, kawhanang nafar, yong aYeso tom álimazhiri wu afa. 
MRK.11.2	A ta fe̱ be ba ye, “Tseng yin nabuwo̱p kya nasho̱o̱n, ke yin no̱ yin nuwo̱p'e yin tà di yin kaba azhaki kaya akak tá kun ni ngarak baꞌ, nurosom azong. Bisik yin ta be̱e̱n yin'e aze. 
MRK.11.3	Ke aner akak tà ka rip yin ye, ‘Kamok akye̱ yin nye yin anong e̱?’ Ne i ku tak yin ye, ‘Atekasa ne a tse̱r. A tà bun a be̱e̱n'e kyo̱o̱rna.’ ”
MRK.11.4	Ayong ba tseng a se se̱ igon azhaki nufang kukim iren a tan roos nanu kutu. Nizen iya á tá sen bisik'e, 
MRK.11.5	aner akak a ta se nyeseng azong, tá ku rip ba ye, “Akye̱ ne yin sen nye yin e̱? I sen bisik yin igon azhaki'me a?” 
MRK.11.6	Ne ba fe̱ kyo̱ndi aYeso tá fe̱ be ba, yong áner'e tú ku won ba'me nong á tá tseng'e. 
MRK.11.7	Nizen iya ba tá be̱e̱n aYeso'me, a turung ares ba nong á tin tarak natoon azhaki'me. Ne aYeso ni ngarak natoon'e. 
MRK.11.8	Ánerawe whe̱re̱ tarak ares ba niren ne ákak bo̱o̱s afumung nong á tá saas niren'e. 
MRK.11.9	Áya afe a ta se nasho̱o̱n ne áya a tú ku kuus nama tsang á ta sak ye,
MRK.11.9	“Nakerek nye nafe Adakunom!”
MRK.11.9	“Aner riye̱ rikan nye aya a ta saase kaye̱e̱r riyerek Agwo̱m Ágwo̱m.”
MRK.11.10	“Kube̱ rigwo̱m ada yir aDauda nye ike̱ng riye̱ rikan!”
MRK.11.10	“Nakerek nye nafe Adakunom!”
MRK.11.11	aYeso tá no̱ na aUshalima, a se no̱ kaye̱e̱r agbang kutu kuya Adakunom iben, nong a tá ye̱re̱k koakye, kamok kunom tsang ku kpa, a wuruk a tá be na aBetani mak be álimazhiri wu kuso̱k be afa.
MRK.11.12	Kayatson'e á tá won ba aBetani, ayong aYeso fok izong. 
MRK.11.13	A di atafo tan funung gugo̱k, a tseng nong a tá di ka wu ta se̱ agbang'e. Amma a tá tseng ritin'e a di awan afumung tsek, kamok i nye izen atafo tana be agbang baꞌ. 
MRK.11.14	Ayong aYeso fe̱ be ritin atafo'me ye, “Akak tà ba ya kutes wan baꞌ.” Ne álimazhiri wu fok ike̱ng iya wu tá fe̱.
MRK.11.15	Be ku no̱ ba kaye̱e̱r aUshalima, aYeso no̱ kaye̱e̱r agbang kutu kuya Adakunom iben nong a tá kpaan iro áya a tá se be kure̱e̱s ike̱re̱ kaye̱e̱r'e. A gaas átebur áfe a ti shishing itso̱m ne itsik áfe a tá re̱e̱s abo̱p. 
MRK.11.16	Ne a bun a roon koangan ku gosok kaye̱e̱r kubang be ike̱re̱ kure̱e̱s. 
MRK.11.17	Ne a ku bo̱so̱p ba'me ye, “I se ni izibir ye,
MRK.11.17	“ ‘A ta yis kasa mi ye,
MRK.11.17	kasa aduwa ánerawe kazatse cice̱r.’
MRK.11.17	“Amma yin n sok yin nong i ta min nye yin karo̱ kune̱re̱ng ágbang akpatang.”
MRK.11.18	Agbang átsi ne áner kubo̱so̱p Itsi tá fa fok anong ne kpaan kutse̱r iren iya a tana ku fe̱r. Ba fok inyim wu, kamok ánerawe'me cei tá te zhing be kubo̱so̱p wu.
MRK.11.19	Karo̱ ta fa te kawheshirim ne aYeso be álimazhiri wu won kuwo̱p'e.
MRK.11.20	Nadiding bop, á ta se be gor ne á di ritin atafo ame tan koor ma na atsip'e. 
MRK.11.21	aBitrus yiring'e, yong a fe̱ be aYeso ye, “Di, Aner Kubo̱so̱p, ritin atafo wan tá fiming ame n koor.”
MRK.11.22	Ne aYeso fe̱ be ba ye, “Ni no̱o̱k yin katsak na Adakunom. 
MRK.11.23	Katsak ne mi ta ka tak yin, koangan ne a fe̱ be rifan na ye, ‘Dorok nong ta se kpa kaye̱e̱r agbang kudung’ sang be agak riye̱ baꞌ, amma be riye̱ rizining ike̱ng iya wu ta fe̱ ye i ra nye, i tà nye. 
MRK.11.24	Kamok anong, mi fe̱ be yin ye, koakye ne yin tà rip yin kaye̱e̱r aduwa, i ni no̱o̱k yin katsak ye yin n se̱ yin, i ta te ife yin. 
MRK.11.25	Izen iya yin no̱ yin ninye aduwa, ke yin be yin ike̱ng ikak be akak kaye̱e̱r riye̱ yin, ku re̱ng yin'e, nong Ada yin afe a ta se kaye̱e̱r kaza tà ma ka re̱ng yin rine̱n yin gip. 
MRK.11.26	Amma ke yin re̱ng yin ákak rine̱n ba baꞌ, Ada yir afe a ta se kaye̱e̱r kaza ta ma ka re̱ng yin rine̱n yin baꞌ.”
MRK.11.27	Nizen iya á tá bun a be̱ ba na aUshalima, aYeso se be kutsang kutseng kaye̱e̱r kubang agbang kutu kuya Adakunom iben, ne agbang átsi be áner kubo̱so̱p itsi ne áko̱k kasho̱o̱n be̱ nufe aYeso. 
MRK.11.28	Ne á ku rip ye, “Be akye̱ kuri kukyem ne wan ti nye ike̱re̱ na e̱? Angan ta no̱o̱k iren kunye ike̱re̱ na e̱?”
MRK.11.29	aYeso fe̱ be ba ye, “Mi tà ka nye yin kurip kuzining tsek. Ni tak yin nong mi ta ma ka tak yin kuri kukyem mi tin nye itomong. 
MRK.11.30	Ni tak yin, abatisma aYohana tá nye, a nye afe Adakunom ka afe anerawe e̱?”
MRK.11.31	Ayong á nye ibo̱ro̱ng awan ba á tá fe̱ ye, “Ke yir fe̱ yir ye, ‘A nye afe Adakunom,’ a tin rip yir ye ‘Akye̱ sak yir ti no̱o̱k yir katsak ni wu baꞌ e̱?’ 
MRK.11.32	Amma ke yir fe̱ yir ye, ‘A nye afe anerawe.’ ” (Ba fok inyim anerawe, kamok koangan ren ye aYohana nye aner kuzarap.)
MRK.11.33	Ayong á fe̱ be aYeso ye, “Yir ren yir baꞌ.” Ayong aYeso fe̱ be ba ye, “To̱, mi tà ma ka tak yin ka be akye̱ kuri kukyem ne mi ti nye ike̱re̱ na baꞌ.”
MRK.12.1	Ayong aYeso san rife̱ be ba kaye̱e̱r kumaas ye, “Aner akak tuse a tá be riko̱ anap. A gorok ne a rum ribong nong a tin fi ashi'me, a nye karo̱ garang nong aner kutor riko̱'me tin sor. A ko̱bo̱k áner akak riko̱'me nong a ta be nutseng. 
MRK.12.2	Izen iya anap'e tá fa te, atek riko̱ ame tom asam wu akak ye a ra tseng nufe áner wu tú ku ko̱bo̱k ba riko̱ ame nong a tá su ku shan kanu kafu. 
MRK.12.3	Amma áner aya a tú ku no̱o̱k ba riko̱ ame yiir asam'me, a tú ku tsor, nong á ta bun á tú ro dar ike̱ng ikak nubo̱k. 
MRK.12.4	Ayong atek riko̱ ame bun a tom asam wu akak nufuba, á bun á tú ku tsor, ne á nye be asam'me kye̱re̱. 
MRK.12.5	Atek riko̱ ame bun a tom asam wu akak nufuba gbak, ayong á fe̱r asam'me ayong. Atek riko̱ ame tos ásam whe̱re̱, amma á bun a tsosok ákak ba, ne á fe̱s ákak.
MRK.12.6	“Gip be anong, a tú won aner azining wu tana tom, aner'e nye igon'i, kaya mi ta shim. Ni igang'e, a tú tom nufuba ye, ‘Ei, á ta sok igon'i yiik.’
MRK.12.7	“Amma áfe a tá ko̱bo̱k riko̱ ame nye ibo̱ro̱ng ye, ‘Ayuna ne a nye aya kutse wu, be̱ yin i ku fe̱r yir nong kutse'me tà te kufe yir.’ 
MRK.12.8	Ayong á tú ku yiir nong á tú ku fe̱r, á ku barak nama riko̱'me.
MRK.12.9	“aYeso tú ku ri ba ye, ‘To̱, akye̱ ne atek riko̱'me ta ma nye e̱?’ A ta tseng nong a ta se fe̱s áner wu tú ku ko̱bo̱k ba riko̱'me, ne a won riko̱'me nubo̱k áner ákak ze̱e̱r. 
MRK.12.10	Aser, yin kun fa yin afumung na a? Kamok i se kaye̱e̱r izibir ye;
MRK.12.10	“ ‘Kuta kuya áfe rino̱k tá raba,
MRK.12.10	ne kute itsik ribor kutu.
MRK.12.11	Agwo̱m Ágwo̱m ne a nye anong,
MRK.12.11	i nye ike̱ng azhing nufe yir.’ ”
MRK.12.12	Ayong á tse̱r iren kuyiir aYeso kamok ba ren ye, a ti nye kumaas'e natoon ba. Á ra fok inyim ánerawe'me, yong á tú won nong a tá tseng.
MRK.12.13	Kamok anong, á bun á tom ba áner aFarisi ákak ne áner aHiridus nufe aYeso nong á su ku yiir natoon ike̱ng iya wu tá fe̱. 
MRK.12.14	Á tá be̱ nufu ne á fe̱ ye, “Aner kubo̱so̱p, yir ren yir ye, wan nye aner katsak. Ánerawe kyem a ka kirik baꞌ. Wan ye̱re̱k ánerawe kuri kuzining, amma wan bo̱so̱p iren Adakunom be katsak tsek. I se gye̱r yir ta karang yir aKaisar itso̱m iben aꞌa? 
MRK.12.15	I karang yir ka i won dar karang yir e̱?”
MRK.12.15	Amma aYeso ren amaan kuto̱ ba, yong aYeso fe̱ be ba ye, “Akye̱ sak yin shim yin mi ta taam e̱? Ni be̱e̱n yin ica itso̱m'e ta di.” 
MRK.12.16	Ayong a tú be̱e̱n ica'me, ne a ku rip ba ye, “Nawu angan be riyerek angan na e̱?”
MRK.12.17	Ayong aYeso fe̱ be ba ye, “No̱o̱k yin aKaisar ike̱ng iya i ta nye ife aKaisar, ne i no̱o̱k yin Adakunom ike̱ng iya i ta nye ife Adakunom.”
MRK.12.17	Ayong á ta te ba zhing be rife̱ wu.
MRK.12.18	Áner aYahuda ákak áya a tá se kaye̱e̱r kugung rice aSadusi be̱ nufe aYeso nong á tá fe̱ be wu ye sang kudorok ikom kuse baꞌ. Ayong á be̱ nufu be kurip ye, 
MRK.12.19	“Aner Kubo̱so̱p, aMusa ti zibir yir'e ye, ke aronyining aner ku a tá won abining dar igon, aronyining akak ta sok akumung'e, nong ase̱ a tú ku tes mo igon. 
MRK.12.20	To̱, áner ákak tuse á tá nye áner be áronyining, ba kanataar. Aner afe ime̱se̱ng'e nye kuwe̱ne̱ng ne a ku dar kuse̱ igon. 
MRK.12.21	Afe afa'me sok akumung ame, amma a bun a ku dar kuse̱ igon. Anong ne i se be afe ataar'e. 
MRK.12.22	Anong ne áner kanataar'e cei kus dar kuse̱ igon. Ni igang'e abining'e ku gip. 
MRK.12.23	Nizen kudorok ikom, abining'e ta nye afe angan kaye̱e̱r áner kanataar'ong á tá tsang á nye kuwe̱ne̱ng be wu e̱?”
MRK.12.24	Ayong aYeso fe̱ be ba ye, “Kuto̱ro̱ng yin se gye̱r baꞌ, kamok yin ren yin ike̱ng iya rife̱ Adakunom ta fe̱ ka kukyem Adakunom baꞌ. 
MRK.12.25	Nizen kudorok ikom, a tà ba nye kuwe̱ne̱ng ka a tà no̱o̱k akak nuwe̱ne̱ng baꞌ. A ta se kyo̱ndi ámaleka kaye̱e̱r kaza. 
MRK.12.26	Kyo̱o̱rna natoon kudorok ikom, yin kun fa yin kaye̱e̱r Kufumung aMusa a? Itak natoon kabuci. Adakunom tà fe̱ be wu ye, ‘Mi ne i nye Adakunom afe Ibrahim ne i nye Adakunom Ishaku, ne i nye Adakunom aYakub.’ 
MRK.12.27	A nye Adakunom ikom baꞌ, amma Adakunom áfe a ta be atser. Yin taam yin dide̱ng.”
MRK.12.28	Aner kubo̱so̱p Itsi akak be̱ ne a fok a ta sen ya nanaan. A tá fok aYeso tá shiish gye̱r, yong a tú ku rip ye, “Kaye̱e̱r Itsi cei inyaka ne i nar e̱?”
MRK.12.29	aYeso fe̱ be wu ye, “Igbang'e nye iya i ta fe̱ ye, ‘Fok yin, áner Isarela, Agwo̱m Ágwo̱m, Adakunom yir se azining. 
MRK.12.30	Kamok anong shim Agwo̱m Ágwo̱m Adakunom wan be riye̱ wan cei, be kutser wan cei, be kuto̱ro̱ng wan cei ne agap wan cei.’ 
MRK.12.31	Ife ifa'me se ye; shim afegbak wan kyo̱ndi rice wan. Itsi ikak kuse i ta bun i nar iyong baꞌ.”
MRK.12.32	Ayong aner kubo̱so̱p Itsi ame fe̱ be aYeso ye, “Wan fe̱ gye̱r, Aner kubo̱so̱p, wan ta fe̱ ye Agwo̱m Ágwo̱m se azining, akak kuse ze̱e̱r be wu baꞌ. 
MRK.12.33	A ra ku shim be riye̱ rizining cei, be kuto̱ro̱ng cei ne agap cei ne shim afegbak wan kyo̱ndi wan ta shim rice wan, i se yiik ne i nar asidaka be kunyesek ike̱ng.”
MRK.12.34	aYeso tá fok a ta fe̱ be kukyem, yong a fe̱ be wu ye, “Wan se tsik be rigwo̱m Adakunom baꞌ.”
MRK.12.34	Nama anong akak ba ra ba kyem á tu ku rip ike̱ng ikak baba baꞌ.
MRK.12.35	aYeso ta se be kubo̱so̱p kaye̱e̱r kubang agbang kutu kuya Adakunom iben, ne a rip ye “Kamok akye̱ afe kubo̱so̱p Itsi fe̱ ye, aKiristi nye Igon aDauda e̱? 
MRK.12.36	Kabik Kazhe̱l'e ne ka sak aDauda ta fe̱ ye,
MRK.12.36	“ ‘Agwo̱m Ágwo̱m fe̱ be Agwo̱m Ágwo̱m mi ye,
MRK.12.36	“Sonong nubo̱k riya mi,
MRK.12.36	ma mi sak ámudo̱n wan ta kpa kaben.” ’
MRK.12.37	“aDauda be rice wu tú ku yis ye, ‘Agwo̱m Ágwo̱m.’ To̱, ne a bun a nye ane̱ a ta nye igon wu e̱?”
MRK.12.38	Nizen aYeso ta se be kubo̱so̱p a fe̱ ye, “Sak yin riye̱ be áner kubo̱so̱p Itsi, á ta shim kutsang tseng be agbang akpiin. Á shim á ta ka nye ba ashou ninaro̱ rizhik. 
MRK.12.39	Ne á kasa naro̱ natek natu aduwa ne ninaro̱ kunye riye̱ rikan kyo̱ndi ágbang áner. 
MRK.12.40	Ne a mo̱o̱r ike̱re̱ ákumung ne a nye aduwa aso̱p nong á ta tonong kuren ike̱ng, áner ayong ne Adakunom tà ka to̱ ba amaan amok.”
MRK.12.41	aYeso sonong bubarak be karo̱ a tú ku saas abeko kaye̱e̱r kutu a tu ku ya Adakunom iben. Ne a ye̱re̱k rigwo̱m anerawe ta saas itso̱m ba kaye̱e̱r kures abeko'me. Árum akak whe̱re̱ korok itso̱m cip. 
MRK.12.42	Amma akumung akak a tá be rizor be̱ nong a tá be̱ sak ica itso̱m izhizhe̱k'e ifa. 
MRK.12.43	Ayong aYeso yis álimazhiri wu nong a tá fe̱ be ba ye, “Katsak, ne mi ta ka tak yin, ike̱ng ife akumung na ta sak nar ife ribir ánerawe cice̱r kaye̱e̱r kures na. 
MRK.12.44	Ba no̱o̱k kaye̱e̱r kurum ba cice̱r, amma wu no̱o̱k kaye̱e̱r rizor wu, ike̱ng iya wu tin sor cei.”
MRK.13.1	aYeso ta se be kuwuruk kaye̱e̱r agbang kutu kuya Adakunom iben, azining kaye̱e̱r álimazhiri wu akak fe̱ be wu ye, “Aner Kubo̱so̱p, di, kuri ata azhing na be kuri rino̱k na.”
MRK.13.2	Ayong aYeso fe̱ be wu ye, “Wan di kuri rino̱k na wa? A tà won kuzining natoon kufudang baꞌ. A ta yirik cei.”
MRK.13.3	Nizen iya aYeso ta se nusonong natoon Kawhanang kata be nafar bubarak be agbang kutu kuya Adakunom iben yong aBitrus be aYakub ne aYohana ne Adarawus, tú ku rip kyo̱o̱n ye, 
MRK.13.4	“Ni tak yir, nizing ne a ta nye ike̱re̱'ong e̱? Ka akye̱ ne yir tà di yir nong tà ren yir ye izen'e m be̱ barak e̱?”
MRK.13.5	Ayong aYeso fe̱ be ba ye, “Sak yin riye̱, fan akak ba ka wo̱ro̱k yin. 
MRK.13.6	Ánerawe whe̱re̱ tà be̱s kaye̱e̱r riyerek'i ne á fe̱ ye ba ne á nye mi, ne á wo̱ro̱k anerawe whe̱re̱. 
MRK.13.7	Ke yin fok yin itak itsom ka riwo̱ng'e ayi, sang tu te yin febek baꞌ. Ma ike̱re̱ kuri iyong nye, nizham igang'e ta ra nye. 
MRK.13.8	Iben ze̱r ze̱r tà ko̱n be ifudang ne rigwo̱m dorok natoon rigwo̱m. Ne kaben zu ninaro̱ ze̱r ze̱r ne a nye izong dide̱ng. Iyong ne i nye ime̱se̱ng risam'me.
MRK.13.9	“Sak yin riye̱ be rice yin, á tà ka yising yin ne á tsees be yin ninaro̱ amok ne á ka tsosok yin natu aduwa. A ta tseng be yin nufe ágwomna ne ágwo̱m, kamok mi nong ta se̱ yin iren tú ku taas yin ba Rife̱ Ritek natoon'i. 
MRK.13.10	Amma ni ime̱se̱ng'e, a ta taas ánerawe Rife̱ Ritek cice̱r ma koakye irem fok nizham. 
MRK.13.11	Izen iya ne á ta yising yin nong á ta tseng be yin naro̱ amok, sang tu yin daam yin be ike̱ng iya yin tana fe̱ yin baꞌ. Fe̱ yin ike̱ng iya i ta ka be̱ yin nizen iyong, kamok sang yin ne i fe̱ yin kanu baꞌ, amma Kabik Kazhe̱l'e.
MRK.13.12	“Aronyining tà sok aronyining wu nong a tà no̱o̱k a tà fe̱r, atek inoon tà sok inoon ba nong á tà no̱o̱k. Inoon tà shonong átek ba'me, ma a tà ka fe̱s ba. 
MRK.13.13	Ánerawe cice̱r tà ka ranyin kamok mi. Amma aner aya ne a nyeseng ma nigang'e, a ta se̱ kashesh.
MRK.13.14	“Izen iya ne yin di yin amaan itsi iya i ta be̱e̱n kubeseng, i ta se naro̱ kakak ka ta se gye̱r baꞌ (afe ifa'me ra ren ike̱ng iya rife̱ na ta sor) won afe a ta se niben aYahuda ra teng á ta be rifan. 
MRK.13.15	Aner aya a ta se natoon kutu tu tiik kaben ye nong a ta no̱ nutu a ta tun ike̱ng kakak baꞌ. 
MRK.13.16	Aner aya a ta se riko̱ tu ku bun kari, ye nong a ta se kok ares wu baꞌ. 
MRK.13.17	I ta sor ike̱ng kuro̱ riye̱ be áfe a tana se be nafa ne áya a ta sen ngasa inoon nizen iyong. 
MRK.13.18	Nye yin aduwa nong a tu nye ike̱ng na nizen kuwun baꞌ. 
MRK.13.19	Nizen iyong ne a ta nye amaan risam kuri rikak, kuri riya sang a tá kun nye nazatse na baꞌ, kum nizen Adakunom ta nye kazatse, ma kyo̱o̱rna. A ta baꞌ, bun a nye kuri'me baꞌ, ma izen izen. 
MRK.13.20	Ke a fa nye ye, kamok Agwo̱m Ágwo̱m ta te̱e̱k inom'e baꞌ, ko ke aner akak gaar baꞌ. Amma kamok áya wu tá tsang a kasa ne wu te̱e̱k inom'e. 
MRK.13.21	Nizen iyong koangan ne a fe̱ be yin ye, ‘Di yin, aKiristi'me na! Ka, aya aza'me!’ Sang tin no̱o̱k yin katsak baꞌ. 
MRK.13.22	Kamok ákiristi abo̱o̱s, ne áner kuzarap afe abo̱o̱s tà wuruk á ta nye ike̱re̱ azhing ne itomong azhing nong a ta wo̱k aya Adakunom tan kasa, ke a fa nye ba ta kyem a nye anong. 
MRK.13.23	To̱, sak yin riye̱, mi ma ka tak yin koakye nakuruk.
MRK.13.24	“Amma nizen iyong, nama amaan risam'ong,
MRK.13.24	“ ‘Kunom tà te whi
MRK.13.24	ne kufe̱n ba kare̱p baꞌ.
MRK.13.25	Ne ádar nes naza ne á kpas,
MRK.13.25	ne agbang ike̱re̱ i ta se naza 
MRK.13.26	“Nizen iyong ne ánerawe tà di Igon Anerawe ta saase kaye̱e̱r ane̱n be kukyem dide̱ng ne kuyiik. 
MRK.13.27	A tà tom ámaleka wu nong a tà tusung áya wu tan kasa kaye̱e̱r ikes kazatse inaas. A ta san ne kaye̱e̱r kazatse ma kaye̱e̱r kaza.
MRK.13.28	“Ye̱re̱k yin ritin atafo na, izen iya ne ato'me suruk, ke i san kufunung to̱, ren yin ye kushik n nye. 
MRK.13.29	Anong ne i ta se gip ke yin di yin a sen kunye ike̱re̱ na, to̱ ne iren yin ye izen'e m be̱ bubarak, a se nanukutu dim. 
MRK.13.30	Mi ta tak yin katsak'e, anerawe izam na ta kus baꞌ, ma ike̱re̱ na gor nizham. 
MRK.13.31	Kaza be kaben ta gor amma rife̱ mi sen gor ze̱r baꞌ.
MRK.13.32	“Amma akak ren kunom'e ka izen'e dim baꞌ, ko ámaleka a ta se natoon kaza ka Igon'e gip, ma ke Ada'me wu ze̱r tsek ne a ren. 
MRK.13.33	Sak yin riye̱ ne i nye yin kanye̱k kamok sang yin tá ren yin izen iya a tana be̱ baꞌ. 
MRK.13.34	I se kyo̱ndi atekasa ta won kasa wu nong wu a ta be nutseng ne a won kasa'me nubo̱k ásam wu, ne a no̱o̱k ásam ame koangan be ike̱ng iya a tana nye. Ne a fe̱ be áner kutor kasa'me ye á ra sor ne á ye̱re̱k kasa'me ne á tor kube̱ wu.
MRK.13.35	“Kamok anong, sak yin riye̱ kamok sang yin ren yin izen atekasa'me tana bun a be̱ baꞌ, ka shim i ta se nawheshirim ka natite katuk ka nusetson ka nadiding ayi. 
MRK.13.36	Fan a bu be̱ a ta ka se̱ yin nida. 
MRK.13.37	Ike̱ng iya mi ta fe̱ be yin, mi fe̱ be koangan gip ye, i ra sak yin riye̱!”
MRK.14.1	To̱, a tú won inom ifa ne a nye Riye̱ Rikan aPasova 
MRK.14.2	Amma yong á fe̱ ye, “Amma sang nizen riye̱ rikan na baꞌ, fan ánerawe bin dorok natoon yir be kuren.”
MRK.14.3	Nizen iya aYeso ta se na aBetani nasa aner akak a tú ku yis ye, aSiman a tá nye akparo̱ng. aYeso tá se be iya naya azong ne abining akak be̱ nufu be kudu name, a tá nye be awan atsip ike̱ng ikak a tá yis ye anad,
MRK.14.4	Áner akak aya a tá se azong tá di anong ne aye̱ ba beseng yong á fe̱ ye, “Kamok akye̱ a beseng name ana e̱? 
MRK.14.5	A fa re̱p ke a ti se̱ itso̱m i ta gor itso̱m kuwoso alebura kuko̱s iso̱k inyak iso̱k itaar, nong a ta no̱o̱k afe rizor, ke i nar.” Iyong á zhe̱e̱r abining ame dide̱ng.
MRK.14.6	Amma aYeso fe̱ be ba ye, “Ku won yin kyo̱o̱n, kamok akye̱ yin tú daam yin e̱? A min nye ike̱ng itek dide̱ng. 
MRK.14.7	Áfe rizor se mak be yin ye̱r ye̱r, koakye izen ne yin shim yin, yin tú ku nye yin ba ritek, amma mi se be yin ye̱r ye̱r baꞌ. 
MRK.14.8	A nye ike̱ng ife wu tana kyem a nye. A ti korok name nuro̱m nakuruk nong tin tor izen kune̱r mi. 
MRK.14.9	Katsak ne mi ta ka tak yin, koake̱ ne a taas Rife̱ Ritek na kaye̱e̱r kazatse na'me, a ta yiir fe̱ itak abining na nong a tin yiring be wu.”
MRK.14.10	Ayong aYahuza Iskariyot, azining kaye̱e̱r kuso̱k be afa ame tseng nufe ágbang atsi nong a tá su ku no̱o̱k ba aYeso. 
MRK.14.11	Á tá fa fok anong yong á nye riye̱ rikan, yong á ti sak ye ba tu ku no̱o̱k itso̱m. Ayong aYahuda tse̱r iren a tana no̱o̱k aYeso ame.
MRK.14.12	Katuk ime̱se̱ng, katuk kunye Riye̱ Rikan kuya aBiredi Dar Ayisti, i tá nye izen kunye asidaka be itsamang nong a tà yiring be izen aPasova, yong álimazhiri aYeso tú ku rip ye, “Ake̱ ne wan shim ta se ka nye yir karo̱ kuya abiredi afuan e̱?”
MRK.14.13	Ayong aYeso'me tom álimazhiri wu afa, ne a fe̱ be ba ye, “Tseng yin kaye̱e̱r kuwo̱p, yin tà nyim yin be aner akak a tan cer ashi nafeneng, ku kuus yin. 
MRK.14.14	Kasa kaya ne aner'e tù ku no̱, no̱ yin azong nong ta fe̱ yin be atekasa'me ye, ‘Aner Kubo̱so̱p nye fe̱ ye, karo̱ wu tana kunye riye̱ rikan aPasova mak be álimazhiri wu se ake̱ e̱?’ 
MRK.14.15	A ta ka tonong yin agbang kutu kaza kaya a tan nye gye̱r. Azong ne yin ta nye yin kanye̱k naya'me.”
MRK.14.16	Ayong álimazhiri ame dorok nong a tá no̱ kaye̱e̱r kuwo̱p'e, ne á se se̱ ike̱re̱'me cice̱r kyo̱ndi aYeso tá tsang a ku tak ba. Ayong á nye kanye̱k naya ame.
MRK.14.17	Kawheshirim tá fa nye aYeso tseng be álimazhiri wu kuso̱k be afa azong. 
MRK.14.18	Nizen á ta se ba be iya naya'me ne aYeso fe̱ be ba ye, “Katsak ne mi ta ka tak yin, azining kaye̱e̱r yin tin sok a ta no̱o̱k, ákak kaye̱e̱r yin áfe i ta sen yas yin mak be mi.”
MRK.14.19	Iyong álimazhiri ame nye riye̱ riwe ne á kpaan i ku risim azizirik ye, “Ka mi e̱?”
MRK.14.20	Ne aYeso fe̱ be ba ye, “Azining kaye̱e̱r yin kuso̱k be fa na, aner aya yir ta sen ya yir kaye̱e̱r kures kuzining. 
MRK.14.21	Igon Anerawe tà ku, kyo̱ndi a tá zibir natoon wu. Amma awo̱ tsek be aner aya a tana sok Igon Anerawe nong a ta no̱o̱k. Aner na a fa ku tes baꞌ, ke i tu nar.”
MRK.14.22	Nizen iya á ta sen ya naya'me, aYeso sok abiredi ame nong a tin nye aduwa, ne a te̱se̱ng, a tá no̱o̱k álimazhiri wu, ne a fe̱ ye, “Inga yin, iyuna ne i nye kuro̱m mi.”
MRK.14.23	Nama anong ne a sok ako̱p ashi anap'e nong a tin nye aduwa, ne a no̱o̱k álimazhiri wu'me ne á so̱ cice̱r ba. 
MRK.14.24	Ne a fe̱ be ba ye, “Iyu ne i nye naso̱k mi. Naso̱k kushining kushu kufas. A ta nyosong kamok ánerawe whe̱re̱. 
MRK.14.25	Mi ta ka tak yin katsak, mi ta ba so̱ ashi anap na baba baꞌ, ma katuk afe mi tana so̱ afas kaye̱e̱r rigwo̱m Adakunom.”
MRK.14.26	Nama aYeso be alimazhiri wu tá fa bom abom, ne a wuruk nong á tá tseng natoon Kawhanang Nafar.
MRK.14.27	aYeso fe̱ be álimazhiri wu ye, “Cice̱r yin, yin ta teng yin nong tin won yin, kamok i se ni izibir ye,
MRK.14.27	“ ‘Mi tà fe̱r afek itsamang'e,
MRK.14.27	nong itsamang'e tà te shaam.’
MRK.14.28	“Amma nama ke mi dorok, mi tà ka tsang yin na aGalili.”
MRK.14.29	Ayong aBitrus fe̱ be wu ye, “Ko áro̱ teng cice̱r, mi tà teng baꞌ.”
MRK.14.30	Amma aYeso fe̱ be wu ye, “Katsak ne mi ta ka tak, katuur natuk, nizham atso̱n ta ra te̱p kutak kufa, wan tin ton kutak kutaar.”
MRK.14.31	Amma aBitrus yiir ife̱'me ne a toos'e ye, “Ko a tin fe̱r mak be wan, mi tà ka ton baꞌ.”
MRK.14.31	Ribir álimazhiri wu'me fe̱ anong gip.
MRK.14.32	Á tseng ba naro̱ kakak a tá yis ye, aGetsemani, yong aYeso fe̱ be álimazhiri wu ye, “Sonong yin aze. Mi shim ta se nye aduwa.” 
MRK.14.33	Ayong a sok aBitrus be aYakub ne aYohana mak be wu. A tá ra ku sor cie̱k ne aYeso san kudaam dide̱ng kaye̱e̱r riye̱ ne a nye riye̱ riwe. 
MRK.14.34	Ayong a fe̱ be álimazhiri wu'me ye, “Riye̱ riwe ri tase kaye̱e̱r riye̱ mi sak ma mi fok ye mi ta ku. Sor yin aze ne i sak yin riye̱.”
MRK.14.35	A tá fa rak kusees cie̱k, ne a tigbok akuur a tá te akace nong a tá nye aduwa ye, ke i ta se gye̱r, ne a ku sok izen risam'me. 
MRK.14.36	Ne aYeso nye aduwa ye, “Abba, 
MRK.14.37	Ayong a bun a tú ku bun nufe álimazhiri wu ataar ame, a sú ku se̱ ba nida. Iyong fe̱ be aBitrus ye, “aBitrus, wan se be ida wa? Aser, wan ta kyem i sor dar ida nizen cie̱k aꞌa?” 
MRK.14.38	Ayong aYeso fe̱ be ba ye “Sak yin riye̱, nye yin aduwa fan yin bu kpas yin kaye̱e̱r kubo̱mo̱ng. Katsak'e, riye̱ shim kunye'me amma kuro̱m gaar.”
MRK.14.39	A bun a tú bun gbak nong a ta se nye aduwa'me kyo̱ndi a tá nye ni ime̱se̱ng'e. 
MRK.14.40	Nizen iya aYeso tá bun a be̱, a bun a tu ku se̱ ba nida gbak, kamok anyisi ba tsang a te zi be ida. Á ren ike̱ng iya ba tana fe̱ be wu baꞌ. 
MRK.14.41	Ayong aYeso tseng a tá bun a be̱ ife ataar, ne a fe̱ be ba ye, “Yin bun i rusek yin nida ne i sen i song yin a? I kyem anong izen n nye, di yin án no̱o̱k Igon Anerawe nubo̱k áfe rine̱n. 
MRK.14.42	Dorok! Yin nong ta tseng yir! Aner aya a tá sok a ta no̱o̱k'e na an be̱!”
MRK.14.43	Nizen iya aYeso ta sen fe̱ anong ne aYahuza, azining kaye̱e̱r álimazhiri wu kuso̱k be afa ame, be̱ mak be ánerawe whe̱re̱ be ike̱re̱ kuren ne íshe̱n be áwe̱n itsor. Áya agbang átsi ne áner kubo̱so̱p Itsi ne áko̱k kasho̱o̱n ne á tú ku tom ba.
MRK.14.44	aYahuda aner a tá no̱o̱k aYeso ame tsang a ni sak be ba ye, “Aner aya ne yin di yin mi tu ku kunung ne a nye aner'e. Ku yiir yin nong ta tseng yin be wu.” 
MRK.14.45	Kum aYahuza tá fa be̱ nufe aYeso ne a fe̱ be wu ye, “Aner Kubo̱so̱p.” Ne a ku kunung. 
MRK.14.46	Ayong áner ame yiir aYeso nong á tú ku rosom. 
MRK.14.47	Amma azining kaye̱e̱r álimazhiri aYeso'me aya a ta se nyeseng bubarak azong, tun awe̱n itsor wu nong a tin tse̱r kuto asam agbang atsi akak ma a te̱n. 
MRK.14.48	aYeso fe̱ be ba ye, “Mi nye akpatang yin tá be̱ yin be ítsor ne íshe̱n nong tin yiir yin a? 
MRK.14.49	Koakye kunom mi se mak be yin, ne i bo̱so̱p ánerawe'me kaye̱e̱r kubang kutu kuya Adakunom iben, yin ti yiir yin baꞌ. I be kudaam baꞌ. Amma a nye anong, nong a tá shining ike̱ng iya rife̱ Adakunom tá fe̱ dim.”
MRK.14.50	Ayong álimazhiri'me cice̱r teng nong á tú ku won.
MRK.14.51	Acam akak, tú se kaye̱e̱r áya a tá sen kuus aYeso, a be kukpiin baꞌ, a be awan ike̱ng ku naka kis tsek. Á tá tsek á tú ku yiir, 
MRK.14.52	yong a teng ica'me nong a tá won ike̱ng ku naka kis wu ame.
MRK.14.53	A tseng be aYeso nufe ako̱k kasho̱o̱n atsi ne ágbang átsi be ásho̱n ne áner kubo̱so̱p Itsi naka tusung cei. 
MRK.14.54	aBitrus tsang a ku kuus nama, ma kaye̱e̱r kasa ako̱k kasho̱o̱n atsi'me. A sonong be áfe kutor kasa atsi'me nong a tà fok kuro̱ng.
MRK.14.55	Ágbang atsi ame ne áko̱k kasho̱o̱n, á shim ke á se̱ aYeso be rine̱n ike̱ng ikak nong a tú ku fe̱r, a ra ku se̱ be ike̱ng ikak baꞌ. 
MRK.14.56	Anerawe whe̱r ti bo̱s naborok na aYeso, amma rife̱ ba nyim baꞌ.
MRK.14.57	Iyong ákak dorok á bo̱ naborok natoon wu ye, 
MRK.14.58	“Yir tú ku fok yir a tá fe̱ ye, ‘Mi ta yirik kutu kuya Adakunom iben na anerawe tá no̱k nong tu ku no̱k kukak, kuya ku ta nye rino̱k anerawe baꞌ, kaye̱e̱r inom itaar.’ ” 
MRK.14.59	Gip be anong'e, kanu ba se kazining baꞌ.
MRK.14.60	Ayong agbang atsi ame dorok nong a ta nyeseng nasho̱o̱n ba, a ta tá fe̱ be aYeso ye, “Wan ta fe̱ ike̱ng ikak aꞌa? To̱, ike̱ng iya ba ta fe̱ natoon wan e̱?” 
MRK.14.61	Amma aYeso sor gbik, a ti sak baꞌ. Ayong ako̱k kasho̱o̱n agbang atsi ame bun a tú ku rip ye, “Iyong wan ne i nye aKiristi Igon Aner Ritek a?”
MRK.14.62	aYeso fe̱ be wu ye, “Ei, yin tà di yin Igon Anerawe nusonong nukim kubo̱k riya Aner Kukyem. A ta saase kaye̱e̱r ane̱n natoon kaza.”
MRK.14.63	Ayong ako̱k kasho̱o̱n agbang atsi ame sarak ares wu. Ne á fe̱ be ba ye, “Yir bun i tse̱r yir akye̱ nufu e̱?” 
MRK.14.64	“Yin fok yin kuzhe̱e̱sh a tá zhe̱e̱sh Adakunom! To̱, yong yin di yin ane̱ e̱?”
MRK.14.64	Ayong ánerawe ame fe̱ ye a ra ku fe̱r. 
MRK.14.65	Ákak wor á san ku ku tang ace̱ ne á ku rosom anyisi nong a tú ku baas ibo̱k, ne á fe̱ be wu ye, “To̱, ko̱ fe̱, angan ne a tá ka rus!” Áya á tá tor karo̱'me tú ku sok nong á tá su ku tsor.
MRK.14.66	Nizen iya aBitrus ta se kaben kaye̱e̱r kubang kasa'me, kanamang kakak, ka tá nye itomong kaye̱e̱r kasa ako̱k kasho̱o̱n agbang atsi'me be̱ azong. 
MRK.14.67	Ka tá fa di aBitrus ta sen fok kuro̱ng, ne ka ni sak anyisi ni wu. Ka tá fe̱ ye, “Wan se mak be aYeso afu aNazaret gip.”
MRK.14.68	Amma aBitrus ton'e ne a fe̱ ye, “Mi ren ike̱ng iya wan tin fe̱ natoon'e baꞌ, so̱. Mi se̱ rikpa rife̱ wan baꞌ, so̱.” Ne a wuruk nanu kubang kasa ame. Ne atso̱n wor a te̱p.
MRK.14.69	Kanamang ame tá fa ku di azong ne ka bun ka fe̱ be áner a ta se nyeseng azong ye, “Aner na nye akak kaye̱e̱r ba.” 
MRK.14.70	Amma aBitrus ton'e gbak, a fa sor cie̱k ne afe a tá nyeseng bubarak fe̱ ye, “Katsak wan nye akak kaye̱e̱r ba, kamok wan nye afu aGalili.”
MRK.14.71	Ne aBitrus san i naka fiming ne a ya kushu ye, “Mi ren aner aya yin tin fe̱ yin baꞌ.”
MRK.14.72	Kum atso̱n tá fa te̱p ife afa ne aBitrus yiring be rife̱ aYeso tá tsang afe be wu ye, “Atso̱n ta tsang a te̱p baꞌ, ne wan ni ton kutak kutaar,” ne a fo nanak.
MRK.15.1	Nadiding bop, agbang átsi ne ásho̱n be áfe kubo̱so̱p Itsi ne áfekasa rigwo̱m cice̱r ti sak ye, á ra rosom aYeso, nong á ta se no̱o̱k aBilatus. 
MRK.15.2	aBilatus tú ku rip ye, “Wan ne i nye agwo̱m áner aYahuda a?”
MRK.15.2	Ayong aYeso fe̱ be wu ye, “Ei, i se kyo̱ndi wan ta fe̱.”
MRK.15.3	Ayong ágbang atsi ame ti bo̱s naborok natoon wu dide̱ng. 
MRK.15.4	aBilatus bun a tú ku rip ye, “Wan fok ike̱re̱ á ta fe̱ natoon wan, wan tin sak aꞌa?”
MRK.15.5	Amma aYeso tú ku sak ko'me, ma aBilatus te zhing.
MRK.15.6	I sor igo̱o̱n, nizen aPasova, agwo̱mna tana tun aner akak aya a ta se nitso̱m aya ánerawe ta shim, ye a ra tun. 
MRK.15.7	Aner akak a tú ku yis ye, aBarabas se nitso̱m'e be ákak áya a tá ko̱n be rigwo̱m iben nizen kuren'e ma á fe̱s ánerawe. 
MRK.15.8	Ayong ánerawe'me be̱ nufe aBilatus nong á tá fe̱ be wu ye a ra ka nye ba ike̱ng iya wu tan me̱ ne a ku nye ba'me.
MRK.15.9	aBilatus tú rip ba ye, “Yin shim yin mi ta ka tun yin agwo̱m áner aYahuda a?” 
MRK.15.10	aBilatus tá ren ye, kamok rishishim ne ágbang átsi'me ti no̱o̱k aYeso. 
MRK.15.11	Amma ágbang átsi'me tees ánerawe'me ye, á ra fe̱ be aBilatus ye a ra ka tun ba aBarabas ingya.
MRK.15.12	Ayong aBilatus tú ku rip ba ye, “To̱, yin shim yin ye mi ra nye ane̱ be aner yin tú ku yis yin ye, ‘Agwo̱m áner aYahuda a?’ ”
MRK.15.13	Ayong á tá kuto̱ ye, “A ku tigak!”
MRK.15.14	Ayong aBilatus tú ku rip ba ye, “Kamok akye̱? A nye rine̱n akye̱ e̱?” Amma á ti barang ku tasak be agap ye, “A ku tigak.”
MRK.15.15	aBilatus tá shim nong á ta kare̱p ánerawe'me riye̱, yong a tú ku won ba aBarabas. Nama a tá sak a ta whereng aYeso ne ku no̱o̱k ba nong á tá su ku tigak.
MRK.15.16	áSozha ame tseng be aYeso kaye̱e̱r agbang azuri agwo̱mna'me, kuya a tá yis ye “aPireyum.” Á tin tusung rigwo̱m ásozha natoon wu cice̱r. 
MRK.15.17	Ne á kute kukpiin kukak kuso̱p kuseng kuri kufe ágwo̱m ne a karam ikiritsan nong a tú ku te'me rice kyo̱ndi ribong rigwo̱m. 
MRK.15.18	Ne á san i ku nye ashou ye, “Kunom ra be rigwo̱m, agwo̱m áner aYahuda!” 
MRK.15.19	Ne á yiir ku tsosok rice be ishe̱n ne á ku tang ace̱ ne á nye gbok akuur kaben ye ba sen i ku ya iben. 
MRK.15.20	Á tá fa gang ku kukok ko'me ne á ma tun kukpiin kuseng ame nong á tá bun á ku te ares wu. Á tá ma tseng be wu nong á tá su ku tigak.
MRK.15.21	Á tá se be kutseng ne a nyim be aner aSirin akak, a tú ku yis ye aSiman, atek Alekzanda ne aRufus, a ta ne nutseng wu, ne ásozha ame ku sak ye, ma a ra cer kakon a tanin tigak aYeso ame. 
MRK.15.22	Á tseng be aYeso'me naro̱ a tá yis ye, “aGolgota,” ka ta sor, karo̱ áho̱karo̱k ace. 
MRK.15.23	Ne á no̱o̱k aYeso'me ashi anap akak aya a tin kare̱ be amuur, 
MRK.15.24	Ayong á tú tigak. Á kasap ares wu be ku nibarak ica ikiriwhe̱r nong á ta di ike̱ng iya koangan tana se̱. 
MRK.15.25	Nabas itso̱m katonbo̱k ife kadiding ne á tú ku tigak. 
MRK.15.26	Natoon kukon'e a tin zibir kuri amok aya a tú ku te̱n'e ye; “
MRK.15.27	A tigak ágbang ákpatang ákak afa mak be wu, azining nabas kubo̱k riya ne akak nabas kubo̱k rimen wu. 
MRK.15.28	Be anong ne rife̱ Adakunom riya ri tá fe̱ ye, “A tú ku fa mak be amaan aner,” shining. 
MRK.15.29	Áner aya a tá gosok niren'e, tú ku kas ne á zim rice ne á fe̱ ye, “Ahap! Wan aya ayu i tana yirik agbang kutu kuya Adakunom iben ne i bun no̱k kaye̱e̱r inom itaar, 
MRK.15.30	ko̱, tiik kaben nong ta shesh rice wan!”
MRK.15.31	Anong ne ágbang átsi be áfe kubo̱so̱p Itsi gip tú ku kok ko'me ne á fe̱ ye, “A shesh ákak, amma ko a kyem a shesh rice wu baꞌ! 
MRK.15.32	Won aKiristi na, ye wan nye Agwo̱m Isarela, tiik kaben kyo̱o̱rna nong yir ta di yir nong tin no̱o̱k yir katsak!”
MRK.15.32	Ágbang ákpatang áya a tú ku tigak ba mak be wu ame, tú ku kok ko'me gip.
MRK.15.33	Nabas itso̱m kuso̱k be afa nunom, awhi whe̱e̱n kazatse cei ma nitso̱m itaar nawheshirim. 
MRK.15.34	Nabas itso̱m itaar'e, aYeso tá kuto̱ be agap ye, 
MRK.15.35	Áner ákak aya a tá se nyeseng azong tá fa fok anong yong á fe̱ ye, “Fok yin a ta yis Iliya.”
MRK.15.36	Ayong azining kaye̱e̱r ba teng nong a ta se shumung asoso kaye̱e̱r ashi anap aya a tan te kpukpak, a tubuk nukon nong a tá ma nabak aYeso'me ye a ra so̱, ne a fe̱ ye, “Ku won yin tsek. Won ta di yir ka Iliya'me ta be̱ nong a tu ku tiik e̱.”
MRK.15.37	Ayong aYeso ta kuto̱ dide̱ng naza ne a ko̱ro̱k isong wu ife igang'e.
MRK.15.38	Alaple 
MRK.15.39	Nizen ako̱k kasho̱o̱n ásozha aya a ta se azong nyeseng a ta di riku'me, yong a fe̱ ye, “Katsak'e, aner na nye Igon Adakunom.”
MRK.15.40	Ányining akak sor tsik ne a ye̱re̱k, kaye̱e̱r ba nye aMarya abafe aMagadaliya be aMarya anyining aYakub awusong'e be aYusufu ne aSalomi, 
MRK.15.41	Kum na aGalili ne ányining na tsang á kuus aYeso ne á ni sak riye̱ ni wu. Ányining akak whe̱r a tá be̱ mak be wu na aUshalima se azong gip.
MRK.15.42	Kawheshirim tá fa nye ne a san kunye kanye̱k kamok kaya katson'e nye Kunom Asabar. 
MRK.15.43	Ayong aner Arimatiya akak a tú ku yis ye, aYusufu. Wu ne a nye akak kaye̱e̱r áya a tá nye itomong be agwo̱m, a be kuyiik dide̱ng, ne a shim kube̱ rigwo̱m Adakunom. A ros riye̱ nong a tá tseng nufe aBilatus, ye a ru ku no̱o̱k kukom aYeso. 
MRK.15.44	aBilatus fok azhing nizen a tá fok ye, aYeso n ku. Ayong a tom nufe ako̱k kasho̱o̱n ásozha ame ye a ra ku rip ka aYeso kuse be katsak e̱? 
MRK.15.45	Nizen iya a tá fok nufe ako̱k kasho̱o̱n ásozha'me ye i se anong, yong a no̱o̱k aYusufu kukom aYeso'me. 
MRK.15.46	Ayong aYusufu ame se shan kures kukan ne a se tiik be kukom aYeso'me ne a kunung be kures kukan ame nong a tá se ne̱r kaye̱e̱r kure̱k kukak a tá rum nifang agudong. A ti tomong agbang kuta nanu kure̱k'e. 
MRK.15.47	aMarya abafe aMagadaliya be aMarya anyining aYusufu di karo̱ á tú ku ne̱r aYeso'me.
MRK.16.1	Kunom Asabar tá fa gor, aMarya aMagadaliya, be aMarya anyining aYusufu ne aSalomi, shan ike̱re̱ iko̱o̱n itek, nong á tá sen kon natoon kukom aYeso. 
MRK.16.2	Bop nadiding katuk ime̱se̱ng'e na asate, kum ne kunom rusek ku ta ra wuruk ne ba shan iren nong á tá be nure̱k'e. 
MRK.16.3	Á tá se ba niren ne á fe̱ ba ye, “Angan tà sen tomong yir kuta kuya ku ta se nanu kure̱k e̱?”
MRK.16.4	Amma á tá fa tseng ba azong naro̱'me ne á sok anyisi naza ne á di an tomong kugbang kuta ame nanu kure̱k'e. 
MRK.16.5	Á tá fa no̱ kaye̱e̱r kure̱k'e, ne á di acam akak a tan te ares akan nusonong nabas kubo̱k riya, ne azhing tu yiir ba.
MRK.16.6	Ayong a fe̱ be ba ye, “Sang tu te yin zhing baꞌ, yin tse̱r yin aYeso afu aNazaret aya a tú ku tigak aꞌa? An dorok! A kuse aze na baꞌ. Di yin karo̱ a tú ku mees. 
MRK.16.7	Amma tseng yin, ta se tak yin álimazhiri wu be aBitrus ye, ‘A ta ka tseng ba na aGalili. Azong ne ba tú ku di kyo̱ndi a tá fe̱ be ba.’ ”
MRK.16.8	Ányining ame wuruk be itsi, án te titak ma á tsang tiim. Á fe̱ ike̱ng ikak be akak baꞌ, kamok inyim tú ku ro̱ ba.
MRK.16.8	[ 
MRK.16.9	Nizen iya aYeso tá dorok nure̱k nadiding bop katuk ime̱se̱ng'e na asate, a san i tonong rice wu nufe aMarya aMagadaliya, aya aYeso'me tú ku turung ítseng kanataar ame. 
MRK.16.10	Ayong aMarya'me tseng nong á tá tak áner aya a tá tsang a se mak be aYeso'me ne áya a tá ta se be riye̱ riwe ne kanak. 
MRK.16.11	Amma ba tá fa fok ye, aYeso'me ru nye atser, ye wu tú ku di, ba ti no̱o̱k katsak baꞌ.
MRK.16.12	Nama anong aYeso ti wuruk na álimazhiri ákak ba afa nizen iya á tá se be kutsang kutseng, a wuruk kuri kuwuruk kukak ze̱e̱r nong a tá se nyim be ba. 
MRK.16.13	Álimazhiri afa ame tú bun nong á tá se tak ribir afudang ba, amma ko áfudang ba'me bun á ti no̱o̱k katsak baꞌ.
MRK.16.14	Nama aYeso tin wuruk na álimazhiri wu kuso̱k be azining nizen á ta sen ya naya. A tú zhe̱e̱r ba, kamok ku won dar kuno̱o̱k katsak ba ne kushonong ba á tá gaar ku nino̱o̱k katsak rife̱ áya a tú ku di nama wu tá dorok baꞌ.
MRK.16.15	A fe̱ be ba ye, “Tseng yin koake̱ kaye̱e̱r kazatse, se taas yin ánerawe cice̱r Rife̱ Ritek'e. 
MRK.16.16	Aner aya ne a ti no̱o̱k katsak, a tu ku nye abatisma a ta se̱ kashesh. Amma aner aya ne a gaar ku ni no̱o̱k katsak, a tù ku to̱ amok. 
MRK.16.17	Áya a tin no̱o̱k katsak ni mi tà nye ike̱re̱ na: Kaye̱e̱r riyerek'i, á tà turung ámaan nabik ne á fe̱ kanu kaye̱e̱r irem ifas. 
MRK.16.18	Á tà yising íwhen be ibo̱k ba. Ke á so̱ amaan nado̱m, na tú ku nye ba ike̱ng ikak baꞌ. Á tin saas ibo̱k ba natoon áya a ta nye atser baꞌ, ne á tà te atser.”
MRK.16.19	Nama aYeso tá fe̱ anong be ba, a tú sok a tá tseng'e kaye̱e̱r kaza nong a ta se sonong nubo̱k riya Adakunom. 
MRK.16.20	Álimazhiri wu ame tseng nong á ta se taas Rife̱ Ritek koake̱. Agwo̱m Ágwo̱m ti nye itomong be ba dide̱ng. A tonong ye rife̱ ba be katsak be ike̱re̱ azhing iya ba tá nye mak be rife̱'me.]
LUK.1.1	Ánerawe whe̱re̱ n nye ike̱re̱ iya ba tá kyem á nye nong á ta zibir ike̱ng ikak natoon ike̱re̱ iya i tá shining kaye̱e̱r yir na. 
LUK.1.2	Kyo̱ndi áya a tin se ni ime̱se̱ng'e tin no̱o̱k yir, ne áfe a tá nye itomong kutaas rife̱'me tin tak yir. 
LUK.1.3	Kamok anong, mi be rice mi n nye nong tá ren koakye kum ni ime̱se̱ng'e. I ti se gye̱r gip, nong ta ka zibir ike̱re̱ na nye̱k nye̱k, wan aTiyofilus ako̱k kasho̱o̱n, 
LUK.1.4	nong ase̱ wan tà ren katsak ike̱re̱ iya a tá ka bo̱so̱p'e.
LUK.1.5	Nizen iya aHiridus 
LUK.1.6	Cice̱r ba, á nye áner aya kutseng ba tá se gye̱r nasho̱o̱n Adakunom, á kuus Itsi be ike̱re̱ Adakunom tá fe̱ ye a ra kuus cei gye̱r gye̱r. 
LUK.1.7	Amma á ra be igon baꞌ, kamok Alisabatu'e kun tes baꞌ, cice̱r ba tsang á kop dide̱ng.
LUK.1.8	Katuk kakak, aZakariya tá se be itomong ritsi kaye̱e̱r agbang kutu kuya Adakunom iben, 
LUK.1.9	A tú ku kasa be kubarak ikiriwhe̱r, kyo̱ndi igo̱o̱n kukasa atsi ta se, nong a tá se no̱ kaye̱e̱r agbang kutu kuya Adakunom iben'e nong a tà shosh name a ta be iko̱o̱n itek. 
LUK.1.10	Izen kushosh name'me tá fa nye, rigwo̱m ánerawe áfe kuya Adakunom iben cei se nufang ninye aduwa.
LUK.1.11	Ayong amaleka Adakunom ti wuruk na aZakariya'me, a nyeseng nabas kubo̱k riya kyo̱ndi karo̱ a tú ku shosh ike̱re̱ iko̱o̱n'e. 
LUK.1.12	Nizen iya aZakariya tú ku di, a te febek, ne inyim ku ro̱ dide̱ng. 
LUK.1.13	Amaleka'me fe̱ be wu ye, “Sang tu fok inyim baꞌ, aZakariya, an fok aduwa wan. Abining wan Alisabatu tà ka tes igon, wan tú ku te riyerek ye aYohana. 
LUK.1.14	A tà sor ike̱ng riye̱ rikan dide̱ng nufuan. Ánerawe whe̱re̱ tà nye riye̱ rikan kamok kutes wu. 
LUK.1.15	Kamok a tà se yiik nasho̱o̱n Adakunom, a tà so̱ kugbe̱re̱ ka ike̱ng iya i tana ku sak a tà feng baꞌ. A tú ku shining be Kabik Kazhe̱l'e kum nutes wu. 
LUK.1.16	A tà sak ánerawe Isarela whe̱r tú ku bun nufe Adakunom ba. 
LUK.1.17	A tà tseng nasho̱o̱n Agwo̱m Ágwo̱m kaye̱e̱r kabik be kukyem kuri kufe Iliya nong a tà sak aye̱ átek inoon tà ku bun ni inoon ba, ne a sak áya a ta shonong, ta kuus kutseng aner a ta se gye̱r nasho̱o̱n Adakunom. A tà sak ánerawe tà nye kanye̱k kamok Agwo̱m Ágwo̱m.”
LUK.1.18	Ayong, aZakariya rip amaleka'me ye, “Mi tà san ane̱ tà ren ye iyu nye katsak e̱? Mi n kop, abining'i gip an bo̱ aye̱ dide̱ng.”
LUK.1.19	Ne amaleka'me fe̱ be wu ye, “Mi ne i nye aGyebel. Mi se nasho̱o̱n Adakunom. A min tom nufuan nong tà ka tak Rife̱ Ritek na. 
LUK.1.20	Kyo̱o̱rna, wan tà te agbanu, tà kyem i fe̱ kanu baꞌ, ma izen iya ne rife̱ na shining, kamok wan ti no̱o̱k katsak rife̱ mi baꞌ, ri tà shining be katsak ke izen'e nye.”
LUK.1.21	Ánerawe daam dide̱ng be kutor aZakariya, kamok aZakariya'me mak a sor dide̱ng kaye̱e̱r agbang kutu kuya Adakunom iben'e. 
LUK.1.22	Nizen iya a tá wuruk, a ba kyem a fe̱ kanu be ba baꞌ. Ánerawe ma ren ye Adakunom mu ku tonong ike̱ng ikak kaye̱e̱r agbang kutu'me, kamok a kpaan kufe̱ be ibo̱k, a kyem a fe̱ kanu baꞌ.
LUK.1.23	Izen kunye itomong wu tá fa gang, a tú bun kari. 
LUK.1.24	Nama izen cie̱k ne abining wu Alisabatu be kafa, yong a yiir ine̱se̱k rice wu ma ife̱n itoon. 
LUK.1.25	Ayong Alisabatu'e fe̱ ye, “Agwo̱m Ágwo̱m ne a ti nye iyu, nizen na ne a ti tonong ritek wu ne a ni tun kaye̱e̱r isum nasho̱o̱n ánerawe.”
LUK.1.26	Nizen iya kafa Alisabatu'me tá se ife̱n igataar, Adakunom tom amaleka wu aGyebel na aNazaret, kaye̱e̱r kuwo̱p kukak niben aGalili, 
LUK.1.27	nufe agbik kanamang kakak, ka tá tsang ka sak ka tà nye kuwe̱ne̱ng be aner akak riyerek wu tá nye aYusufu. A nye aner kasa aDauda, a tá nye agwo̱m. Riyerek agbik kanamang'e nye aMarya. 
LUK.1.28	Amaleka'me tseng nufu a tá se fe̱ be wu ye, “Dazha, Agwo̱m Ágwo̱m se mak be wan, a ma ka no̱o̱k agbang ritek wu.”
LUK.1.29	aMarya daam dide̱ng be rife̱ wu'me, a yiir kuto̱'me ka akye̱ kuri ashou'ong'e. 
LUK.1.30	Ayong amaleka'me fe̱ be wu ye, “Sang wan tu fok inyim baꞌ, aMarya, wan n se̱ ritek Adakunom. 
LUK.1.31	Wan tà shan kafa, tà tes igon kamitek'e, a tù ku te riyerek ye, aYeso. 
LUK.1.32	A tà se yiik, ne a ku yis ye, Igon Adakunom ayiik'e. Agwo̱m Ágwo̱m yir Adakunom tù ku no̱o̱k itsik rigwo̱m atukop wu aDauda. 
LUK.1.33	A tin i nye rigwo̱m nasa aYakub ma izen izen, rigwo̱m wu tà gang ze̱e̱r baꞌ.”
LUK.1.34	Ayong aMarya tú ku rip ye, “I tà san'e ane̱ i tà se anong, sang mi tan ren aner amitek baꞌ e̱?”
LUK.1.35	Ayong amaleka'me fe̱ be wu ye, “Kabik Kazhe̱l'e tin tiik natoon wan ne kukyem Adakunom ka kis. Kamok anong, a tà yis azhe̱l'e ayong, wan tana tes'ong ye Igon Adakunom. 
LUK.1.36	Afuri wan Alisabatu, tà se̱ igon ko be riko̱p wu'ong gip, wu aya sang a tá kun tes baꞌ, se be kafa, kufe̱n wu kufe igataar na. 
LUK.1.37	Kamok ike̱ng ikak nar agap Adakunom baꞌ.”
LUK.1.38	Ayong aMarya fe̱ be wu ye, “Mi nye asam Adakunom, won i tu se anong be mi kyo̱ndi wan tá fe̱.” Ne amaleka'me tseng a tú ku won.
LUK.1.39	Nizen iyong aMarya dorok a tá nye kanye̱k nong a tá tseng zizirik nuwo̱p kukak kaye̱e̱r nawhanang iben aYahuda. 
LUK.1.40	A no̱ nasa aZakariya nong a tá nye Alisabatu ashou. 
LUK.1.41	Alisabatu tá fa fok ashou aMarya'me ne igon'e, naka borok be agap kaye̱e̱r kafa wu. Ne a shining Alisabatu be Kabik Kazhe̱l'e. 
LUK.1.42	Ayong Alisabatu tá kuto̱, a tá fe̱ ye, “Wan nye aner aya i ta se̱ ritek Adakunom kaye̱e̱r ányining, igon wan tana tes nye aner aya a ta se̱ ritek Adakunom gip. 
LUK.1.43	Akye̱ sak mi se̱ ritek Adakunom ana, ango̱ Agwo̱m Ágwo̱m mi kusum tá be̱ nunaan e̱? 
LUK.1.44	Kum mi tá fa fok ashou wan, ne igon ka ta se nafa mi naka borok be riye̱ rikan. 
LUK.1.45	Aner aya a ta se̱ ritek Adakunom ne a nye wan aya i tin no̱o̱k katsak ye, ike̱ng Agwo̱m Ágwo̱m tá fe̱ be wan tà shining.”
LUK.1.46	Ayong aMarya fe̱ ye,
LUK.1.46	“Riye̱ mi sen kerek Adakunom mi.
LUK.1.47	Ne kabik'i nye riye̱ rikan be Adakunom aner kashesh'i.
LUK.1.48	Kamok wu ti sak riye̱ ni imees
LUK.1.48	rice asam wu tin se kaye̱e̱r'e.
LUK.1.48	Kyo̱o̱rna ma izen izen,
LUK.1.48	koakye izam tin yis ye,
LUK.1.48	aner aya a ta se̱ ritek Adakunom.
LUK.1.49	Kamok wu aya a ta nye ayiik'e min nye agbang ike̱re̱,
LUK.1.49	riyerek wu se zhe̱l.
LUK.1.50	Kuro̱ riye̱ wu se natoon áfe a ta fok inyim wu,
LUK.1.50	ma izam izam.
LUK.1.51	A nye ayiik ike̱re̱ be ibo̱k wu.
LUK.1.51	A sak áfe a ta be kuka tsik kaye̱e̱r aye̱ ba n te shaam.
LUK.1.52	A tisik ágwo̱m natoon ítsik rigwo̱m ba,
LUK.1.52	a tiyiik áfe a ta mees rice.
LUK.1.53	A sak áfe a ta fok izong ta whas be ike̱re̱ itek,
LUK.1.53	a ro árum dar ike̱ng ikak.
LUK.1.54	A min se̱ asam wu Isarela,
LUK.1.54	ne a yiring be wu a ta fok kuro̱ riye̱ wu,
LUK.1.55	ne Ibrahim be nabon wu ma izen izen,
LUK.1.55	kyo̱ndi wu tá fe̱ be áda yir.”
LUK.1.56	aMarya sor be Alisabatu kyo̱ndi ife̱n itaar nizham a tá ra kubun kari.
LUK.1.57	Izen tá fa nye Alisabatu tana tes igon'e, yong a tes igon kamitek'e. 
LUK.1.58	Áfegbak wu ne afe iri wu tá fa fok ye, Agwo̱m Ágwo̱m n fok kuro̱ riye̱ wu dide̱ng, yong á tú se̱ mo be riye̱ rikan.
LUK.1.59	Nama inom ikara be kutes'e, á be̱ nong á tá nye igon'e izhak, 
LUK.1.60	Amma anyining igon'e fe̱ ye, “Wayo, a tù ku yis ye, aYohana.”
LUK.1.61	Ayong á fe̱ be wu ye, “Akak kuse kaye̱e̱r afe iri wan á ta be riyerek'ong baꞌ” 
LUK.1.62	Ayong á rip atek igon'e be ibo̱k ye ka wu shim a tá ye̱re̱k igon'e angan e̱?
LUK.1.63	A fe̱ ye a ru ku no̱o̱k ike̱ng izibir, ne a zibir ye, “Riyerek'e nye aYohana.” Koangan te zhing. 
LUK.1.64	Nizen iyong aYohana bun a kpaan kufe̱ kanu, yong a san kukerek Adakunom. 
LUK.1.65	Áfegbak'e te zhing. Ánerawe yiir kufe̱ itak natoon ike̱re̱ na cei niwo̱p i ta se nawhanang niben aYahuda. 
LUK.1.66	Koangan aya a tá fok itak'e daam kaye̱e̱r riye̱ wu, ne a ma to̱ ye, “Ko̱ igon'e tà te akye̱ e̱?” Kamok kukyem Adakunom se mak be wu.
LUK.1.67	A shining ada wu aZakariya be Kabik Kazhe̱l'e yong a nye kuzarap ye,
LUK.1.68	“Nakerek nye nafe Ada Adakunom áner Isarela,
LUK.1.68	kamok an be̱ an shesh ánerawe wu.
LUK.1.69	A min no̱o̱k yir aner kashesh aya a ta be kukyem,
LUK.1.69	kaye̱e̱r kasa asam wu aDauda.
LUK.1.70	Kyo̱ndi wu tá fe̱ ni nanu áner kuzarap wu azhe̱l'e agbugbang'e.
LUK.1.71	Ye, wu tin shesh yir nubo̱k ámudo̱n yir
LUK.1.71	ne áya a tin di yir kye̱re̱ cei.
LUK.1.72	A fok kuro̱ riye̱ áda yir,
LUK.1.72	ne a yiring be rife̱ wu rizhe̱l'e riya sang a tana bur baꞌ,
LUK.1.73	be kushu a tá nye be ada yir Ibrahim ye,
LUK.1.74	a tin shesh yir nubo̱k ámudo̱n yir,
LUK.1.74	nong a tin sak yir tà ku nye yir itomong dar inyim
LUK.1.75	kaye̱e̱r kuse kuzhe̱l'e ne kunye kutek nasho̱o̱n wu nusor yir cei.
LUK.1.76	Wan, igon'i, a tà ka yis ye aner kuzarap Adakunom Ayiik'e,
LUK.1.76	wan tà tseng nasho̱o̱n Agwo̱m Ágwo̱m nong tà nye kanye̱k iren kamok wu.
LUK.1.77	A tà no̱o̱k ánerawe wu kuren itak kashesh
LUK.1.77	kaye̱e̱r kure̱ng rine̱n ba,
LUK.1.78	kamok kuro̱ riye̱ Adakunom yir,
LUK.1.78	ne akanang kashesh a ta ne naza tin wuruk ni yir
LUK.1.79	nong ku ta tonong áfe a ta se kaye̱e̱r awhi
LUK.1.79	be áfe a ta se na nawu riku akanang.
LUK.1.79	Ne a ni tonong yir iren i ta be̱ be kameneng riye̱.”
LUK.1.80	Ne igon'e rasak, ne ka kpa agap kaye̱e̱r Kabik. A sor kaye̱e̱r katse ma izen iya a tin wuruk kanang natoon ánerawe Isarela.
LUK.2.1	Nizen iyong agbang agwo̱m a tú ku yis ye aKaisar Agusta no̱o̱k itsi ye a ra fa ánerawe niben aRom cice̱r. 
LUK.2.2	Iyu ne i nye ime̱se̱ng ifa ánerawe a tá nye nizen iya aKiriniyus tá nye agwo̱mna niben aSuriya. 
LUK.2.3	Koangan be nuwo̱p wu nong a tà su ku fa.
LUK.2.4	Ayong aYusufu gip a dorok na aNazaret niben aGalili, a tá be niben aYahuda nuwo̱p aDauda, a ta yis ye aBetalami, kamok wu nye aner kasa aDauda. 
LUK.2.5	A tseng azong nong á tà su ku fa be aMarya, kanamang kusam wu ame, ne ka se be kafa. 
LUK.2.6	Nizen á tá se azong, izen kutes'e nye, 
LUK.2.7	yong a tes acam, igon ime̱se̱ng wu. A kunung be ítan ares nong a tá mees nukpara a tin korok itsamang naya, kamok ba se̱ kasa naro̱ átsen tú ku tisik baꞌ.
LUK.2.8	Áfe kufek tuse á tá sor niwe̱ng bubarak azong ne á ye̱re̱k ítsamang ba natuk. 
LUK.2.9	Amaleka Adakunom ti wuruk niba ne akanang kuyiik Adakunom ku gorok ba ma inyim tú ro̱ ba dide̱ng. 
LUK.2.10	Amma amaleka'me fe̱ be ba ye, “Sang tu fok yin inyim baꞌ, mi ma ka be̱e̱n yin Rife̱ Ritek rife̱ riye̱ rikan dide̱ng, riya ri ta nye rife̱ ánerawe cice̱r. 
LUK.2.11	Katuur a ma ka tes yin aner kashesh nuwo̱p aDauda, wu ne a nye aKiristi, 
LUK.2.12	Ike̱ng iya yin tana san i di yin nye, igon a tan kunung be ítan ares nameneng kaye̱e̱r kukpara a tin tes itsamang naya.”
LUK.2.13	Nizen izining rigwo̱m ámaleka áfe a ta se kaye̱e̱r kaza wuruk nong á tá kerek Adakunom mak be amaleka ame ye,
LUK.2.14	“Kuyiik nye kufe Adakunom aza kaye̱e̱r kaza,
LUK.2.14	nazatse kameneng riye̱ kuse nufe áner áfe wu ta shim.”
LUK.2.15	Nizen iya ámaleka'me tú ku won ba nong á tú ku bun naza, áfe kufek ame fe̱ ye, “I tseng yir na aBetalami nong ta se di yir ike̱ng Adakunom tá min tak yir na.”
LUK.2.16	Iyong á tseng zizirik ne á se se̱ aMarya be aYusufu be igon ame an mees kaye̱e̱r kukpara a tin tes itsamang naya ame. 
LUK.2.17	Nizen áfek ame tá di igon'e yong á tsang á taas ike̱ng iya ba tá fok natoon igon'e. 
LUK.2.18	Ánerawe áya a tá fok itak cice̱r korok ibo̱k nafok ne á te zhing. 
LUK.2.19	aMarya sak ike̱re̱'me cei kaye̱e̱r riye̱ wu, ne a ni to̱ natoon'e. 
LUK.2.20	Áfek ame tú bun ne á tsang á tiyiik Adakunom ne á ku kerek kamok ike̱re̱ ba tá fok ne á di cei, kyo̱ndi a tú ku tak ba.
LUK.2.21	Nama inom ikara be kutes'e, izen a tana ku nye izhak tá fa nye, yong a tú ku te riyerek ye, aYeso, riyerek riya amaleka tá tsang a ku te'me kum ne an be kafa wu baꞌ. 
LUK.2.22	Izen a tana ku kusu ba nama kutes tá nye, kyo̱ndi Itsi aMusa ta fe̱, yong aYusufu be aMarya tseng be aYeso na aUshalima nong a tà no̱o̱k nasho̱o̱n Agwo̱m Ágwo̱m. 
LUK.2.23	Kyo̱ndi i tá se kaye̱e̱r izibir Itsi Agwo̱m Ágwo̱m ye, “Koakye igon kamitek'e kafe ime̱se̱ng'e tà sor Kazhe̱l'e kafe Agwo̱m Ágwo̱m.” 
LUK.2.24	Ne á nye asidaka ábo̱p afa ka ízip ifa ayi kyo̱ndi Itsi Agwo̱m Ágwo̱m tá fe̱ ye á ra nye.
LUK.2.25	To̱, aner akak tuse na aUshalima a tú ku yis ye aSiman, afe a tá se gye̱r nasho̱o̱n Adakunom, ne a nye Adakunom itomong. A se be kutor afe a tana be̱ a tsesek Isarela. Kabik Kazhe̱l'e se mak be wu. 
LUK.2.26	Kabik Kazhe̱l'e tsang ka ku tonong ye sang wu tá tsang a ku baꞌ, ma a di aKiristi'me, aya Agwo̱m Ágwo̱m tá kasa. 
LUK.2.27	Kabik'e tú ku ra riye̱, yong a no̱ nubang agbang kutu kuya Adakunom iben, izen iya atek igon'e tá be̱ be igon ba aYeso ame, nong a tú ku nye ike̱ng iya Itsi ba tá fe̱. 
LUK.2.28	Ayong aSiman tú shan a tú ku kunung, ne a kerek Adakunom ne a fe̱ ye,
LUK.2.29	“Agbang Agwo̱m Ágwo̱m, kyo̱ndi wan tá tsang i fe̱,
LUK.2.29	kyo̱o̱rna won asam wan tu tseng caang.
LUK.2.30	Kamok mi n di kashesh wan be anyisi mi,
LUK.2.31	Kaya wan tá nye kanye̱k'e nanyisi ánerawe cei.
LUK.2.32	A ta nye akanang afe a tana tonong áner aya sang a ta nye áner aYahuda baꞌ,
LUK.2.32	katsak, ne a be̱e̱n ánerawe wan Isarela kuyiik.”
LUK.2.33	Atek igon be anyining'e te zhing be ike̱ng iya a tá fe̱ natoon igon'e. 
LUK.2.34	Ne aSiman ku te ba kuce̱ a tá fe̱ be aMarya anyining igon'e ye, “Adakunom tsang a sak igon na tà sak ánerawe Isarela akak tu ku bun kama, ne a sak ákak ta ya kasho̱o̱n. A tà sor ike̱ng ánerawe tanin fe̱ imaan'e natoon wu, 
LUK.2.35	nong a se̱ a tà te̱s kuto̱ro̱ng ánerawe whe̱r, ne ike̱ng'e tà ya riye̱ dide̱ng gip.”
LUK.2.36	Abining akak a tá nye kuzarap tuse azong gip, riyerek wu nye aHanatu angas aPanuwel irem Ashiru. A tsang a kop dide̱ng, a te aye̱ kanataar be amitek wu 
LUK.2.37	ne amitek'e ku. A sor akumung ma aye̱ iso̱k ikara be anaas, a kam be agbang kutu kuya Adakunom iben ze̱e̱r baꞌ. A yiir ya Adakunom iben katuk be kunom ne a nye azumi be aduwa. 
LUK.2.38	A be̱ nufuba nizen iyong, a tá kerek Adakunom, ne a fe̱ rife̱ natoon igon'e nufe áya a tá sor ne á tor á tà di aya a tana sheshek aUshalima.
LUK.2.39	Nizen aYusufu be aMarya tá fa gang i nye ike̱re̱ Itsi Adakunom tá shim cei, á tú bun na aGalili á tá be nuwo̱p ba na aNazaret. 
LUK.2.40	Igon'e rasak ne ka kpa agap a tú shining be kukyem ne ritek Adakunom se mak be wu.
LUK.2.41	Koakye riye̱ átek aYeso tseng na aUshalima kamok riye̱ rikan izen aPasova. 
LUK.2.42	Nizen aYeso tá se aye̱ kuso̱k be afa, atek wu tseng be wu naro̱ riye̱ rikan kyo̱ndi igo̱o̱n ba tá fe̱. 
LUK.2.43	Nama á tá gang riye̱ rikan'e, átek aYeso'me tá sen kubun kari, aYeso tu fan na aUshalima, ba ren baꞌ. 
LUK.2.44	Á sor ye a se mak be ba, ma á woso kutseng ne á san i ku tse̱r kaye̱e̱r áfe iri be áferime̱ ba. 
LUK.2.45	Á tá fa ku di baꞌ, ne á kubun na aUshalima nong á tá su ku tse̱r. 
LUK.2.46	Nama inom itaar á tú se̱ kaye̱e̱r agbang kutu kuya Adakunom iben nusonong natite áner kubo̱so̱p, ne a ka foos ba ne a ku risim ba. 
LUK.2.47	Koangan afe á tú ku fok, te zhing kamok kuren ike̱ng wu be kuri kushiish wu tá shiish. 
LUK.2.48	Atek wu tá fa ku di ne a te zhing, ne ango̱ wu fe̱ be wu ye, “Igon'i, akye̱ sak wan ti nye yir'e ana e̱? Yir be ada wan i kun daam yir be ku ka tse̱r yir makiyi.”
LUK.2.49	Ayong a tú ku rip ba ye, “Akye̱ sak yin tsang i ni tse̱r yin e̱? Yin ren yin ye gye̱r ke mi se nasa Ada mi aꞌa?” 
LUK.2.50	Amma ba ren ike̱ng wu tin fe̱ natoon'e baꞌ.
LUK.2.51	Ayong a tseng na aNazaret mak be ba ne a kuus ike̱ng iya ba tá fe̱. Ango̱ wu saas ike̱re̱'me kaye̱e̱r riye̱ wu cei. 
LUK.2.52	Ayong aYeso ti barang kurasak ne kukyem, ne a kpa kati kaseng nasho̱o̱n ánerawe ne Adakunom.
LUK.3.1	Nizen aKaisar aTibariya ta se kaye̱e̱r riye̱ rife̱ kuso̱k be atoon be rigwo̱m wu, aBuntus Bilatus nye agwo̱mna iben aYahuda, ne aHiridus nye agwo̱m iben aGalili ne aronyining wu aFilibus nye agwo̱m iben Ituriya be aTarakunitus, ne aLisaniya nye agwo̱m iben Abiliya. 
LUK.3.2	Nizen iya aHanana be aKayafas tá nye ágbang átsi, rife̱ Adakunom be̱ nufe aYohana igon aZakariya kaye̱e̱r katse. 
LUK.3.3	A tsang a tseng niben aUrdun cei ne a fe̱ rife̱ natoon abatisma kushishing kuse nong a tà ku re̱ng ba rine̱n. 
LUK.3.4	Kyo̱ndi i ta se ni izibir kaye̱e̱r kufumung Ishaya aner kuzarap ye,
LUK.3.4	“Kuto̱ aner akak yis kaye̱e̱r katse ye,
LUK.3.4	‘Nye yin Agwo̱m Ágwo̱m iren,
LUK.3.4	ku nye yin iren'e cop.
LUK.3.5	Naro̱ na ta se surung a tà shining be iben,
LUK.3.5	Koakye kawhanang be agung a tà yirik.
LUK.3.5	Iren i ta se gordok, i tà te riyong,
LUK.3.5	Iren i ta risik i tà te itek.
LUK.3.6	Ánerawe cei tà di kashesh Adakunom.’ ”
LUK.3.7	aYohana fe̱ be rigwo̱m ánerawe a tá be̱s nufu nong a tu ku nye ba abatisma 
LUK.3.8	Nye yin kunye kuya ku tana tonong ye yin n shishing yin kuse yin, sang tu wo̱k yin rice yin ye Ibrahim ne a nye ada yin baꞌ. Mi ta tak yin, Adakunom ta kyem a sok ata na, a tin nye Ibrahim inoon. 
LUK.3.9	Kanu kate̱m se ritin kakon'e kyo̱o̱rna, koakye kakon ka ta tes kutes kutek baꞌ, a tà te̱me̱ng a tà te nuro̱ng.”
LUK.3.10	Ne rigwo̱m ánerawe'me ku rip ye, “To̱, akye̱ ne yir ta nye yir e̱?”
LUK.3.11	Ayong aYohana fe̱ ye, “Aner aya a ta be akpiin afa a ra kabak be afe a ta be baꞌ, afe a ta be naya ra nye anong gip.”
LUK.3.12	Áfe kushashang itso̱m iben be̱s nong á tà ka nye ba abatisma gip, ne á rip ye, “Aner kubo̱so̱p, akye̱ ne yir ta nye yir e̱?”
LUK.3.13	Ayong a fe̱ be ba ye, “Sang tu ba shan yin ike̱ng i ta gor iya a tá fe̱ ye i ri shashang yin baꞌ.”
LUK.3.14	Ne ásozha ákak ku rip ye, “Akye̱ ne yir tà nye yir e̱?”
LUK.3.14	Ne a fe̱ be ba ye, “Tin shashang yin itso̱m nufe akak be agap ka tin bo̱s yin naborok na ánerawe baꞌ, nifan yin nitso̱m a ta ka karang yin.”
LUK.3.15	Ánerawe se be kutor kube̱ aKiristi, ne á nibo̱ro̱ng kaye̱e̱r aye̱ ba ye ka aYohana ne a nye aKiristi'me e̱? 
LUK.3.16	aYohana fe̱ be ba ye, “Mi ta nye yin abatisma be ashi, akak afe a ta be kukyem ne a ni nar, tà be̱, afe mi tana kyem i bis idun akpatak wu baꞌ. A tà ka nye yin abatisma be Kabik Kazhe̱l'e ne kuro̱ng. 
LUK.3.17	Kube wu se nubo̱k wu, a tanin tas alikama a tan she̱sh, ne a tusung iwe̱ng'e kaye̱e̱r ingme̱, ne a shosh áwhe̱'me be kuro̱ng kuya sang a tana riming baꞌ.” 
LUK.3.18	aYohana no̱o̱k ánerawe iriri itabak be agap ne a ku nye ba awazi.
LUK.3.19	aYohana tigba aHiridus a tá nye agwo̱m, kamok aHiridus'e sok aHirudiya a ta nye abining aronyining wu ne ike̱re̱ imaan'e ikak wu tan nye. 
LUK.3.20	aHiridus ti barang amaan kunye ne a te aYohana nitso̱m.
LUK.3.21	Nizen iya a tá nye ánerawe'me abatisma cei, a nye aYeso'me gip. aYeso ta se be i nye aduwa, kaza karak, 
LUK.3.22	ne Kabik Kazhe̱l'e kyo̱ndi abo̱p ni tiik ni wu. Ne kuto̱ ne naza ye, “Wan ne i nye Igon'i kaya mi ta shim. Mi fok kusas wan dide̱ng.”
LUK.3.23	Nizen iyong aYeso se aye̱ iso̱k itaar a tá san itomong wu. A nye igon aYusufu, nuto̱ro̱ng rinerawe, aYusufu nye igon aHeli.
LUK.3.24	aHeli nye igon aMatat, aMatat nye igon aLawi,
LUK.3.24	ne aLawi nye igon aMelki. aMelki nye igon aYana,
LUK.3.24	ne aYana nye igon aYusufu. 
LUK.3.25	aYusufu nye igon aMatatiya,
LUK.3.25	ne aMatatiya nye igon Amos. Amos nye igon aNahum,
LUK.3.25	ne aNahum nye igon Azaliya. Azaliya nye igon aNaya,
LUK.3.26	ne aNaya nye igon aMaat. aMaat nye igon aMatatiya,
LUK.3.26	ne aMatatiya nye igon aShimeya. aShimeya nye igon aZhose,
LUK.3.26	ne aZhose nye igon aZhod. 
LUK.3.27	ne aZhod nye igon aZhowanan. aZhowanan nye igon aRafaya, ne
LUK.3.27	aRafaya nye igon aZarubabel. aZarubabel nye igon aSheltiyel,
LUK.3.27	ne aSheltiyel nye igon aNeri. 
LUK.3.28	aNeri nye igon aMelki,
LUK.3.28	ne aMaki nye igon Adi. Adi nye igon aKosam,
LUK.3.28	ne aKosam nye igon Almadam. Almadam nye igon Ar,
LUK.3.29	ne Ar nye igon aZhoshuwa. aZhoshuwa nye igon Aliyeze,
LUK.3.29	ne Aliyeze nye igon aZhorim. aZhorim nye igon aMatat,
LUK.3.29	ne aMatat nye igon aLawi. 
LUK.3.30	aLawi nye igon aSaminu,
LUK.3.30	ne aSaminu nye igon aYahuza. aYahuza nye igon aYusufu,
LUK.3.30	ne aYusufu nye igon aZhonam. aZhonam nye igon Aliyakim,
LUK.3.31	ne Aliyakim nye igon aMaleya. aMaleya nye igon aManana,
LUK.3.31	ne aManana nye igon aMatata. aMatata nye igon aNatan,
LUK.3.31	ne aNatan nye igon aDauda. 
LUK.3.32	aDauda nye igon aZhese,
LUK.3.32	ne aZhese nye igon aObida. aObida nye igon aBowas.
LUK.3.32	aBowas nye igon aSalmon, ne aSalmon nye igon aNashon.
LUK.3.33	aNashon nye igon Aminadap, ne Aminadap nye igon Aram.
LUK.3.33	Aram nye igon aHeruna, ne aHeruna nye igon aPeres.
LUK.3.33	aPeres nye igon aYahuda, ne 
LUK.3.34	aYahuda nye igon aYakub.
LUK.3.34	aYakub nye igon Ishaku, ne Ishaku nye igon Ibrahim.
LUK.3.34	Ibrahim nye igon aTera, ne aTera nye igon aNahor.
LUK.3.35	aNahor nye igon aSeruk, ne aSeruk nye igon aReyu.
LUK.3.35	aReyu nye igon aPelek, ne aPelek nye igon Aber.
LUK.3.35	Aber nye igon aShela, ne 
LUK.3.36	aShela nye igon aKana.
LUK.3.36	aKenan nye igon Afazad, ne Afazad nye igon aShem.
LUK.3.36	aShem nye igon aNuhu, ne aNuhu nye igon aLamek.
LUK.3.37	aLamek nye igon aMetusela, ne aMetusela nye igon aEnok, aEnok nye igon aYarek ne aYarek nye igon aMahalale,
LUK.3.37	ne aMahalale nye igon aKenan. 
LUK.3.38	aKenan nye igon Anosh,
LUK.3.38	ne Anosh nye igon aShitu. aShitu nye igon Adamu,
LUK.3.38	ne Adamu ma nye igon Adakunom.
LUK.4.1	aYeso dorok ni isho̱ng aUrdun. An shining be Kabik Kazhe̱l'e, ne Kabik Kazhe̱l'e tseng be wu kaye̱e̱r katse, 
LUK.4.2	azong ne Ishetan su ku bo̱mo̱ng, inom iso̱k inaas, ko a yas baꞌ. Ni igang'e izong tu ro̱, kamok sang a tá ya naya baꞌ.
LUK.4.3	Ishetan fe̱ be wu ye, “Ke wan ne i nye Igon Adakunom, to̱, fe̱ be kuta na nong ku ta te abiredi.”
LUK.4.4	Ne aYeso fe̱ be wu ye, “I se ni izibir ye, ‘Sang be naya ne anerawe tin sor tsek baꞌ.’ ”
LUK.4.5	Iyong Ishetan bun a tseng be wu naro̱ kakak ring ring, nong a tá su ku tonong rigwo̱m kazatse cei kaye̱e̱r izen cie̱k. 
LUK.4.6	Ne a bun a fe̱ be aYeso'me ye, “Mi tà ka no̱o̱k iren nong tin nye rigwo̱m natoon ike̱re̱ na cei ne kuyiik ike̱re̱'me sor i kufuan, kamok a min no̱o̱k ike̱re̱ na cei. Kamok anong mi ta kyem i no̱o̱k aner aya mi ta shim. 
LUK.4.7	Kamok anong, ke wan ti ya iben, ike̱re̱ na tà te ifuan cei.”
LUK.4.8	aYeso fe̱ be wu ye, “I se ni izibir ye, ‘Agwo̱m Ágwo̱m wan Adakunom ne wan tù ku ya iben ne i ku nye itomong tsek.’ ”
LUK.4.9	Iyong Ishetan tseng be wu na aUshalima, ne a ku sak a tá nyeseng naro̱ ka ta se ring ring natoon agbang kutu kuya Adakunom iben. Ne a fe̱ be aYeso'me ye, “Ke wan ne i nye Igon Adakunom, ne i furuk ma kaben. 
LUK.4.10	Kamok i se ni izibir ye,
LUK.4.10	“ ‘Adakunom tà fe̱ be ámaleka wu be agbang kuto̱
LUK.4.10	nong á ta ka te̱ne̱ng,
LUK.4.11	ne á ka tor be ibo̱k,
LUK.4.11	fan wan bu rus kutak nuta.’ ”
LUK.4.12	Ayong aYeso fe̱ be wu ye, “I se ni izibir ye, ‘Sang wu tu bo̱mo̱ng Agwo̱m Ágwo̱m wan Adakunom baꞌ.’ ”
LUK.4.13	Nizen iyong Ishetan tá fa gang kubo̱mo̱ng aYeso'me cei, ne a dorok a tú ku won ma a bun a se̱ izen.
LUK.4.14	Ayong aYeso tú bun na aGalili be kukyem Kabik Kazhe̱l'e ne itak natoon wu tseng koake̱. 
LUK.4.15	A yiir ku kubo̱so̱p ba'me kaye̱e̱r atu aduwa, 
LUK.4.16	A be na aNazaret naro̱ a tú ku ta, a se no̱ kaye̱e̱r kutu aduwa katuk Asabar kyo̱ndi a tan me̱ ne a nye. A dorok a nyeseng nong a tà fa kufumung. 
LUK.4.17	Iyong á tú nabak kukpa Ishaya, a tá fa bisik, ne a se̱ karo̱ a tá zibir ye,
LUK.4.18	“Kabik Adakunom se mak be mi,
LUK.4.18	kamok anong a mi n kasa
LUK.4.18	nong tá taas áfe rizor Rife̱ Ritek.
LUK.4.18	A min tom nong ta taas áfe a ta se nitso̱m ye
LUK.4.18	á ra sor washak ne i karak akpato̱o̱n anyisi,
LUK.4.18	ne i sak áfe a tá ka mo̱o̱r ba ta sor ne̱k.
LUK.4.19	Ne i tak izen iya Adakunom tana tonong ánerawe ritek wu.”
LUK.4.20	Ne a kunung kukpa ame nong a tá no̱o̱k aner aya a tin sak riye̱, ne a sonong. Koangan afe a ta se kaye̱e̱r kutu aduwa ame ti sak anyisi ni wu. 
LUK.4.21	Ne aYeso fe̱ be ba ye, “Katuur rife̱ na shining nato yin.”
LUK.4.22	Koangan fe̱ itek natoon wu, ne á te zhing be Rife̱ Ritek ri tá wuruk nanu wu. Ne á na risim ye, “Igon aYusufu na aꞌa?”
LUK.4.23	Ayong aYeso fe̱ be ba ye, “Mi ren yin tin tak yin kare̱e̱r rife̱ na ye, ‘Abok, bok rice wan! Nye ike̱ng iya yir tá fok yir ye wan nye na aKapanum aze nuwo̱p wan.’ ”
LUK.4.24	Ne aYeso ya kasho̱o̱n be rife̱ ye, “Katsak'e, mi ta ka tak yin. Aner kuzarap be kuyiik nuwo̱p wu baꞌ. 
LUK.4.25	won ta tak yin katsak'e, ákumung tuse whe̱r niben Isarela nizen iya Iliya tá nye kuzarap, iza tá gaar kukpa aye̱ ataar be ribir, a nye izong dide̱ng kaye̱e̱r iben'e cei. 
LUK.4.26	Gip be anong, Adakunom tom Iliya nufe akak ba baꞌ, ma nufe akumung afe a ta se na aZerifat niben aSidon. 
LUK.4.27	Ánerawe tuse whe̱r á tá nye ákparo̱ng nizen Ilisha aner kuzarap, gip be anong a sak akak ba te atser baꞌ, ma aNaaman 
LUK.4.28	Ánerawe á ta se kaye̱e̱r kutu aduwa'me cei nye riye̱ kubeseng dide̱ng nizen iya á tá fok anong. 
LUK.4.29	Á dorok á tú ku ro ma nama kuwo̱p'e nong á tá tseng be wu ring ring natoon kawhanang kaya a tin no̱k kuwo̱p'e, nong ase̱ á ta su ku tomong ma kaben. 
LUK.4.30	Amma aYeso'me no̱ natite ánerawe a tá tseng ako̱o̱n wu.
LUK.4.31	Ayong a be na aKapanum nuwo̱p kukak niben aGalili, ne a san kubo̱so̱p ánerawe'me katuk Asabar. 
LUK.4.32	Ánerawe'me te zhing be kubo̱so̱p wu kamok rife̱ wu be kukyem.
LUK.4.33	Aner akak tuse kaye̱e̱r kutu aduwa'me, a tá be amaan kabik, a tar kuto̱ a tá fe̱ ye, 
LUK.4.34	“Yeye! Akye̱ ne wan tse̱r be yir e̱? Wan m be̱ nong tin fe̱s yir a? Mi ta ren, wan nye azhe̱l'e afe Adakunom!”
LUK.4.35	Ayong aYeso tú ku tigba ye, “Tigbik! Wuruk kaye̱e̱r wu.” Ne amaan kabik'e barak aner ame kaben nasho̱o̱n ba cei nong a ta wuruk dar ku kuman.
LUK.4.36	Ánerawe'me cei te zhing, ne á naka risim ye, “Akye̱ kuri kubo̱so̱p na e̱? A fe̱ be amaan nabik be kukyem ne agbang kuto̱ ne á wuruk!” 
LUK.4.37	Ike̱ng aYeso tá nye na tseng koake̱.
LUK.4.38	aYeso won kutu aduwa'me nong a tá tseng nasa aSiman, anyining abining aSiman'e se be kuro̱m kuzhoosh dide̱ng, ne a fe̱ be aYeso ye a ra be̱ a tin sak kubo̱k ni wu nong a tà te atser. 
LUK.4.39	Ayong aYeso tiguum bubarak be wu nong a tá tigba kuro̱m kuzhoosh'e, yong a te atser. A wor a dorok a ta kpaan i ku nyes ba.
LUK.4.40	Nizen kunom tá sen kpa, ánerawe be̱s be áfe iriri iro̱k cice̱r nufe aYeso, ne a ni saas ibo̱k natoon áfe iro̱k'e, ne á te atser. 
LUK.4.41	Ítseng gip i wuruk kaye̱e̱r ánerawe whe̱re̱, ne i tasak ye, “Wan nye Igon Adakunom.” Amma a tu tigba ba, ne a ka roon ba kufe̱ kanu, kamok ba ren ye wu ne a nye aKiristi.
LUK.4.42	Kadiding tá fa karak ne aYeso dorok nuwo̱p'e nong a tá be naro̱ kakak wu ze̱r. Ánerawe yiir itsang á ku tse̱r. Á tá fa be̱ naro̱ kaya a tú kuse, ne á tse̱r iren fan a bu tseng a ta ka won ba. 
LUK.4.43	Amma a fe̱ be ba ye, “Ma mi taas Rife̱ Ritek natoon rigwo̱m Adakunom ni iwo̱p ikak gip, kamok ike̱ng i ta sak a tin tom'ong.”
LUK.4.44	Ne a yiir inye awazi kaye̱e̱r atu aduwa na aGalili.
LUK.5.1	Katuk kakak aYeso se nunyeseng nanu kudung aZhanisarat yong ánerawe'me tú ku firik nong á tà fok rife̱ Adakunom. 
LUK.5.2	A di akpara ashi afa nukim kudung'e, aya áfe kuyising izos tan sak, á tá sen kusu agunung ba. 
LUK.5.3	Ayong aYeso no̱ kaye̱e̱r kukpara'me kukak, ku ta nye kufe aSiman, a tá fe̱ be wu ye, a ra sees be kukpara ame kaye̱e̱r ashi'me nong a tin sonong kaye̱e̱r'e nong a tà se̱ karo̱ a tú ku bo̱so̱p ánerawe'me.
LUK.5.4	A tá fa gang kufe̱ kanu, ne a fe̱ be aSiman ye, “Sees be kukpara'me naro̱ kudung'e ta se tsik nong ta barak agunung'e tà se̱ izos.”
LUK.5.5	Ayong aSiman fe̱ be aYeso ye, “Atekasa, yir ko̱so̱ yir itomong, i se̱ yir ike̱ng ikak baꞌ. Amma kum wan tá fe̱ anong, won yir ta barak yir agunung'e.”
LUK.5.6	Á tá fa nye anong ne á yising izos whe̱r ma águnung'e kpaan kusarak. 
LUK.5.7	Ne á yis áfudang á tá se kaye̱e̱r kukpara kukak be ibo̱k nong á tá be̱ á tu ku se̱ mo ba. Á tusung izos'e zung zung kaye̱e̱r akpara'me ma ku san kuno̱o̱s kaye̱e̱r ashi.
LUK.5.8	aSiman Bitrus tá fa di anong, ne a tigbok akuur wu kaben nasho̱o̱n aYeso nong a tá fe̱ ye, “Kam be mi Agwo̱m Ágwo̱m, mi nye aner rine̱n.” 
LUK.5.9	Kamok wu be áfudang wu cei fok azhing be kuri izos ba tá yising, 
LUK.5.10	anong ne aYakub be aYohana inoon aZabedi, áferime̱ itomong aBitrus'me.
LUK.5.10	Ayong aYeso fe̱ be aSiman ye, “Sang tu fok inyim baꞌ, kyo̱o̱rna wan tà ma yising ánerawe makong kyo̱ndi wan ta yising izos.” 
LUK.5.11	Iyong á ko̱k akpara ba á tá saas nukim kudung'e, nong á tá won koakye, á tú ku kuus.
LUK.5.12	Nizen iya aYeso ta se kaye̱e̱r kuwo̱p kukak, aner akak rikparo̱ng tá tsang ri kuya dide̱ng, a tá fa di aYeso ne a kpa kaben a tú ku nye akusuk ye, “Atekasa, ke wan shim, wan ta kyem i ni sak ta te zhe̱l.”
LUK.5.13	Ayong aYeso nabak kubo̱k nong a ta ra aner ame, ne a fe̱ be wu ye, “Mi shim, te zhe̱l!” Ne rikparo̱ng'e wor ri ku won.
LUK.5.14	Ne aYeso fe̱ be wu ye, “Sang tu tak akak baꞌ, tseng tá se tonong rice wan nufe atsi, ne i nye asidaka aya aMusa tá fe̱ ye a ra nye kamok kute zhe̱l wan nong i ta sor ike̱ng ife koangan tana ren.”
LUK.5.15	Gip be anong, itak natoon aYeso ti barang kutseng gugo̱k ma rigwo̱m ánerawe be̱s nong á tú ku foos, ne a ku sak ba á tá te atser.
LUK.5.16	Amma aYeso yiir itseng ninaro̱ nakak nong a tá se nye aduwa kama wu gak.
LUK.5.17	Katuk kakak aYeso tá se be kubo̱so̱p áner aFarisi'me 
LUK.5.18	Áner akak be̱ be akun akak natoon ike̱ng kameneng, á shim á tá no̱ be wu kaye̱e̱r kasa'me nong á tú ku mees nasho̱o̱n aYeso. 
LUK.5.19	Ba tá kyem á se̱ iren kuno̱ be wu baꞌ, kamok ánerawe tá nar agap, yong á ngarak natoon kutu ku ta se kyo̱ndi azho̱ro̱ng, nong á tú ku tiik nike̱ng kameneng wu ame. Á ta sak katoon kutu'me nong á ta tiik be wu natite ánerawe ma nasho̱o̱n aYeso.
LUK.5.20	aYeso tá fa di kuno̱o̱k katsak ba, yong a fe̱ ye, “Are̱, a ma ka re̱ng rine̱n wan.”
LUK.5.21	Áner aFarisi be áfe kubo̱so̱p Itsi ame, kpaan kuto̱ naye̱ ba ye, “Angan ne a zhe̱e̱sh Adakunom na e̱? Angan ta kyem a re̱ng anerawe rine̱n wu, sang ke Adakunom baꞌ e̱?”
LUK.5.22	aYeso tá ren ike̱ng iya ba ta to̱ kaye̱e̱r aye̱ ba yong a fe̱ be ba ye, “Kamok akye̱ yin to̱ yin anong kaye̱e̱r aye̱ yin e̱? 
LUK.5.23	Inyaka ro̱ ne i nar e̱? A tana fe̱ ye, ‘A ma ka re̱ng rine̱n wan,’ ka a ta fe̱ ye, ‘Dorok, ta tseng e̱?’ 
LUK.5.24	Amma nong yin ta ren yin ye Igon Anerawe be kukyem a tanin re̱ng rine̱n nazatse.” Ayong aYeso fe̱ be aner a tá we̱ abas azining ame ye, “Mi fe̱ be wan ye, dorok ta sok ike̱re̱ kameneng wan ta be kari.” 
LUK.5.25	Aner ame wor a dorok nasho̱o̱n ba, nong a tá sok ike̱ng kameneng wu ame. A tá be kari, ne a tsang a kerek Adakunom. 
LUK.5.26	Koangan te zhing, ne á kerek Adakunom. Á fok inyim, ne á fe̱ ye, “Yir n di yir ike̱re̱ azhing katuur.”
LUK.5.27	Nama anong, aYeso wuruk, a di aner akak afe a tá shashang itso̱m iben, á tú ku yis ye, aLawi nusonong naro̱ itomong wu yong aYeso fe̱ be wu ye, “Ni kuus.” 
LUK.5.28	Ayong aLawi ame dorok, a tá won koakye a tú ku kuus.
LUK.5.29	Ayong aLawi'me nye agbang riye̱ rikan kari wu kamok aYeso. Áfe ku shashang itso̱m iben ne áner akak whe̱re̱ be̱s nong á tá be ya naya mak be ba. 
LUK.5.30	Áner aFarisi ne áfe kubo̱so̱p Itsi aya a ta se nigung rice ba san anyinye̱m be álimazhiri wu ye, “Akye̱ sak yin yas ne i so̱ yin be áfe ku shashang itso̱m iben ne áfe rine̱n e̱?”
LUK.5.31	Ayong aYeso fe̱ be ba ye, “Aner aya a ta nye atser tse̱r abok baꞌ, amma afe iro̱k tse̱r. 
LUK.5.32	Sang mi be̱ nong ta yis azhe̱l'e baꞌ, amma áfe rine̱n nong a ta shishing kuse ba, ne á shishing kunye ba.”
LUK.5.33	Áner ákak rip aYeso ye, “Álimazhiri aYohana yiir inye azumi ne á nye aduwa, anong ne álimazhiri áner aFarisi sor gip, akye̱ sak afuan ta yas ne á so̱ e̱?”
LUK.5.34	Ne aYeso fe̱ be ba ye, “Yin ta kyem i sak yin áfertseng aner aya a ta sok abining afas ta nye azumi kum ne ba rusek mak be wu a? Wayo. 
LUK.5.35	Izen saase ife á tana kam aner a tá sok abining afas'e be ba. Nizen iyong ne ba ta nye azumi.”
LUK.5.36	Ne aYeso ku tak ba kumaas na ye, “Akak ta sarak kukpiin wu kufas nong a tin tos kuzen baꞌ, ke a nye anong, kukpiin'e tin barang kusarak ne i tan'e iyong sak kukpiin'e ta risik. 
LUK.5.37	A korok ashi anap afas kaye̱e̱r ariding kukpa kuzen baꞌ. Ke a nye anong, ashi anap 
LUK.5.38	Ei, a korok ashi anap afas kaye̱e̱r ariding kukpa kufas. 
LUK.5.39	Akak tà so̱ ashi anap azen ne a bun a shim a tin so̱ afas baꞌ, ne a tà fe̱ ye, ‘Azen'e ta ne a nar ingya.’ ”
LUK.6.1	Katuk Asabar akak aYeso ku sen gor kaye̱e̱r riko̱ alikama, ne álimazhiri wu kpaan bo̱s ace alikama'me, ne á tirip be ibo̱k nong á tá ya ica'me. 
LUK.6.2	Ayong áner aFarisi ákak tú ku rip ye, “Akye̱ sak yin nye yin ike̱ng iya Itsi ta roon kunye'me katuk Asabar e̱?”
LUK.6.3	Ayong aYeso fe̱ be ba ye, “Yiring yin ike̱ng iya aDauda tá nye nizen wu be ánerawe wu tá fok izong. 
LUK.6.4	A tá no̱ naro̱ a tú ku ya Adakunom iben, a tá sok abiredi azhe̱l'e, aya ta se gye̱r ke ba ya baꞌ, ma ke átsi tsek. A tá no̱o̱k áfudang kutseng wu gip.” 
LUK.6.5	Ne aYeso fe̱ be ba ye, “Igon Anerawe ne a ti nye rigwo̱m natoon Asabar.”
LUK.6.6	Katuk Asabar akak gbak aYeso no̱ kaye̱e̱r kutu aduwa a ta se be kubo̱so̱p ánerawe'me. Aner akak tuse azong aya kubo̱k riya wu tá we̱. 
LUK.6.7	Áner aFarisi be áfe kubo̱so̱p Itsi se be kutse̱r iren a tana se̱ aYeso be rine̱n. Iyong á ti sak anyisi ni wu nong á tá di ka a tà sak akak ta te atser katuk Asabar'e. 
LUK.6.8	aYeso ren ike̱ng ba ta sen to̱'me yong a fe̱ be aner kubo̱k'e tá we̱ ame ye, “Dorok ta nyeseng nasho̱o̱n ánerawe.” Ayong aner ame dorok a tá nyeseng.
LUK.6.9	aYeso fe̱ be ba ye, “Won mi ta ka rip yin. Akye̱ ne Itsi Adakunom fe̱ natoon Kunom Asabar e̱? I se gye̱r a ta nye ike̱ng itek ka a ta nye ike̱ng imaan'e e̱? I se gye̱r a ta shesh kutser ka a ta fe̱r e̱?” 
LUK.6.10	A kirik a tú ku ye̱re̱k ba cei, ne a fe̱ be aner ame ye, “Nabak kubo̱k wan.” A nabak kubo̱k'e, ne kubo̱k'e te kutser gye̱r.
LUK.6.11	Aye̱ ba beseng dide̱ng yong a kpaan ibo̱ro̱ng awan ba natoon ike̱ng iya a tana nye be aYeso.
LUK.6.12	Katuk kakak, kaye̱e̱r inom iyong aYeso ngarak natoon kawhanang nong a tá nye aduwa. A ko̱so̱ i nye aduwa'me. 
LUK.6.13	Kadiding tá fa karak, ne a yis álimazhiri wu, a kasa kuso̱k be afa kaye̱e̱r ba nong á tá te ámanzo. A ye̱re̱k ba na: 
LUK.6.14	aSiman aya a tin te riyerek ye aBitrus, be aronyining wu Adarawus, ne aYakub be aYohana, ne aFilibus, be aBatalomi. 
LUK.6.15	Be aMatiyu, ne aToma, be aYakub igon aZabedi, ne aSiman aya a tú ku yis ye aner a tá be rifup kaben wu. 
LUK.6.16	Be aYahuda igon aYakub, ne aYahuza Iskariyot, aya a tá sok aYeso a tá no̱o̱k.
LUK.6.17	aYeso tiik be ámanzo ame naro̱ ka ta se ne̱k. Rigwo̱m ánerawe tuse azong áya a tá nye alimazhiri wu, ne ánerawe aya a nes niben aYahuda be aUshalima ne áfe iben aTaya be aSidon. 
LUK.6.18	Á be̱s nong á tú ku foos, ne a ka sak ba nong á tà te atser. aYeso turung amaan nabik kaye̱e̱r áya a tá be. 
LUK.6.19	Koangan shim a tú ku ra kamok kukyem wuruk kaye̱e̱r wu, ne a ku sak ba nong á tá te atser cei.
LUK.6.20	Ayong aYeso kirik a tá ye̱re̱k álimazhiri wu ne a fe̱ ye,
LUK.6.20	“Áner riye̱ rikan ne á nye yin áfe rizor
LUK.6.20	kamok rigwo̱m Adakunom nye rife̱ yin.
LUK.6.21	Áner riye̱ rikan ne á nye yin áfe izong ta ka ro̱ yin kyo̱o̱rna,
LUK.6.21	kamok yin tà whas yin.
LUK.6.21	Áner riye̱ rikan ne á nye yin i ta tos yin kyo̱o̱rna,
LUK.6.21	kamok yin tà mas yin.
LUK.6.22	Áner riye̱ rikan ne á nye yin ánerawe tá ka di yin kye̱re̱,
LUK.6.22	ne á kam be yin ne á ka kas yin,
LUK.6.22	ne á ka ranyin kyo̱ndi ike̱ng imaan'e, kamok Igon Anerawe.
LUK.6.23	“Nye yin riye̱ rikan katuk'ong ne i to yin nato riye̱ rikan, kamok agbang ishorong yin se naza. Anong ne áda ba nye be áner kuzarap.
LUK.6.24	“Awo̱ be yin áfe i ta nye yin árum,
LUK.6.24	kamok yin n se̱ yin ike̱ng i tana ka shirim yin aye̱.
LUK.6.25	Awo̱ be yin áfe i ta whas yin kyo̱o̱rna,
LUK.6.25	kamok izong tà ka ro̱ yin.
LUK.6.25	Awo̱ be yin áfe i ta mas yin kyo̱o̱rna,
LUK.6.25	kamok yin tà nye yin riye̱ riwe ne i tos yin.
LUK.6.26	Awo̱ be yin áfe koangan tin fe̱ Rife̱ Ritek natoon yin,
LUK.6.26	kamok anong ne áda ba nye be áner kuzarap afe abo̱o̱s.
LUK.6.27	“Kyo̱o̱rna, mi fe̱ be yin ye, yin áfe i tin foos yin ye i ra shim yin ámudo̱n yin ne i tonong yin áfe a ta ka ranyin yin ritek. 
LUK.6.28	Fe̱ yin itek natoon áya a ta ka kas yin, ne i nye yin áfe a ta ka nyeen yin aduwa. 
LUK.6.29	Ke aner akak ta rus nufok kukak, ne i ku kirik kufe afa'me gip, ke akak ti shan ike̱ng ku naka kis wan, tu ku roon kukpiin wan baꞌ. 
LUK.6.30	Koangan ne a ta rip ike̱ng ikak, ku no̱o̱k. Ke aner akak sok ike̱ng iya i tá nye ifuan, tu fe̱ ye a ra bun a ka no̱o̱k baꞌ. 
LUK.6.31	Nye yin ánerawe ike̱ng iya yin ta shim yin ba ta ka nye yin'e.
LUK.6.32	“Ke yin shim yin awan áfe a ta ka shim yin tsek, ishorong akye̱ ne yin ta se̱ yin nufe Adakunom e̱? Ko áfe rine̱n gip á shim áfe a ta ka shim ba. 
LUK.6.33	Ke yin nye yin áfe a ta ka nye yin kunye kutek tsek, akye̱ ne yin nye yin'ong e̱? Ko áfe rine̱n nye anong gip. 
LUK.6.34	Ke yin nyesek yin áfe yin ta ka shim yin ba iko̱p, ne á bun á ka karang ko yin, akye̱ ne yin nye yin'ong e̱? Áfe rine̱n naka nyesek iko̱p gip, ne á shim á ta ka karang ko ba'me cei. 
LUK.6.35	Shim yin ámudo̱n yin ingya, ku tonong yin ba ritek. Ku nyesek yin ba iko̱p dar ku ni te riye̱ ye á tà ka karang yin, nong ishorong yin tà se whe̱r, ne i te yin inoon Ada Adakunom ayiik'e, kamok wu se gye̱r be áfe a ta won dar á tonong riye̱ rikan ba, ne áya a ta nye imaan'e. 
LUK.6.36	Be yin kuro̱ riye̱ kyo̱ndi Ada yin ta be kuro̱ riye̱.
LUK.6.37	“Sang tu to̱ yin akak amok baꞌ, fan a ba ka to̱ yin'e. Sang tu te̱n yin akak amok baꞌ, fan a ba ka te̱n yin'e. Re̱ng yin ákak rine̱n ba, nong a tà ma ka re̱ng yin rife̱ yin. 
LUK.6.38	No̱o̱k yin nong yin gip a tà ma ka no̱o̱k yin whe̱re̱, kumaas kutek a ta ye̱se̱p ne a ze̱e̱r ma i nyos ne a ka ko̱ro̱k'e nibo̱k. Kuri kures kufe yin tin maas yin akak'e, kuri kuyong ne a tà ma ka maas ko yin'e.”
LUK.6.39	A bun a tú tak ba kumaas na ye, “Akpato̱o̱n ta kyem a ko̱k afudang ishe̱n a? Ke á nye anong, á tà kpas ba cice̱r kaye̱e̱r ribong aꞌa? 
LUK.6.40	Aner a ta sen bo̱so̱p ike̱ng kun nar aner a tu ku bo̱so̱p'e baꞌ, amma koangan a tú ku bo̱so̱p'e gye̱r tà te kyo̱ndi aner a tú ku bo̱so̱p'e.
LUK.6.41	“Akye̱ sak wan ye̱re̱k ikuko̱ i ta se rinyisi afudang wan ne i won agbirik rinyisi rifuan e̱? 
LUK.6.42	Akye̱ sak wan tá fe̱ be afudang wan ye, ‘Won mi ta ka tun ikuko̱ rinyisi,’ nong wan be rice wan tà kyem i di kugbirik kuya ku ta se rinyisi wan baꞌ e̱? Wan, akardak aner, san ku tun ike̱ng i ta se rinyisi wan nizham ta ra kyem i di gye̱r ne i tun iya i ta se rinyisi afudang wan.
LUK.6.43	“Kakon katek tes kutes kumaan'e baꞌ, ka kakon kamaan'e tes kutes kutek baꞌ. 
LUK.6.44	A ren koakye kakon be kutes wu. A se̱ kutes atafo ritin ikiritsan baꞌ, ka a se̱ kutes kakon katek na amaan ritin kakon baꞌ. 
LUK.6.45	Aner atek fe̱ Rife̱ Ritek kamok kuto̱ro̱ng wu nye kutek, amma amaan aner fe̱ amaan rife̱ kamok kuto̱ro̱ng wu tá nye kumaan'e. Kamok ike̱ng iya i ta se kaye̱e̱r riye̱ ne i wuruk nanu.”
LUK.6.46	“Akye̱ sak yin ti yis yin ye, ‘Agwo̱m, Agwo̱m,’ ka i ra nye yin ike̱ng iya mi tá fe̱ baꞌ e̱? 
LUK.6.47	Mi tà ka tonong yin kuri kuse aya afe a ta be̱ nunaan, ne a fok rife̱ mi, ne a ninye itomong. 
LUK.6.48	A se kyo̱ndi aner aya a ta se be rino̱k. A rum karo̱ tsik nong a tin barak ribor'e natoon agudong. Ashi tá fa ta ne a carak kasa'me, a kyem a zuur baꞌ, kamok ribor'e ta se gye̱r. 
LUK.6.49	Aner aya a ta fok rife̱ mi, sang a tin nye itomong baꞌ, a se kyo̱ndi aner aya a ta no̱k kasa dar ribor ritek, izen iya ashi ta, ne a carak kasa'me, ne kasa'me tà wor ka kpa ne ka yirik cei.”
LUK.7.1	aYeso tá fa gang kufe̱ ike̱re̱'ong cei ne ánerawe foos, ne a be na aKapanum. 
LUK.7.2	Aritek ásozha akak tuse azong, afe asam wu tá nye atser baꞌ, an te kyo̱ndi a tá ku. Asam'me se yiik dide̱ng nufe atekasa wu. 
LUK.7.3	Aritek ásozha'me fok itak aYeso yong a tom áko̱k kasho̱o̱n áner aYahuda nufu nong á tá su ku nye izong ye a ra be̱ sak asam wu tá te atser. 
LUK.7.4	Á tá fa be̱ nufe aYeso, ne á ku nye akusuk ye, “I ta se gye̱r ke wan be̱ sak asam aner na ta te atser, 
LUK.7.5	kamok a shim áner yir, ma a min no̱k yir kutu aduwa.”
LUK.7.6	Ayong aYeso tseng be ba. A se gugo̱k be kasa'me baꞌ, ne aritek ásozha'me tom áferime̱ wu nufe aYeso ye á ra se fe̱ be wu ye, “Atekasa, sang tu daam baꞌ, mi kyem ke wan be̱ nasa mi baꞌ. 
LUK.7.7	Ike̱ng i tá sak mi tá kyem i be̱ nufuan'ong baꞌ, fe̱re̱ng tsek asam'i tà te atser. 
LUK.7.8	Kamok mi gip, akak ti nye rigwo̱m ni mi ne mi min i nye rigwo̱m na ákak. Ke mi fe̱ be ayu ye, a ra tseng, ne a tseng, ne i fe̱ be akak ye, a ra be̱, ne a be̱. Ke mi fe̱ be asam mi ye, a ra nye iyu, ne a nye.”
LUK.7.9	aYeso tá fa fok anong ne a te zhing, ne a kirik a tá fe̱ be rigwo̱m ánerawe a tú ku kuus ame ye, “Mi ta ka tak yin, mi kun di aner akak kaye̱e̱r áner Isarela afe a ta be kuno̱o̱k katsak be agap kyo̱ndi aner na baꞌ.” 
LUK.7.10	Áner a tá tsang á ku tom ba ame tu ku bun kari'me, ne á se se̱ asam'me n te atser.
LUK.7.11	Nama anong, aYeso be nuwo̱p kukak a tá yis ye aNayin ne álimazhiri wu be rigwo̱m ánerawe tseng mak be wu. 
LUK.7.12	A tá fa be̱ bubarak be kanu kuwo̱p'e, ne a nyim á sen wuruk be kukom acam akak, afe a ta se ze̱r na anyining wu. Anyining'e nye akumung. Ánerawe whe̱r á tá se nuwo̱p'e se mak be wu. 
LUK.7.13	Nizen aYeso tá fa ku di, ne a ro̱ riye̱ wu, yong a fe̱ be wu ye, “Sang tu tos baꞌ.”
LUK.7.14	aYeso tseng bubarak nong a tá se ra akpate kukom ame, ne áfe a tá sok kukom'e nyeseng, ne a fe̱ ye, “Acam, dorok!” 
LUK.7.15	Ne acam a tá tsang a ku ame dorok a tá kpaan kufe̱ kanu, ne aYeso no̱o̱k anyining'e.
LUK.7.16	Cice̱r ba inyim tú ro̱, yong á kerek Adakunom ye, “Aner kuzarap agbang'e m be̱ kaye̱e̱r yir,” ne á fe̱ ye, “Adakunom m be̱ nong a ta tobok ánerawe wu.”
LUK.7.17	Itak'e tseng koake̱ niben aYahuda be iwo̱p ikak i ta se bubarak.
LUK.7.18	Nizen iya álimazhiri aYohana tú ku taas ike̱re̱'me cei, yong a yis áner afa kaye̱e̱r ba 
LUK.7.19	nong a tú ku tom ba nufe aYeso ye, á ra su ku rip ye, “Wan ne a nye aya a tà fe̱ ye a tà be̱ ame ka ba ra tor akak ze̱e̱r e̱?”
LUK.7.20	Áner ame tá fa be̱ nufe aYeso, ne á fe̱ be wu ye, “aYohana aner abatisma min tom yir nufuan ye i ra be̱ ta ka rip yir ye, ‘Wan ne a nye aya a ta fe̱ ye a ta be̱ ame ka ba ra tor akak ze̱e̱r e̱?’ ”
LUK.7.21	Nizen iyong aYeso sak áfe a tá nye atser baꞌ, be áfe iriri iro̱k whe̱re̱ tá te atser, ne a turung amaan nabik, ne a sak ákpato̱o̱n whe̱r tá di karo̱. 
LUK.7.22	Ne a fe̱ be áner a tú ku tom ba ame ye, “Ku bun yin, ta su ku tak yin aYohana ike̱re̱ yin tá di yin ne i foos yin, akpato̱o̱n se̱ kudi karo̱, ne ákun tseng gye̱r, ákparo̱ng te atser, ágbato fok kuto, ikom dorok be kutser, ne a taas áfe rizor Rife̱ Ritek. 
LUK.7.23	Aner riye̱ rikan ne a nye aner aya a tin be agak riye̱ natoon mi baꞌ.”
LUK.7.24	Nama átom aYohana ame tú ku bun, aYeso san kutaas ánerawe'me itak natoon aYohana ye, “Akye̱ ne yin se di yin katse e̱? Aner aya a ta se kyo̱ndi agam kuwun ta zim a? 
LUK.7.25	Sang ke anong baꞌ, yin se di yin akye̱ e̱? Aner a tá te ares atek a? Wayo, áfe a tá tes ares itso̱m ne á fok kusas kusor sor nazuri rigwo̱m. 
LUK.7.26	To̱, akye̱ ne yin se di yin e̱? Aner kuzarap a? Ei, mi ta tak yin a nar aner kuzarap. 
LUK.7.27	Ayu ne a nye aya a tá zibir itak natoon wu ye,
LUK.7.27	“ ‘Di, mi tà tom atom'i nasho̱o̱n wu
LUK.7.27	aya a tana ka nye iren.’
LUK.7.28	“Mi ta ka tak yin, kaye̱e̱r kutes ányining, akak kuse a tá nar aYohana baꞌ, gip be anong, aya a ta nye igang'e kaye̱e̱r rigwo̱m Adakunom tu nar yiik.”
LUK.7.29	Cice̱r ánerawe'me be áfe ku shashang itso̱m iben gip tá fa fok rife̱ aYeso, ne á fe̱ ye iren Adakunom nye katsak kamok aYohana tsang á ku nye ba abatisma. 
LUK.7.30	Áner aFarisi be áfe a tá ren Itsi dide̱ng raba kanye̱k Adakunom natoon ba, kamok sang aYohana tsang a ku nye ba abatisma baꞌ.
LUK.7.31	“Be akye̱ ne mi tin maas ánerawe izam iyu e̱? Á se kyo̱ndi akye̱ e̱? 
LUK.7.32	Á se kyo̱ndi inoon na tá yo̱ro̱k naro̱ rizhik, ne á fe̱ be áfudang ba ye,
LUK.7.32	“ ‘Yir ta te̱p yin asharuwa,
LUK.7.32	Yin to yin baꞌ,
LUK.7.32	yir bom yir abom riyo̱m
LUK.7.32	Yin tos yin baꞌ.’
LUK.7.33	“aYohana aner abatisma be̱ a yas ka a so̱ ashi anap baꞌ, yin fe̱ yin ye, ‘A be itseng.’ 
LUK.7.34	Igon Anerawe be̱, a ya ne a so̱, yong yin fe̱ yin ye, ‘A mak a yas, ne a nye rime̱ be áfe kushashang itso̱m iben ne “áfe rine̱n.” ’ 
LUK.7.35	A ren kukyem be ike̱ng iya ku ta nye.”
LUK.7.36	Aner aFarisi akak fe̱ be aYeso ye, á ra se ya naya kari wu, yong á tseng nasa aner'e nong a ta se yas. 
LUK.7.37	Abining akak a tá sor kusor wu kaye̱e̱r rine̱n kaye̱e̱r kuwo̱p'e tá fa fok ye, aYeso sen yas nasa aner aFarisi'me, yong a be̱ be name iko̱o̱n itek nudu, a tá nye be ike̱ng ikak a ta yis ye alabasta. 
LUK.7.38	A tá te cing na atak aYeso a tá tos, ne nanyisi wu ni kpas natak aYeso, ne a re̱ng nanyisi'me be nakuyo̱ng wu, a kunung atak aYeso'me nong a tin kon name iko̱o̱n itek ame.
LUK.7.39	Aner aFarisi afe a tá fe̱ ye a ra be̱ kari wu ame tá fa di anong, ne a to̱ riye̱ wu ye, “Ke a fa fe̱ ye aner na nye aner kuzarap Adakunom ke a ren aner a tú ku ras, ne a ren kuri kuse abining'e, ke a ren ye a nye aner rine̱n.”
LUK.7.40	Ayong aYeso fe̱ be wu ye, “aSiman, mi be ike̱ng ikak ta ka tak.”
LUK.7.40	Ne a fe̱ ye, “Aner Kubo̱so̱p, Ni tak.”
LUK.7.41	“Áner afa se ko̱bo̱k itso̱m nufe aner akak a ta nyesek iko̱p itso̱m. Akak ko̱bo̱k Itso̱m alebura ife riye̱ rizining be ribir ne akak ko̱bo̱k itso̱m iya alebura tana se̱ kaye̱e̱r kuko̱s iso̱k itoon. 
LUK.7.42	Cice̱r ba'ong akak be itso̱m a tana ku karang baꞌ, yong a tú won ba'me. To̱, kyo̱o̱rna angan kaye̱e̱r ba ne a tu ku shim ne a nar e̱?”
LUK.7.43	Ayong aSiman fe̱ be aYeso ye, “Mi di ye afe a tú ku won itso̱m'e whe̱r ne a nar.”
LUK.7.43	aYeso fe̱ ye, “Wan fe̱ gye̱r.”
LUK.7.44	aYeso kirik nabas afe abining ame, a tá fe̱ be aSiman ye, “Wan di abining na a? Mi be̱ kari wan, wan ti no̱o̱k ashi tanin kusu atak'i baꞌ, amma wu shu atak'i be nanyisi wu, a tá re̱ng be nakuyo̱ng wu. 
LUK.7.45	Wan ti tonong kushim dide̱ng baꞌ, amma abining na, kum nizen iya mi tá be̱, a won kukur atak'i baꞌ. 
LUK.7.46	Wan ti korok name rice baꞌ, amma wu ti ko̱n name iko̱o̱n itek natak. 
LUK.7.47	Kamok anong mi ta ka tak ye, a mu ku re̱ng rine̱n wu ri ta se whe̱r kamok a tonong kushim dide̱ng. Amma afe a tú ku re̱ng rine̱n wu cie̱k, tonong kushim cie̱k mama tsek.”
LUK.7.48	aYeso fe̱ be abining ame ye, “A ma ka re̱ng rine̱n wan.”
LUK.7.49	Ribir ánerawe á tá se be kuyas be wu kpaan ku naka risim ye, “Angan na a ta re̱ng rine̱n gip kusum e̱?”
LUK.7.50	Ne aYeso fe̱ be abining'e ye, “Kuno̱o̱k katsak wan ma ka shesh, tseng caang.”
LUK.8.1	Nama anong, aYeso tsang a tseng ni iwo̱p igbang'e be izhizhe̱k'e, ne a taas Rife̱ Ritek natoon rigwo̱m Adakunom, álimazhiri kuso̱k be afa ame se mak be wu. 
LUK.8.2	Ányining ákak gip á tú ku turung ba ámaan nabik, ne a ku sak ba á tá te atser. Ákak kaye̱e̱r'e nye, aMarya abafe aMagadaliya aya ítseng kanataar tá wuruk kaye̱e̱r wu, 
LUK.8.3	be aZhowana abining aKuza afe a tá nye itomong nasa aHiridus be aSuzana ne ákak whe̱r. Ányining na tu se̱s mo ba be ku ka nyesek ba ike̱re̱ dide̱ng kaye̱e̱r ike̱re̱ ba tá be.
LUK.8.4	Nizen rigwo̱m ánerawe tá sen nyim, ákak nes ni iwo̱p ze̱r ze̱r nong á tá be̱s nufe aYeso. Ayong a tú tak ba kumaas na ye, 
LUK.8.5	“Aner ikap akak be ni nas izha naya. Nizen iya a tá se be kunas'e, íca'me ikak kpas niren ne á shesh, ne nanon tang. 
LUK.8.6	Íca'me íkak kpas nifang agudong, i tá fa tang ne i koor kamok sang karo̱'me tá be iben dide̱ng baꞌ. 
LUK.8.7	Íkak kpas kaye̱e̱r ikiritsan, ne ikiritsan'e rasak mak be ba, ne i ku te̱ne̱ng ba. 
LUK.8.8	Ne íca'me íkak i kpas niben itek, ne i rasak ne i te itek dide̱ng, i te ica inyak kuso̱k ma i nar ike̱ng iya a tá tuus.”
LUK.8.8	aYeso tú ku tak ba anong, ne a ma fe̱ ye, “Aner afe a ta be ato kufok a ra fok.”
LUK.8.9	Iyong álimazhiri wu tú rip ike̱ng ife kumaas'e ta sor. 
LUK.8.10	aYeso tú tak ba ye, “A ma ka no̱o̱k yin kukyem kuren ike̱re̱ rigwo̱m Adakunom i ta se nune̱re̱ng, amma be ákak mi ta fe̱ ne i ninye kumaas, nong a se̱
LUK.8.10	“ ‘Á ta ye̱re̱k gye̱r tatan, amma á tà ra di baꞌ.
LUK.8.10	Á tà foos gye̱rtatan, á tà ra ren ike̱ng iya á tin fe̱ baꞌ.’
LUK.8.11	“Iyu ne i nye ike̱ng iya kumaas'e ta sor, íca naya'me nye rife̱ Adakunom. 
LUK.8.12	Ífe i tá kpas niren nye ánerawe aya á tá fok rife̱ Adakunom, ne Ishetan be̱ ne a kok rife̱'me kaye̱e̱r aye̱ ba, fan á bu no̱o̱k katsak nong á tà se̱ kashesh. 
LUK.8.13	Ífe i tá kpas nifang agudong se kyo̱ndi ánerawe áya a tá fok rife̱'me ne á shan be aye̱ akan, amma rife̱'me kpa agap naye̱ ba baꞌ. Á ti no̱o̱k katsak nizen cie̱k tsek, ke izen iya kubo̱mo̱ng be̱ ne á kpas. 
LUK.8.14	Íca'me iya i ta kpas kaye̱e̱r ikiritsan nye áner aya a ta fok rife̱ Adakunom, a ra ya kasho̱o̱n nusor'e baꞌ, kamok á ti daam be ike̱re̱ kazatse na, ne kutse̱r kurum ne kusor kutek. 
LUK.8.15	Íca ife i ta kpas niben itek nye áner aya a tá shan rife̱'me be riye̱ rizining, áfe a ta fok rife̱ Adakunom ne á ninye itomong ne á na ka tsesek ma ne á te ike̱ng itek.
LUK.8.16	“A te kuro̱ng na apitila ne a bun a kis ka ne a sak ribong agadu baꞌ. A ta sak nagarang nong áfe a ta no̱o̱s tà di akanang'e. 
LUK.8.17	Ike̱ng ikak kuse i ta se nune̱re̱ng ife sang a tana won dar a ren baꞌ, ka ike̱ng ikak kuse nukis ife sang a tana won dar a te̱s na akanang baꞌ. 
LUK.8.18	Kamok anong, ni sak yin riye̱ be ike̱ng yin ta foos yin. Aner aya a ta be ike̱ng iya a tú ku barang mo, afe a ta be baꞌ kaban ike̱ng wu ta di ye wu be gip, a tin shan ni wu.”
LUK.8.19	Ango̱ aYeso be áronyining wu tseng nong á tá fe̱ ku kanu be wu, á kyem á be̱ bubarak be wu baꞌ, kamok rigwo̱m ánerawe. 
LUK.8.20	Ayong aner akak fe̱ be wu ye, “Ango̱ wan be áronyining wan se nufang á shim á ta fe̱ kanu be wan.”
LUK.8.21	Ayong aYeso fe̱ be ba ye, “Ango̱ mi be áronyining'i nye áfe a ta fok rife̱ Adakunom ne á ninye itomong.”
LUK.8.22	Katuk kakak aYeso fe̱ be álimazhiri wu ye, “I tar yir kunyi kukya.” Iyong á no̱ kaye̱e̱r kukpara ashi, á tá tseng. 
LUK.8.23	Á tá se be kutseng'e, ne ida sok aYeso. Kuwun dorok be agap na agbang kudung'e, ne ashi san kuno̱o̱s kaye̱e̱r kukpara'me, ma ba no̱ kaye̱e̱r kudaam dide̱ng.
LUK.8.24	Iyong álimazhiri tseng nong á tá su ku shiming ye, “Atekasa, Atekasa, yir sen wei yir!”
LUK.8.24	Ne aYeso dorok, a tá tigba kuwun'e be agung ashi'me, ne kunyeseng ne karo̱ te win. 
LUK.8.25	Ne aYeso rip álimazhiri wu ye, “Kuno̱o̱k katsak yin se ake̱ e̱?”
LUK.8.25	Á te zhing, ne á na ka risim be inyim ye, “Angan na e̱? A ta fe̱ be kuwun be ashi ne á ku fok gip.”
LUK.8.26	aYeso be álimazhiri wu ya kasho̱o̱n be kutseng na agbang kudung aGalili kaye̱e̱r kukpara ashi'me nong á tá no̱ niben aGarasi i ta ye̱re̱k ife aGalili. 
LUK.8.27	aYeso tá fa tiik nukim kudung'e, ne a nyim be aner kuwo̱p'e akak a tá be itseng. Aner na n baan be kuwon kasa, ne a sor ica'me naro̱ are̱k. 
LUK.8.28	Nizen iya a tá di aYeso, a tá kuto̱ ne á kpa natak wu, a tá tasak dide̱ng ye, “aYeso, Igon Adakunom Agbang Agwo̱m Ágwo̱m, wan tse̱r akye̱ be mi e̱? Kusuk, tin no̱o̱k risam baꞌ.” 
LUK.8.29	A fe̱ anong kamok aYeso tsang a fe̱ be ítseng'e ye, i ra wuruk kaye̱e̱r aner'e. Ítseng'e n me̱ ne i ku daam anong, ne á ku rosom be idun atso̱m nibo̱k be atak, ne á ku fek, gip be anong ne a te̱se̱ng, ne ítseng'e tseng be wu katse.
LUK.8.30	aYeso tú rip ye, “Riyerek wan nye angan e̱?”
LUK.8.30	Ayong a fe̱ ye, “Whe̱re̱,” 
LUK.8.31	Ayong a yiir kunye aYeso akusuk ye sang a tu fe̱ be ba ye á ra be kaye̱e̱r ribong riya sang ri ta be igak baꞌ.
LUK.8.32	Kukpara álade whe̱re̱ se be kuya azong nabas kawhanang, iyong ítseng'e nye aYeso akusuk ye a ru ku won ba á tà no̱ kaye̱e̱r álade'me. Ayong a tú won ba. 
LUK.8.33	Ítseng'e tá fa wuruk kaye̱e̱r aner ame, ne i no̱ kaye̱e̱r álade, kukpara álade'me cei teng nong á tá be kaye̱e̱r kudung ame á tá se kus azong. 
LUK.8.34	Áfe a tá sen ni sak riye̱ na álade'me tá fa di anong, ne á teng nong á tá se taas'e kaye̱e̱r kuwo̱p ne ni iwo̱p izhizhe̱k'e i ta se bubarak. 
LUK.8.35	Iyong ánerawe wuruk nong á tá di ike̱ng iya i tá nye, á tá fa be̱ nufe aYeso, ne á di aner ítseng tan wuruk kaye̱e̱r wu ame nusonong natak aYeso. An te ares nong a tá mu ku bun gye̱r kyo̱ndi aner aya rice wu ta se rizining, yong inyim tú ro̱ ba. 
LUK.8.36	Áfe a tá di taas ánerawe kuri iren iya i tá sak aner a tá be ítseng ame tá te atser. 
LUK.8.37	Iyong áner iben aGarasi ame cei fe̱ be aYeso ye, a ra tseng a tu ku won ba, kamok inyim tú ro̱ ba dide̱ng. Ayong aYeso no̱ kaye̱e̱r kukpara ashi, a tá tseng.
LUK.8.38	Aner ítseng tá wuruk kaye̱e̱r wu ame nye aYeso izong ye wu ta tseng be wu, amma aYeso tú ro a tá fe̱ be wu ye, 
LUK.8.39	“Ku bun kari, ta se tak ike̱ng iya Adakunom tá ma ka nye'me.” Ayong aner ame tseng a taas kuri ike̱ng iya aYeso tú ku nye'me kaye̱e̱r kuwo̱p'e cei.
LUK.8.40	Nizen aYeso tá bun a tú bun nunyi wu tú ku ne ame, rigwo̱m ánerawe á tá sen ku tor tú shan niren. 
LUK.8.41	Ne aner akak a tú ku yis ye, aZharus a tá nye ako̱k kasho̱o̱n kutu aduwa, wor a be̱ a tá kpa nasho̱o̱n aYeso, a tú ku nye akusuk ye a ra tseng kari wu 
LUK.8.42	kamok igak angas kutes wu, a tá be aye̱ kuso̱k be afa an te kyo̱ndi a tà ku.
LUK.8.42	aYeso tá se be kutseng wu yong ánerawe be̱s bubarak be wu ma á tú fi. 
LUK.8.43	Abining akak tuse azong afe naso̱k tá taas aye̱ kuso̱k be afa, akak kyem a tú sak a tá te atser baꞌ. 
LUK.8.44	A be̱ nabas kama aYeso nong a tá ra kanu kukpiin wu, ne naso̱k ame wor na nyeseng. 
LUK.8.45	Ayong aYeso fe̱ ye, “Angan ti ra e̱?” Koangan fe̱ ye wu ren baꞌ, yong aBitrus fe̱ ye, “Atekasa, ánerawe nar agap ma á ta firik ne á na ka tosom.”
LUK.8.46	Ne aYeso fe̱ ye, “Aner akak min ra, kamok mi fok kukyem tá wuruk kaye̱e̱r'i.”
LUK.8.47	Abining'e tá di a ta won dar a ku ren baꞌ, yong a be̱ be ikap kutiim a tá kpa na atak wu. A tak ike̱ng i ta sak wu tú ku ra be kuri kutser kuya wu ta wor a se̱ nizen iyong nasho̱o̱n ánerawe'me cei. 
LUK.8.48	Ayong aYeso fe̱ be wu ye, “Angas, kuno̱o̱k katsak wan sak wan n te atser. Tseng caang.” 
LUK.8.49	Nizen aYeso tá ru fe̱ kanu, aner akak ne nasa aZharus, ako̱k kasho̱o̱n kutu aduwa, be̱ a tá be fe̱ ye, “Angas wan n ku, tu ba bun i daam aner kubo̱so̱p baꞌ.” 
LUK.8.50	aYeso ta fa fok anong, ne a fe̱ be aZharus'e ye, “Sang tu fok inyim baꞌ, no̱o̱k katsak tsek, a ta te atser.”
LUK.8.51	A tá fa no̱ numa aZharus ame, aYeso won aner akak tá no̱ mak be wu baꞌ, ma ke aBitrus be aYohana ne aYakub, be atek ne anyining igon'e tsek. 
LUK.8.52	Ánerawe sen tang ikun, ne á nye riyo̱m kanamang'e. Ayong aYeso fe̱ be ba ye, “Sang tu tos yin baꞌ, an ku baꞌ, amma a se be ida tsek.”
LUK.8.53	Iyong á mas aYeso'me, á ta ren ye an ku. 
LUK.8.54	Amma aYeso yiir aku'me nubo̱k a tá fe̱ ye, “Angas'i, dorok.” 
LUK.8.55	Iyong isong wu tú bun, ne a wor a dorok, ne aYeso fe̱ be ba ye, á ru ku no̱o̱k ike̱ng ikak a ta ya. 
LUK.8.56	Átek'e te zhing, ne aYeso fe̱ be ba ye, sang á tu tak akak ike̱ng iya i tá nye baꞌ.
LUK.9.1	aYeso tá yis kuso̱k be afa ame, a tú no̱o̱k ba kukyem kuturung koakye kuri ítseng, kufe ku ni sak áfe iro̱k tana te atser. 
LUK.9.2	A tú ku tom ba nong a ta se taas itak rigwo̱m Adakunom, ne á sak áfe iro̱k ta te atser. 
LUK.9.3	A fe̱ be ba ye, “Sang tu sok yin ike̱ng ikak kamok kutseng yin'e baꞌ, ko ishe̱n, ka ishika, ka naya, ka itso̱m, ka tu be yin akpiin afa baꞌ. 
LUK.9.4	Koakye kasa ne yin no̱ yin ke á ta shan yin ne i sor yin azong ma izen iya yin tana won yin kuwo̱p'e. 
LUK.9.5	Karo̱ kaya ne á ta shan yin baꞌ, re̱ng yin iwur atak yin nizen iya yin tana won yin kuwo̱p'e, nong i tà sor asheda natoon ba.”
LUK.9.6	Iyong á dorok á tsang á tseng ni iwo̱p izhizhe̱k'e, ne á taas Rife̱ Ritek'e, ne á sak ánerawe ta te atser koake̱ ne á no̱.
LUK.9.7	To̱, aHiridus afe a tá nye agwo̱mna aGalili fok ike̱re̱ azhing aYeso tá tsang a nye cei. Ayong a daam kamok ákak fe̱ ye, aYeso nye aYohana aner abatisma aya a tá dorok nure̱k. 
LUK.9.8	Ákak fe̱ ye, a nye Iliya aner kuzarap Adakunom ne a bun an dorok. Ákak bun á fe̱ gbak ye a nye azining kaye̱e̱r aner kuzarap Adakunom agbugbang'e a tan ku, ne a bun an dorok. 
LUK.9.9	Ne aHiridus fe̱ ye, “Mi sak a tá te̱n rice aYohana ko̱. To̱, angan na ne mi foos ike̱re̱ natoon wu na e̱?” Ayong aHiridus'e shim ke a di aner'e.
LUK.9.10	Nizen ámanzo ame tú ku bun, á tak aYeso ike̱re̱ ba tá nye cei. Ayong a naka ko̱ro̱k ba a tá tseng mak be ba nuwo̱p a ta yis ye aBatseda. 
LUK.9.11	Ánerawe whe̱re̱ tá fa fok itak'e, yong á tú kuus. A tú nye ba adazha be kube̱. Ayong a tá ka tak ba rife̱ natoon rigwo̱m Adakunom, ne a sak áfe iro̱k tá te atser.
LUK.9.12	Kuso̱k be afa ame be̱ nufu nawhe̱shirim á tá fe̱ ye, “Ka te ba niren nong á ta be ni iwo̱p iya i ta se bubarak nong á ta se tse̱r naya be naro̱ kuko̱s kamok yir se yir katse.”
LUK.9.13	Ne aYeso fe̱ be ba ye, “Ku no̱o̱k yin ba ike̱ng ikak nong á ta ya.” Iyong á fe̱ ye, “Yir be yir ike̱ng ikak dide̱ng baꞌ, ma ke ágbang abiredi atoon be izos ifa tsek, ma ke ta su ku shan yir ba naya.” 
LUK.9.14	Atek áfe a ta se azong be̱ barak áner izungu itoon.
LUK.9.14	Ayong aYeso fe̱ be álimazhiri wu'me ye, “Ku sak yin ba nong á ta sosok nagwo̱m iso̱k itutoon.” 
LUK.9.15	Alimazhiri'me nye anong, yong koangan sonong kaben. 
LUK.9.16	aYeso sok ágbang abiredi atoon be ízos ifa ame. Ne a sok rice naza a tá tonong Adakunom riye̱ rikan. A te̱se̱ng abiredi be ízos ame, a ta no̱o̱k álimazhiri wu nong á tá saas ánerawe'me. 
LUK.9.17	Cice̱r ba ya ma á whas, ne álimazhiri'me tusung ribir íkpis'e cip ni íderse kuso̱k be ifa.
LUK.9.18	Katuk kakak aYeso tá se be kunye aduwa wu ze̱r, yong álimazhiri wu be̱ á tú se̱. Ne aYeso tú rip ba ye, “Ánerawe fe̱ ye mi nye angan e̱?”
LUK.9.19	Iyong álimazhiri'me fe̱ ye, “Ákak fe̱ ye wan nye aYohana aner abatisma, ne ákak fe̱ ye wan nye Iliya, ne ákak bun á fe̱ ye wan nye akak kaye̱e̱r áner kuzarap Adakunom ágbugbang'e, ne a bun an dorok be kutser.”
LUK.9.20	Ayong aYeso tú rip ba ye, “To̱, yin ne e̱? Yin di yin ye, mi nye angan e̱?”
LUK.9.20	Ayong aBitrus fe̱ ye, “Wan ne i nye aKiristi afe Adakunom tá tom.” 
LUK.9.21	aYeso tú kpam ba ye sang á tú tak akak baꞌ. 
LUK.9.22	Ayong aYeso fe̱ be ba ye, “Igon Anerawe tà so̱ iriri risam, ne áko̱k kasho̱o̱n be ágbang átsi ne áner kubo̱so̱p Itsi ku rawu, a tu ku fe̱r ne a bun a dorok katuk afe ataar be kutser.”
LUK.9.23	Ayong aYeso fe̱ be ba cice̱r ye, “Koangan afe a ta shim a tin kuus, a ra rawu rice wu nong a ta sok kukon a tana ku tigak mo koakye kunom nong a tin kuus. 
LUK.9.24	Koangan afe a ta shim a ta shesh kutser wu, a tin wei. Afe a tin wei nutser wu kamok'i, a tà shesh kutser wu. 
LUK.9.25	Akye̱ kuri ike̱ng itek ne anerawe ta se̱, ke a se̱ kazatse na cei, ne a rin wei nutser wu e̱? 
LUK.9.26	Koangan afe a ta fok isum mi be rife̱ mi, Igon Anerawe ta fok isum wu nizen iya wu tana be̱ kaye̱e̱r kuyiik wu be kuyiik Ada wu ne kufe ámaleka azhe̱l'e. 
LUK.9.27	Katsak'e ne mi ta ka tak yin, ákak áfe a ta se aze tà tsang á kus baꞌ, ma á di rigwo̱m Adakunom nizham.”
LUK.9.28	Nama inom ikara aYeso tá fe̱ rife̱'ong, yong a sok aBitrus be aYohana ne aYakub mak be wu, á tá tseng natoon kawhanang nong á tá se nye aduwa azong. 
LUK.9.29	Nizen aYeso tá se be aduwa'me kanyisi wu shishing, ne ares wu te akan pes ma a gye̱se̱m. 
LUK.9.30	Ayong áner ákak ba afa ti wuruk ni wu be kuyiik, áner'e nye aMusa be Iliya, 
LUK.9.31	ne á fe̱ be aYeso itak riku wu a tana kam be kazatse, izen'e tan be̱ bubarak i ta shining na aUshalima. 
LUK.9.32	Ida yising aBitrus be áfudang wu, á tá fa te kparak, ne á di kuyiik aYeso be áner afa ame nunyeseng be wu. 
LUK.9.33	Nizen áner ame tá se be i kam be aYeso, yong aBitrus fe̱ be aYeso ye, “Atekasa, i se gye̱r yir ta se yir aze, i nye yir abur ataar, kuzining tà nye kufuan, ne kuzining nye kufe aMusa, ne kuzining nye kufe Iliya.” A ren ike̱ng iya wu ta fe̱ baꞌ.
LUK.9.34	Nizen iya a tú ru fe̱ kanu, kune̱n wuruk ku tú ku kis ba, ne inyim ka ro̱ ba. 
LUK.9.35	Ne kuto̱ kukak wuruk kaye̱e̱r kune̱n'e ye, “Ayu ne a nye igon'i, mi tan kasa. Ku fok yin kuto.” 
LUK.9.36	Nama kuto̱'me tá te yu, ne á di aYeso wu ze̱r. Álimazhiri'me sak ike̱re̱'ong kaye̱e̱r aye̱ ba, á tak akak ike̱ng ikak natoon'e nizen iyong baꞌ.
LUK.9.37	Kayatson'e, á tá fa tiik natoon kawhanang'e, ánerawe whe̱re̱ be̱s nong á nyim be wu. 
LUK.9.38	Aner akak kaye̱e̱r ánerawe'me fe̱ be wu ye, “Aner Kubo̱so̱p, mi ta nye izong, ye kusuk be̱ ta di igon'i kamok wu ze̱r tsek ne a nye igon'i. 
LUK.9.39	Amaan kabik tu daam ma a tang kukun, ne i ku barak kaben ne a tiim ma a turung ace̱ fuk fuk nanu, i wor i tu won baꞌ, ne i nye kyo̱ndi i tu ku fe̱r. 
LUK.9.40	Mi nye álimazhiri wan akusuk ye á ru ku tun'e, á ra kyem á tun baꞌ.”
LUK.9.41	Ayong aYeso fe̱ ye, “Kaꞌ. Yin ánerawe izam na, I ta shonong ne i won dar i no̱o̱k yin katsak, mi ta sor ma ane̱ nong tana ka tsesek be yin e̱? Be̱e̱n igon wan'e aze.”
LUK.9.42	Nizen igon'e tá saase, amaan kabik'e tú barak kaben ne a tiim, iyong aYeso tigba amaan kabik'e ne a sak igon'e tá te katser ne a no̱o̱k atek'e. 
LUK.9.43	Ánerawe te zhing cice̱r be kukyem Adakunom.
LUK.9.43	Nizen koangan tá te zhing be ike̱ng aYeso tá nye cei, yong aYeso fe̱ be álimazhiri wu'me ye, 
LUK.9.44	“Wesek yin kuto be ike̱ng mi ta sen ka taas yin. A tà sok Igon Anerawe a tà re̱p ákak'e.” 
LUK.9.45	Amma ba kyem á ren ike̱ng iya rife̱'me tá sor baꞌ. A tú ne̱r ba'me fan á bu ren ike̱ng'e. Inyim tú ro̱ ba, akak kyem á tú rip baꞌ.
LUK.9.46	Álimazhiri'me kpaan nanan awan ba ye angan kaye̱e̱r ba ne a ta nar kuyiik'e. 
LUK.9.47	aYeso tá ren kuto̱ro̱ng ba, yong a sok igon kakak kahiir'e nong a tú ku sak a tá nyeseng nukim wu. 
LUK.9.48	Ne a fe̱ be ba ye, “Aner aya ne a shan igon kahiir'e kyo̱ndi kayu kaye̱e̱r riyerek'i, i nye ye a ti shan. Aner aya ne a ti shan, i nye ye a shan aya a tin tom, kamok aner afe a ta mees rice wu ye wu raar kaye̱e̱r yin cei, wu ne a nye ayiik'e ne a nar.”
LUK.9.49	Ayong aYohana fe̱ be wu ye, “Atekasa, yir di yir aner akak a tá sen turung ítseng kaye̱e̱r riyerek wan yong yir fe̱ tú ku roon yir'e kamok wu ta nye akak kaye̱e̱r yir baꞌ.”
LUK.9.50	Ayong aYeso fe̱ be ba ye, “Sang tu ku ro̱n yin'e baꞌ, kamok aner aya ne a ta ka ranyin baꞌ, a kuus kama yin.”
LUK.9.51	Izen tá be̱ bubarak aYeso tana ku bun naza yong a shim ma ke a be na aUshalima. 
LUK.9.52	Ayong a tom átom ákak nasho̱o̱n wu áya a tana tseng nuwo̱p aSamariya nong á ta su ku nye kanye̱k. 
LUK.9.53	Amma áner ame raba ku kushan, kamok a se niren kutseng na aUshalima. 
LUK.9.54	Nizen álimazhiri wu, aYakub be aYohana tá di anong, yong á fe̱ be aYeso ye, “Agwo̱m Ágwo̱m, wan shim yir ta fe̱ yir be kuro̱ng nong ku ta ne naza nong ku tin kpa natoon ba ne ku kuya ba e̱?” 
LUK.9.55	Ayong aYeso kirik a tú ku tigba ba. 
LUK.9.56	Ne á be ba nuwo̱p kukak.
LUK.9.57	Á tá se be kutseng niren, aner akak fe̱ be aYeso ye, “Mi ta ka kuus koake̱ ne wan tà tseng.”
LUK.9.58	Ayong aYeso fe̱ be wu ye, “Áromong be ibong ba, ne nanon be are̱ ba tin sor, amma Igon Anerawe be karo̱ ku ni no̱ baꞌ.”
LUK.9.59	Ne aYeso bun a fe̱ be aner akak ye, “Ni kuus.” Amma aner'e fe̱ ye, “Atekasa, ni won ta se ne̱r ada mi nizham.”
LUK.9.60	Ayong aYeso fe̱ be wu ye, “Won ikom tu ne̱se̱k ikom ba, wan tseng ta se taas itak rigwo̱m Adakunom.”
LUK.9.61	Akak bun a fe̱ be aYeso ye, “Atekasa, mi tà ka kuus, amma ni won ta se nye afekari atato̱ nizham.”
LUK.9.62	aYeso fe̱ be wu ye, “Aner aya a tan yiir kutse inyak ikap, ke a bun a kirik kama, a kyem a ta no̱ kaye̱e̱r rigwo̱m Adakunom baꞌ.”
LUK.10.1	Nama anong, aYeso kasa áner iso̱k kanataar be afa nong a tú ku tom ba afufa afufa nasho̱o̱n wu ye á ru tseng kaye̱e̱r koakye kuwo̱p be ni naro̱ wu tana tseng cice̱r. 
LUK.10.2	A fe̱ be ba ye, “Ishamang kuse dide̱ng, amma áfe itomong'e se hiir. Kamok anong nye yin aduwa nong atek riko̱'me tin barang áfe a tana ku nye itomong ishamang'e. 
LUK.10.3	Tseng yin! Mi sen ka tos yin kyo̱ndi ítsamang ta se kaye̱e̱r ágabu katse. 
LUK.10.4	Sang tu be yin ishika itso̱m ka ishika ares ka ákpatak akak ze̱e̱r baꞌ, tu nye yin ashou aso̱p niren baꞌ.
LUK.10.5	“Koakye kasa ne yin no̱ yin fe̱ yin ye, ‘Maleku yin, áfekari.’ 
LUK.10.6	Ke aner a ta shim kameneng riye̱ tuse azong, a ta se̱ nufe yin, ke anong baꞌ, a tà se̱ baꞌ. 
LUK.10.7	Sor yin nasa kayong, ne i ya ne i so̱ yin koakye ne á ta ka no̱o̱k yin, kamok i se gye̱r ke aner a ta nye itomong ta se̱ ishorong wu. Sang tu yiir shishing yin nasa baꞌ.
LUK.10.8	“Koakye kuwo̱p ne yin tseng yin ke á ta shan yin be riye̱ rikan, ne i ya yin koakye ne á ta ka no̱o̱k yin. 
LUK.10.9	Sak yin áfe iro̱k á ta se azong ta te atser, ne i tak yin áfe kuwo̱p'e ye, ‘Rigwo̱m Adakunom m be̱ bubarak.’ 
LUK.10.10	Amma kuwo̱p kuya ne yin no̱ yin ke á ta shan yin be riye̱ rikan baꞌ, ne i tseng yin nanu iren kaye̱e̱r kuwo̱p'e ta se fe̱ yin ye, 
LUK.10.11	‘Iwur kuwo̱p yin iya i tin ngarak natak yir gip, yir ta waar yin'e. Amma ren yin ye, rigwo̱m Adakunom m be̱ bubarak.’ 
LUK.10.12	Won ta ka tak yin, i ta ra kuse be kuwo̱p aSodom katuk amok'ong be kuwo̱p kuyong.
LUK.10.13	“Awo̱ be kuwo̱p aKorasi! Awo̱ be kuwo̱p aBatseda! Ke a fa fe̱ ye a nye kuri ike̱re̱ azhing a tá nye nufe yin na aTaya be na aSidon ke á shishing kuse ba gbugbang, ne á sosok be agye̱e̱r ares ne á korok itong nace. 
LUK.10.14	Amok Adakunom tana to̱ aTaya be aSidon'e ta ra kuse ne a nar afe yin katuk amok'e. 
LUK.10.15	Wan, aKapanum, wan di ye a tà ka tiyiik ne a nar ribir'e a? Wayo, a tà ka barak tsik kaye̱e̱r karo̱ kaya áfe a tá kus tú ku se.
LUK.10.16	“Aner aya a ta ka fok yin kuto, i nye ye a ti fok. Aner aya a ta ranyin, i nye ye a ti ramin. Aya a ti ramin, i nye ye a rawu aner aya a tin tom.”
LUK.10.17	Áner iso̱k kanataar be afa'me tú bun be riye̱ rikan nong á tá se fe̱ be aYeso ye, “Atekasa, ítseng gip i ti fok yir kuto ke yir yis yir riyerek wan.”
LUK.10.18	Ayong aYeso fe̱ be ba ye, “Mi di Ishetan ta samang a ta kpa ni itsik wu kyo̱ndi iza ta tarang karo̱. 
LUK.10.19	Mi ma ka no̱o̱k yin kukyem nong ta tseng yin natoon íwhen be ínye̱ng, ne i ya yin agap amudo̱n yin, Ishetan. Ka ike̱ng ikak imaan'e ta ka man yin baꞌ. 
LUK.10.20	Gip be anong, tu nye yin riye̱ rikan kamok ítseng tá ka fok yin kuto baꞌ, nye yin riye̱ rikan kamok an zibir ayerek yin kaye̱e̱r kaza.”
LUK.10.21	Nizen iyong aYeso n shining be Kabik Kazhe̱l'e yong a fe̱ ye, “Mi be riye̱ rikan be wan, Ada agbang, Agwo̱m Ágwo̱m, wan afe i tá nye kaza be kaben, kamok wan ne̱r áya a tá be kukyem ne áya a tá ren ike̱ng natoon ike̱re̱ na nong i ta tonong áya a ta se kyo̱ndi inoon zhizhe̱k. I se gye̱r anong, Ada, kamok iyong ne i nye kushim riye̱ wan.
LUK.10.22	“Ada, mi n won koakye nubo̱k wan. Akak ren Igon'e baꞌ, ma Ada'me tsek. Akak ren Ada'me baꞌ, ma Igon'e be áya Igon'e ta shim a tu ku ren ba.”
LUK.10.23	Ayong aYeso kirik nufe álimazhiri wu nong a ta fe̱ be ba kyo̱o̱n nukim ye, “Áner riye̱ rikan nye áya a ta di ike̱re̱ ife yin ta sen ye̱re̱k yin'e na. 
LUK.10.24	Won ta ka tak yin, áner kuzarap Adakunom be ágwo̱m whe̱re̱ shim ke á ye̱re̱k ike̱re̱ yin ta sen ye̱re̱k yin'e na, amma á kyem á di baꞌ, ne á shim ke á foos ike̱re̱ yin ta sen foos yin'e na, amma á kyem á foos baꞌ.”
LUK.10.25	Katuk kakak, aner akak a tá ren Itsi aMusa dide̱ng dorok nong a tá bo̱mo̱ng aYeso be kurip ye, “Aner Kubo̱so̱p, akye̱ ne mi ta nye nong ta se̱ kutser kufe izen izen e̱?”
LUK.10.26	Ayong aYeso fe̱ be wu ye, “Akye̱ ne i se ni izibir kaye̱e̱r Itsi aMusa e̱? Itsi'me fe̱ ane̱ e̱?”
LUK.10.27	Ne aner ame fe̱ ye, “Shim Agwo̱m Ágwo̱m wan Adakunom wan be riye̱ wan cei, be kutser wan cei, be agap wan cei, ne kuto̱ro̱ng wan cei, ne i shim afegbak wan kyo̱ndi wan ta shim rice wan.”
LUK.10.28	Ne aYeso fe̱ be wu ye, “Ike̱ng wan tá fe̱ se gye̱r. Ke wan nye anong, wan ta se̱ kutser.”
LUK.10.29	A shim ke a tonong ye wu se gye̱r nasho̱o̱n Adakunom, ayong a rip aYeso ye, “To̱, angan ne a nye afegbak'i e̱?”
LUK.10.30	Ayong aYeso tú tak kumaas na ye, “Aner akak dorok na aUshalima, a dorok a tisik a be na aZheriko. Ayong a gor a nyim be ágbang ákpatang ákak, á turung ares wu ne á mu ku nye amaan atsor, nong á tá ma ku won azong kyo̱ndi kukom. 
LUK.10.31	Nizen iyong atsi akak sen tisik iren iyong gip, a tá fa di aner ame ne a faas a tá tseng ako̱o̱n wu. 
LUK.10.32	Anong ne aner aLawi akak gip, a tá fa be̱ naro̱'me, a tú ku di ne a faas a tá tseng ako̱o̱n wu. 
LUK.10.33	Amma aner aSamariya akak a tá se be kutseng wu, a tá be̱ naro̱ aner ame tú ku se. A tá fa ku di ne a ro̱ riye̱ wu. 
LUK.10.34	A tseng nufe aner ame nong a tú ku kusu ifor'e be ashi kakon a ta yis ye anap, ne a ni te name nong a tá rosom. Ne a sok aner ame natoon azhaki wu nong a tá tseng'e naro̱ átsen tu ku ko̱s, ne a ni sak riye̱ ni wu. 
LUK.10.35	Naya katson'e, a sok ica itso̱m a ta yis ye adinari ifa a tá no̱o̱k aner a tin sak riye̱ naro̱ ame nong a tá fe̱ be wu ye, ‘Inga, ni sak riye̱ ni wu. Koakye ne wan ti fe̱r ni wu, nizen iya mi be̱ ne i ni tak, mi tá ka karang.’ ”
LUK.10.36	Ayong aYeso tú rip ye, “Kaye̱e̱r áner ataar na, wan di ye angan ne a nye afegbak atek nufe aner ágbang ákpatang tu ku tsor na e̱?”
LUK.10.37	Ayong aner a ta ren Itsi ame fe̱ be aYeso ye, “Aner a tá ro̱ riye̱ aner'e.” Ne aYeso fe̱ be wu ye, “To̱, tseng ta se nye anong gip.”
LUK.10.38	Nizen aYeso be álimazhiri wu tá se be kutseng, á gor nuwo̱p kukak yong abining akak a tú ku yis ye aMarta be̱ a tú ku shan niren nong a tá no̱ kari wu. 
LUK.10.39	aMarta ame be angasnyining akak a tú ku yis ye aMarya, a sonong nasho̱o̱n aYeso nong a tá foos ike̱re̱ aYeso tá se be kutaas'e. 
LUK.10.40	Amma aMarta se̱ kudaam kamok riye̱ wu se ninye kanye̱k ike̱re̱ i ta se nasho̱o̱n wu. Ayong a be̱ nufe aYeso nong a tá fe̱ be wu ye, “Agwo̱m Ágwo̱m, wan di angasnyining'i tá min won nong mi ta nye itomong mi ze̱r aꞌa? Fe̱ be wu nong a tin se̱ mo.”
LUK.10.41	Ayong aYeso fe̱ be wu ye, “aMarta! aMarta! Wan min te riye̱ wan nike̱re̱ dide̱ng ma i no̱ nudaam. 
LUK.10.42	Ike̱ng izining ne i nye igbang'e nusor wan. aMarya n kasa iya i ta se gye̱r, ka akak tin shan baꞌ.”
LUK.11.1	Katuk kakak aYeso se be aduwa naro̱ kakak. Nizen iya a tá gang kunye aduwa ame, alimazhiri wu akak fe̱ be wu ye, “Agwo̱m Ágwo̱m, ni bo̱so̱p yir kunye aduwa kyo̱ndi aYohana tá bo̱so̱p álimazhiri wu'me.”
LUK.11.2	Ayong aYeso fe̱ be ba ye, “Izen iya yin tana nye yin aduwa, fe̱ yin ye,
LUK.11.2	“ ‘Ada yir,
LUK.11.2	won riyerek wan tu sor zhe̱l,
LUK.11.2	rigwo̱m wan tu be̱.
LUK.11.3	Ni nang yir naya kuya koakye katuk.
LUK.11.4	Ni re̱ng yir rine̱n yir,
LUK.11.4	kamok yir ta re̱ng yir áya a tin nye yir rine̱n.
LUK.11.4	Sang tu tseng be yir naro̱ afe a tana sen bo̱mo̱ng yir baꞌ.’ ”
LUK.11.5	aYeso bun a fe̱ be álimazhiri wu'me ye, “Angan kaye̱e̱r yin ta tseng nufe afertseng wu natite katuk, ne a fe̱ be wu ye, ‘Are̱, ni nang ágbang abiredi ataar. 
LUK.11.6	Aferime̱ mi akak ne nutseng a gor kari mi, mi be ike̱ng ikak tana ku no̱o̱k nong a ta ya baꞌ.’
LUK.11.7	“Ne afertseng wu ame fe̱ be wu ye, ‘Tin daam baꞌ. Mi n whe̱e̱n kanukutu, mi be inoon'i n no̱ yir nutu, mi ta kyem i dorok nong ta be̱ ka no̱o̱k baꞌ.’ 
LUK.11.8	Won ta ka tak yin, a tá dorok nong a tú ku no̱o̱k sang kamok a ta nye afertseng wu tsek baꞌ, amma kamok afertseng'e tana mak a ku daam. A tá dorok nong a tú ku no̱o̱k whe̱re̱ kyo̱ndi wu ta shim.
LUK.11.9	“Kamok anong mi fe̱ be yin ye, rip yin a tà ka no̱o̱k yin, tse̱r yin ta se̱ yin, rus yin kanukutu a ta ka karak yin'e. 
LUK.11.10	Kamok koangan afe a ta rip ne a tu ku no̱o̱k, afe a tà tse̱r a tà se̱, afe a ta rus kanukutu a tu ku karak'e.
LUK.11.11	“Yin atek inoon, angan kaye̱e̱r yin, ke igon wu tu rip izos ne a ku no̱o̱k iwhen e̱? 
LUK.11.12	Ka ke a tu rip ritsi ne a ku no̱o̱k inye̱ng e̱? 
LUK.11.13	Ke yin, i ta nye yin amaan'e ren i nyesek yin inoon yin ike̱re̱ itek, shita Ada afe ta se naza ta won dar a no̱o̱k aya a tu ku rip Kabik Kazhe̱l'e e̱?”
LUK.11.14	aYeso tun itseng i ta sak rigbanu na aner akak. Nizen itseng'e tá wuruk, agbanu'me kpaan kufe̱ kanu. Ánerawe whe̱re̱ á tá se azong te zhing. 
LUK.11.15	Ákak ba fe̱ ye, “Be kukyem aBazabul, 
LUK.11.16	Ákak kaye̱e̱r ba shim ke á bo̱mo̱ng aYeso yong á fe̱ be wu ye, a ra nye ike̱ng ikak ife azhing nong iya i tana tonong ye wu ne naza. 
LUK.11.17	aYeso ta ren kuto̱ro̱ng ba, yong a fe̱ be ba ye, “Ke rigwo̱m naka kabak ne ri kpa, ke kasa naka kabak ne ka kpa. 
LUK.11.18	Ke Ishetan naka kabak, rigwo̱m wu ta nye ane̱ ri ta nyeseng e̱? Mi fe̱ anong kamok yin fe̱ yin ye mi turung ítseng be kukyem aBazabul. 
LUK.11.19	Ke mi turung ítseng be kukyem aBazabul, to̱, be kukyem angan ne áner yin ti turung e̱? Kamok anong, ba ne á ta ka tonong yin katsak'e. 
LUK.11.20	Ke i nye ye mi turung ítseng'e be kukyem Adakunom, i nye ye rigwo̱m Adakunom m be̱ nufe yin.
LUK.11.21	“Ke aner agap nye kanye̱k gye̱r nong a tin tor kasa wu, akak tà sok ike̱ng ikak baꞌ. 
LUK.11.22	Ke aner aya a tu ku nar be agap tikpa ni wu, a tin shan ike̱re̱ aner'e tin tor rice wu ame. A tà kok ike̱re̱ aner'e ta be cei.
LUK.11.23	“Aner aya a ta se mak be mi baꞌ, i nye ye a ti ramin. Afe a ta tusung ánerawe mak be mi baꞌ, i nye ye a shik.
LUK.11.24	“Izen iya amaan kabik'e ta wuruk kaye̱e̱r anerawe, ka ta kuus naro̱ nafe sang na ta be ashi baꞌ, ne ka tse̱r karo̱ ka tana ku fan. Ke ka se̱ baꞌ, ne ka fe̱ ye, ‘Mi tu ku bun naro̱ mi tú ku wuruk.’ 
LUK.11.25	Nizen iya ka tú ku bun ka se se̱ karo̱'me an re̱ng a tan nye gye̱r. 
LUK.11.26	I tá tseng nong ka tá se be̱e̱n áfudang kanataar áya a ta nye amaan'e ne á ku nar, ne á be̱ no̱ azong kaye̱e̱r aner'e. Ne kuse aner'e nasho̱o̱n risik ne ku nar kufe ime̱se̱ng'e.”
LUK.11.27	Nizen aYeso tá se be kufe̱ ike̱re̱'ong, ne abining akak kaye̱e̱r rigwo̱m'e tá kuto̱ be agap a tá fe̱ ye, “Aner riye̱ rikan ne a nye aner aya a tá ka tes ne a ka ngasa.”
LUK.11.28	Amma aYeso fe̱ be wu ye, “Wayo, aner a ta be riye̱ rikan nye aner a tá fok rife̱ Adakunom ne a ninye itomong.”
LUK.11.29	Nizen rigwo̱m ánerawe'me tin barang ne aYeso fe̱ be ba ye, “Ánerawe izam iyu nye amaan'e. A shim á ta ye̱re̱k ike̱re̱ azhing á ta ra ku nye ba'me baꞌ, ma ke ife aZhona aner kuzarap. 
LUK.11.30	Kyo̱ndi i tá se̱ be aZhona na aNineve, 
LUK.11.31	Katuk amok abining akak aya a tá nye agwo̱m niben aSheba tà nyeseng be áner izam iyu nasho̱o̱n Adakunom ne a tonong ye yin nye yin ámaan'e, kamok wu tá ne nigang kazatse nong a tá be̱ foos kukyem aSolomon. To̱, aya a ta nar aSolomon na aze. 
LUK.11.32	Katuk igang'e áner aNineve tà nyeseng be áner izam iyu nasho̱o̱n Adakunom, ne á tonong ye ánerawe'me nye ámaan'e. Kamok ba shishing kuse ba be rife̱ aZhona tú ku taas ba. To̱, kyo̱o̱rna afe a ta nar aZhona na aze!
LUK.11.33	“Akak te kuro̱ng na apitila ne a kis, ka ne a sak ribong agadu baꞌ, amma a sak nagarang nong áfe a ta be̱s kaye̱e̱r kasa'me ta di akanang'e. 
LUK.11.34	Anyisi wan ne á nye apitila kuro̱m wan. Ke anyisi wan nye atser, kuro̱m wan cice̱r ta se̱ akanang. Amma ke anyisi wan nye atser baꞌ, kuro̱m wan cice̱r ta se na awhi. 
LUK.11.35	Kamok anong, sak riye̱ be akanang wan tá be, kashim a nye awhi. 
LUK.11.36	Ke kuro̱m wan cei se kanang, abas akak tà se whi baꞌ, ne kuro̱m'e gye̱se̱m dide̱ng, kyo̱ndi kuro̱ng apitila ta sak wan ta se kanang.”
LUK.11.37	Nizen aYeso tá gang kufe̱ kanu, aner aFarisi akak tu yis ye, á ra se ya naya be wu, yong a no̱ a tá sonong nong á tá ya naya'me. 
LUK.11.38	Amma aner aFarisi'me te zhing a tá di aYeso tá ya naya'me dar ku kusu ibo̱k kyo̱ndi igo̱o̱n ba ta fe̱ ye a ra nye nizham a ta ra ya naya.
LUK.11.39	Ayong aYeso fe̱ be wu ye, “Yin áner aFarisi, yin daam yin be kukusu nama áko̱p be nakereng, amma yin be yin amaan kuse kaye̱e̱r aye̱ yin ne i mo̱o̱r yin ánerawe. 
LUK.11.40	Yin áfunam ákak, yin ren yin ye aner a tá nye kama'me ne a nye kaye̱e̱r'e aꞌa? 
LUK.11.41	Kamok anong no̱o̱k yin áfe rizor ike̱re̱ yin ta be yin be riye̱ rizining, nong koakye yin tà te zhe̱l.
LUK.11.42	“Awo̱ be yin áner aFarisi, yin nyesek yin izining kaye̱e̱r koakye ike̱ng kusok: ritun be akugang ne afumung a tin nyes gye̱r tatan, amma yin won yin katsak ne kushim Adakunom. Ike̱re̱ yin ta nye yin'ong se gye̱r, amma gye̱r ke yin nye yin iya i ta nye igbang'e gip.”
LUK.11.43	“Awo̱ be yin, áner aFarisi, yin shim yin naro̱ kusosok nayiik'e natu aduwa yin, ne á ka nye yin ashou ninaro̱ rizhik kyo̱ndi ágbang áner.
LUK.11.44	“Awo̱ be yin, áner aFarisi, yin se yin kyo̱ndi are̱k ánerawe tin tseng natoon'e dar kuren ba.”
LUK.11.45	Akak kaye̱e̱r áfe a ta ren Itsi dide̱ng ame fe̱ be aYeso ye, “Aner Kubo̱so̱p, rife̱ wan tá fe̱ na, wan ti kas yir gip.”
LUK.11.46	Ayong aYeso fe̱ be wu ye, “Awo̱ be yin áfe i ta ren yin Itsi dide̱ng, yin saas yin ánerawe acer áya a ta gaar dide̱ng, amma yin be rice yin, yin shim tin sak yin kubo̱k yin nong tu ku se̱ mo yin ba baꞌ.”
LUK.11.47	“Awo̱ be yin, yin ne i ra bun i no̱k yin are̱k áner kuzarap Adakunom áya ada yin tú ku fe̱s ba gbugbang. 
LUK.11.48	Yin tonong yin ye, yin kuus yin kama ike̱re̱ áda yin tá nye. Ba ne á fe̱s áner kuzarap'e ne yin no̱k yin are̱k'e. 
LUK.11.49	Kamok anong, Adakunom fe̱ kaye̱e̱r kukyem wu ye, ‘Mi tà tom áner kuzarap ne ámanzo, á tà fe̱s ákak ne á tabak ákak ba.’ 
LUK.11.50	Kamok anong, a tà to̱ áner izam iyu amok kamok áda ba tá fe̱s áner kuzarap Adakunom agbugbang'e cei kum nizen a tá nye kazatse, 
LUK.11.51	kum nizen a tá fe̱r aHabila ma nizen aZakariya, aya a tá fe̱r natite abagadi ne karo̱ azhe̱l'e. Katsak'e ne mi tá ka tak yin, á tà to̱ áner izam iyu amok kamok ba cei.”
LUK.11.52	“Awo̱ be yin áya i ta ren yin Itsi dide̱ng, yin te̱ne̱ng yin ánerawe iren kuren Adakunom. Yin no̱ yin baꞌ, yin won yin ákak ta no̱ baꞌ.”
LUK.11.53	Nizen aYeso tá dorok azong, áner aFarisi ne áfe kubo̱so̱p Itsi san ku raba rife̱ wu, ne á ku risim iriri ike̱re̱. 
LUK.11.54	Á shim ke aYeso wher kanu nong á tu ku yiir be ike̱ng iya wu tana fe̱.
LUK.12.1	Nizen ánerawe whe̱re̱ ta nyim ma á naka shesh, aYeso fe̱ be álimazhiri wu ni ime̱se̱ng'e ye, “Nye yin tatan be ayisti 
LUK.12.2	Ike̱ng ikak kuse a tan whe̱e̱n a tana won dar a karak baꞌ, ka ike̱ng ikak kuse nune̱re̱ng a tana won dar a te̱s baꞌ. 
LUK.12.3	Koakye ne yin tá fe̱ yin nawhi, a tá fok kanang, ne koakye ne yin tá fe̱ yin cucuk nato ka kaye̱e̱r atu kuko̱s a tà ngarak nagarang nong a ta fe̱ kanang.
LUK.12.4	“Áro̱, won tà ka tak yin tu fok yin inyim aya a tana fe̱r kuro̱m baꞌ, kamok nama anong a tá baꞌ, kyem a nye ike̱ng ikak baba baꞌ. 
LUK.12.5	Won tá ka tak yin aner aya yin tana fok yin inyim wu. Fok yin inyim Adakunom, aya nama a tá ka fe̱r ne a bun a be iren a tana ka te yin kaye̱e̱r kuro̱ng. Katsak'e ne mi tà tak yin, fok yin inyim wu. 
LUK.12.6	A re̱e̱s ábo̱p atoon ni itso̱m cie̱k aꞌa? Gip be anong Adakunom tiburum be akak ba baꞌ. 
LUK.12.7	An fa nakuyo̱ng rice yin cei. Sang tu fok yin inyim baꞌ, yin se yin yiik ne i nar yin ábo̱p'ong.
LUK.12.8	“Won tà ka tak yin, aner aya ne a fe̱ nasho̱o̱n ánerawe ye wu ti ren, Igon Anerawe tà fe̱ ye wu tu ren gip nasho̱o̱n ámaleka Adakunom. 
LUK.12.9	Amma aner aya ne a fe̱ nasho̱o̱n ánerawe ye wu ti ren baꞌ, a tà fe̱ anong be wu nasho̱o̱n ámaleka Adakunom gip. 
LUK.12.10	Koangan ne a fe̱ imaan'e natoon Igon Anerawe a tu ku re̱ng'e, amma aner aya ne a zhe̱e̱sh Kabik Kazhe̱l'e a tu ku re̱ng'e baꞌ.
LUK.12.11	“Izen iya ne a tseng be yin nasho̱o̱n áko̱k kasho̱o̱n atu aduwa áner aYahuda be nufe ágwo̱m, tu daam yin be ike̱ng yin tana fe̱ yin natoon rice yin baꞌ, 
LUK.12.12	kamok Kabik Kazhe̱l'e tà ka tak yin ike̱ng iya yin tana fe̱ yin nizen iyong.”
LUK.12.13	Aner akak kaye̱e̱r rigwo̱m ánerawe ame fe̱ be aYeso ye, “Aner Kubo̱so̱p, fe̱ be aronyining'i ye a ra kabak kutse ada yir tin won yir'e.”
LUK.12.14	Ayong aYeso fe̱ be wu ye, “Are̱, angan ti sak aner amok kaye̱e̱r yin ka afe i ka kabak yin kutse yin e̱?” 
LUK.12.15	Ne aYeso fe̱ be ba ye, “Sak yin riye̱, ne i nye yin tatan be koakye kuri amaan kuye̱re̱k, kamok kube ike̱ng whe̱r ne kunye kusor kutek baꞌ.”
LUK.12.16	Ne a ku tak ba kumaas na ye, “Arum akak be riko̱ ri ta te naya dide̱ng. 
LUK.12.17	Ayong a fe̱ riye̱ wu ye, ‘Akye̱ ne mi tà nye e̱? Sang mi ta be karo̱ tanin korok naya mi baꞌ e̱?’
LUK.12.18	“Ayong a fe̱ ye, ‘Ike̱ng mi tana nye na. Mi tà yirik íngme̱ mi, nong ta no̱k iya i ta nye igbang'e, nong ase̱ mi tin korok naya mi be ribir ike̱re̱ cei. 
LUK.12.19	Ne mi ma fe̱ riye̱ mi ye, “Mi be ike̱re̱ itek nusak ife aye̱ whe̱re̱. Sor ne̱k, ya ne i so̱, ne inye riye̱ rikan.” ’
LUK.12.20	“Amma Adakunom fe̱ be wu ye, ‘Wan kufunam kukak! Natuk katuur, a tà sok kutser wan, iyong angan tá kok ike̱re̱ wan ta naka tusung'e na e̱?’
LUK.12.21	“Anong ne i tà se be koangan afe a tá tusung rice wu ike̱re̱, Adakunom tú di kyo̱ndi arum baꞌ.”
LUK.12.22	aYeso fe̱ be álimazhiri wu ye, “Kamok anong mi fe̱ be yin ye, tu daam yin be kusor yin baꞌ, be ike̱ng iya yin tana ya yin ka ike̱ng iya yin tana so̱ yin baꞌ, ka ike̱ng iya yin tana te yin baꞌ. 
LUK.12.23	Kutser nar naya ne kuro̱m nar ares. 
LUK.12.24	Ye̱re̱k yin nanon ta di yin. Ba tuus ka á tse̱k baꞌ. Ba be karo̱ i saas naya ka ingme̱ baꞌ, gip be anong Adakunom tu nyesek ba naya. Shita yin i ta nar yin nanon yiik. 
LUK.12.25	Angan kaye̱e̱r yin kamok kudaam wu ta kyem a tin barang kaban izen cie̱k nutser wu e̱? 
LUK.12.26	Ke yin ta kyem i nye yin ike̱ng ihiir'e kyo̱ndi iyong baꞌ, akye̱ sak yin tin daam yin be ribir'e e̱?”
LUK.12.27	“Ye̱re̱k yin kusas afure ta di yin, ba nye itomong ka á tos ares baꞌ Gip be anong, won tá ka tak yin ko aSolomon a tá nye agwo̱m be ares wu atek kususas'e gip, a te ares kususas'e kyo̱ndi azining kaye̱e̱r ba baꞌ. 
LUK.12.28	Ke Adakunom ta kyem a te agam iwe̱ng ares anong, aya a ta di katuur, natson ne a te nuro̱ng, shita yin'a. Yin áfe kuno̱o̱k katsak yin ta raar. 
LUK.12.29	Tin te yin riye̱ natoon ike̱ng iya yin tana ya yin ka tana so̱ yin baꞌ, tu daam yin baꞌ. 
LUK.12.30	Kamok áfurin kuus ike̱ng kuri iyong cice̱r gip, Ada yin ren ye yin tse̱r yin ike̱re̱'ong. 
LUK.12.31	Kamok anong, tse̱r yin rigwo̱m Adakunom, ike̱re̱ iyong a tà ka no̱o̱k yin gip.”
LUK.12.32	“Sang tu fok yin inyim baꞌ, yin ahiir kaming, kamok Ada yin be riye̱ rikan nong yin tà nye yin rigwo̱m mak be wu. 
LUK.12.33	Re̱e̱s yin ike̱re̱ yin nong ta no̱o̱k yin áfe rizor itso̱m'e, be kunye anong ne yin ta sak yin kurum naro̱ afe sang ku tana beseng baꞌ, kaye̱e̱r kaza, naro̱ kaya ákpatang tanin be̱ bubarak ka itse̱ tana ya baꞌ. 
LUK.12.34	Kamok karo̱ kaya ne kurum wan tu kuse, azong ne riye̱ wan tà se gip.
LUK.12.35	“Sor yin be kanye̱k ne i won yin apitila yin be iro̱ng, 
LUK.12.36	kyo̱ndi ásam áya a tá nye itomong nasa akak, á tá sen tor kube̱ atekasa ba. Nizen atekasa'me tá be naro̱ riye̱ rikan kuwe̱ne̱ng nong ke a be̱ a rus kanukutu, ne a wor a ku karak'e. 
LUK.12.37	I ta sor ike̱ng riye̱ rikan ke atekasa'me be̱ ku se̱ ba an mereng ida baꞌ. Katsak'e ne mi tá ka tak yin, a tu ku sak ba á ta sosok ne a tun ares wu nong a tu ku no̱o̱k ba naya. 
LUK.12.38	I ta sor ike̱ng riye̱ rikan be ásam áya a tá nye kanye̱k ko atekasa'me be̱ natite katuk ka nadiding bop, ne a ku se̱ ba be kanye̱k. 
LUK.12.39	Amma yin ren yin ye, ke a fa nye ye atekasa ren izen iya akpatang tana be̱, ke a tor kasa wu sang ke a won nong akpatang ta nye itsang baꞌ. 
LUK.12.40	Kamok anong yin gip, sor yin be kanye̱k dim, kamok sang yin ren yin izen iya Igon Anerawe'me tana be̱ baꞌ.”
LUK.12.41	aBitrus rip aYeso ye, “Atekasa, kumaas na se natoon yir a? Ka kamok koangan e̱?”
LUK.12.42	aYeso fe̱ be wu ye, “Angan ne a nye asam afe a ta be katsak ne a be kukyem e̱? Aya atekasa wu tú ku won ribir ásam nubo̱k, ne a ku nyesek ba naya nizen gye̱r. 
LUK.12.43	I tà sor ike̱ng riye̱ rikan ke asam ayong atekasa wu be̱ a tu ku se̱ a sen nye ike̱ng iya a tá fe̱ be wu ye a ra nye. 
LUK.12.44	Katsak'e ne mi ta ka tak yin, a tu ku won ike̱re̱ wu cei nubo̱k nong a tu ku sak mo riye̱. 
LUK.12.45	Ke a fa nye ye asam'me to̱ ríye̱ wu ye, ‘Atekasa mi tà gum be̱ baꞌ,’ ne a kpaan kutsosok ribir ásam'me, ányining be atek, ne a ya ne a so̱ ma rice zim. 
LUK.12.46	Atekasa'me tà be̱ nizen iya afe asam'me ta ren ye a ta be̱ baꞌ, nizen iya wu ta ren baꞌ. Atekasa'me tu ku nye amaan atsor ne a ku barak naro̱ áfurin.”
LUK.12.47	“Asam aya a tá ren ike̱ng atekasa wu tá shim, a ra nye kanye̱k, ka a ra nye ike̱ng atekasa wu'me ta shim baꞌ, a tú ku whereng dide̱ng. 
LUK.12.48	Afe a tá ren ike̱ng atekasa wu'me tá shim baꞌ, ke a nye ike̱ng i ta tas ke a ku whereng, a tu ku whereng cie̱k tsek. Kamok koangan ne a tú ku no̱o̱k whe̱r, a ma shim ke a se̱ whe̱r nufu. Aner aya a tú ku won'e whe̱r, a shim ke a bun a se̱ whe̱re̱ nubo̱k wu.
LUK.12.49	“Mi be̱ tin te kuro̱ng nazatse, ye kushim fa nye kuse̱ ke ku kun san kuya. 
LUK.12.50	aBatisma kuse a tanin nye'me, a kon ni te ke a min i nye'me. 
LUK.12.51	Yin di yin ye mi be̱ be kusor caang nazatse na a? Wayo, mi be̱ nong ta sak ánerawe ta naka kabak. 
LUK.12.52	Kum kyo̱o̱rna, áner atoon nasa kazining ta naka kabak. Áner ataar ta raba áner afa, ne áner afa raba áner taar. 
LUK.12.53	Atek igon tà rawu igon wu, ne igon rawu atek, anyining igon tà rawu angas ne angas'e rawu anyining. Anyining ako̱p tà rawu akugon, akugon'e tà rawu anyining ako̱p.”
LUK.12.54	aYeso fe̱ be ribir ánerawe'me ye, “Ke yin di yin kune̱n wuruk nabas rikpa kunom, ne yin wor i fe̱ yin ye, ‘Iza ta kpa katuur,’ ne iza'me kpa. 
LUK.12.55	Ke kuwun tisik, ne yin fe̱ yin ye, ‘Karo̱ ta zhoosh,’ ne ka zhoosh. 
LUK.12.56	Yin ákardak áner! Yin ren i fe̱ yin natoon kaza be kaben. Akye̱ sak yin kyem i fe̱ yin ike̱ng ikak natoon izen na baꞌ e̱?”
LUK.12.57	“Akye̱ sak yin to̱ yin be rice yin ike̱ng i ta se gye̱r nong tá nye yin baꞌ e̱? 
LUK.12.58	Ke akak se be tseng be wan naro̱ amok, nye kanye̱k nong tin sak yin niren be wu nizham. Ke anong baꞌ, a tà tseng be wan naro̱ amok'e, ne aner kuto̱ amok'e ka won nubo̱k áfe itomong wu. Áfe itomong'e ta ka te nitso̱m. 
LUK.12.59	Mi tà ka tak, wan tá kyem i wuruk baꞌ, ma wan karang kutiming'e cei nizham.”
LUK.13.1	Nizen iyong áner ákak tuse azong áfe a tá tak aYeso itak natoon áner aGalili áya aBilatus tú ku fe̱s ba nizen á tá sen nye asidaka. 
LUK.13.2	Ayong aYeso fe̱ be ba ye, “Yin di yin ye áner aGalili ayong ne á nye rine̱n dide̱ng ne á nar ribir áner aGalili'me kamok á tá so̱ risam anong a? 
LUK.13.3	Won ta ka tak yin, i se anong baꞌ. Ke yin shishing yin kuse yin baꞌ, yin gip tà kus yin cei kyo̱ndi ba. 
LUK.13.4	Ka ánerawe kuso̱k be ikara á tá kus nizen rino̱k tin kpa natoon ba na aSiluwam, yin di yin ye rine̱n ba nar rife ribir ánerawe á tá se na aUshalima cei a? 
LUK.13.5	Mi ta ka tak yin i se nong baꞌ. Ke yin shishing yin kuse yin baꞌ, yin gip tà kus yin cice̱r yin.”
LUK.13.6	Ne aYeso ku tak ba kumaas na ye, “Aner akak be ritin atafo riko̱ wu. A ta fa tseng ritin atafo'me nong a tá bo̱ kutes'e, a ra se̱ baꞌ. 
LUK.13.7	Ayong a fe̱ be aner a tin sak riye̱ riko̱'me ye, ‘Riye̱ rife̱ ataar na ne mi be̱s ne i tse̱r kutes atafo na, mi se̱ baꞌ. Te̱me̱ng ritin'e. Akye̱ sak ri ta te̱ne̱ng karo̱ ana tsek e̱?’
LUK.13.8	“Ayong aner a tin sak riye̱ riko̱'me fe̱ ye, ‘Atekasa, won riman tin barang riye̱ rizining gbak. Mi tin tusung iben nong tin te narik. 
LUK.13.9	Ke rites riye̱ ri ta saase to̱, ke ri tes baꞌ ne mi te̱me̱ng.’ ”
LUK.13.10	Katuk Asabar akak, aYeso ku sen bo̱so̱p ánerawe'me nutu aduwa áner aYahuda kukak. 
LUK.13.11	Abining akak tuse azong amaan kabik ta sak a te akun'e aye̱ kuso̱k be ikara. A tiguk a kyem a naka nabak nigaan'e baꞌ. 
LUK.13.12	Nizen aYeso tú ku di, a tú yis nong a tá fe̱ be wu ye, “Anyiningkasa, a ma ka sun risam wan.” 
LUK.13.13	aYeso ti sak kubo̱k ni wu, ne a wor a naka nabak gye̱r. Abining'e kerek Adakunom.
LUK.13.14	Riye̱ ako̱k kasho̱o̱n kutu aduwa'me beseng, kamok aYeso tá sak akak te atser katuk Asabar. Ayong a fe̱ be ánerawe'me ye, “Inom kuse igataar kamok itomong. Kamok anong yin ta kyem i be̱s yin nong a tà ka sak yin tà te yin atser, sang katuk Asabar baꞌ.”
LUK.13.15	Iyong Agwo̱m Ágwo̱m fe̱ ye, “Yin, ákardak áner! Koangan yin karak kaming wu katuk Asabar nong a ta tseng be azhaki ka inyak wu a tin no̱o̱k ashi aꞌa? 
LUK.13.16	To̱, gye̱r ke a sak abining na a ta nye abafe kasa Ibrahim, afe Ishetan tá roos aye̱ kuso̱k be ikara, ta te atser katuk Asabar nong a tà kam be risam aꞌa?”
LUK.13.17	A tá fa fe̱ anong, ne ámudo̱n wu cei fok isum, ánerawe nye riye̱ rikan be itomong azhing wu tá nye'ong ingya.
LUK.13.18	aYeso fe̱ ye, “Rigwo̱m Adakunom se kyo̱ndi akye̱ e̱? Mi tin maas be akye̱ e̱? 
LUK.13.19	Ri se kyo̱ndi ica naya a ta yis ye amusta, riya anerawe tá sok nong a tá tuus riko̱ wu, i ta rasak ne i te kakon, ma nanon tin no̱k are̱ niwhang'e.”
LUK.13.20	Ne a bun a rip ye, “Be akye̱ ne mi tin maas rigwo̱m Adakunom e̱? 
LUK.13.21	Ri se kyo̱ndi ayisti aner abining tá sok a tin kare̱ be nakan alikama whe̱re̱, ma nakan'e dorok cei.”
LUK.13.22	Ayong aYeso tsang a gosok ni iwo̱p igbang'e be izhizhe̱k'e, ne a bo̱so̱p ánerawe'me, ne a be na aUshalima. 
LUK.13.23	Aner akak tú rip ye, “Atekasa, yong ánerawe cie̱k tsek ne a tà se̱ kashesh a?”
LUK.13.23	Ne aYeso fe̱ be ba ye, 
LUK.13.24	“Nye yin koakye yin tana kyem i nye yin nong tà no̱ yin nanu kutu ka ta se whe̱. Won tà ka tak yin, ánerawe whe̱re̱ ta shim kuno̱, á tà ra kyem á no̱ baꞌ. 
LUK.13.25	Kum ke atekasa'me dorok a ta whe̱e̱n kanukutu'me, yin ta nyeseng yin nufang ne i ca yin kanukutu'me ne i nye yin akusuk ye, ‘Kusuk atekasa, ni karak yir kanukutu.’
LUK.13.25	“A tá fe̱ ye, ‘Mi ta ren yin, ka karo̱ yin tu ku ne yin baꞌ.’
LUK.13.26	“Yin tà fe̱ yin ye, ‘Yir ya ne i so̱ yir be wan, ne wan bo̱so̱p ánerawe'me ni iwo̱p yir.’
LUK.13.27	“Amma a tà bun a fe̱ ye, ‘Mi ta ren yin ka karo̱ yin tu ku ne yin baꞌ. Dorok yin nasho̱o̱n'i, yin áfe amaan kunye.’
LUK.13.28	“Yin tà di yin Ibrahim be Ishaku ne aYakub be áner kuzarap Adakunom cei kaye̱e̱r rigwo̱m Adakunom, amma ka tà kyem i no̱ yin baꞌ. Azong ne á tana tos, ne á ya anyi. 
LUK.13.29	Ánerawe ta nes nikes kazatse inaas á tà be̱s ne á sosok naro̱ a tana kunye riye̱ rikan rigwo̱m Adakunom. 
LUK.13.30	Kamok anong, áya a ta nye áfe igang'e á tà te áfe ime̱se̱ng'e ne áfe ime̱se̱ng'e tu bun áfe igang'e.”
LUK.13.31	Nizen iyong áner aFarisi ákak be̱ nufe aYeso nong á ta fe̱ be wu ye, “Dorok ta won karo̱ na ta be naro̱ kakak, aHiridus tse̱r a tà ka fe̱r.”
LUK.13.32	Ayong aYeso fe̱ be ba ye, “Tseng yin, ta se tak yin azen azen'ong ye mi tà turung ítseng ne i sak ánerawe ta te atser katuur be natson, kaniya mi tà gang ike̱ng mi tan sak nasho̱o̱n'i. 
LUK.13.33	Ko be ane̱, mi tà ya kasho̱o̱n be kutseng katuur be natson ne kaniya. Katsak'e, aner kuzarap akak tà ku ake̱ ayi ze̱e̱r be na aUshalima baꞌ.”
LUK.13.34	“Kaꞌ, yin áner aUshalima, yin áner aUshalima, yin áfe i tá fe̱s yin áner kuzarap ne i barak yin áya a ta ka toos ba nufe yin. Yin fa di yin mi ta shim ta ka tusung yin naro̱ kazining kyo̱ndi anyining inyon ta tusung inoon wu na afabak wu baꞌ, amma yin shim yin baꞌ. 
LUK.13.35	Di yin, a ma ka won yin kasa yin kakoor dar aner akak. Kamok anong, katsak'e ne mi ta ka tak yin, yin ta ba ni di yin baꞌ, ma katuk kaya ne yin fe̱ yin ye, ‘Aner riye̱ rikan ne a nye aner aya a tá be̱ kaye̱e̱r riyerek Agwo̱m Ágwo̱m.’ ”
LUK.14.1	Katuk Asabar akak, nizen aYeso tá tseng nong a tà se yas numa ako̱k kasho̱o̱n aner aFarisi akak, ánerawe tú ye̱re̱k kyur kyur. 
LUK.14.2	Aner akak tuse azong, atak be ibo̱k tá mos 
LUK.14.3	aYeso rip áner aFarisi'me be áfe a tá ren Itsi dide̱ng ye, “I nye Itsi aner ta sak akak ta te atser katuk Asabar a?” 
LUK.14.4	Iyong á te gbik. Ne aYeso yiir aner ame a tú ku sak a tá te atser ne a ku te niren.
LUK.14.5	aYeso tú rip ba ye, “Ke igon akak yin ka amung akak yin kpa kaye̱e̱r ribong ri ta be ashi katuk Asabar, a ta tun zizirik aꞌa?” 
LUK.14.6	Ka á ba be rife̱ á tanin sak baꞌ.
LUK.14.7	Nizen aYeso tá di ákak kaye̱e̱r átsen tá kasa naro̱ kusosok natek naro̱ kuya naya'me, ne a ku tak ba kumaas na ye, 
LUK.14.8	“Ke aner akak ta tak riye̱ rikan kuwe̱ne̱ng, tu se sonong naro̱ kayiik'e baꞌ, kamok kashim an tak aner akak a tá ka nar yiik gip. 
LUK.14.9	Ke anong baꞌ, aner a tá ka tak yin riye̱ rikan'e tà be̱ fe̱ be wan ye, ‘Dorok ta no̱o̱k aner akak karo̱ kusonong wan.’ Ne wan ma ku bun naro̱ kusonong kahiir'e be isum. 
LUK.14.10	Ke a tá tak riye̱ rikan, se sonong naro̱ kahiir'e, nong ke aner a tá ka tak riye̱ rikan'e be̱, a tà fe̱ be wan ye, ‘Are̱, be̱ ta se sonong naro̱ kusonong aze, ne a ka tiyiik nasho̱o̱n ribir átsen áfudang wan.’ 
LUK.14.11	Kamok koangan ne a mees rice wu a tú ku tiyiik, aner aya ne a sok rice naza a tà te be wu fe̱re̱.”
LUK.14.12	Ne aYeso fe̱ be aner a tú ku yis kari wu ame ye, “Ke wan tà yis ánerawe nong á tà be̱ yas, tu tak áferime̱ wan ka áronyining wan ka afe iri wan ka áfe a ta se bubarak be wan á ta nye arum baꞌ. Ke wan nye anong, ba tà ma ka yis gip, ne á ka karang. 
LUK.14.13	Ke wan tà yis ánerawe nong á tá be̱ yas, yis áfe rizor be ákun ne áfe a ta yising ne ákpato̱o̱n. 
LUK.14.14	Wan tà se̱ ishorong, ba ta kyem á ka karang baꞌ gye̱rtatan, a tà ka karang nizen iya a tana dorok azhe̱l'e áya a ta n kus.”
LUK.14.15	Aner akak kaye̱e̱r áfe a ta sen yas mak be aYeso tá fa fok anong, ne a fe̱ be aYeso ye, “Aner a ta be riye̱ rikan nye áya a tana yas nizen riye̱ rikan kaye̱e̱r rigwo̱m Adakunom.”
LUK.14.16	Ne aYeso fe̱ be wu ye, “Aner akak se be kanye̱k agbang riye̱ rikan, ayong a taas ánerawe whe̱r. 
LUK.14.17	Izen riye̱ rikan'e tá fa nye ne a tom asam wu nong a ta se yis áner áfe wu tá ku taas ba ame ye, ‘Be̱ yin, an gang koakye!’
LUK.14.18	“Amma cice̱r be̱s be naban ike̱re̱ ikak. Afe ime̱se̱ng'e fe̱ ye, ‘Kyo̱o̱rna ne mi shan karo̱. Kusuk, won ma mi se di karo̱'me dim nizham.’
LUK.14.19	“Ne akak bun a fe̱ ye, ‘Mi n shan inyak ikap kuso̱k. Kusuk, ni won ta se bo̱mo̱ng nizham.’
LUK.14.20	“Ne akak bun a fe̱ ye, ‘Kaye̱e̱r inom na ne mi ra nye kuwe̱ne̱ng, kamok anong mi ta kyem i se̱ ta be̱ baꞌ.’
LUK.14.21	“Asam'me tú bun a tá be̱ tak atekasa wu kuto̱'me. Riye̱ atekasa'me beseng, yong a fe̱ be asam'me ye, ‘Tseng, ni nanu íren ne atsirik agbang kuwo̱p gbashak nong ta be̱ be áfe rizor be ákun ne ákpato̱o̱n ne áfe a ta yising.’
LUK.14.22	“Ayong asam'me fe̱ ye, ‘Atekasa, mi n nye ike̱ng wan tá fe̱ ye i ra nye, gip be anong karo̱ ru kuse.’
LUK.14.23	“Ne atekasa'me fe̱ be asam wu ye, ‘Tseng ni nanu íren nong tu ku yis ba ye á ra be̱ nong kasa mi tà shining. 
LUK.14.24	Mi ta ka tak yin, ko aner azining kaye̱e̱r áner aya mi tá tsang i ka yis ba riye̱ rikan'e tà re̱e̱r naya mi tan nye baꞌ.’ ”
LUK.14.25	Katuk kakak rigwo̱m ánerawe se be kutseng be aYeso. Ayong a kirik nong a tá fe̱ be ba ye, 
LUK.14.26	“Ke aner aya a shim a tin kuus ma a rawu atek be anyining ne abining be inoon wu, ne áronyining be ángasnyining wu, be rice wu gip. Sang ke anong baꞌ, a tà kyem a te alimazhiri mi baꞌ. 
LUK.14.27	Aner aya ne a sok kukon ku kutigak mo nong a tin kuus baꞌ, a tà kyem a te alimazhiri mi baꞌ.
LUK.14.28	“Ke akak yin shim a ta no̱k rino̱k, aser a tà sonong nizham nong a ta di ike̱ng iya wu tanin fe̱r natoon'e ne a bun a di ka wu be itso̱m i tana kyem kugang rino̱k'e aꞌa? 
LUK.14.29	Kamok ke a barak ribor'e a ra kyem a gang rino̱k'e baꞌ, áfe a ta gosok ne á ye̱re̱k tu ku mas. 
LUK.14.30	Ne á fe̱ ye, ‘Aner na san rino̱k a kyem a gang baꞌ.’
LUK.14.31	“Ke agwo̱m akak tse̱r a ta se kpa kuwo̱p kukak be itsom, aser a tà sonong nizham nong a tà to̱ ka áner izungu kuso̱k wu ta be ta kyem á nyeseng, nong a ta ko̱n be aya afe a ta be ánerawe izungu iso̱k ifa aꞌa? 
LUK.14.32	Ke a ta kyem'me baꞌ, aser sang a tà tom átom ákak kum ne aner'e rusek gugo̱k, nong a tà tse̱r iren a tana sor caang aꞌa? 
LUK.14.33	Anong ne yin gip, koangan ne ke a won koakye wu ta be nong a tin kuus baꞌ, a tà kyem a te alimazhiri mi baꞌ.
LUK.14.34	“Ito̱k nye ike̱ng itek, amma ke kurereng ito̱k'e gang, a ta nye ne ane̱ nong i ta bun i rereng e̱? 
LUK.14.35	I ta ba se gye̱r kamok riko̱ ka narik baꞌ. A tà nyosong.
LUK.14.35	“Aner a ta be ato kufok a ra fok.”
LUK.15.1	Katuk kakak, áfe ku shashang itso̱m iben ne “áfe rine̱n” naka tusung nong á ta foos aYeso. 
LUK.15.2	Áner aFarisi be áfe kubo̱so̱p Itsi kpaan anyinye̱m ye, “Aner na nye rime̱ be áfe rine̱n, ne a yas mak be ba.”
LUK.15.3	Ayong aYeso tú tak ba kumaas na ye, 
LUK.15.4	“Ke akak yin fa be ítsamang kuso̱k inyak, izining ra titei, a ta won iso̱k katonbo̱k be katonbo̱k'e niwe̱ng nong a ta se tse̱r iya i tá titei'ong ma a se̱ aꞌa? 
LUK.15.5	Izen iya ne a se̱, a tà nye riye̱ rikan, a tà fanang nape̱me̱ng. 
LUK.15.6	A tseng'e kari a tà se yis áferime̱ wu be áfe abubarak be wu naro̱ kazining ne a fe̱ ye, ‘Ni se̱ mo yin riye̱ rikan, mi n se̱ itsamang'i iya i tá titei ame.’ 
LUK.15.7	Mi ta ka tak yin, anong ne i se kaye̱e̱r kaza, a tà nye riye̱ rikan kamok afe rine̱n azining a tá shishing kuse wu, ne a nar áner iso̱k katonbo̱k be katonbo̱k á ta nye azhe̱l'e áya a tan tsang á shishing kuse ba.”
LUK.15.8	“Ke abining akak be íca itso̱m kuso̱k, izining ra wei, aser a tin te kuro̱ng na apitila nong a ta re̱ng kaye̱e̱r kasa'me ne a ni te iso̱r ni itse̱r'e aꞌa? 
LUK.15.9	Izen iya ne a se̱ a tà yis áferime̱ wu be áfe abubarak be wu cice̱r nong a ta fe̱ be ba ye, ‘Ni se̱ mo yin riye̱ rikan, mi n se̱ itso̱m'i i ta wei ame.’ 
LUK.15.10	Anong ne i ta se gip, mi ta tak yin, ámaleka Adakunom tà nye riye̱ rikan ke afe rine̱n azining shishing kuse wu nong a ta shan Adakunom.”
LUK.15.11	aYeso ya kasho̱o̱n be rife̱ ye, “Aner akak tuse a tá be inoon nafa. 
LUK.15.12	Igon kawusong'e fe̱ be atek ye, ‘Ada, ni no̱o̱k kutse kunaan.’ Ayong atek ba'me tú kasap ba ike̱re̱ wu tá be.
LUK.15.13	“Nama inom cie̱k, igon kawusong'e tusung ike̱re̱ wu cei, nong a tá be niben ikak tsik, azong ne a se fe̱r be itso̱m wu ame kpe̱de̱ng. 
LUK.15.14	Nama a tá fe̱r koakye wu tá be, ne amaan izong no̱ niben'e cei, a ma no̱ nudaam makong. 
LUK.15.15	Ayong a tseng nong a ta se tse̱r itomong nubo̱k aner akak. Aner'e tú no̱o̱k itomong kufek álade. 
LUK.15.16	A shim ke a ya amaan naya álade'me, amma a tú no̱o̱k ko cie̱k baꞌ.
LUK.15.17	“Nizen kuto̱ro̱ng wu tú ku bun ne a fe̱ ye, ‘Áner á ta nye itomong nasa ada mi se̱s naya whe̱r, ne á ya ma a nyeen'e, ne mi na aze izong sen i ni fe̱r. 
LUK.15.18	Mi tà dorok nong ta tseng ta se fe̱ be ada mi ye, Ada, mi n nye Adakunom rine̱n ne i ka nye'me. 
LUK.15.19	Mi ba kyem a tin yis ye igon wan baba baꞌ. Ni sok ta te asam wan akak.’ 
LUK.15.20	Ayong a dorok a tú ku bun nufe atek ame.
LUK.15.20	“Kum ne a rusek tsik niren ne atek ame ku di, ne a fok kuro̱ riye̱ wu dide̱ng yong a teng a ta be nufe ariwu ame a tá su ku kunung.
LUK.15.21	“Ne ariwu ame fe̱ be wu ye, ‘Ada, mi n nye Adakunom rine̱n ne i ka nye'me gip. Mi ba kyem a tin yis ye igon wan baba baꞌ.’
LUK.15.22	“Amma atek ame yis ásam wu nong a tá fe̱ be ba ye, ‘Be̱ yin be kukpiin kutek gbashak nong tu ku te yin'e. Ku te yin kanarang naban kubo̱k ne i ku te yin akpatak natak. 
LUK.15.23	Be̱e̱n yin be amung aya a tan no̱ nong ta tse̱e̱r yin. I nye yir riye̱ rikan. 
LUK.15.24	Kamok igon'i name tsang a ku, kyo̱o̱rna a nye atser, a tsang a titei, a mu ku se̱.’ Iyong á san riye̱ rikan'e.
LUK.15.25	“Nizen iyong igon kako'me se riko̱, a tá fa be̱ bubarak be kasa, ne a fok abom be nato. 
LUK.15.26	Ayong a yis asam'me akak nong a tú ku rip ike̱ng á tá sen nye'me. 
LUK.15.27	Ne asam'me fe̱ be wu ye, ‘Aronyining wan m be̱, yong ada wan tse̱e̱r agbang amung, kamok a tu ku bun caang.’
LUK.15.28	“Riye̱ igon kako'me beseng, ma a gaar kuno̱ kari. Ayong atek wuruk a ta su ku nye akusuk. 
LUK.15.29	Amma igon'e fe̱ be atek'e ye, ‘Ada, di aye̱ na cei mi kun yiir ka nye itomong, mi kun ka shonong baꞌ. Gip be anong wan kun ni no̱o̱k kaban ibon nong tin nye riye̱ rikan be áferime̱ mi baꞌ. 
LUK.15.30	Amma igon wan na, afe a tá se wei be kurum wan nufe inyak ágwo̱m tá fa be̱ kari, wan tú ku tse̱e̱r kugbang kumung.’
LUK.15.31	“Atek'e fe̱ be igon wu'me ye, ‘Igon'i, wan se mak be mi ye̱r ye̱r, koakye mi ta be, i nye ifuan. 
LUK.15.32	I se gye̱r ta nye yir riye̱ rikan ne i fok yir kusas'e kamok aronyining wan na tsang a ku, a bun a be̱ be kutser, a tsang a titei, a mu ku se̱.’ ”
LUK.16.1	aYeso tak álimazhiri wu ye, “Arum akak tuse aya ánerawe tú ku tak ye aner aya a tin sak riye̱ nike̱re̱ wu nye̱e̱n'e kpe̱de̱ng. 
LUK.16.2	Ayong arum'e yis aner a tin sak riye̱ nike̱re̱'me nong a tú ku rip ye, ‘Akye̱ kuri rife̱ ne mi foos natoon wan e̱? Ni tonong itomong wan tá nye. Wan tà ba ni nye itomong baba baꞌ.’
LUK.16.3	“Aner a tin sak riye̱ nike̱re̱ ame to̱ riye̱ wu ye, ‘To̱, mi tà ma nye ane̱ makong e̱? Atekasa mi min ro ni itomong. Sang mi ba be agap tin kap baꞌ. Mi fok isum kutsang nye izong nufe ánerawe. 
LUK.16.4	Mi ren ike̱ng iya mi tana nye nong ase̱ ke mi dun itomong'i aze, ánerawe tin shan ibo̱k ifa ninasa ba.’
LUK.16.5	“Ayong a yis koangan áfe atekasa wu tú ku kuus kuta. Ne a rip afe ime̱se̱ng'e ye, ‘Atekasa mi ta kuus kuta amang e̱?’
LUK.16.6	“Ne aner'e fe̱ ye, ‘A ti kuus ágalon name nafar kuso̱k inyak ikara.’ Aner a tin sak riye̱ nike̱re̱ ame fe̱ ye, ‘Inga kufumung na ni zibir gbashak ye i se inyak iso̱k inaas.’
LUK.16.7	“Ne a rip afe afa ye, ‘Wan ne e̱? Amang ne a ta kuus e̱?’
LUK.16.7	“Ayong a fe̱ ye, ‘Ágbuhu alikama izungu izining.’
LUK.16.7	“Ayong a fe̱ be wu ye, ‘Inga kufumung na ni zibir ye i se iso̱k inyak ikara.’
LUK.16.8	“Atekasa'me kerek aner a tin sak riye̱ nike̱re̱ ame afe sang a ta be katsak ame baꞌ, kamok a tá nye ritse̱ng. Kamok ánerawe kazatse na se tse̱ng tse̱ng ninye ike̱ng ba be áfe a ta se kyo̱ndi ba ne a nar áfe a ta se na akanang. 
LUK.16.9	Mi tà ka tak yin ye i rin nye yin itomong be kurum kazatse nong tin se̱ yin áferime̱, nong ase̱ ke kurum'e gang, a tà ka shan yin naro̱ kafe izen izen.
LUK.16.10	“Koangan ne a nye katsak nike̱ng ihiir'e, a tà kyem a nye katsak nigbang'e gip. Koangan ne a nye katsak nike̱ng ihiir'e baꞌ, a tà nye katsak nigbang'e gip baꞌ. 
LUK.16.11	Kamok anong, ke yin nye yin katsak nike̱ng kazatse na baꞌ, angan ne a tà ka no̱o̱k yin kurum kufe katsak nong tin sak yin riye̱ e̱? 
LUK.16.12	Ke yin nye yin katsak nike̱re̱ akak baꞌ, angan tá ka no̱o̱k yin ike̱re̱ ife yin e̱?
LUK.16.13	“Akak ta kyem a nye atek kasa afa itomong baꞌ. A ta shim akak ne a rawu akak, ka ne a tiyiik akak ne a zhe̱e̱sh akak. Wan ta kyem i nye Adakunom ne Itso̱m itomong nizen izining baꞌ.”
LUK.16.14	Áner aFarisi á ta shim itso̱m dide̱ng tá fa fok anong, ne á ni ko̱k acoop na aYeso. 
LUK.16.15	aYeso fe̱ be ba ye, “Yin ne i shim yin ánerawe ta ka di yin ye yin nye yin áner katsak, amma Adakunom ren aye̱ yin. Ike̱re̱ ánerawe ta di yiik i se fe̱re̱ nufe Adakunom.”
LUK.16.16	“A taas ánerawe Itsi aMusa ne rife̱ áner kuzarap Adakunom agbugbang'e ma nizen aYohana aner abatisma. Amma kum a ta taas Rife̱ Ritek natoon rigwo̱m Adakunom, koangan gaas karo̱ nong a ta no̱ kaye̱e̱r'e. 
LUK.16.17	I ta se we̱e̱r we̱e̱r kaza be kaben tana gang, amma ko kaban ike̱ng ikak ihiir'e kaye̱e̱r afumung Itsi na tà wei baꞌ.
LUK.16.18	“Koangan ne a kam be abining wu nong a ta sok akak, i nye ye a nye rikuna be abining'e. Aner aya ne a sok abining aya a tá kam be amitek wu, i nye ye a nye rikuna.”
LUK.16.19	“Arum akak tuse afe a tá tes ares atek afe itso̱m, ne a fok kusas kusor ye̱r ye̱r kamok kurum wu tá be. 
LUK.16.20	Aner akak tuse a tú ku yis ye aLazarus a tá sor nanu kasa arum'e ne a nye izong. A be ifor nuro̱m wu cei. 
LUK.16.21	A shim ke a ya naya arum'e naya na ta kpas kaben. A se ma ágabu be̱s nong á ta re̱s ifor wu.
LUK.16.22	“Katuk kakak aLazarus'e ku, yong ámaleka tú sok nong á tá tseng be wu nufe Ibrahim naro̱ kayiik'e. Arum ame ma ku gip, yong a tú ne̱r. 
LUK.16.23	Arum'e tseng naro̱ kaya áya a tá kus tú ku tsees, a se no̱ kaye̱e̱r amaan risam azong. A tá fa sok rice naza, ne a di Ibrahim mak be aLazarus gugo̱k be wu. 
LUK.16.24	Ayong a tá kuto̱ a tá yis ye, ‘Ada Ibrahim, ro̱ riye̱ mi. Tom aLazarus nong a tin te kabanbo̱k wu kaye̱e̱r ashi nong a tà be̱ a tin shu mo kuto̱, kamok mi se na amaan risam kaye̱e̱r kuro̱ng.’
LUK.16.25	“Amma Ibrahim fe̱ be wu ye, ‘Igon'i, yiring nizen wan tá se nazatse, wan se̱ ike̱re̱ itek, aLazarus so̱ risam. Kyo̱o̱rna a sen fok kusas kusor aze, ne wan ma sen so̱ amaan risam. 
LUK.16.26	Nama anong, agbang ribong kuse natite yir be wan, fan áfe a ta shim á ta tar aze nong á ta be̱ nufe yin bu kyem á tar, fan akak bu ne azong nufe yin nong a ta tar nufe yir aze.’
LUK.16.27	“Ayong arum ame fe̱ ye, ‘To̱, kusuk mi ta nye izong ada, tom aLazarus nong a tà tseng nasa ada mi, 
LUK.16.28	kamok mi be ároneng atoon. A ra ka ko̱ro̱k ba kuto fan ba gip á bu be̱ naro̱ amaan risam na.’
LUK.16.29	“Iyong Ibrahim fe̱ be wu ye, ‘Ba be áfumung Itsi aMusa be áfe áner kuzarap Adakunom. Á ra foos ike̱ng iya ba tá fe̱.’
LUK.16.30	“Ayong arum ame bun a fe̱ ye, ‘Wayo, ada Ibrahim, ke akak kaye̱e̱r áfe a ta n kus tseng nufuba, á tá shishing kuse ba.’
LUK.16.31	“Ne Ibrahim fe̱ be wu ye, ‘Ke á kuus Itsi aMusa ne á fok rife̱ áner kuzarap Adakunom baꞌ, ko a fa fe̱ ye akak fa dorok kaye̱e̱r áfe a ta n kus gip, á tin no̱o̱k katsak baꞌ.’ ”
LUK.17.1	aYeso fe̱ be álimazhiri wu ye, “Ike̱re̱ i tana sak ánerawe tana nye rine̱n tà be̱ dim. Awo̱ be aner aya a tana sak akak tana nye rine̱n. 
LUK.17.2	I ta nar ke a tu rosom kuta ako̱ nuto̱ nong a tu ku barak kaye̱e̱r agbang kudung be a tana sak azining kaye̱e̱r ázhizhe̱k'e na tana nye rine̱n. 
LUK.17.3	Kamok anong sak yin riye̱.
LUK.17.3	“Ke aronyining wan ta nye rine̱n ne i ku tak, ke a shishing kuse wu, ne i ku re̱ng'e. 
LUK.17.4	Ke a tá nye rine̱n kutak kanataar kunom kuzining, a ra bun a be̱ kutak kanataar ne a fe̱ be wan ye, ‘Mi n nye rine̱n, ni re̱ng'e,’ ne i ku re̱ng'e.”
LUK.17.5	Ámanzo fe̱ be Agwo̱m Ágwo̱m'me ye, “Ni barang mo yir kuno̱o̱k katsak.”
LUK.17.6	Iyong Agwo̱m Ágwo̱m'me fe̱ be ba ye, “Yin fa be yin kuno̱o̱k katsak hiir kyo̱ndi ica naya a ta yis ye amusta, ke yin fe̱ yin be agbang kakon na ye, ‘Wuruk be atsip wan nong ta se nyeseng kaye̱e̱r agbang kudung,’ ka ta kuus ike̱ng iya yin tá fe̱ yin.”
LUK.17.7	“A fa fe̱ ye akak kaye̱e̱r yin be asam, a tu ku kap ka a tu fek ítsamang ayi. Izen iya ne asam'me ne katse a be̱, atekasa'me tà fe̱ be wu ye, ‘Te gbashak ta be̱, ya naya aꞌa?’ 
LUK.17.8	Ko cie̱k, sang a ta fe̱ ingya ye, ‘Nye kanye̱k nong tin nye naya katuk, nong mi ta ya ne i so̱ nizham. Nama mi ya, i so̱ ne wan ma ya’ aꞌa? 
LUK.17.9	A tà tonong asam'me riye̱ rikan kamok a tá nye ike̱ng ife a tá fe̱ be wu ye a ra nye aꞌa? 
LUK.17.10	Anong ne yin gip, ke yin nye yin koakye a tá fe̱ be yin ye i ra nye yin, yin tà fe̱ yin ye, ‘Yir nye yir áduk ásam tsek. Yir nye yir itomong a tá fe̱ ye, i ra nye yir tsek.’ ”
LUK.17.11	Nizen aYeso tá se niren, a be na aUshalima. A tseng nagbak iben aSamariya be aGalili. 
LUK.17.12	A tá fa tseng a tá no̱ nuwo̱p kukak ne ákparo̱ng ákak kuso̱k nyim be wu. Á nyeseng gugo̱k 
LUK.17.13	nong a tú ku yis be agap ye, “Atekasa aYeso, ro̱ riye̱ yir!”
LUK.17.14	Nizen aYeso tú ku di ba, a fe̱ be ba ye, “Tseng yin ta se tonong yin rice yin nufe átsi ye yin n te yin atser.” Á tá se be kutseng ne á te atser niren.
LUK.17.15	Nizen akak kaye̱e̱r ba tá fa di wu n te atser yong a tú bun, a tá ta kuto̱ ne a kerek Adakunom. 
LUK.17.16	A se kpa kaben nasho̱o̱n aYeso nong a tá tonong riye̱ rikan wu. Aner'e nye aner aSamariya.
LUK.17.17	Ayong aYeso tú rip ye, “Áner kuso̱k ne a tú ku sak ba á tá te atser aꞌa? Ribir katonbo̱k'e se ake̱ e̱? 
LUK.17.18	Ákak kyem á tú bun á tá be̱ á kerek Adakunom baꞌ, ma aner atsen na tsek a?” 
LUK.17.19	Ayong aYeso fe̱ be wu ye, “Dorok ta tseng, kuno̱o̱k katsak wan sak wan te atser.”
LUK.17.20	Katuk kakak áner aFarisi ákak rip aYeso izen ife rigwo̱m Adakunom tana be̱, ne aYeso fe̱ ye, “Kube̱ rigwo̱m Adakunom nye ike̱ng ife a tana kyem a di be anyisi baꞌ. 
LUK.17.21	Ka ánerawe tà fe̱ ye, ‘Riyuna’ ka ‘Rikya’ baꞌ, kamok rigwo̱m Adakunom'me se kaye̱e̱r yin.”
LUK.17.22	aYeso fe̱ be álimazhiri wu ye, “Izen saase a tana ka te yin ke i di yin kunom kuzining kaye̱e̱r inom Igon anerawe, ko yin ra di yin baꞌ. 
LUK.17.23	Ánerawe tà fe̱ be yin ye, ‘Riyuna’ ka ‘Riya, aza!’ ayi. Sang tu kuus yin rife̱ ba baꞌ. 
LUK.17.24	Kamok katuk kube̱ Igon ánerawe tà se kanang kyo̱ndi akanang a ta samang koakye naza. 
LUK.17.25	Ni ime̱se̱ng'e, a tà so̱ risam dide̱ng nizham ne ánerawe izam na ku rawu.
LUK.17.26	“Kyo̱ndi i tá se nizen aNuhu, anong ne i tà se nizen Igon Anerawe tana bun a be̱ gip. 
LUK.17.27	Ánerawe tá sen ya ne á so̱, ne á nye iwe̱ne̱ng ne á nyesek ángas ba niwe̱ne̱ng ma izen iya aNuhu tá no̱ kaye̱e̱r agbang kukpara ashi. Ashi'me be̱ a tá fe̱s ribir ánerawe'me cei.
LUK.17.28	“Anong ne i se nizen aLot gip. Ánerawe tá sen ya ne á so̱, ne á shashang ike̱re̱ ne á re̱e̱s, ne á tuus ne á no̱k rino̱k. 
LUK.17.29	Amma katuk aLot tá dorok na aSodom, Adakunom ti barak kuro̱ng ne iruur'e natoon ba nong a tá kus cei.
LUK.17.30	“Anong ne i tà se gip, nizen iya Igon Ánerawe tana tonong rice wu. 
LUK.17.31	Katuk kayong, aner aya ne a ta se natoon kutu be ike̱re̱ wu kaye̱e̱r'e, a tà ku tiik nong a tà ko̱k ike̱re̱ wu baꞌ. Anong ne aya a tá se riko̱ gip a tu ku bun kari nikum a tà se sok ike̱ng ikak baꞌ. 
LUK.17.32	Yiring yin be abining aLot. 
LUK.17.33	Aner aya a ta shim a tà shesh kutser wu, a tin wei, aya ne a ti wei nutser wu a tà se̱ kashesh. 
LUK.17.34	Mi ta ka tak yin, katuk'ong aner afa tà se nameneng na agadu, a ta sok azining ne a ku won azining. 
LUK.17.35	Ányining afa tà se be ako̱, a tà sok azining ne a ku won azining. 
LUK.17.36	Áner afa ta se riko̱, á tà sok azining ne á ku won azining.”
LUK.17.37	Iyong álimazhiri aYeso tú rip ye, “Ake̱ ne a tà nye anong e̱?”
LUK.17.37	Ne aYeso fe̱ be ba ye, “Karo̱ kaya wan tu ku di Ázhanga naka tusung, to̱, kukom tu kuse azong.”
LUK.18.1	aYeso tak álimazhiri wu kumaas na nong a tú ku bo̱so̱p ba ku yiir nye aduwa, sang á tu ro̱n baꞌ. 
LUK.18.2	Ayong a tú tak ba kumaas na ye, “Aner i to̱ amok akak tuse nuwo̱p kukak afe sang a tá fok inyim Adakunom baꞌ, a daam be ákak baꞌ. 
LUK.18.3	Akumung akak tuse nuwo̱p'e, a yiir be̱s nufe aner i to̱ amok'e ne a ku nye izong ye, ‘Ni se̱ mo na amok'i be amudo̱n'i.’
LUK.18.4	“Ni ime̱se̱ng'e a rawu, nigang'e a bun a fe̱ ye, ‘Mi fok inyim Adakunom baꞌ, ne i ti daam be ánerawe baꞌ, gye̱rtatan, 
LUK.18.5	amma kamok akumung na ta yiir ni daam, ma mi di a se̱ katsak wu ta shim, fan a bin daam be kube̱s.’ ”
LUK.18.6	Ne Agwo̱m Ágwo̱m fe̱ ye, “Fok yin ike̱ng iya amaan aner i to̱ amok'ong tá fe̱. 
LUK.18.7	Aser, Adakunom tà tonong katsak wu natoon aya wu tan kasa, áfe a ta tos nufu katuk be kunom aꞌa? A tà yiir kufe̱ be ba ye, ‘Ma whe̱ nizham’ a? 
LUK.18.8	Won ta ka tak yin, a tà di ma ba se̱ katsak ba ta shim zizirik. Ke Igon Anerawe be̱, a tà se̱ áfe kuno̱o̱k katsak nazatse a?”
LUK.18.9	aYeso tú tak ba kumaas na kamok áner aya a ta ca kafok ye, ba se zhe̱l ne a zhe̱e̱sh koangan. Ayong a tú tak ba kumaas na ye, 
LUK.18.10	“Áner ákak ba afa tseng na agbang kutu kuya Adakunom iben nong á tà se nye aduwa, azining nye aner aFarisi ne áfe afa'me nye áfe kushashang itso̱m iben. 
LUK.18.11	Aner aFarisi ame dorok nong a tá nye aduwa ye, ‘Adakunom, mi shim tá ka tonong riye̱ rikan'i, kamok sang mi se kyo̱ndi ribir ánerawe, á ta nye ákpatang, ka áfe amaan kunye baꞌ. Mi nye rikuna ne i se kyo̱ndi afe kushashang itso̱m iben na baꞌ. 
LUK.18.12	Mi nye azumi kutak kufa na asate ne i nyesek izining kaye̱e̱r kuso̱k koakye mi ta se̱.’
LUK.18.13	“Amma afe ku shashang itso̱m iben ame nyeseng gugo̱k, a kyem a sok anyisi naza baꞌ, a korok ibo̱k nafok a tá fe̱ ye, ‘Adakunom, ro̱ riye̱ mi, mi nye afe rine̱n.’
LUK.18.14	“Ne aYeso fe̱ be ba ye, mi tà ka tak yin afe ku shashang itso̱m iben'ong tú bun kari an te zhe̱l nasho̱o̱n Adakunom, Sang aner aFarisi ame baꞌ. Koangan ne a tiyiik rice wu a ta te be wu fe̱re̱, aner aya a tá mees rice wu a tu ku tiyiik.”
LUK.18.15	Ánerawe be̱s be inoon ba gip nufe aYeso nong a tin nye aduwa. Nizen álimazhiri wu tá di anong, yong á tu ro ánerawe'me. 
LUK.18.16	Ayong aYeso yis inoon'e nong a tá fe̱ ye, “Won yin inoon nazhizhe̱k'e tu be̱s nunaan, tu ku roon yin ba kube̱ baꞌ, kamok rigwo̱m Adakunom nye rife áner kyo̱ndi áyuna. 
LUK.18.17	Katsak ne mi ta ka tak yin, koangan ne a shan rigwo̱m Adakunom kyo̱ndi igon kahiir'e baꞌ, a tà kyem a no̱ kaye̱e̱r rigwo̱m Adakunom baꞌ.”
LUK.18.18	Ako̱k kasho̱o̱n akak rip aYeso ye, “Aner Kubo̱so̱p atek, akye̱ ne mi tà nye nong tà se̱ kutser kufe izen izen e̱?”
LUK.18.19	Ne aYeso fe̱ be wu ye, “Akye̱ sak wan tin yis ye aner atek e̱? Akak kuse a ta nye atek ze̱e̱r be Adakunom baꞌ. 
LUK.18.20	Wan ren ike̱ng iya Itsi tá fe̱ ye a ra nye, ‘Sang tu nye rikuna baꞌ. Sang tu fe̱r akak baꞌ. Sang tu nye itsang baꞌ. Sang tin bo̱ naborok nakak baꞌ. Tiyiik ada be ango̱ wan.’ ”
LUK.18.21	Ne aner ame fe̱ ye, “Ei, mi kuus ike̱re̱ na cei, kum ne mi ru nye igon.”
LUK.18.22	aYeso tá fa fok anong, ne a fe̱ be wu ye, “Wan ru raar nike̱ng izining. Re̱e̱s koakye wan ta be, kasap áfe rizor itso̱m'e. Wan tà se̱ kurum naza nong ta be̱ tin kuus.”
LUK.18.23	Nizen aner ame tá fok anong, a nye riye̱ riwe dide̱ng, kamok a nye arum'e dide̱ng. 
LUK.18.24	aYeso tá di riye̱ riwe wu, yong a fe̱ be wu ye, “I tà ro̱ dide̱ng arum ta no̱ kaye̱e̱r rigwo̱m Adakunom! 
LUK.18.25	I tà se we̱e̱r we̱e̱r arakumi tana gor ni izobok kufer be arum tana no̱ kaye̱e̱r rigwo̱m Adakunom.”
LUK.18.26	Ánerawe tá fa fok anong yong á rip aYeso ye, “To̱, yong angan ne a tà se̱ kashesh'e makong e̱?”
LUK.18.27	Ne aYeso fe̱ be ba ye, “Ike̱ng iya i ta nar agap ánerawe, i nar agap Adakunom baꞌ.”
LUK.18.28	Ayong aBitrus fe̱ be aYeso ye, “Di, yir n wosong yir koakye yir tá be yir nong ta ka kuus yir!”
LUK.18.29	aYeso fe̱ be ba ye, “Katsak'e ne mi tà ka tak yin, aner akak n won kasa wu ka abining ka atek be áronyining ka inoon wu kamok rigwo̱m Adakunom, 
LUK.18.30	nong a tana won dar a se̱ ike̱ng i ta nar whe̱r kyo̱o̱rna ne nizen a tana se̱ kutser kufe izen izen nasho̱o̱n baꞌ.”
LUK.18.31	aYeso na ka korok be álimazhiri wu kuso̱k be afa nukim nong a tá fe̱ be ba ye, “Yir ngarak yir i be yir na aUshalima nong koakye áner kuzarap tá zibir natoon Igon Anerawe ta shining. 
LUK.18.32	A tu ku sok a tà no̱o̱k áner aya a ta nye áner aYahuda baꞌ, a tú ku kok ko'me ne a ku kas ne a ku tang ace̱, ne a ku whereng ne a ku fe̱r. 
LUK.18.33	Katuk afe ataar a tà bun a dorok be kutser.”
LUK.18.34	Amma álimazhiri'me ren ike̱ng iya a tin fe̱ natoon'e baꞌ. A tu ne̱r ba ike̱ng iya rife̱'me tá sor, ba ren ike̱ng iya a tin fe̱ natoon'e baꞌ.
LUK.18.35	Nizen aYeso tá be̱ bubarak be aZheriko, akpato̱o̱n akak se nusonong nukim iren a ta sen nye izong. 
LUK.18.36	A tá fa fok rigwo̱m ánerawe ta sen gor, a rip ike̱ng iya a ta sen nye'me. 
LUK.18.37	Iyong ánerawe tu tak ye, “aYeso aner aNazaret ne a sen gor.”
LUK.18.38	Ayong a tá kuto̱ a ta yis ye, “aYeso, Igon aDauda, ro̱ riye̱ mi!”
LUK.18.39	Ánerawe áya a tá se nasho̱o̱n tú tigba ye a ra te gbik. Amma a bun a ti barang kuyis be agap dide̱ng ye, “Igon aDauda, ro̱ riye̱ mi!”
LUK.18.40	Ayong aYeso nyeseng a tá fe̱ ye á ru ku be̱e̱n aner'e. A tá fa be̱ bubarak ne aYeso ku rip ye, 
LUK.18.41	“Akye̱ ne wan shim mi ta ka nye'me e̱?”
LUK.18.41	Ne aner'e fe̱ ye, “Atekasa, mi shim ta di karo̱.”
LUK.18.42	Ayong aYeso fe̱ be wu ye, “Di karo̱, kuno̱o̱k katsak wan sak wan te atser.” 
LUK.18.43	A wor a kpaan i di karo̱ ne a kuus aYeso, ne a kerek Adakunom. Ánerawe'me tá fa di anong ne á kerek Adakunom gip.
LUK.19.1	aYeso no̱ kaye̱e̱r kuwo̱p aZheriko, a tá sen gor. 
LUK.19.2	Aner akak tuse azong riyerek wu tá nye aZaka. A nye agbang'e kaye̱e̱r áfe ku shashang itso̱m iben, ne a nye arum'e dide̱ng. 
LUK.19.3	A shim ke a di aYeso, a ra nye akum'me. A kyem a di aYeso'me baꞌ, kamok ánerawe tú te̱ne̱ng'e. 
LUK.19.4	Ayong a tseng zizirik a ta se ngarak ritin atafo rikak nasho̱o̱n nong a tá di aYeso, kamok aYeso tà gor niren iyong.
LUK.19.5	Nizen aYeso tá be̱ naro̱'me yong a sok anyisi naza a tá fe̱ ye, “aZaka tiik kaben, mi tà no̱ kari wan katuur.” 
LUK.19.6	Ayong a wor a tiik gbashak nong a tú ku shan be riye̱ rikan.
LUK.19.7	Ánerawe cice̱r tá fa di anong, ne á san anyinye̱m ye, “A be numa aner rine̱n.”
LUK.19.8	Ayong aZaka dorok a tá fe̱ be aYeso ye, “Atekasa, mi tà no̱o̱k áfe rizor ribir kurum'i aze kyo̱o̱rna. Ke mi n mo̱o̱r akak natoon ike̱ng ikak, mi tu ku karang ko kutak kunaas.”
LUK.19.9	Ne aYeso fe̱ be wu ye, “Katuur kashesh m be̱ nasa na, kamok aner na gip a nye igon Ibrahim. 
LUK.19.10	Kamok Igon Anerawe be̱ nong a tà tse̱r ne a shesh ike̱ng i tan wei.”
LUK.19.11	Kum ne á ru foos ike̱re̱ na, aYeso ya kasho̱o̱n be ku ka taas ba kumaas, kamok a se bubarak be aUshalima, ba sor ye rigwo̱m Adakunom'me tà wor ri be̱ nizen izining. 
LUK.19.12	Ayong aYeso tú tak ba ye, “Aritek akak tuse a shim a ta be nuwo̱p kukak gugo̱k nong a tà se ya rigwo̱m ne a ku bun. 
LUK.19.13	Ayong a yis ásam wu kuso̱k nong a ta no̱o̱k koangan ba itso̱m i ta se kyo̱ndi itso̱m ife̱n itaar alebura nong a tá fe̱ be ba ye, ‘Ni nye yin rizhik be itso̱m na ma mi be̱.’
LUK.19.14	“Áner wu tú shim baꞌ. Ayong á tom ákak nong á tú ku kuus nama nong a tá se tak'e ye, ‘Yir shim yir aner na tà te agwo̱m yir baꞌ.’
LUK.19.15	“Gip be anong a ya rigwo̱m'e yong a tú bun kari, ne a tom nufe ásam wu ame ye á ru ku no̱o̱k itso̱m ame, nong a tà di ka akye̱ ne á min se̱ natoon'e.
LUK.19.16	“Afe ime̱se̱ng'e be̱ a tá fe̱ ye, ‘Atekasa, mi ti se̱ kutak kuso̱k natoon ike̱ng wan tin no̱o̱k.’
LUK.19.17	“Ayong atekasa wu'me fe̱ be wu ye, ‘Dazha asam'i atek, wan tonong katsak natoon ike̱ng ihiir'e, ninye rigwo̱m natoon agbang iwo̱p kuso̱k.’
LUK.19.18	“Afe afa'me tá be̱ a fe̱ ye, ‘Atekasa, mi ti se̱ kutak kutoon natoon ike̱ng wan tin no̱o̱k.’
LUK.19.19	“Ayong atekasa'me fe̱ be wu ye, ‘Wan ninye rigwo̱m natoon iwo̱p itoon.’
LUK.19.20	“Asam'me akak bun a be̱ a fe̱ ye, ‘Atekasa, inga ike̱ng wan. Mi roos i tá sak kaye̱e̱r ares. 
LUK.19.21	Mi fok inyim wan, kamok kuse wan ro̱, wan shim kusok ike̱ng naro̱ wan tá sak baꞌ, ne i nye ishamang naro̱ afe sang wan ta tuus baꞌ.’
LUK.19.22	“Ayong atekasa wu ame fe̱ be wu ye, ‘Wan nye amaan asam! Mi tà ka to̱ amok be ike̱ng wan ta fe̱ be kanu wan. Aser, wan ren ye kuse mi ro̱, ne mi shim kusok ike̱ng naro̱ afe sang mi tá sak baꞌ, ne i nye ishamang naro̱ afe sang mi tá tuus baꞌ a? 
LUK.19.23	To̱, akye̱ sak wan ti sak itso̱m'i ningme̱ itso̱m nikum ke mi be̱ i ta be̱ se̱ i min barang baꞌ e̱?’
LUK.19.24	“Ayong a fe̱ be áfe a tá se nunyeseng azong ye, ‘Ni shan yin itso̱m'ong nubo̱k wu, nong tà no̱o̱k yin afe a ta be kuso̱k.’
LUK.19.25	“Amma á fe̱ be wu ye, ‘Atekasa, a be ishika kuso̱k nubo̱k wu kyo̱o̱rna, so̱!’
LUK.19.26	“Ayong a fe̱ ye, ‘Mi ta ka tak yin, koangan a ta be ike̱ng iya a tú ku barang mo, afe a ta be ike̱ng ikak baꞌ, ike̱ng iya wu ta be cie̱k'ong a tin shan ni wu. 
LUK.19.27	Be̱e̱n yin be ámudo̱n'i áfe a tá shim mi tin nye rigwo̱m niba baꞌ, nong tu ku fe̱s yin ba aze nasho̱o̱n'i.’ ”
LUK.19.28	Nama aYeso tá fe̱ anong yong a ya kasho̱o̱n a tá tseng na aUshalima. 
LUK.19.29	A tá fa be̱ bubarak be kuwo̱p aBatafazhi be aBetani, nawhanang a ta yis ye Kawhanang Nafar, ne a tom álimazhiri wu afa. A tá fe̱ be ba ye, 
LUK.19.30	“Tseng yin nabuwo̱p kya nasho̱o̱n, ke yin no̱ yin nuwo̱p'e yin tà di yin kaban azhaki kaya akak tá kun ni ngarak baꞌ, nurosom azong. Bisik yin tà be̱e̱n yin'e aze. 
LUK.19.31	Ke aner akak ta rip yin ye, ‘Kamok akye̱ yin sen bisik yin'e e̱?’ Ne i ku tak yin ye, ‘Atekasa ne a tse̱r.’ ”
LUK.19.32	Áya a tú ku tom ba ame tseng á tá se se̱'me kyo̱ndi aYeso tú ku tom ba. 
LUK.19.33	Nizen iya a tá sen bisik kaban azhaki'me ne atek'e tú rip ba ye, “Akye̱ sak yin sen bisik yin kaban azhaki'me e̱?”
LUK.19.34	Ne á fe̱ be ba ye, “Atekasa yir ne a tse̱r.”
LUK.19.35	Á be̱e̱n aYeso kaban azhaki'me ne á ni tarak ares ba natoon'e ne a ni sak aYeso natoon'e. 
LUK.19.36	Nizen iya a tá se be kutseng, ánerawe tarak ares ba niren.
LUK.19.37	A tá fa be̱ bubarak be kutisik Kawhanang Nafar, áfe a ta se be i kukuus ame ta kuto̱ naza ne á kerek Adakunom be riye̱ rikan kamok ike̱re̱ azhing ba tá ye̱re̱k cei.
LUK.19.38	Ne á fe̱ ye,
LUK.19.38	“Aner riye̱ rikan nye a nye agwo̱m aya a ta saase kaye̱e̱r riyerek Agwo̱m Ágwo̱m.
LUK.19.38	kameneng riye̱ kuse kaye̱e̱r kaza ne kuyiik nye kufe Adakunom.”
LUK.19.39	Áner aFarisi ákak á tá se kaye̱e̱r rigwo̱m ánerawe'me fe̱ be aYeso ye, “Aner Kubo̱so̱p, zhe̱e̱r álimazhiri wan á ra tigbik.”
LUK.19.40	Ayong aYeso fe̱ be ba ye, “Won tà ka tak yin, ke ba tigbik ata na tà kpaan tang kuto̱ ne á ni kerek.”
LUK.19.41	aYeso tá fa be̱ bubarak be aUshalima, a sok anyisi a ta ye̱re̱k kuwo̱p'e, yong a tos kamok kuwo̱p'e. 
LUK.19.42	A tá fe̱ ye, “Akye̱ fa sak wan ren ike̱ng i tana ka be̱e̱n kameneng riye̱ katuur, amma kyo̱o̱rna a ma ka ne̱r yin'e. 
LUK.19.43	Kamok izen tin be̱ ni wan, ámudo̱n wan tana no̱k kubar nong á tà ka gorok mo, ko nabas anyaka. 
LUK.19.44	Á tà ka tosom yin ma kaben, be ánerawe wan a ta se kaye̱e̱r'e, a tà won kuta kuzining natoon kufudang baꞌ, kamok wan ti sak riye̱ nizen iya Adakunom tá be̱ nufuan baꞌ.”
LUK.19.45	Ayong aYeso no̱ nubang agbang kutu kuya Adakunom iben, a ta kpaan i ro áfe a ta se be kure̱e̱s ike̱re̱. 
LUK.19.46	Ne a fe̱ be ba ye, “I se ni izibir ye, ‘Kasa mi tà sor kasa aduwa,’ amma yin n sok yin i ta min nye yin kutas ágbang ákpatang.”
LUK.19.47	aYeso bo̱so̱p ánerawe'me koakye katuk kaye̱e̱r agbang kutu kuya Adakunom iben'e, ágbang átsi be áfe kubo̱so̱p Itsi ne áko̱k kasho̱o̱n kaye̱e̱r ánerawe'me tse̱r á tú ku fe̱r. 
LUK.19.48	Gip be anong á kyem á se̱ iren á tana ku fe̱r baꞌ, kamok rife̱ wu tsang ri no̱ naye̱ ánerawe dide̱ng.
LUK.20.1	Katuk kakak nizen aYeso tá sen bo̱so̱p ánerawe'me nubang agbang kutu kuya Adakunom iben, ne a ku taas ba Rife̱ Ritek Adakunom, ágbang átsi be áfe kubo̱so̱p Itsi mak be áko̱k kasho̱o̱n be̱s nufu. 
LUK.20.2	Á fe̱ be wu ye, “Ni tak yir, be akye̱ kuri kukyem ne wan ti nye ike̱re̱ na e̱? Angan ta no̱o̱k iren nong ta nye ike̱re̱ na e̱?”
LUK.20.3	Ayong aYeso fe̱ be ba ye, “Won tà ka rip yin ike̱ng ikak. Ni tak yin, 
LUK.20.4	aBatisma aYohana tá nye, a nye afe Adakunom ka afe anerawe e̱?”
LUK.20.5	Iyong á nye ibo̱ro̱ng awan ba á tá fe̱ ye, “Ke yir fe̱ yir ye, ‘A nye afe Adakunom,’ a tin rip yir ye ‘Akye̱ sak yir ti no̱o̱k yir katsak ni wu baꞌ e̱?’ 
LUK.20.6	Ke yir fe̱ yir ye, ‘A nye afe anerawe,’ ánerawe cice̱r tin barak yir be ata, kamok ba shim ye aYohana nye aner kuzarap Adakunom.”
LUK.20.7	Iyong á fe̱ be aYeso ye, “Yir ren yir baꞌ.”
LUK.20.8	Ayong aYeso fe̱ be ba ye, “To̱, mi tà ma ka tak yin ka be akye̱ kuri kukyem ne mi ti nye ike̱re̱ na baꞌ.”
LUK.20.9	Ayong aYeso ya kasho̱o̱n be kutaas ánerawe kumaas na ye, “Aner akak tuse a tá be riko̱ anap. A no̱o̱k áner ákak aro'me nong a tá be naro̱ kakak, a sor azong dide̱ng. 
LUK.20.10	Izen anap'e tá fa te, a tom asam wu akak ye a ra tseng nufe áner wu tú ku no̱o̱k ba aro riko̱'me nong a tà su ku shan kanu kafu. Aner á tú ku no̱o̱k ba aro riko̱'me tsor asam'me, ne á ku ro nong a tú ku bun kari dar ike̱ng ikak. 
LUK.20.11	Ayong atek riko̱'me bun a tom asam wu akak nufuba. Áner á tú ku no̱o̱k ba aro riko̱'me bun á tsor asam'me dide̱ng. Ne a nye kye̱re̱ be wu ne á ku ro, a tú bun kari dar ike̱ng ikak. 
LUK.20.12	Gip be anong a bun a tom asam afe ataar gbak, ne á bun á tu tsor ma á tu man ne á ku barak nama riko̱'me.
LUK.20.13	“Atek riko̱'me bun a fe̱ ye, ‘Mi tà nye ane̱ e̱? Mi tà tom igon riye̱ mi, kashim á tu ku fok.’
LUK.20.14	“Amma áfe a ta sok aro riko̱ ame tá fa ku di, ne á fe̱ ye, ‘Ayu ne a nye aya kutse wu, i ku fe̱r yir nong kutse'me ta te kufe yir.’ 
LUK.20.15	Iyong á tú barak nama riko̱'me nong á tú ku fe̱r.
LUK.20.15	“To̱, akye̱ ne atek riko̱'me tà nye be ba e̱?” 
LUK.20.16	“A tà tseng nong a tà se fe̱s áner wu tú ku no̱o̱k ba aro riko̱'me, ne a won riko̱'me nubo̱k áner ákak ze̱e̱r.” Ánerawe'me tá fa fok anong ne á fe̱ ye, “Adakunom ra roon'e!”
LUK.20.17	aYeso ti sak anyisi niba, ne a ku rip ba ye, “To̱, akye̱ ne yin to̱ yin natoon izibir yin tá fa yin ye,
LUK.20.17	“ ‘Kuta kuya áfe rino̱k tá raba,
LUK.20.17	ne kute itsik ribor kutu a?’
LUK.20.18	“Koangan ne a tikpa natoon kuta'ong, a tà te ikpis'e ze̱r ze̱r, amma aner aya kuta'me tikpa natoon wu, ku tú ku me̱re̱sh.”
LUK.20.19	Áfe kubo̱so̱p Itsi be ágbang átsi tse̱r iren, á tana wor á yiir aYeso, kamok ba ren ye a ti nye kumaas'ong natoon ba, á ra fok inyim ánerawe'me.
LUK.20.20	Á ta se be kutseng niren, yong á tom ákak be ritse̱ng nong á tà se di ike̱ng aYeso'me tá sen nye'me. Á shim ke aYeso taam nong á tà se̱ á tu ku yiir nong á tu ku sok á tà no̱o̱k rigwo̱m. 
LUK.20.21	Áner á tú ku tom ba ame fe̱ be aYeso ye, “Aner Kubo̱so̱p, yir ren yir ye wan fe̱ ne i bo̱so̱p ánerawe katsak, wan tonong kushim rice baꞌ, ne i bo̱so̱p ánerawe iren Adakunom kaye̱e̱r katsak. 
LUK.20.22	Iyong i se gye̱r yir ta karang yir aKaisar itso̱m iben aꞌa?”
LUK.20.23	aYeso tá ren ritse̱ng ba yong a fe̱ be ba ye, 
LUK.20.24	“Ni tonong yin ica itso̱m'e ta di. Nawu be riyerek angan ne na se natoon'e e̱?”
LUK.20.25	Iyong á fe̱ ye, “Nafe aKaisar.”
LUK.20.25	Ne aYeso fe̱ be ba ye, “To̱, no̱o̱k yin aKaisar ike̱ng i ta nye ife aKaisar, ne i no̱o̱k yin Adakunom ike̱ng i ta nye ife Adakunom.”
LUK.20.26	Á kyem á se̱ ike̱ng á tana ku yiir mo be rife̱ wu a tá fe̱ azong nasho̱o̱n ánerawe baꞌ, yong á te zhing be rife̱ wu ne á tigbik.
LUK.20.27	Áner aYahuda ákak áya a tá se kaye̱e̱r kugung rice aSadusi 
LUK.20.28	“Aner Kubo̱so̱p, aMusa ti zibir yir'e ye, ke anerawe ku a tá won abining dar inoon, aronyining ra sok akumung'e, nong ase̱ a tu ku tes mo inoon. 
LUK.20.29	To̱, áner ákak tuse a tá nye aner be áronyining ba kanataar. Afe ime̱se̱ng'e nye kuwe̱ne̱ng, a ku dar kuse̱ igon. 
LUK.20.30	Aronyining afe afa sok akumung'e, a bun a ku dar ku nise̱ igon gip. 
LUK.20.31	Ne afe ataar bun a sok akumung'e, anong ne a bun a ku gip dar igon. Anong ne áner kanataar'e kus cei dar kuse̱ inoon. 
LUK.20.32	Ni igang'e abining'e ku gip. 
LUK.20.33	To̱, ayong nizen kudorok ikom, abining'e tà nye afe angan kaye̱e̱r áner kanataar'ong á tá tsang á nye kuwe̱ne̱ng be wu e̱?”
LUK.20.34	Ayong aYeso fe̱ be ba ye, “Áner izam na ne á nye iwe̱ne̱ng ne á nyesek inoon ba niwe̱ne̱ng. 
LUK.20.35	Amma áfe Adakunom ta di ye á kyem kuno̱ naza nizen kudorok ikom, a ta ba nye iwe̱ne̱ng ka a ta no̱o̱k akak nuwe̱ne̱ng baꞌ. 
LUK.20.36	Á tà ba kus baba baꞌ, kamok ba ma te kyo̱ndi ámaleka. Ba nye inoon Adakunom makong, kamok ba tá dorok nure̱k be kutser. 
LUK.20.37	Amma kaye̱e̱r rife̱ Adakunom natoon kuro̱ng tá ya kuci, aMusa tonong ye áfe a tá kus tà dorok be kutser, kamok wu yis Adakunom ye, Adakunom afe Ibrahim ne Adakunom Ishaku, ne Adakunom aYakub. 
LUK.20.38	Iyu tonong ye A nye Adakunom ikom baꞌ, amma Adakunom áfe a ta nye atser.”
LUK.20.39	Áner kubo̱so̱p Itsi ákak ti sak ye, “Wan i ren i shim gye̱r, Aner Kubo̱so̱p.” 
LUK.20.40	Nama anong akak ba ra ba kyem á tu rip ike̱ng ikak baꞌ.
LUK.20.41	Ne aYeso ku rip ba ye, “Akye̱ sak á ta fe̱ ye aKiristi nye Igon aDauda e̱? 
LUK.20.42	aDauda be rice wu gip a fe̱ kaye̱e̱r Kufumung aZabura ye,
LUK.20.42	“ ‘Agwo̱m Ágwo̱m fe̱ be Agwo̱m Ágwo̱m mi ye,
LUK.20.42	“Sonong nubo̱k riya mi,
LUK.20.43	Ma mi sak ámudo̱n wan
LUK.20.43	tà ka kpa kaben.” ’
LUK.20.44	“aDauda tú yis ye, ‘Agwo̱m Ágwo̱m.’ To̱, ne a bun a nye ane̱ a tà nye igon wu e̱?”
LUK.20.45	Áfe á tá sen foos aYeso'me fok, a tá fe̱ be álimazhiri wu ye, 
LUK.20.46	“Sak yin riye̱ be áner kubo̱so̱p Itsi, á ta shim kutsang tseng be agbang akpiin, ne á shim á tu ku nye ba ashou ninaro̱ rizhik. Ne á kasa naro̱ kusosok natek natu aduwa áner aYahuda ne ninaro̱ nayiik'e naro̱ kunye riye̱ rikan kyo̱ndi ágbang áner. 
LUK.20.47	Á mo̱o̱r ákumung, ne a nye aduwa aso̱p nong ánerawe tà di. Áner kuri ayong, amok ba tà be agap ne a nar.”
LUK.21.1	Nizen aYeso tá se na agbang kutu kuya Adakunom iben, a sok rice naza ne a di árum ákak tá saas itso̱m nures a tin tusung abeko. 
LUK.21.2	Ne a di akumung akak gip a tá be rizor tá sak íca itso̱m izhizhe̱k'e ifa. 
LUK.21.3	Ayong aYeso fe̱ be ánerawe'me ye, “Katsak ne mi tà ka tak yin, ike̱ng ife akumung na tá no̱o̱k nar ife ribir ánerawe na cei. 
LUK.21.4	Ánerawe na cice̱r no̱o̱k kaye̱e̱r kurum ba tá be, amma akumung na no̱o̱k kaye̱e̱r rizor wu, a sok ike̱ng iya wu tin sor nong a tá no̱o̱k cei.”
LUK.21.5	Ákak sen fe̱ natoon kuri ata a ta saas a tin no̱k agbang kutu kuya Adakunom iben, ne kuri ike̱re̱ a ta nyesek kamok a tin zem karo̱ kuya Adakunom iben'e. Ayong aYeso fe̱ be ba ye, 
LUK.21.6	“Izen saase a tana yirik ata be ike̱re̱ yin ta ye̱re̱k yin na, a tà won kuzining natoon kufudang baꞌ. A tà yirik cei.”
LUK.21.7	Iyong á tú rip ye, “Aner Kubo̱so̱p, nizing ne ike̱re̱ na tà nye e̱? Akye̱ ne yir tá di yir nong tá ren yir ye izen'e m be̱ bubarak e̱?”
LUK.21.8	Ayong aYeso fe̱ be ba ye, “Sak yin riye̱, fan akak ba ka wo̱ro̱k yin. Kamok ánerawe whe̱re̱ tà be̱s kaye̱e̱r riyerek'i ne á fe̱ ye, ei, ba ne á nye mi, ne á bun á fe̱ ye, ‘Izen m be̱ bubarak.’ Sang tu kuus yin baꞌ. 
LUK.21.9	Izen iya yin fok yin itak itsom be kuren natoon rigwo̱m, tu te yin febek baꞌ. Ma a nye ike̱re̱'ong nizham, igang'e tà ra be̱.”
LUK.21.10	Ayong aYeso ya kasho̱o̱n be rife̱ ye, “Iben ikak tà ko̱n be ikak, ne rigwo̱m rikak ko̱n be rikak. 
LUK.21.11	Kaben tà zu dide̱ng, ne a nye amaan izong. Iriri iro̱k ta yising ánerawe koake̱, ike̱re̱ i tana no̱o̱k ánerawe inyim tá wuruk ne ike̱re̱ azhing wuruk naza dide̱ng.
LUK.21.12	“Nizham a ta ra nye ike̱re̱ na, a tà ka yising yin, ne a ka tabak yin dide̱ng. A tà tseng be yin natu aduwa áner aYahuda ne a ka te yin nitso̱m ne á tseng be yin nufe ágwo̱m ne áko̱k kasho̱o̱n kamok mi. 
LUK.21.13	Iyong tà ka no̱o̱k yin iren nong tu ku taas yin ba Rife̱ Ritek natoon'i. 
LUK.21.14	Sang tu daam yin be ike̱ng iya yin tana fe̱ yin baꞌ. 
LUK.21.15	Kamok mi tà ka no̱o̱k yin ike̱ng iya yin tana fe̱ yin be kukyem kuya sang ámudo̱n yin tana kyem á ya kanu be yin baꞌ. 
LUK.21.16	Áda be ángo̱ yin ne áronyining yin be afe iri yin ne áferime̱ yin tà ka sok yin á tà no̱o̱k nong á tà fe̱s ákak yin. 
LUK.21.17	Ánerawe cice̱r tà ka ranyin kamok mi. 
LUK.21.18	Amma ko itsam nakuyo̱ng rice yin kazining tà wei baꞌ. 
LUK.21.19	Nyeseng yin be agap, yin tà se̱ yin kashesh.”
LUK.21.20	“Nizen iya ne yin di yin ásozha whe̱r n gorok kuwo̱p aUshalima, ne i ren yin ye izen a tana yirik'e n nye. 
LUK.21.21	Won áfe a ta se na aYahuda tu teng nong á ta ne̱re̱ng na nawhanang. Áfe a ta se kaye̱e̱r kuwo̱p aUshalima ra wuruk, áfe a ta se ni iwo̱p i ta se bubarak tu no̱ kaye̱e̱r agbang kuwo̱p'e baꞌ. 
LUK.21.22	Kamok iyu ne i nye izen a tana to̱ ánerawe amok nong a ta shining ike̱ng iya a tá zibir. 
LUK.21.23	I ta sor ike̱ng kuro̱ riye̱ be ányining áya a tana se be nafa be áya a tana sen ngasa inoon nizen iyong. Amaan risam tu kuse dide̱ng nazatse nizen iyong, ne riye̱ kubeseng Adakunom ni tiik natoon ba. 
LUK.21.24	Á tà fe̱s ákak ba, ne á yising ákak nong á tà se te ásam niben ikak, áner aya a ta nye áner aYahuda baꞌ, tà shan kuwo̱p aUshalima'me ne á ni fan ma izen ba shining.
LUK.21.25	“A tà di ike̱re̱ azhing kaye̱e̱r kunom be kufe̱n ne ádar. Ánerawe iben ze̱r ze̱r tà te titak nazatse, ne á daam kamok ashi ta ko̱n ne a tang agung. 
LUK.21.26	Ánerawe tà kus ne á shiship kamok inyim ne naso̱k ku kpas ba naye̱ kamok ike̱re̱ i tana se̱ kazatse, kamok ike̱re̱ i ta se kaye̱e̱r kaza tá zuur. 
LUK.21.27	Nizen iyong ne á tà di Igon Anerawe ta saase kaye̱e̱r ane̱n be kukyem ne kuyiik dide̱ng. 
LUK.21.28	Ke yin di yin ike̱re̱ na, nyeseng yin ta sok yin rice yin naza kamok kashesh yin m be̱ bubarak.”
LUK.21.29	Ayong aYeso tú tak ba kumaas na ye, “Ye̱re̱k yin ritin atafo be ribir nakon cice̱r. 
LUK.21.30	Izen iya ne ato'me san kufunung, ne yin ren yin ye kushik n nye. 
LUK.21.31	Anong gip ke yin di yin ike̱re̱ na, ne i ren yin ye rigwo̱m Adakunom m be̱ bubarak.
LUK.21.32	“Katsak ne mi ta ka tak yin, ánerawe izam na tà kus baꞌ, ma a nye ike̱re̱ na cei nizham. 
LUK.21.33	Kaza be kaben tà gor, amma rife̱ mi tà gor ze̱r baꞌ.
LUK.21.34	“Sak yin riye̱, so̱. Sang tu won yin kuso̱ ike̱re̱ ne kuya kanu be kushim ike̱re̱ kazatse na ta sok kuto̱ro̱ng yin baꞌ, sang ke anong baꞌ, kunom'e tin be̱ ni yin niburum. 
LUK.21.35	Kunom'e tin be̱ natoon koangan a ta sor kaye̱e̱r kazatse. 
LUK.21.36	Sor yin be kanye̱k koakye izen, ne i nye yin aduwa nong tà wher yin ike̱re̱ i tana nye, nong ta kyem i nyeseng yin nasho̱o̱n Igon Anerawe.”
LUK.21.37	Koakye kunom, aYeso tseng na agbang kutu kuya Adakunom iben nong a tà se bo̱so̱p ánerawe'me, ke kawheshirim nye ne a ngarak natoon kawhanang a ta yis ye, kawhanang Nafar, a ta se ko̱so̱ azong. 
LUK.21.38	Ke kadiding karak ne ánerawe cei be̱s nufu na agbang kutu kuya Adakunom iben nong á tú ku foos.
LUK.22.1	To̱, izen kunye riye̱ rikan abiredi aya sang a ta be ayisti baꞌ, aya a ta yis ye aPasova tá be̱ bubarak, 
LUK.22.2	Áko̱k kasho̱o̱n be ágbang átsi ne áfe kubo̱so̱p Itsi sen tse̱r iren á tana fe̱r aYeso, amma á tu teng ánerawe. 
LUK.22.3	Iyong Ishetan no̱ kaye̱e̱r riye̱ aYahuza, aya a tú ku yis ye Iskariyot, a tá nye azining kaye̱e̱r álimazhiri kuso̱k be afa. 
LUK.22.4	Ayong aYahuza'me tseng nufe ágbang atsi ne áko̱k kasho̱o̱n áfe a ta fek agbang kutu kuya Adakunom iben nong a tá bo̱ro̱ng be ba natoon iren iya wu tana no̱o̱k aYeso'e 
LUK.22.5	Á nye riye̱ rikan dide̱ng yong á ti sak ye á tu ku no̱o̱k itso̱m. 
LUK.22.6	aYahuza shim, yong a tse̱r iren a tana no̱o̱k aYeso nizen iya ánerawe tana ren baꞌ.
LUK.22.7	To̱, kunom kunye riye̱ rikan kuya abiredi dar ayisti'me tá fa nye, izen a tana tse̱k itsamang kamok asidaka aPasova'me. 
LUK.22.8	aYeso tom aBitrus be aYohana, ne a fe̱ be ba ye, “Tseng yin ta se nye yin kanye̱k nong tà ya yir aPasova.”
LUK.22.9	Iyong á rip aYeso ye, “Ake̱ ne wan shim ta se nye yir kanye̱k'e e̱?”
LUK.22.10	aYeso fe̱ be ba ye, “Tseng yin kaye̱e̱r kuwo̱p, yin tà nyim yin be aner akak a tan cer kafeneng ashi. Ku kuus yin nasa kaya a tana ku no̱. 
LUK.22.11	Fe̱ yin be atekasa'me ye, ‘Aner Kubo̱so̱p fe̱ ye i ra ka rip yir ye kutu átsen se ake̱ e̱? Karo̱ wu tana ku ya naya aPasova be alimazhiri wu.’ 
LUK.22.12	A tà ka tonong yin agbang kutu kaza kuya a tan nye gye̱r, azong ne yin tà nye yin kanye̱k'e.”
LUK.22.13	Á dorok á tá tseng á se se̱ ike̱re̱ kyo̱ndi aYeso ta tsang a ku tak ba. Iyong á nye kanye̱k naya aPasova ame azong.
LUK.22.14	Izen'e tá fa nye, yong aYeso be ámanzo wu ame sosok nong á tá ya naya. 
LUK.22.15	Ne aYeso fe̱ be ba ye, “Mi be ifeng kuya naya aPasova na mak be yin nizham mi tà ra so̱ risam. 
LUK.22.16	Mi shim ta ka tak yin ye, sang mi tà ba ya naya'me baꞌ, ma ike̱ng aPasova'me tà sor shining kaye̱e̱r rigwo̱m Adakunom.”
LUK.22.17	Nizen aYeso tá sok ashi anap'e, ne a tonong Adakunom riye̱ rikan, ne a fe̱ be ba ye, “Inga, so̱ yin ne i gorok yin'e. 
LUK.22.18	Mi shim yin tu ren yin ye, mi tà ba so̱ ashi anap na baꞌ, ma rigwo̱m Adakunom be̱ nizham.”
LUK.22.19	Ne a sok abiredi, a ta tonong Adakunom riye̱ rikan ne a te̱se̱ng a tú ku no̱o̱k ba, ne a fe̱ be ba ye, “Kuro̱m'i na, a ta no̱o̱k kamok yin, yiir nye yin ana nong tà yiring yin be mi.”
LUK.22.20	Anong gbak, nama á tá ya abiredi'me, a bun a sok ashi anap, a tá fe̱ ye, “Ashi anap na nye kushu kufas be naso̱k'i, naya mi tana nyosong kamok yin. 
LUK.22.21	Di yin, aya a tanin re̱p'e se aze naro̱ kuya naya na mak be mi. 
LUK.22.22	Igon Anerawe tà ku kyo̱ndi Adakunom ta min sak, awo̱ tsek be aner aya a tana ku re̱p.” 
LUK.22.23	Iyong álimazhiri'me kpaan i na ka risim ye ka angan kaye̱e̱r ba ne a tà nye anong e̱.
LUK.22.24	Á kpaan nanan awan ba ka angan ne a ta sor ayiik'e ne a nar e̱? 
LUK.22.25	Ayong aYeso fe̱ be ba ye, “Ágwo̱m áner á ta nye áner aYahuda baꞌ, ti nye rigwo̱m na áner ba be agap, ne áko̱k kasho̱o̱n ba ku yis ba ye áfertseng koangan.” 
LUK.22.26	Sang tu nye yin anong baꞌ. Afe a ta nye ayiik'e kaye̱e̱r yin ra se kyo̱ndi igon kahiir'e. Ne afe a tin nye rigwo̱m na ánerawe ra se kyo̱ndi asam. 
LUK.22.27	Angan ne a nye a yiik'e e̱? Afe a ta sonong ne a ya, ka afe a ta sonong ne a ku nyesek naya e̱? Ko cie̱k, afe a ta sonong ne a ya baꞌ. Kamok mi se kaye̱e̱r yin nong ta ka nye yin itomong. 
LUK.22.28	Yin ne i nye yin áner aya i tan tsesek yin mak be mi kaye̱e̱r kubo̱mo̱ng'i. 
LUK.22.29	Mi tà ka no̱o̱k yin rigwo̱m kyo̱ndi Ada mi tin no̱o̱k. 
LUK.22.30	Nong ase̱ ta ya ne i so̱ yin mak be mi kaye̱e̱r rigwo̱m'i, tá sosok yin ni ítsik rigwo̱m ne i to̱ yin nazu Isarela kuso̱k be afa amok.
LUK.22.31	aYeso fe̱ ye, “aSiman, aSiman, Ishetan n se̱ iren nong a ta ka bo̱mo̱ng yin cei, kyo̱ndi a ta tas alikama. 
LUK.22.32	Amma mi ma ka nye aduwa, fan wan bu won kuno̱o̱k katsak wan. Nizen iya wan tu bun nunaan ne i tsesek áfudang wan.”
LUK.22.33	aSiman fe̱ ye, “Atekasa, mi n nye kanye̱k ta tseng nitso̱m mak be wan ke i tá ku, ne i ku mak be wan.”
LUK.22.34	Ayong aYeso fe̱ be wu ye, “Won ta ka tak, aBitrus, nizham atso̱n tà ra te̱p katuur, wan tà ton'e kutak kutaar ye sang wan ti ren baꞌ.”
LUK.22.35	Ayong aYeso fe̱ be ba ye, “Izen iya mi tá ka tom yin dar itso̱m dar ishika ne akpatak, yin dun yin ike̱ng ikak a?”
LUK.22.35	Iyong álimazhiri'me fe̱ ye, “Wayo, i dun yir ike̱ng ikak baꞌ.”
LUK.22.36	Ayong a fe̱ be ba ye, “Amma kyo̱o̱rna ke yin be yin itso̱m kaye̱e̱r ishika ne i sok yin ke yin be yin ishika ne i sok yin gip. Aner aya ne a be awe̱n itsor baꞌ, a ra re̱p kukpiin wu nong a tin shan. 
LUK.22.37	I se ni izibir kaye̱e̱r Kufumung rife̱ Adakunom ye, ‘A tu ku fa mak be áfe rine̱n.’ Mi ta ka tak yin ye iyu tin shining natoon'i dim. Ei, ike̱re̱ a tá zibir natoon'i m be̱ barak i ta shining.”
LUK.22.38	Iyong álimazhiri wu fe̱ be wu ye, “Atekasa, áwe̱n ítsor ifa na.”
LUK.22.38	Ayong aYeso fe̱ ye, “Iyong kyem.”
LUK.22.39	aYeso wuruk a tá be nawhanang nafar kyo̱ndi a tá n me̱, ne a nye, ne álimazhiri wu ku kuus. 
LUK.22.40	Nizen á tá tseng naro̱'me, ne aYeso fe̱ be ba ye, “Nye yin aduwa fan i bu kpas yin kaye̱e̱r kubo̱mo̱ng.” 
LUK.22.41	Ayong aYeso naka ko̱ro̱k, a tú ku won ba azong, a ta se tigbok akuur, a tá nye aduwa ye, 
LUK.22.42	“Ada, ke wan shim ne i ni sok risam na, amma sang i tu nye kushim'i baꞌ, ike̱ng iya wan ta shim.” 
LUK.22.43	Ayong amaleka ne naza nong a tú ku tsesek. 
LUK.22.44	A tá se kaye̱e̱r kudaam dide̱ng, yong a ti barang kunye aduwa. Kutsin wuruk kyo̱ndi naso̱k ku tá teng ne ku kpas kaben.
LUK.22.45	Nizen iya a tá dorok na aduwa'me, a tú ku bun nufe álimazhiri wu, a su ku se̱ ba nida kamok riye̱ riwe. 
LUK.22.46	Ayong aYeso tú rip ba ye, “Akye̱ sak yin se yin be ida e̱? Dorok yin ta nye yin aduwa fan i bu kpas yin nubo̱mo̱ng.”
LUK.22.47	Kum ne aYeso ru fe̱ kanu rigwo̱m ánerawe be̱, ne aner a tú ku yis ye aYahuza, a tá nye azining kaye̱e̱r álimazhiri kuso̱k be afa ame tú ko̱k ba kuse̱. A nyeseng bubarak be aYeso nong a tú ku kunung. 
LUK.22.48	aYeso fe̱ be wu ye, “aYahuza, be kukunung ne wan tin no̱o̱k Igon Anerawe a?”
LUK.22.49	Nizen áfe a tá se mak be aYeso'me tá fa di anong, ne á fe̱ ye, “Agwo̱m Ágwo̱m, i ninye yir itomong be ítsor yir ame a?” 
LUK.22.50	Ne azining kaye̱e̱r álimazhiri'me wor a te̱me̱ng kuto asam agbang atsi akak kufe kubo̱k riya ma a te̱n.
LUK.22.51	Amma aYeso fe̱ be wu ye, “I kyem anong.” Ne aYeso ni sak kubo̱k nuto aner ame, ne a sak ku ta te kutser.
LUK.22.52	Ayong aYeso fe̱ be ágbang átsi'me ne áritek áfe kufek kutu kuya Adakunom iben ne áko̱k kasho̱o̱n á tan be̱ nong a tu ku yiir ye, “Mi nye akpatang, yin tá be̱ yin be ishe̱n ne áwe̱n itsor a? 
LUK.22.53	Mi se be yin ye̱r ye̱r kaye̱e̱r agbang kutu kuya Adakunom iben, yin ti sak yin kubo̱k natoon'i baꞌ, amma izen ife yin na, izen amaan aner tin nye rigwo̱m nawhi.”
LUK.22.54	Iyong á yiir aYeso'me, á tá tseng'e nasa agbang atsi. aBitrus tsang a ku kuus ba gugo̱k. 
LUK.22.55	Á tá fa kas kuro̱ng kaye̱e̱r kari'me nong á tá gorok ni fok'e. aBitrus be̱ a ta sonong mak be ba. 
LUK.22.56	Kanamang kakak ka ta nye itomong azong tá fa ku di nusonong na akanang kuro̱ng'e, yong ka ti sak anyisi ni wu ka ta fe̱ ye, “Aner na se mak be aYeso.”
LUK.22.57	Amma aBitrus ton'e, a tá fe̱ ye, “Ago, ka mi tu ren baꞌ.”
LUK.22.58	A fa sor cie̱k ne aner akak ze̱r bun a ku di, ne a fe̱ ye, “Wan gip wan nye akak kaye̱e̱r ba.”
LUK.22.58	Ayong aBitrus fe̱ ye, “Agya, mi nye akak ba baꞌ.”
LUK.22.59	Nama awa azining aner akak bun a yiir'e kar kar ye, “Katsak'e, aner na se mak be wu, kamok a nye aner aGalili.”
LUK.22.60	Ne aBitrus bun a fe̱ ye, “Agya, mi ren ike̱ng wan tin fe̱ natoon'e baꞌ.” Kum ne a ru fe̱ kanu, ne atso̱n wor a te̱p. 
LUK.22.61	Ayong aYeso kirik a tá ye̱re̱k aBitrus, ne aBitrus yiring rife̱ riya aYeso tá fe̱ be wu ame, a tá fe̱ ye, “Nizham atso̱n tà a ra te̱p katuur, wan tin ton kutak kutaar.” 
LUK.22.62	Ayong a wuruk nufang a ta se tos dide̱ng.
LUK.22.63	Iyong áfe a tá se be kutor aYeso kpaan i ku kok ko'me, ne á ku whereng. 
LUK.22.64	Á tú whe̱e̱n anyisi ne á fe̱ be wu ye, “Ko̱ tak, angan ne a tá rus e̱?” 
LUK.22.65	Ne á fe̱ be wu kye̱re̱.
LUK.22.66	Kadiding tá fa karak, ne áko̱k kasho̱o̱n ne ágbang átsi be áfe kubo̱so̱p Itsi cice̱r nyim nong á tá tseng be aYeso nasho̱o̱n ba. 
LUK.22.67	Ne á rip aYeso ye, “Ni tak yir ka wan ne i nye aKiristi ame e̱?”
LUK.22.67	Ayong aYeso fe̱ be ba ye, “Ke mi ta tak yin, yin tin no̱o̱k yin katsak baꞌ. 
LUK.22.68	Ke mi ta nye yin kurip, yin sen ni shim yin'e baꞌ. 
LUK.22.69	Kyo̱o̱rna, Igon Anerawe tà sonong nubo̱k riya Adakunom afe kukyem.”
LUK.22.70	Iyong cice̱r ba rip aYeso ye, “To̱, yong wan di ye wan nye Igon Adakunom a?”
LUK.22.70	Ne aYeso fe̱ be ba ye, “I se anong kyo̱ndi yin ta fe̱ yin.”
LUK.22.71	Iyong ba fe̱ ye, “To̱, yir bun i tse̱r yir akye̱ nufu e̱? Yir fok yir ike̱ng iya wu tá fe̱.”
LUK.23.1	Ágwo̱m ame sok aYeso nong á tá tseng'e nasho̱o̱n aBilatus. 
LUK.23.2	Á tá fe̱ ye, “Yir tú se̱ yir a sen wo̱ro̱k ánerawe yir, ne a ku roon ba kukarang rigwo̱m itso̱m iben. Ne a sok rice wu ye wu ne a nye aKiristi, a ta nye agwo̱m.”
LUK.23.3	Ayong aBilatus rip aYeso ye, “Wan ne i nye agwo̱m áner aYahuda a?”
LUK.23.3	aYeso fe̱ be wu ye, “Ei, wan ne i fe̱ anong.”
LUK.23.4	Ne aBilatus fe̱ be ágbang átsi ne rigwo̱m ánerawe'me ye, “Mi se̱ aner na be rine̱n ike̱ng ikak baꞌ.”
LUK.23.5	Amma ánerawe'me yiir'e kar kar ye, “Aye̱ ánerawe niben aYahuda cei n dorok naza be kubo̱so̱p wu. A san'e na aGalili yong a n be̱ ma aze.”
LUK.23.6	aBilatus tá fa fok anong ne a rip ye, “A nye aner aGalili a?” 
LUK.23.7	A tá fa fok ye aYeso se niben ife aHiridus tú ku nye rigwo̱m, yong a fe̱ ye a ra tseng be wu nufe aHiridus, a ta se na aUshalima nizen iyong gip.
LUK.23.8	Nizen aHiridus tá di aYeso riye̱ wu kare̱p dide̱ng, kamok an shim ku ku di gbugbang. A shim ke a tú di kamok ike̱re̱ wu tá foos natoon wu, nong a tà nye ike̱re̱ ikak ife azhing. 
LUK.23.9	A yiir ku risim iriri ike̱re̱ dide̱ng, ka aYeso tú sak ko'me baꞌ. 
LUK.23.10	Ágbang átsi ne áfe kubo̱so̱p Itsi áya a tá se nunyeseng azong be̱s be rife̱ natoon wu. 
LUK.23.11	aHiridus be ásozha wu te̱n be wu fe̱re̱, ne á ku kok ko'me. Á tú te kukpiin ágwo̱m ta tes, á tá bun á tseng be wu nufe aBilatus. 
LUK.23.12	Katuk kayong ne aBilatus be aHiridus te aner be aferime̱, á tá tsang á nye aner be amudo̱n.
LUK.23.13	aBilatus yis ágbang átsi ne áfe rigwo̱m be ribir ánerawe cei, 
LUK.23.14	nong a tá fe̱ be ba ye, “Yin ti be̱e̱n yin aner na ye a tees ánerawe nong á ta ko̱n be rigwo̱m. Mi mu ku risim nasho̱o̱n yin mi tú se̱ be rine̱n ike̱ng ikak kyo̱ndi yin tá fe̱ yin baꞌ. 
LUK.23.15	Anong ne aHiridus gip, a tú se̱ be rine̱n baꞌ, iyong ne i sak a tú bun ko nufe yir. Yin di yin gip, ko a nye ike̱ng i ta tas ke a ku fe̱r baꞌ. 
LUK.23.16	Kamok anong mi tu ku whereng ne i ku won.” 
LUK.23.17	[Ni igo̱o̱n ba, koakye izen aPasova aBilatus ta tun aner akak nitso̱m.]
LUK.23.18	Amma ánerawe cei ta kuto̱ ye, “A ku fe̱r, ne a ni tun yir aBarabas.” 
LUK.23.19	aBarabas nye aner a tú ku te nitso̱m kamok a tá sak ánerawe tá ko̱n be rigwo̱m iben kaye̱e̱r kuwo̱p ma a ti fe̱r aner akak.
LUK.23.20	aBilatus shim ke a won aYeso yong a bun a fe̱ be ba gbak, 
LUK.23.21	amma ánerawe'me bun á yiir tang kuto̱ ye, “A ku tigak! A ku tigak!”
LUK.23.22	Ayong aBilatus bun a fe̱ be ba kutak kufe ataar gbak ye, “Kamok akye̱ e̱? A nye rine̱n akye̱ e̱? Sang mi tú se̱ be rine̱n ri ta kyem a tú ku fe̱r baꞌ. Kamok anong mi tà sak a tu ku whereng nong a tu ku won.”
LUK.23.23	Á yiir kutasak kar kar ye a ru ku tigak, kutasak ba sak ma a kuus rifuba. 
LUK.23.24	aBilatus tá di anong a tú nye ba ike̱ng iya ba tá shim. 
LUK.23.25	A tú won ba aner aya a tá tsang a ku te nitso̱m kamok kuren a ta sak ánerawe ta ko̱n be rigwo̱m iben ma á ti fe̱r aner akak, ayong a tú no̱o̱k ba aYeso nong á tin nye ike̱ng iya ba tá shim.
LUK.23.26	Nizen á tá sen tseng be aYeso, á nyim be aner aSirin akak, a tú ku yis ye aSiman. A se be kutseng wu, a ta no̱ kaye̱e̱r aUshalima. Á tú sak ye ma a ra cer kukon a tanin tigak aYeso nong a tin kuus aYeso nama. 
LUK.23.27	Ánerawe whe̱re̱ ti kuus na aYeso'me. Ákak nye ányining áfe a tá nye riye̱ riwe, ne á tsang á tos. 
LUK.23.28	Ayong aYeso kirik a tá fe̱ be ba ye, “Ányining aUshalima, tu tos yin kamok'i baꞌ, tos yin kamok rice yin ne inoon yin. 
LUK.23.29	Kamok izen saase iya ánerawe tana fe̱ yin ye, ‘Áner riye̱ rikan ne á nyining áya sang tá kun tes baꞌ, áya a tá nye asang igon, ka áya a tá kun ngasa igon baꞌ.’ 
LUK.23.30	Nizen iyong,
LUK.23.30	“ ‘ánerawe tà fe̱ be nawhanang ye,
LUK.23.30	“Ni kpas yin natoon yir.”
LUK.23.30	Ne á fe̱ be agung ye,
LUK.23.30	“Ni kis yir.” ’
LUK.23.31	“Ke i se ye ánerawe ta nye ike̱re̱ na be kakon ne ka ruresek kashirim, to̱ ane̱ ne á tà nye ke kakoor e̱?”
LUK.23.32	Á tseng be áner ákak ba afa á tá nye rine̱n nong á tà su ku fe̱s ba mak be aYeso. 
LUK.23.33	Á tá fa be̱ naro̱ a ta yis ye Aho̱karo̱k Ace, ne á tigak aYeso'me azong mak be áfe rine̱n ame, azining nubo̱k riya, ne afe afa nubo̱k rimen. 
LUK.23.34	Ne aYeso fe̱ ye, “Ada, ku re̱ng ba'me, kamok á ren ike̱ng ba ta nye baꞌ.” Ne á kasap ares wu be ku ni barak ica ikiriwhe̱r.
LUK.23.35	Ánerawe nyeseng nong á tu ku ye̱re̱k, ne áko̱k kasho̱o̱n'e ku kok'e, ne á fe̱ ye, “A shesh ákak, a ra shesh rice wu, ke wu ne a nye aKiristi afe Adakunom tá kasa.”
LUK.23.36	áSozha gip á be̱ bubarak nong á tú ku kok'e, ne á ku no̱o̱k ashi anap aya a tá se kpukpak. 
LUK.23.37	Ne á fe̱ be wu ye, “Ke wan ne i nye agwo̱m aner aYahuda ne i shesh rice wan.”
LUK.23.38	Izibir tuse nukon'e dim rice wu, i tá fe̱ ye, “
LUK.23.39	Azining kaye̱e̱r aya a tú ku tigak ba mak, tú barak amaan rife̱ ye, “Wan ne i nye aKiristi aꞌa? Shesh rice wan ne i ni shesh yir.”
LUK.23.40	Amma afe afa'me tú zhe̱e̱r a tá fe̱ ye, “Wan fok inyim Adakunom aꞌa? Wan di wan ta sen so̱ risam kuri rifu aꞌa? 
LUK.23.41	Risam a tin no̱o̱k yir se gye̱r, kamok kunye yir nye kumaan'e, aner na nye rine̱n ike̱ng ikak baꞌ.”
LUK.23.42	Ayong a bun a fe̱ be aYeso ye, “Yiring be mi kaye̱e̱r rigwo̱m wan.”
LUK.23.43	aYeso fe̱ be wu ye, “Won ta ka tak katsak'e, katuur wan tà se mak be na aParadis.” 
LUK.23.44	Nabas itso̱m kuso̱k be afa nunom, karo̱ te whi koake̱ nazatse ma nabas itso̱m itaar nunom, 
LUK.23.45	kamok sang kunom tar baꞌ. Alaple 
LUK.23.46	aYeso tá kuto̱ naza a tá fe̱ ye, “Ada, nubo̱k wan, ne mi won kutser mi.” A tá fa fe̱ anong, ne a ko̱ro̱k isong wu ife igang'e.
LUK.23.47	Izen iya aritek ásozha'me akak tá fa di anong yong a kerek Adakunom, ne a fe̱ ye, “Katsak'e aner na nye azhe̱l'e.” 
LUK.23.48	Áfe a tá be̱ nong á ta di kutigak aYeso, tá fa di ike̱re̱'ong, korok ibo̱k nuto̱ nong á tú ku burung. 
LUK.23.49	Amma cice̱r áfe a tá ren aYeso'me ne ányining á tá tsang á ku kuus kum na aGalili nyeseng gugo̱k nong á tá ye̱re̱k ike̱re̱'ong cei.
LUK.23.50	Aner Arimatiya akak tuse riyerek wu tá nye aYusufu niben aYahuda, a nye azining kaye̱e̱r áko̱k kasho̱o̱n aner aYahuda. A nye aner atek, ne a se gye̱r nasho̱o̱n Adakunom. 
LUK.23.51	A shim ibo̱ro̱ng be ike̱ng iya ba tá nye baꞌ. A se be kutor kube̱ rigwo̱m Adakunom. 
LUK.23.52	A be nufe aBilatus a tá se fe̱ ye, a ra ku no̱o̱k kukom aYeso. 
LUK.23.53	A tiik'e a tá kunung be kures kukan a tá yis ye alilin a tá se ne̱r kaye̱e̱r kure̱k a tá ta nifang agudong kuya sang a tá kun ni ne̱r akak baꞌ. 
LUK.23.54	I se nawhe̱shirim, izen kunye kanye̱k kunom 
LUK.23.55	Ányining áya a tá kuus aYeso kum na aGalili ame tseng mak be aYusufu, nong á tá se di karo̱ kure̱k'e be karo̱ a tú ku sak kukom'e. 
LUK.23.56	Nama anong ányining'e tú bun kari, á ta se nye ike̱re̱ i ta be iko̱o̱n itek nong á tà sen te nukom'e. Á fan katuk Asabar kyo̱ndi Itsi Adakunom ta fe̱.
LUK.24.1	Bop nadiding katuk ime̱se̱ng'e na asate, ányining ame sok ike̱re̱ iko̱o̱n itek ame nong á tá tseng nure̱k'e. 
LUK.24.2	Á se se̱ an biring kuta ku ta se nanu kure̱k'e. 
LUK.24.3	Izen iya ba tá no̱, á se̱ kukom Agwo̱m Ágwo̱m yir aYeso baꞌ. 
LUK.24.4	Kum ne ba ru to̱ natoon'e, ne áner ákak ba afa be ares akan á tá gye̱se̱m ti wuruk nukim ba. 
LUK.24.5	Ányining'e te cing be ace kaben kamok inyim, ne áner ame fe̱ be ba ye, “Akye̱ sak yin tse̱r yin aner atser kaye̱e̱r áfe a tan kus e̱? 
LUK.24.6	A kuse baꞌ, an dorok. Yiring yin ike̱ng iya a tá ka tak yin, nizen a tá rusek be yin na aGalili. 
LUK.24.7	A tá fe̱ ye, ‘Ma a ta sok Igon Anerawe a ta no̱o̱k nubo̱k áfe rine̱n, a tu ku tigak, ne a bun a dorok nure̱k katuk ife ataar.’ ” 
LUK.24.8	Iyong ányining ame yiring'e be rife̱ aYeso tú ku tak ba.
LUK.24.9	Nizen á tá ne nure̱k'e á be̱, á taas álimazhiri kuso̱k be azining be ribir ánerawe ike̱re̱'me cei. 
LUK.24.10	Ányining á tá tak ámanzo ike̱re̱'me nye aMarya abafe aMagadaliya be aZhuwana ne aMarya anyining aYakub be ákak á tá se mak be ba. 
LUK.24.11	Ka á ti no̱o̱k katsak rife̱ ányining'e baꞌ, kamok rife̱'me tú sor ba kyo̱ndi iwhas. 
LUK.24.12	aBitrus dorok be itsi, a tá be nure̱k'e. A tá fa tiguum ne a di awan ares a tú ku kunung mo, yong a tú bun ne a tsang a to̱ ka akye̱ ne i nye e̱?
LUK.24.13	Kunom kuyong'e áner afa kaye̱e̱r áya a tá kuus aYeso tseng á be nabuwo̱p kukak á ta yis ye Imawus. Atsik'e be aUshalima ta se kyo̱ndi akilomita kuso̱k be azining. 
LUK.24.14	Á sen tsang á fe̱ natoon ike̱re̱ i ta nye cei. 
LUK.24.15	Nizen ba tá sen tsang á fe̱ itak'e ne aYeso be rice wu be̱ a tú se̱ ba nong a tá tseng mak be ba. 
LUK.24.16	Amma a sak ba tú ren baba baꞌ.
LUK.24.17	Ayong aYeso tú rip ba ye, “Akye̱ ne yin sen tsang i fe̱ yin ne i tseng yin e̱?”
LUK.24.17	Iyong á nyeseng kyo̱o̱n á tá tsibik ányisi ba. 
LUK.24.18	Azining kaye̱e̱r ba riyerek wu ta nye aKiliyopas tú rip ye, “Wan ne i nye aner atsen na aUshalima tsek, i ta dun ike̱ng i tá nye azong kaye̱e̱r inom na a?”
LUK.24.19	Ayong a tu rip ba ye, “Akye̱ kuri ike̱re̱ e̱?”
LUK.24.19	Ne á fe̱ be wu ye, “Natoon aYeso aner aNazaret. A nye aner kuzarap Adakunom. A be kukyem ku ninye ike̱re̱ ne kufe̱ kanu nasho̱o̱n Adakunom ne ánerawe cice̱r. 
LUK.24.20	Ágbang átsi be ágwo̱m yir tú sok á tá no̱o̱k nong ase̱ á tú ku te̱n amok riku, ne á ku tigak. 
LUK.24.21	Amma yir tsang i ni te yir riye̱ yir ye, wu ne a nye afe a tana shesh áner Isarela. To̱, di kunom kufe ataar be kunye ike̱re̱ na. 
LUK.24.22	Gip be anong ányining ákak ba afa á tá se mak be yir bun á ti no̱o̱k yir azhing. Á ne nure̱k'e bop nadiding na, 
LUK.24.23	á se se̱ kukom'e baꞌ. Á be̱ á ti tak yir ye ba di ámaleka afa á tá fe̱ be ba ye a nye atser. 
LUK.24.24	Áfudang yir ákak tseng nure̱k'e, á se di'me kyo̱ndi ányining'e tá fe̱, amma á tú ku di baꞌ.”
LUK.24.25	Ne aYeso fe̱ be ba ye, “Yin áfunam ákak, akye̱ kuri aye̱ ne yin be yin i ta won dar i ni no̱o̱k yin katsak nike̱re̱ áner kuzarap Adakunom tá fe̱ e̱? 
LUK.24.26	Aser, sang ma aKiristi so̱ risam ike̱re̱ na cice̱r, a ta ra se̱ kuyiik wu aꞌa?” 
LUK.24.27	A san i ku taas ba ike̱re̱ i ta se kaye̱e̱r Afumung rife̱ Adakunom cei natoon rice wu, kum nizen aMusa ma nizen áfe kuzarap'e cei.
LUK.24.28	Á tá fa be̱ bubarak be kaban kuwo̱p kaya ba tu ku be, ne aYeso nye kyo̱ndi wu tà wesek nasho̱o̱n. 
LUK.24.29	Á tú nye akusuk, ne á fe̱ be wu ye, “Kusuk, ko̱so̱ be yir kamok kunom n be̱ bubarak ku ta kpa.” Ayong a tseng mak be ba.
LUK.24.30	Nizen aYeso tá se be iya naya mak be ba, a sok abiredi, a tá tonong Adakunom riye̱ rikan, ne a te̱se̱ng ne a san ku nyesek ba. 
LUK.24.31	Iyong ányisi ba ma karak, á tu ren, ne á ni ti zhau niba. 
LUK.24.32	Á naka risim ye, “Nizen iya a tá se be kufe̱ kanu be yir niren, ne a karak Áfumung rife̱ Adakunom, ma aye̱ yir shirim caang aꞌa?”
LUK.24.33	Áner afa'me wor á dorok gbashak nong á tá be na aUshalima. Azong ne á se se̱ ámanzo kuso̱k be azining ame be áfe a ta se be ba naka tusung. 
LUK.24.34	Á sen fe̱ be ba ye, “I nye katsak! Agwo̱m Ágwo̱m n dorok ma an tonong rice wu nufe aSiman.” 
LUK.24.35	Ne áner afa ame ku tak ba ike̱ng i tu ku se̱ ba niren, be kuri iren iya ba tá kyem á ren ye a nye aYeso nizen a tá te̱se̱ng abiredi.
LUK.24.36	Kum ne á ru fe̱ itak'e ne aYeso be rice wu wor a ti wuruk natite ba. A tá fe̱ be ba ye, “Kameneng riye̱ se mak be yin!”
LUK.24.37	Iyong á te febek be inyim, á sor ye ike̱ng iya ba ta di nye itseng. 
LUK.24.38	Ayong aYeso fe̱ be ba ye, “Akye̱ sak yin daam yin e̱? Yin ti be yin agak riye̱ e̱? 
LUK.24.39	Di yin ibo̱k'i be atak'i. Mi na be rice mi! Ni ra yin ta fok yin, itseng be kuro̱m be ikup kyo̱ndi yin ta di yin mi ta be baꞌ.”
LUK.24.40	A tá fa fe̱ anong, ne a ku tonong ba ibo̱k be atak wu. 
LUK.24.41	Gip be anong á ti no̱o̱k katsak baꞌ, kamok riye̱ rikan be azhing. Ayong a tú rip ba ye, “Yin be yin ike̱ng kuya aze aꞌa?” 
LUK.24.42	Iyong á tú no̱o̱k izos a tan reer. 
LUK.24.43	Ayong aYeso shan a tá ya, ne ba ye̱re̱k.
LUK.24.44	Ne a fe̱ be ba ye, “Ike̱ng mi ta ka tak yin'ong, kum ne mi rusek be yin, ye ma a shining koakye i ta se ni izibir natoon'i kaye̱e̱r Itsi aMusa tá zibir be afumung áner kuzarap Adakunom ne aZabura.”
LUK.24.45	Ayong a tú sak ba á ta ren ike̱ng afumung'e ta fe̱. 
LUK.24.46	Ne a bun a fe̱ be ba ye, “Ike̱ng i ta se ni izibir na ye. aKiristi'me tà so̱ risam, a tà ku, ne a dorok nure̱k katuk afe ataar. 
LUK.24.47	A ta taas ánerawe ninaro̱ ze̱r ze̱r itak natoon kushishing kuse be kure̱ng rine̱n kaye̱e̱r riyerek wu, A ta san'e na aUshalima. 
LUK.24.48	Yin ne i di yin ike̱re̱ na, yin ne i ta tas yin ákak. 
LUK.24.49	Mi tà ka tom yin ike̱ng Ada mi tá tsang a ni sak ye a tà ka no̱o̱k yin, amma sor yin kaye̱e̱r kuwo̱p na, ma a tà kis yin be kukyem kuya ku ta ne naza.”
LUK.24.50	Ayong aYeso tú ko̱k ba kasho̱o̱n nong á tá wuruk niren bubarak be aBetani, ne a sok ibo̱k naza a tú ku te ba kuce̱. 
LUK.24.51	Kum ne an gang ku ka te ba kuce̱'me baꞌ, nong a ta kam be ba. A tú sok a tá tseng'e kaye̱e̱r kaza. 
LUK.24.52	Iyong á tu ya iben, ne á ku bun na aUshalima be riye̱ rikan dide̱ng. 
LUK.24.53	Álimazhiri'me yiir sor kaye̱e̱r agbang kutu kuya Adakunom iben'e koakye izen, ne á kerek Adakunom.
JHN.1.1	Ni ime̱se̱ng'e nye Rife̱, Rife̱'me se be Adakunom, Rife̱'me nye Adakunom. 
JHN.1.2	Wu ne a se mak be Adakunom kum ni ime̱se̱ng'e.
JHN.1.3	Be wu ne a nye koakye ike̱ng, ike̱ng ikak kuse ife a tá nye dar wu baꞌ. 
JHN.1.4	Kaye̱e̱r wu kutser kuse, kutser na be̱e̱n be akanang nufe ánerawe. 
JHN.1.5	Akanang'e ya kaye̱e̱r awhi, amma awhi'me tú ku ren baꞌ.
JHN.1.6	Aner akak be̱ afe Adakunom tú ku tom: riyerek wu ta nye aYohana. 
JHN.1.7	A be̱ nong a tá be̱ taas katsak natoon akanang'e, nong ase̱ kamok wu ne ánerawe cice̱r tin no̱o̱k katsak. 
JHN.1.8	Sang wu aYohana'me ne a nye akanang'e baꞌ, amma a be̱ nong a tá fe̱ itak natoon akanang'e tsek. 
JHN.1.9	Akanang afe katsak aya a ta nyeseng ánerawe akanang cice̱r kaye̱e̱r kazatse saase.
JHN.1.10	Rife̱'me se kaye̱e̱r kazatse gbugbang, kamok be wu ne a tin nye kazatse, gip be anong kazatse'me tu ku ren baꞌ. 
JHN.1.11	A be̱ nufe iya i tá nye afu, amma áfu'me tu ku shan baꞌ. 
JHN.1.12	Amma cice̱r áfe a tú ku shan ne á ni no̱o̱k katsak riyerek wu, a tá no̱o̱k ba iren kute inoon Adakunom. 
JHN.1.13	Sang inoon naya a tá tes kuri rife rinerawe baꞌ, ka kaye̱e̱r kushim kuro̱m tsek baꞌ, ka nushim aner tsek baꞌ, amma Adakunom be rice wu ne a nye Ada ba.
JHN.1.14	Rife̱'me te anerawe ne a sor kaye̱e̱r yir. Yir n di yir kuyiik wu, kuyiik kuya ku ta nye kufe asuze̱r Igon ku ta ne nufe Ada wu tsek, a ta shining be ritek ne katsak.
JHN.1.15	aYohana fe̱ itak natoon wu. A tá kuto̱ nong a tá fe̱ ye, “Ayu ne a nye aya mi tá fe̱ itak natoon wu nizen iya mi tá fe̱ ye, ‘Aya a tana be̱ nama mi, a ti nar, kamok wu tuse nizham a tá rin tes.’ ” 
JHN.1.16	Kaye̱e̱r ritek wu ri ta se dide̱ng ne yir cice̱r se̱ yir ritek natoon ritek. 
JHN.1.17	Kamok Itsi be̱ nubo̱k aMusa, amma ritek be katsak be̱ nubo̱k aYeso aKiristi. 
JHN.1.18	Aner akak kun di Adakunom baꞌ. Amma asuze̱r ke Igon wu tsek, aya a ta se rifam Atek wu, ne a sak yir tú ku ren yir.
JHN.1.19	Iyu ne i nye ike̱ng ife aYohana tá fe̱ nizen iya áner aYahuda aya a tase na aUshalima tá tom átsi ne áner aLawi ye á ra su ku rip ye, “Wan nye angan e̱?” 
JHN.1.20	aYohana ton ne baꞌ, amma a tú tak ba kanang ye, “Sang mi ne i nye aKiristi'me baꞌ.”
JHN.1.21	Ayong á tú ku rip ye, “To̱, wan nye angan e̱? Wan ne i nye Iliya a?”
JHN.1.21	Ne aYohana fe̱ be ba ye, “Wayo, mi ne i nye wu baꞌ.”
JHN.1.21	“Ayong wan ne i nye Aner Kuzarap 
JHN.1.21	Ne a bun a fe̱ be ba ye, “Wayo.”
JHN.1.22	Ni igang'e á bun a tú ku rip ye, “To̱, wan nye angan e̱? Ni tak yir nong ase̱ tà se tak yir áya a tin tom yir. Wan fe̱ ye wan nye angan e̱?”
JHN.1.23	Ne aYohana ku tak ba be rife̱ Ishaya aner kuzarap, a tá fe̱ ye, “Mi ne i nye kuto̱ kuya ku ta yis kaye̱e̱r katse ye, ‘Nye yin iren cop kamok Agwo̱m Ágwo̱m.’ ”
JHN.1.24	Áyong aner aYahuda aya a tá se kaye̱e̱r kugung rice aFarisi 
JHN.1.25	rip aYohana'me ye, “Iyong akye̱ sak wan ta nye abatisma ke wan nye aKiristi, ka Iliya ka Aner Kuzarap'e baꞌ e̱?”
JHN.1.26	Ne aYohana fe̱ ye, “Mi nye abatisma be ashi, amma nunyeseng aze be yin akak kuse aya yin tu ku ren yin baꞌ. 
JHN.1.27	Wu ne a nye aya a tana be̱ nama mi, idun akpatak wu mi ta kyem i bis baꞌ.”
JHN.1.28	A nye ike̱re̱ na cei na aBetani, nunyi isho̱ng aUrdun, naro̱ aYohana tú ku nye abatisma.
JHN.1.29	Katuk afe afa aYohana di aYeso saase nufu, yong a fe̱ ye, “Di yin, Aturuk Adakunom, 
JHN.1.30	Ayu ne a nye aya afe mi tin fe̱ natoon wu ye, ‘Aner aya a tana be̱ nama mi a ti nar kamok wu se nasho̱o̱n'i.’ 
JHN.1.31	Mi tsang i tú ren gbugbang baꞌ, amma mi be̱ be kunye abatisma be ashi nong ta sak áner Isarela tu ku ren.”
JHN.1.32	Ayong aYohana no̱o̱k a sheda na ye, “Mi di Kabik Kazhe̱l'e ta ne naza kyo̱ndi abo̱p ka tin tiik natoon wu. 
JHN.1.33	Mi tsang i ku ren baꞌ, amma Adakunom afe a tin tom nong ta nye abatisma be ashi ti tak ye, ‘Aner aya wan di Kabik ti tiik ne a ni sonong natoon wu to̱, wu ne a nye aner kunye abatisma be Kabik Kazhe̱l'e.’ 
JHN.1.34	Mi di anong, kamok anong mi ta kyem i fe̱ koakye natoon wu ye, wu ne a nye Igon Adakunom.”
JHN.1.35	Naya katson'e aYohana se azong be álimazhiri wu afa. 
JHN.1.36	Nizen a tá di aYeso ta sen gor, a fe̱ be ba ye, “Di yin, Aturuk Adakunom!”
JHN.1.37	Nizen iya álimazhiri afa ame tá fa fok anong, yong á kuus aYeso. 
JHN.1.38	aYeso kirik a tu di ba á ta sen ku kuus ne a ku rip ba ye, “Yin tse̱r yin akye̱ e̱?” Ne ba fe̱ ye, “aRabbi (i ta sor Aner Kubo̱so̱p), wan sor ake̱ e̱?”
JHN.1.39	Ayong aYeso fe̱ be ba ye, “Be̱ ta se di yin.” Iyong á tseng nong á ta se di karo̱ kaya wu tu ku sor ne á woso be wu. I se nabas itso̱m inaas nawhe̱shirim.
JHN.1.40	Adarawus, aronyining aSiman Bitrus, nye akak kaye̱e̱r áner afa áfe a tá fok ike̱ng iya aYohana tá fe̱ ne a kuus aYeso. 
JHN.1.41	Ike̱ng ife ime̱se̱ng'e Adarawus ta nye, nye a tse̱r aronyining wu aSiman, a tu ku tak ye, “Yir n se̱ yir aKiristi (wu nye a nye aMasihu
JHN.1.42	Iyong a be̱ be aSiman nufe aYeso.
JHN.1.42	aYeso tú ye̱re̱k ne a fe̱ be wu ye, “Wan ne i nye aSiman igon aYohana a? A tá ka yis ye aKefas” (i ta sor aBitrus).
JHN.1.43	Kadiding tá fa karak ne aYeso nye kanye̱k ku be na aGalili. Ayong a se se̱ aFilibus ne a fe̱ be wu ye, “Ni kuus.”
JHN.1.44	aFilibus nye aner kuwo̱p aBatseda, kuwo̱p kuzining be Adarawus be aBitrus. 
JHN.1.45	Iyong aFilibus se̱ aNataniyel ne a fe̱ be wu ye, “Yir n se̱ yir aner aya aMusa tá zibir itak wu ne áner kuzarap bun zibir natoon wu, aner nye aYeso afu Nazaret, igon aYusufu.”
JHN.1.46	Ayong aNataniyel fe̱ ye, “I se ye ike̱ng ikak itek tà wuruk na aNazaret a?”
JHN.1.46	Ne aFilibus fe̱ be wu ye, “Be̱ ta di.”
JHN.1.47	aYeso tá fa di aFilibus tá saase nufu ayong a fe̱ be wu ye, “Di, yin aner Isarela afe katsak, aya a ta be naborok baꞌ.”
JHN.1.48	Ayong aNataniyel rip aYeso ye, “Wan nye ane̱ i tin ren e̱?” Ne aYeso ku shim'e ye, “Mi tá di kum nizen wan tá rusek ritin atafo, nizham aFilibus tá ra ka yis.”
JHN.1.49	Iyong aNataniyel fe̱ ye, “Aner kubo̱so̱p, wan ne i nye Igon Adakunom; wan ne i nye agwo̱m Isarela.”
JHN.1.50	Ne aYeso fe̱ ye, “Wan ti no̱o̱k katsak kamok mi tá ka tak ye mi tá di ritin atafo a? Wan tà di ike̱re̱ azhing iya i ta nar iyong.” 
JHN.1.51	Iyong aYeso bun a fe̱ be wu ye, “Mi ta ka tak katsak'e, wan tà di kaza nukarak, ne ámaleka Adakunom ngarak naza ne á tisik natoon Igon Anerawe.”
JHN.2.1	Katuk afe ataar a nye riye̱ rikan kuwe̱ne̱ng nuwo̱p aKana niben aGalili. Anyining aYeso tuse azong 
JHN.2.2	A tak aYeso be álimazhiri wu kuwe̱ne̱ng'e gip. 
JHN.2.3	Ashi anap tá fa gang, yong anyining aYeso fe̱ be wu ye, “Ashi anap ba n gang cei.”
JHN.2.4	Iyong aYeso fe̱ be wu ye, “Ango̱, akye̱ sak wan fe̱ be mi e̱? Izen'i n nye baꞌ.”
JHN.2.5	Iyong anyining aYeso fe̱ be ásam'me ye, “Nye yin koakye ike̱ng a tana fe̱ ye i ru nye yin.”
JHN.2.6	Nafeneng igataar nafe a tá nye be ata tuse bubarak azong, kuri naya áner aYahuda tin nye itomong ni igo̱o̱n ku naka kusu ba nong á ta te zhe̱l. Koakye kafeneng'e ta sok ágalon iso̱k ifa ka itaar ayi. 
JHN.2.7	Iyong aYeso fe̱ be ásam'me ye, “Shishing yin nafeneng'e be ashi.” Iyong ba shishing nafeneng'e be ashi cip cip.
JHN.2.8	Ne a fe̱ be ba ye, “To̱, kyo̱o̱rna bo̱ yin ashi'me nong ta se no̱o̱k yin aner a tin sak riye̱ nuwe̱ne̱ng'e.”
JHN.2.8	Ne ba nye anong. 
JHN.2.9	Ne aner a tin sak riye̱ nuwe̱ne̱ng'e fok ashi'me tá kirik a tan te afe anap. A ren karo̱ afe a tú ku ne baꞌ, amma ásam áfe a ta be̱e̱n ashi'me ren. Iyong a yis aner a ta sok abining afas'e nukim. 
JHN.2.10	A fe̱ be wu ye, “Koangan san ku be̱e̱n ashi anap aya a tá ta ni ime̱se̱ng'e, nong izen iya ne átsen so̱ dide̱ng, ne a be̱e̱n be aya a ta mak a ta baꞌ nama. Amma wan won aya a tá ta dide̱ng ma kyo̱o̱rna!”
JHN.2.11	Iyu ne i nye ike̱ng azhing ife ime̱se̱ng aYeso tá nye, a nye nuwo̱p aKana niben aGalili. A tonong kuyiik wu azong, yong álimazhiri wu ti no̱o̱k katsak ni wu.
JHN.2.12	Nama anong, aYeso tseng na aKapanum be anyining ne áronyining be álimazhiri wu. Á sor azong inom cie̱k.
JHN.2.13	Izen kunye riye̱ rikan aPasova 
JHN.2.14	Kaye̱e̱r kubang agbang kutu kuya Adakunom iben'e, a se se̱ ákak á tá se be kure̱e̱s ínyak, be izha ne ábo̱p ne áfe kushishing itso̱m a tan sosok. 
JHN.2.15	Iyong aYeso nye awhereng kudun nong a tin ro áfe a tá se kaye̱e̱r kubang agbang kutu kuya Adakunom iben'e cei be izha be ínyak'e. A bun a tosom atebur afe kushishing itso̱m be itso̱m'e cei. 
JHN.2.16	Ne a fe̱ be áfe kure̱e̱s ábo̱p'e ye, “Turung yin ike̱re̱ na aze! Sang tu te yin be kasa Ada mi ta te karo̱ rizhik baꞌ.”
JHN.2.17	Álimazhiri wu yiring ye i se ni izibir ye, “Kushim afe mi ta shim kasa wan ti ya riye̱ dide̱ng.”
JHN.2.18	Ne áko̱k kasho̱o̱n áner aYahuda be̱ nufu ne á ku rip ye, “Akye̱ kuri itomong azhing ne wan ta kyem i ni tonong yir nong yir ta ren yir ye wan ta kyem i nye anong cei e̱?”
JHN.2.19	aYeso tú shim ba'me ye, “Yirik yin kutu kuya Adakunom iben na, mi tà bun i no̱k kaye̱e̱r inom itaar.”
JHN.2.20	Iyong áner aYahuda'me bun á fe̱ be wu ye, “A sok aye̱ iso̱k inaas be igataar a ta ra no̱k agbang kutu kuya Adakunom iben na, ne wan ra no̱k kaye̱e̱r inom itaar a?” 
JHN.2.21	Agbang kutu kuya Adakunom iben aYeso tin fe̱'me nye kuro̱m wu. 
JHN.2.22	Nama aYeso tá dorok nure̱k, álimazhiri wu yiring be ike̱ng ife wu tin fe̱ natoon'e. Iyong ba ti no̱o̱k katsak rife̱ Adakunom ne rife̱ aYeso tá tsang a fe̱ be ba.
JHN.2.23	Nizen aYeso tá rusek na aUshalima, nizen aPasova, ánerawe whe̱re̱ di itomong azhing wu tá nye ne á ni no̱o̱k katsak ni wu. 
JHN.2.24	Amma aYeso ti no̱o̱k katsak ni ba baꞌ, kamok wu ren aye̱ ánerawe cei. 
JHN.2.25	Wu shim akak tu ku tak ike̱ng ikak natoon akak baꞌ, kamok wu ren ike̱ng i ta se kaye̱e̱r riye̱ anerawe.
JHN.3.1	Aner akak tuse á tú ku yis ye, aNikodimus, akak kaye̱e̱r áko̱k kasho̱o̱n áner aYahuda, a tá se kaye̱e̱r kugung rice aFarisi. 
JHN.3.2	A tseng nufe aYeso natuk a tá fe̱ be wu ye, “Aner Kubo̱so̱p, yir ren yir ye wan nye aner kubo̱so̱p i ta ne nufe Adakunom. Kamok akak ta kyem a nye itomong azhing afe wan tá nye baꞌ, sang ke Adakunom se mak be wu baꞌ.”
JHN.3.3	Ayong aYeso fe̱ be wu ye, “Katsak'e ne mi ta ka tak, akak kusa a ta kyem a no̱ kaye̱e̱r rigwo̱m Adakunom baꞌ, sang ke a bun a tu ku tes kutes dim ba'.”
JHN.3.4	Ne aNikodimus ku rip ye, “Ane̱ ne a ta bun a tes anerawe aya a tan te asho̱n'e e̱? A ta san'e ane̱ a ta bun a no̱ nafa ango̱ wu nong a ta bun a tu ku tes kutes kufe afa e̱?”
JHN.3.5	aYeso fe̱ be wu ye, “Katsak'e ne mi ta ka tak, sang ke a bun a tes anerawe be ashi ne Kabik baꞌ, a ta kyem a no̱ kaye̱e̱r rigwo̱m Adakunom baꞌ. 
JHN.3.6	Anerawe tes anerawe afudang, amma Kabik tes afe Kabik. 
JHN.3.7	Sang tu fok azhing be rife̱ mi ta fe̱ ye, ‘Ma ke a bun a ta ka tes yin baꞌ.’ 
JHN.3.8	Kuwun fe̱se̱m ne ku tseng nabas aya ku ta shim wan ta fok nawor'e, amma wan ta kyem i ren karo̱ ku ta ne ka karo̱ ku tú ku be baꞌ. Anong ne i se be koangan afe a ta be kutes Kabik.”
JHN.3.9	aNikodimus tú rip ye, “Iyu ta san ane̱ i ta nye e̱?”
JHN.3.10	Ayong aYeso fe̱ be wu ye, “Wan nye aner akak'e kaye̱e̱r áfe kubo̱so̱p áner Isarela'me, wan ra kyem i ren iyu gip aꞌa? 
JHN.3.11	Katsak'e ne mi ta ka tak, yir fe̱ yir natoon ike̱re̱ yir ta ren yir, ne iya yir ta di yir, gip be anong yin ti no̱o̱k yin katsak nike̱ng ife yir ta fe̱ yir baꞌ. 
JHN.3.12	Ke mi fe̱ be yin natoon ike̱re̱ kazatse yin ti no̱o̱k yin katsak rife̱ mi baꞌ, yong ane̱ ne yin tin no̱o̱k katsak ke mi fe̱ be yin natoon ike̱re̱ kaza e̱? 
JHN.3.13	Akak kun tseng naza baꞌ, ma ke aya a ta ne naza, wu ne a nye Igon Ánerawe. 
JHN.3.14	Kyo̱ndi aMusa tá sok iwhen naza kaye̱e̱r katse anong ne a tá sok Igon Anerawe naza dim. 
JHN.3.15	Nong koangan afe a tin no̱o̱k katsak ni wu tà se̱ kutser kufe izen izen.
JHN.3.16	“Kamok kushim afe Adakunom ta shim kazatse dide̱ng, ma a no̱o̱k asuze̱r Igon wu, kamok koangan afe a tin no̱o̱k katsak ni wu, tà wei baꞌ, amma a ta se̱ kutser kufe izen izen. 
JHN.3.17	Kamok sang Adakunom tom Igon wu kaye̱e̱r kazatse nong a tà be̱ a to̱ kazatse amok baꞌ, amma nong kazatse tin se̱ kashesh ni wu. 
JHN.3.18	Koangan afe a tin no̱o̱k katsak ni wu, a tu ku to̱ amok baꞌ, amma aya a tin no̱o̱k katsak baꞌ, a mu ku to̱ amok kamok a tin no̱o̱k katsak riyerek asuze̱r Igon Adakunom baꞌ. 
JHN.3.19	Iyu ne i nye amok'e, akanang be̱ kaye̱e̱r kazatse, amma ánerawe raba akanang'e nong á ta shim awhi ingya, kamok kunye ba nye kumaan'e. 
JHN.3.20	Koangan afe a ta nye imaan'e, a rawu akanang'e. A ta shim kube̱ na akanang'e baꞌ, fan kunye wu bu wuruk de̱s. 
JHN.3.21	Amma aya a ta nye katsak shim kube̱ na akanang nong a ta tonong kanang ye kunye wu ta nye Adakunom ne a tu se̱ mo.”
JHN.3.22	Nama anong, aYeso be álimazhiri wu tseng ni iben aYahudiya, a sor cie̱k azong be ba, ne a nye abatisma azong. 
JHN.3.23	aYohana gip a se be i nye abatisma azong na Ainon bubarak be aSalim, kamok ashi tuse whe̱re̱ azong. Ánerawe yiir be̱s nufu nong á tu ku nye ba abatisma. 
JHN.3.24	(Nizen iyong a tsang a te aYohana kaye̱e̱r itso̱m baꞌ.)
JHN.3.25	Iyong nanan dorok natite álimazhiri aYohana ne aner aYahuda akak natoon igo̱o̱n ku naka kusu nong á tá te zhe̱l. 
JHN.3.26	Ayong álimazhiri'me tseng nufe aYohana, a tá fe̱ be wu ye, “Aner Kubo̱so̱p, aner aya yin tá se yin mak be wu nunyi isho̱ng aUrdun, aya wan tá fe̱ itak natoon wu ame, di aya a sen nye abatisma, ma koangan n tseng nufu.”
JHN.3.27	Ayong aYohana fe̱ be ba ye, “Anerawe ta kyem a se̱ ike̱ng be rice wu ba', sang ke a tú ku no̱o̱k natoon kaza ba'. 
JHN.3.28	Yin be rice yin ta kyem i fe̱ yin ike̱ng iya mi tá fe̱ be yin ye, ‘Sang mi nye aKiristi baꞌ,’ amma a ti tom nasho̱o̱n wu. 
JHN.3.29	Abining afas nye afe aner a tu ku sok. Afertseng wu kuus kama aner a ta sok abining afas'e tsek. Ne a nye riye̱ rikan ke a fok kuto̱ aner a tá sok abining afas'e. Be anong ne riye̱ rikan'i ma shining. 
JHN.3.30	Ma wu te garang dim, ne mi te hiir.”
JHN.3.31	“Aya a ta ne naza nar koangan. Koangan afa a ta kaye̱e̱r kazatse nye afe kazatse'me, ne a fe̱ rife̱ ike̱re̱ kazatse'me. Aya a ta ne kaye̱e̱r kaza nar koangan cice̱r. 
JHN.3.32	Ike̱re̱ iya wu ta di ne a fok ne wu fe̱ natoon'e, gip be anong ko akak shan rife̱ wu baꞌ. 
JHN.3.33	Amma aner aya a ta shan rife̱ wu tonong ye Adakunom nye katsak. 
JHN.3.34	Kamok aya Adakunom ta tom fe̱ rife̱ Adakunom, kamok Adakunom tu ku no̱o̱k Kabik wu dar igak. 
JHN.3.35	Atek'e shim Igon wu, ayong a sak koakye nubo̱k wu. 
JHN.3.36	Koangan ne a tin no̱o̱k katsak ni Igon'e, a be kutser kufe izen izen. Amma afe a ta rawu Igon'e, a tà se̱ kutser'ong baꞌ, kamok riye̱ kubeseng Adakunom se rice wu.”
JHN.4.1	Izen iya áner aFarisi tá fok ye aYeso se̱s álimazhiri ne a kunye ba abatisma ne a nar aYohana, 
JHN.4.2	(Amma sang aYeso'me be rice wu ne a nye abatisma'me baꞌ, álimazhiri wu ne á nye) 
JHN.4.3	aYeso tá fa fok itak'e ayong a won kaben aYahudiya nong a tú ku bun na aGalili.
JHN.4.4	I tú ku sor adole, a gor kaben aSamariya. 
JHN.4.5	Ayong a be̱ kaye̱e̱r kuwo̱p kukak na aSamariya a tá yis ye aSakar. Kuwo̱p'e se bubarak be riko̱ rikak aYakub tá no̱o̱k igon wu aYusufu gbugbang. 
JHN.4.6	Azong ne ribong ashi aYakub. aYeso tá fa ro̱n be kutseng, ayong a sonong azong nanu ribong'e. Iyu se nabas katite kunom.
JHN.4.7	Nizen iya abafe aSamariya akak tá be̱ kuto̱k ashi. aYeso fe̱ be wu ye, “Ni nang ashi ta so̱.” 
JHN.4.8	(Álimazhiri wu tsang á be kaye̱e̱r kuwo̱p ni ishan naya.)
JHN.4.9	Abafe aSamariya ame fe̱ be wu ye, “Wan nye afu Yahuda ne mi nye abafe aSamariya, akye̱ sak wan tin rip ashi e̱”? (Kamok ike̱ng ikak gung áner aYahuda be afe aSamariya baꞌ.)
JHN.4.10	aYeso tú shim'me ye, “Ke a fa fe̱ ye wan ren kunang Adakunom ne aya a ta ka rip ashi na, ke wan tú ku rip, a ta ka no̱o̱k ashi aya a tà no̱o̱k kutser.”
JHN.4.11	Ne abining ame fe̱ ye, “Atekasa, wan be ike̱ng ikak nong tin korok ashi'me baꞌ, ribong'e se tsik. Iyong wan ta se̱ ashi kutser'ong ake̱ e̱? 
JHN.4.12	Wan nar ada yir aYakub'a aya a tin won yir ribong na a? Wu be inoon wu ne ike̱re̱ kasa wu so̱ ashi aze gip.”
JHN.4.13	aYeso tu shim'me ye, “Koangan ne a so̱ ashi na, a ta bun a fok kuto̱ kukoor gbak, 
JHN.4.14	amma koangan ne a so̱ ashi mi tana ku no̱o̱k a tà ba fok kuto̱ kukoor baꞌ. Ashi mi tana ku no̱o̱k ta sor itop ashi kuro̱m wu, ife i tana ku no̱o̱k kutser kufe izen izen.”
JHN.4.15	Abining ame fe̱ be wu ye, “Atekasa, ni no̱o̱k ashi na nong mi ta ba fok kuto̱ kukoor baꞌ, nong ta ba be̱ ma aze ni ito̱k ashi baꞌ.”
JHN.4.16	Ne aYeso fe̱ be wu ye, “Tseng yis amitek wan ta be̱ yin aze.”
JHN.4.17	Abining ame fe̱ ye, “Mi be amitek baꞌ.” Iyong aYeso fe̱ be wu ye, “Wan fe̱ gye̱r, wan ta fe̱ ye wan be amitek baꞌ. 
JHN.4.18	Katsak'e nye, wan kun nye kuwe̱ne̱ng be atek atoon, aner wan ta se be wu kyo̱o̱rna nye amitek wan baꞌ, ike̱ng wan ta fe̱'ong nye katsak.”
JHN.4.19	Ne abining ame fe̱ ye, “Atekasa, mi di wan nye aner kuzarap Adakunom. 
JHN.4.20	Atukop yir ya Adakunom iben aze nawhanang na, amma yin afe Yahuda fe̱ yin ye ma a ra ya Adakunom iben na aUshalima dim.”
JHN.4.21	Ne aYeso fe̱ be wu ye, “Ni no̱o̱k katsak ni mi, aner abining, izen saase ife yin tana ya yin Ada'me iben nawhanang na ka na aUshalima baꞌ. 
JHN.4.22	Yin áfe aSamariya, yin ya yin ike̱ng ife yin tu ku ren yin baꞌ iben, amma yir ya yir aner afe yir ta ren yir iben, kamok kashesh na ne nufe afe aYahuda. 
JHN.4.23	Amma izen saase, n nye, ife áfe kuya Adakunom iben kaye̱e̱r katsak tana ya Ada'me kaye̱e̱r kabik be katsak, kamok ba ne á nye kuri aya afe Ada'me ta tse̱r. 
JHN.4.24	Adakunom nye kabik, áfe a tana ku ya iben ru ku ya'me kaye̱e̱r kabik be katsak dim.”
JHN.4.25	Ne abining'e fe̱ be aYeso ye, “Mi ren ye áfe Adakunom ta kasa, a tu ku yis ye aKiristi saase. Izen iya ne a be̱ a tin taas yir koakye ike̱ng.”
JHN.4.26	Iyong aYeso fe̱ be wu ye, “Mi afe i ta sen fe̱ be wan, mi ne i nye wu.”
JHN.4.27	Nizen'ong álimazhiri wu be̱ á tu se̱, á fok azhing á tu ku se̱ a ta sen fe̱ be aner abining, amma akak ba tu rip ye, “Wan tse̱r akye̱ e̱?” baꞌ. Ka a ta rip aYeso ye, “Akye̱ ne wan sen fe̱'me be wu e̱?” baꞌ.
JHN.4.28	Ne abining ame won kafeneng ashi wu nong a tu ku bun kaye̱e̱r kuwo̱p, ne a fe̱ be ánerawe ye, 
JHN.4.29	“Be̱ ta di yin aner akak a ti tak koakye ike̱ng mi ta kun nye. Ka wu ne a nye aKiristi ame e̱?” 
JHN.4.30	Iyong á wuruk kaye̱e̱r kuwo̱p ame nong á ta be̱ nufe aYeso.
JHN.4.31	Natoon anong álimazhiri aYeso tu nye akusuk ye, “Aner kubo̱so̱p, ya naya.”
JHN.4.32	Amma aYeso fe̱ be ba ye, “Mi be naya kuya nafe yin ta ren yin ike̱ng ikak natoon'e baꞌ.”
JHN.4.33	Iyong álimazhiri wu san i naka risim ace ba ye, “Ka aner akak mu ku be̱e̱n naya e̱?”
JHN.4.34	Ne aYeso fe̱ be ba ye, “Naya mi nye tu nye ike̱ng wu aya a tin tom ta shim ne i gang itomong wu. 
JHN.4.35	Yin fe̱ yin ye, ‘Ishamang a tu won ife̱n inaas aꞌa?’ Mi ta tak yin ye, ye̱re̱k yin ta di yin ako̱! Naya nbeen, na n te nafe kutusung. 
JHN.4.36	Kyo̱o̱rna aner kutusung'e se̱ ishorong wu, a tusung kamok kutser kufe izen izen, nong ase̱ aner afe a ta tuus ne afe a ta tusung ta nye riye̱ rikan mak. 
JHN.4.37	Be anong ne kumaas na te katsak a ta fe̱ ye, ‘Akak tuus ne akak tse̱k.’ 
JHN.4.38	Mi tá tom yin ta se tusung yin ike̱ng iya sang yin tá nye yin itomong'e baꞌ, ákak so̱ risam ni itomong'e dide̱ng ne yin ya yin ibo̱k ba.”
JHN.4.39	Áner aSamariya whe̱re̱ ti no̱o̱k katsak na aYeso kamok ike̱re̱ abining'e tá fe̱ be ba ye, “A min taas ike̱re̱ afe mi ta kun nye cei.” 
JHN.4.40	Iyong izen áfe aSamariya ame tá be̱ nufu, ba tu nye izong ye a ra sor be ba, yong aYeso sor be ba inom ifa. 
JHN.4.41	Kamok rife̱ wu, ánerawe whe̱re̱ ti no̱o̱k katsak na aYeso.
JHN.4.42	Iyong ba fe̱ be abining ame ye, “Yir ti no̱o̱k yir katsak, kyo̱o̱rna sang kamok ike̱ng wan tá fe̱ tsek baꞌ, amma yir tu ku fok yir be rice yir, ye aner na nye aner kashesh kazatse be katsak.”
JHN.4.43	Nama a tá sor inom ifa azong, aYeso be na aGalili. 
JHN.4.44	(Kamok aYeso be rice wu tsang a fe̱ ye, “Aner kuzarap be kuyiik nuwo̱p wu baꞌ.”) 
JHN.4.45	Nizen a tá no̱ na aGalili, áner aGalili tu shan niren kamok ba tsang á di cei ike̱re̱ ife wu tá nye na aUshalima nizen aPasova, kamok ba gip a se azong.
JHN.4.46	Iyong aYeso bun a tseng na aKana niben aGalili, naro̱ wu ta kirik ashi a ta te ashi anap. Afe itomong rigwo̱m akak tu se azong na aKapanum aya igon wu ta nye katser baꞌ. 
JHN.4.47	Nizen aner na ta fok ye aYeso ne na aYahuda, a mu ku bun na aGalili, a tseng nufu nong a tu ku nye izong ye a ra be̱ nong a ta se sak igon wu kaya ka tan te kyo̱ndi ka ta ku tà te katser.
JHN.4.48	aYeso fe̱ be wu ye, “Sang ke yin di yin ike̱re̱ i tana tonong ne itomong azhing baꞌ, yin ti no̱o̱k yin katsak natoon'i baꞌ.”
JHN.4.49	Ne aner itomong rigwo̱m ame fe̱ ye, “Atekasa, be̱ i tseng yir nizham fan igon'i bu ku.”
JHN.4.50	aYeso fe̱ be wu ye, “Tseng tsek. Igon wan tà te katser.” Aner ame fok rife̱ aYeso yong a tseng. 
JHN.4.51	Kum ne a ruresek niren, ásam wu nyim be wu be itak ye ariwu n te atser. 
JHN.4.52	A tú rip ba ye, “Akye̱ izen ne igon'e te katser e̱?” Ba ye, “Kuro̱m'e tu won nure nabas itso̱m izining nunom.”
JHN.4.53	Iyong atek igon'e yiring ye, izen'e yong dim ne aYeso fe̱ be wu ye, “Igon wan tà te katser.” Wu be áfekari wu cice̱r no̱o̱k katsak na aYeso.
JHN.4.54	Iyu ne i nye ike̱ng azhing ife afa aYeso tá nye nizen a tá ne na aYahuda, a ta be na aGalili.
JHN.5.1	Nama anong, aYeso tseng na aUshalima kamok riye̱ rikan igo̱o̱n aner aYahuda. 
JHN.5.2	To̱, na aUshalima'me kudung ku ka tuse a tá gorok be abur atoon. A yis karo̱'me nirem aYahuda ye aBatseda. Kudung na se bubarak be kanukutu a ta yis ye Iren izha. 
JHN.5.3	Azong kaye̱e̱r abur'e ne áfe iro̱k mereng, ákpato̱o̱n be ákparo̱ng ne áfe a ta we̱ abas azining. 
JHN.5.4	Be anong ne ba tor a ta be̱ a buruk ashi. Kamok nizen ikak amaleka man ne a tiik nong a ta be̱ buruk ashi'me. Kum aner aya afe a ta san i no̱ nashi'me, nama a tan buruk, ne a wor a te atser kaye̱e̱r kuro̱k wu. 
JHN.5.5	Azong aner akak tu se a tan te aye̱ iso̱k itaar be ikara be kuro̱k. 
JHN.5.6	Nizen aYeso tu ku di nameneng'e a ren ye aner'e n sor gaan be kuro̱k'e, yong a tu rip ye, “Wan shim ta te atser a?”
JHN.5.7	Ne aner kuro̱k ame fe̱ ye, “Atekasa, mi be akak afe a tanin se̱ mo nong ta no̱ nudung'e nizen iya ne a be̱ a buruk ashi'me baꞌ. Izen iya ne mi tse̱r ta no̱ ne akak no̱ nasho̱o̱n'i.”
JHN.5.8	Iyong aYeso fe̱ be wu ye, “Dorok! Sok ike̱re̱ kameneng wan ta tseng.” 
JHN.5.9	Aner ame wor a te atser. A sok ike̱re̱ kameneng wu a ta tseng. A nye ike̱re̱'ong katuk Asabar. 
JHN.5.10	Iyong afu Yahuda fe̱ be aner a tá te atser ame ye, “Katuur nye Asabar, Itsi ta roon i sok ike̱ng kameneng wan.”
JHN.5.11	Amma aner ame fe̱ ye, “Aner a tá sak mi ta te atser, fe̱ be mi ye i ra sok ike̱ng kameneng'e ta tseng.”
JHN.5.12	Iyong á tu rip ye, “Angan ne a fe̱ be wan ye i ri sok ike̱ng kameneng wan nong ta tseng'e e̱?”
JHN.5.13	Aner a tá te atser'e, ren aner a tá sak wu tá te atser'e baꞌ, kamok aYeso tsang a no̱ kaye̱e̱r rigwo̱m ánerawe'me.
JHN.5.14	Nama izen cie̱k aYeso su ku se̱ kaye̱e̱r agbang kutu kuya Adakunom iben, ne a fe̱ be wu ye, “Di wan te atser kyo̱o̱rna, won kunye rine̱n fan ike̱ng ikak iya i ta nar iyong imaan'e ba ka se̱.” 
JHN.5.15	Iyong aner ame tseng nong a tá se tak áko̱k kasho̱o̱n aner aYahuda ye aYeso ne a sak wu ta te atser.
JHN.5.16	Kamok aYeso tá nye ike̱re̱ na katuk Asabar, áner aYahuda tu tabak. 
JHN.5.17	aYeso fe̱ be ba ye, “Ada mi se kaye̱e̱r itomong wu koakye izen, mi gip mi se be itomong'i.” 
JHN.5.18	Kamok anong áner aYahuda tse̱r iren kufe̱r aYeso, sang kamok a tá shorop itsi kunom Asabar tsek baꞌ, amma a yis Adakunom ye ada wu, ne a sok rice wu tite̱re̱ be Adakunom.
JHN.5.19	Iyong aYeso tú shim ba'me ye, “Katsak'e ne mi ta ka tak yin, Igon'e nye ike̱ng ikak be rice wu baꞌ, a nye ike̱ng ife wu ta di Ada wu ta nye tsek, kamok ike̱ng ife Ada'me ta nye ne Igon'e nye gip. 
JHN.5.20	Kamok Ada'me shim Igon'e, ne a ku tosong ike̱re̱ ife wu ta nye cei. A tu ku tosong ike̱re̱ igbang'e iya i ta nar iyu ma a ta ka te yin zhing. 
JHN.5.21	Kyo̱ndi Ada'me ta dorok áya a tan kus ne a ka no̱o̱k ba kutser, anong ne Igon'e nyesek aya riye̱ wu ta shim kutser. 
JHN.5.22	Ada'me to̱ akak amok baꞌ, amma an won Igon'e kuto̱ amok'e cei, 
JHN.5.23	nong ase̱ ánerawe cice̱r tà tiyiik Igon'e kyo̱ndi ba tá tiyiik Ada'me.
JHN.5.24	“Katsak'e, mi ta ka tak yin, koangan ne a ta fok rife̱ mi, ne a ni no̱o̱k katsak ni wu aya a tin tom, a be kutser kufe izen izen. A tu ku to̱ amok baꞌ, kamok an wher riku a ta se̱ kutser. 
JHN.5.25	Katsak'e, mi ta ka tak yin, izen saase, n nye gip ma iya áya a tan kus tana fok kuto̱ Igon Adakunom, áya a tana fok ta se̱ kutser. 
JHN.5.26	Kyo̱ndi Ada'me ta nye iren kutser, anong ne a sak Igon wu ta sor iren kutser. 
JHN.5.27	Ne a ku no̱o̱k iren kuto̱ amok, kamok wu ta nye Igon Anerawe.
JHN.5.28	“Sang tu te yin zhing be iyu baꞌ, kamok izen saase iya cei áya a ta se nure̱k ta fok kuto̱ wu, 
JHN.5.29	ne á wuruk, áya a tá nye kunye kutek tà dorok be kutser, ne áya a tá nye kunye kumaan'e ta dorok nong a tú ku to̱ ba amok. 
JHN.5.30	Mi kyem i nye ike̱ng ikak be rice mi ze̱r baꞌ. Mi to̱ amok'i kyo̱ndi Adakunom tin tak ye i ra nye. Kamok anong amok'i nye afe katsak, kamok mi nye ike̱ng mi ta shim tsek baꞌ, amma ife aya a tin tom.
JHN.5.31	“Ke mi fe̱ rife̱ natoon rice mi, to̱, i nye ye rife̱'me yong nye katsak baꞌ. 
JHN.5.32	Amma akak kuse a ta fe̱ rife̱ natoon'i, mi ren ike̱ng ife wu ta sen fe̱'me natoon'i nye katsak.
JHN.5.33	“Yin tom yin nufe aYohana, wu tá tak yin katsak'e. 
JHN.5.34	Sang i se ye mi shim anerawe ta fe̱ natoon'i baꞌ. Amma mi fe̱ anong, nong yin tà se̱ yin kashesh. 
JHN.5.35	aYohana se kyo̱ndi apitila aya a tá ya, a tá se kanang, yin ti nye yin riye̱ rikan be akanang wu nizen cie̱k.
JHN.5.36	“Mi be ayiik rife̱ natoon'i rife̱ i ta nar rife̱ aYohana, kamok itomong iya Ada tin no̱o̱k ye i ra gang, iyong ne mi sen nye'me ne i fe̱ ye, Ada ti tom. 
JHN.5.37	Ada'me afe a tin tom'e, fe̱ natoon'i, yin kun fok yin kuto̱ wu ka yin kun ku di yin baꞌ. 
JHN.5.38	Rife̱ wu kuse naye̱ yin baꞌ, kamok yin ti no̱o̱k yin katsak naya wu ta tom baꞌ. 
JHN.5.39	Yin yiir bo̱so̱p yin Afumung rife̱ Adakunom, kamok yin di yin ye yin tà se̱ yin kutser kufe izen izen kaye̱e̱r ba. Ba fe̱ rife̱ natoon'i. 
JHN.5.40	Gip be anong, yin gaar yin kube̱ nunaan nong tà se̱ yin kutser.
JHN.5.41	“Mi tse̱r nakerek nufe ánerawe baꞌ. 
JHN.5.42	Amma mi ta ren yin, yin be yin kushim Adakunom naye̱ yin baꞌ. 
JHN.5.43	Mi be̱ riyerek Ada mi, amma yin ti shan yin baꞌ, amma ke akak be̱ kube̱ rice wu, ne yin ku shan yin. 
JHN.5.44	Ane̱ ne yin tà no̱o̱k yin katsak'e, yin ta tse̱r yin nakerek nufe ánerawe, amma sang i tse̱r yin nakerek nufe Adakunom wu ze̱e̱r baꞌ e̱?
JHN.5.45	“Amma tu di yin ye mi tà tseng kukun yin nufe Ada mi baꞌ. Aner amok yin nye aMusa, aya yin tin te yin riye̱. 
JHN.5.46	Ke a fa nye ye yin tin no̱o̱k yin katsak na aMusa ke yin tin no̱o̱k yin katsak ni mi, kamok wu zibir natoon'i. 
JHN.5.47	Amma kum yin tin no̱o̱k yin katsak nike̱ng wu ta zibir baꞌ, ane̱ ne yin tin no̱o̱k yin katsak nike̱ng mi ta fe̱ e̱?”
JHN.6.1	Nama izen cie̱k, aYeso tar agbang kudung aGalili a tá yis ye kudung aTibariya. 
JHN.6.2	Ne ánerawe whe̱re̱ tú ku kuus kamok ba di ike̱re̱ azhing iya a tá nye natoon áfe iro̱k. 
JHN.6.3	Ayong aYeso ngarak natoon kawhanang nong a tá se sonong azong be álimazhiri wu. 
JHN.6.4	Izen afe áner aYahuda tana nye riye̱ rikan aPasova tsang be̱ bubarak.
JHN.6.5	aYeso tá fa sok anyisi naza ne a di ánerawe whe̱re̱ á tá saase nufu ayong a fe̱ be aFilibus ye, “Ake̱ ne yir tà se̱ yir naya nong tá shan yir kamok ánerawe na nong á tà ya á tá whas e̱?” 
JHN.6.6	aYeso rip aFilibus anong, nong a tú ku bo̱mo̱ng tsek, kamok wu tsang a ren ike̱ng iya wu tana nye.
JHN.6.7	Ayong aFilibus fe̱ be wu ye, “Ko, itso̱m itomong alebura ife ife̱n ikara ta kyem kushan naya nong koangan ta se̱ ikpis'e baꞌ.”
JHN.6.8	Amma azining kaye̱e̱r álimazhiri wu'ame, aya a tú ku yis ye, Adarawus aronyining aBitrus fe̱ ye, 
JHN.6.9	“Di, igon kakak na be naban agba abiredi natoon, a tá nye be ikpe abale ne naban izos ifa, amma iyu tà san ane̱ nong i ta kyem ánerawe'me e̱?”
JHN.6.10	Ne aYeso fe̱ be álimazhiri wu'me ye, “Sak yin ánerawe'me ta sosok kaben.” Agam tú se whe̱r naro̱'me, yong ánerawe'me sosok. Ánerawe'me se kyo̱ndi izungu itoon. 
JHN.6.11	Ayong aYeso sok abiredi'me nong a tá nye aduwa, a tonong riye̱ rikan wu, ne a kasap ánerawe á tá sosok kyo̱ndi ba tá shim. A nye anong be izos'e gip. 
JHN.6.12	A tá fa ya a whas cei ba, ne aYeso fe̱ be álimazhiri wu ye, “Tusung yin ikpis'e iya ba tá won, tú won yin ike̱ng ikak tá beseng baꞌ.” 
JHN.6.13	Ayong á tusung ribir abiredi'me cei ma i shining iderse kuso̱k be afa, ribir iya ánerawe tá ya'me.
JHN.6.14	Ánerawe tá di itomong azhing iya aYeso tá nye ayong á rife̱ ye, “Katsak'e, ayu ne a nye Aner Kuzarap aya a ta se ye a ta be̱ kaye̱e̱r kazatse.” 
JHN.6.15	aYeso tá ren ye ba se be kanye̱k nong a tù ku sak a tà te agwo̱m be agap, ayong a bun a tú bun natoon kawhanang wu ze̱r.
JHN.6.16	Kawheshirim tá fa nye, ayong álimazhiri wu be nukim agbang kudung. 
JHN.6.17	Á ta no̱ nukpara ashi nong á tá tar kudung'e á tá be na aKapanum. Nizen iyong katuk tsang ka nye. aYeso tsang a be̱ nufu ba nizham baꞌ. 
JHN.6.18	Ne amaan kuwun dorok natoon ashi'me be agap ma ashi'me tang agung. 
JHN.6.19	Nama ba tá tseng kyo̱ndi akilomita atoon ka igataar ana, ba di aYeso tá sen tseng natoon ashi, a tseng a be nabas kukpara ashi'me, yong ba fok inyim dide̱ng. 
JHN.6.20	Ne aYeso fe̱ be ba ye, “Sang tu fok yin inyim baꞌ. Aner'e nye mi.” 
JHN.6.21	Ayong ba shim á tú sok kaye̱e̱r kukpara ashi'me. Kukpara'me tseng be ba zizirik naro̱ afe ba tú ku be.
JHN.6.22	Kadiding tá fa karak, rigwo̱m ánerawe tá tsang a se nunyi kudung'e ren ye kukpara kuzining ne kuse azong. Ba ren ye aYeso n no̱ mak be álimazhiri wu baꞌ, amma ba tseng a ku wan ba. 
JHN.6.23	Ne akpara ákak a ta nye azhizhe̱k'e a tá ne na aTibariya be̱ azong bubarak be karo̱ kaya ánerawe tú ku ya abiredi aya aYeso tin nye aduwa natoon ame. 
JHN.6.24	Nizen rigwo̱m ánerawe'me tá ren ye, aYeso ka álimazhiri wu tú se azong baꞌ, yong á no̱ kaye̱e̱r akpara ashi ame nong á ta be na aKapanum ni itse̱r aYeso.
JHN.6.25	Nizen iya á tú ku se̱ nunyi kudung'e, á tú ku rip ye, “Aner Kubo̱so̱p, akye̱ izen ne wan be̱ aze e̱?”
JHN.6.26	aYeso fe̱ be ba ye, “Katsak'e, mi ta ka tak yin, yin tsang ni itse̱r yin, kamok yin tá ya yin abiredi ame i tá whas yin amma sang kamok yin tá di yin itomong azhing iya mi tá nye baꞌ. 
JHN.6.27	Sang tu so̱ yin risam ni itomong naya nafe na tana beseng baꞌ, amma nye yin itomong natoon naya nafe na tana no̱o̱k kutser kufe izen izen. Iyuna ne i nye kuri naya Igon Anerawe tana ka no̱o̱k yin. Kamok Ada yir Adakunom min te izizo̱ wu ni wu.”
JHN.6.28	Ayong ánerawe rip aYeso ye, “Akye̱ ne yir tà nye yir nong ta shining yir ike̱ng iya Adakunom ta shim e̱?”
JHN.6.29	Ne aYeso fe̱ be ba ye, “Ike̱ng ife Adakunom ta shim yin ta nye yin nye: Ni no̱o̱k yin katsak naya afe wu tá tom.”
JHN.6.30	Iyong ánerawe'me tú rip ye, “Akye̱ kuri ike̱ng azhing ne wan ta nye nong yir ta di yir nong tin no̱o̱k yir katsak ni wan e̱? Akye̱ ne wan tà nye e̱? 
JHN.6.31	Átukop yir ya naya a tá yis ye amanna kaye̱e̱r katse, kyo̱ndi á tá zibir ye, ‘A tú ku no̱o̱k ba naya na tá ne natoon kaza nong a tà ya.’ ”
JHN.6.32	Ne aYeso fe̱ be ba ye, “Katsak'e, mi ta ka tak yin, sang aMusa ne a tá ka no̱o̱k yin naya na tá ne natoon kaza'ong baꞌ, amma Ada mi ne a tá ka nyesek yin naya nafe katsak na ta ne naza. 
JHN.6.33	Naya Adakunom nye aya a tá ne naza a tá tiik kaben ne a no̱o̱k kazatse kutser.”
JHN.6.34	Áyong a fe̱ be wu ye, “Atekasa, yiir i ni nyesek yir naya kuri na yong ye̱r ye̱r.”
JHN.6.35	Ayong aYeso fe̱ be ba ye, “Mi ne i nye naya naya na ta nyesek kutser. Aner aya a ta be̱ nunaan, a ba tà fok izong baꞌ. Aya a ti no̱o̱k katsak natoon'i, a tà ba fok kuto̱ kukoor baꞌ. 
JHN.6.36	Kyo̱ndi mi tá ka tak yin, yin min di yin, gip be anong yin ti no̱o̱k yin katsak baꞌ. 
JHN.6.37	Koangan afe Ada tin no̱o̱k, a tà be̱ nunaan. Aner aya afe a ta be̱ nunaan, mi tù ku ro baꞌ. 
JHN.6.38	Kamok mi ne naza i tá tiik kaben nong ta nye ike̱ng riye̱ mi ta shim baꞌ, amma nong ta nye ike̱ng ife aya a tin tom. 
JHN.6.39	Kushim aya afe a tin tom se ye, sang mi tu wei be azining kaye̱e̱r aya wu tá min no̱o̱k baꞌ, amma ye i ra ka dorok ba katuk igang'e. 
JHN.6.40	Kamok kushim Ada mi nye ye, koangan afe a tin sak anyisi na Igon'e ne a ni no̱o̱k katsak, a tà se̱ kutser kufe izen izen, ne mi ku dorok katuk igang'e.”
JHN.6.41	Iyong áner aYahuda san anyinye̱m natoon aYeso kamok wu tá fe̱ ye, “Mi ne i nye abiredi aya a tá ne naza.” 
JHN.6.42	Iyong ba fe̱ ye, “Aser, ayu ne a nye aYeso igon aYusufu, aya yir ta ren yir anyining be atek aꞌa? Akye̱ sak wu ta fe̱ ye, ‘Mi ne naza e̱?’ ”
JHN.6.43	Ne aYeso fe̱ be ba ye, “Won yin anyinye̱m.” 
JHN.6.44	“Akak ta kyem a be̱ nunaan baꞌ, ma ke Ada'me a tin tom ne a tu ko̱ro̱k, ne mi ku dorok be kutser katuk igang'e. 
JHN.6.45	I se ni izibir kaye̱e̱r afumung áner kuzarap agbugbang'e ye, ‘Adakunom ne a tu ku bo̱so̱p ba'me cice̱r ba.’ Koangan afe a ta wesek kuto na Ada'me ne a bo̱so̱p nufu, a ta be̱ nunaan. 
JHN.6.46	Akak kun di Ada'me baꞌ, ma ke aya a ta ne nufe Adakunom, wu tsek ne a kun di Ada'me. 
JHN.6.47	Katsak'e ne mi ta ka tak yin, aner aya a tin no̱o̱k katsak ni mi, a be kutser kufe izen izen. 
JHN.6.48	Mi ne i nye naya kutser. 
JHN.6.49	Átukop yin ya naya a ta yis ye amanna kaye̱e̱r katse, gip be anong á kus. 
JHN.6.50	Amma ayu ne a nye naya naya na ta ne naza, ke akak ya a tà ku baꞌ ma izen izen. 
JHN.6.51	Mi ne i nye naya kutser naya na ta ne naza, ke akak ya naya na, a ta sor ma izen izen, naya'me nye kuro̱m'i kuya mi tana no̱o̱k nong kazatse ta se̱ kutser.”
JHN.6.52	Ayong áner aYahuda ame san nanan awan ba be agap ye, “Aner na ta nye ane̱ a tin no̱o̱k yir rinam kuro̱m wu nong ta ya yir e̱?”
JHN.6.53	Ayong aYeso fe̱ be ba ye, “Katsak'e ne mi ta ka tak yin, ma ke yin ya yin rinam kuro̱m Igon Anerawe ne i so̱ yin naso̱k wu ke anong baꞌ, yin be yin kutser kaye̱e̱r yin baꞌ. 
JHN.6.54	Koangan afe a ta ya rinam kuro̱m'i ne a so̱ naso̱k'i, a be kutser kufe izen izen, mi tù ku dorok be kutser katuk igang'e. 
JHN.6.55	Kamok rinam kuro̱m mi nye kunik naya ne naso̱k'i nye kunik'e. 
JHN.6.56	Koangan afe a ta ya rinam kuro̱m mi ne a so̱ naso̱k'i, ne a sor kaye̱e̱r'e ne mi sor kaye̱e̱r wu. 
JHN.6.57	Kyo̱ndi Ada afe kutser tin tom ne mi sor be kutser kamok Ada'me, anong ne aner aya afe a tin sok i ta te naya wu tà sor be kutser kamok'i. 
JHN.6.58	Ayu ne a nye naya na tá ne naza. Átukop yir agbugbang'e ya naya a ta yis ye amanna amma a kus cice̱r ba. Aner aya ne a ya naya na, a tà sor ma izen izen.”
JHN.6.59	aYeso fe̱ rife̱ na nizen a tá se be kubo̱so̱p ánerawe'me nutu aduwa 
JHN.6.60	Be kufok ike̱ng a tá fe̱ ákak kaye̱e̱r álimazhiri wu whe̱r fe̱ ye, “Kubo̱so̱p kuyu ro̱ dide̱ng. Angan ta shim e̱?”
JHN.6.61	aYeso tá ren ye álimazhiri wu sen fe̱ nyinye̱m natoon kubo̱so̱p'e yong a fe̱ be ba ye, “Kubo̱so̱p na ta beseng yin aye̱ a? 
JHN.6.62	To̱, ke yin di yin Igon Anerawe sen kubun naro̱ wu tú ku ne ane̱ e̱? 
JHN.6.63	Kabik ne ka nyesek kutser, kuro̱m ti barang ike̱ng ikak baꞌ. Rife̱ mi tá fe̱ be yin nye rife̱ kabik ne kutser. 
JHN.6.64	Gip be anong, ákak yin kuse áfe sang á tin no̱o̱k katsak baꞌ.” Kum ni ime̱se̱ng'e aYeso tsang a ren áya a tin no̱o̱k katsak baꞌ, be aya a tana ku re̱p. 
JHN.6.65	Iyong a ya kasho̱o̱n be rife̱ ye, “Iyu ne i sak mi tá ka tak yin ye, akak ta kyem a be̱ nunaan baꞌ, ma ke Ada'me tú se̱ mo.”
JHN.6.66	Nama anong álimazhiri wu whe̱re̱ tú bun kama, á ba ku kus baꞌ. 
JHN.6.67	Ne aYeso rip álimazhiri wu kuso̱k be afa'me ye, “Yin tà tseng yin gip a?”
JHN.6.68	aSiman Bitrus fe̱ ye, “Atekasa, yir ta tseng yir nufe angan e̱? Wan ne i ta be Rife̱ Kutser. 
JHN.6.69	Yir ti no̱o̱k yir katsak ne i ren yir ye wan ne i nye Azhe̱l'e afe Adakunom.”
JHN.6.70	Iyong aYeso tú shim'e ye, “Mi ne i tá kasa yin kuso̱k be afa aꞌa? Gip be anong azining kaye̱e̱r yin nye Ishetan.” 
JHN.6.71	(aYeso ti fe̱ na aYahuza, igon aSiman Iskariyot, aya a ta se kaye̱e̱r kuso̱k be afa'me, wu ne a tu ku re̱p.)
JHN.7.1	Nama anong, aYeso tsang a gorok aGalili. Amma shim a tá tseng kaye̱e̱r aYahudiya baꞌ, kamok áner aYahuda á tá se azong shim a tú ku fe̱r. 
JHN.7.2	Izen kunye Riye̱ Rikan áner aYahuda nong á yiring be kusor ba kaye̱e̱r nabur 
JHN.7.3	áronyining aYeso fe̱ be wu ye, “Fa gye̱ ke wan dorok aze nong ta be niben aYahudiya nong álimazhiri wan ta di itomong azhing iya wan ta nye. 
JHN.7.4	Akak kuse a ta shim a tu ku ren ne a bun a nye ike̱re̱ wu nune̱re̱ng baꞌ. Kum wan ta sen nye ike̱re̱ na, tonong rice wan nong kazatse tà ka ren.” 
JHN.7.5	Kamok áronyining aYeso'me gip á ti no̱o̱k katsak ni wu baꞌ.
JHN.7.6	Kamok anong aYeso fe̱ be ba ye, “Izen'i n nye nizham baꞌ, amma nufe yin, koakye izen se gye̱r tsek. 
JHN.7.7	Yin kazatse ta kyem ka ta ka ranyin baꞌ, amma ka ti ramin kamok mi fe̱ ye itomong wu nye imaan'e. 
JHN.7.8	Yin tseng yin naro̱ riye̱ rikan'e tsek. Mi tà tseng naro̱ kunye riye̱ rikan'e kyo̱o̱rna baꞌ, kamok izen'i n nye nizham baꞌ.” 
JHN.7.9	A tá fe̱ anong, a sor na aGalili.
JHN.7.10	Nama áronyining wu ta be naro̱ riye̱ rikan ame, aYeso tseng gip, amma a tseng de̱s baꞌ. 
JHN.7.11	Áner aYahuda ame yiir tse̱r aYeso naro̱ riye̱ rikan'e. Ne á risim ye, “Aner ame se akye̱ e̱?”
JHN.7.12	Kaye̱e̱r rigwo̱m ánerawe'me ákak fe̱ cucuk natoon aYeso. Ákak fe̱ ye, “A nye aner atek.” Ne ákak fe̱ ye, “Wayo, a wo̱ro̱k ánerawe.” 
JHN.7.13	Amma akak kyem a wuruk nong a tá fe̱ natoon aYeso'me kanang baꞌ, kamok ba tá fok inyim áko̱k kasho̱o̱n áner aYahuda'me.
JHN.7.14	A tá bo̱ karo̱ dide̱ng ni inye riye̱ rikan'e ne aYeso ma tseng kaye̱e̱r kubang agbang kutu kuya Adakunom iben'e nong a tá san ibo̱so̱p ánerawe'me. 
JHN.7.15	Ayong áko̱k kasho̱o̱n aner aYahuda te zhing ma á fe̱ ye, “Aner na kun tseng naro̱ kubo̱so̱p baꞌ ko̱, a san ane̱ a ta a ren ike̱ng dide̱ng ana e̱?”
JHN.7.16	aYeso fe̱ be ba ye, “Ike̱re̱ iya mi ta ka bo̱so̱p yin'e nye ife rice mi baꞌ, amma ife aya a tin tom. 
JHN.7.17	Aner aya a ta shim a ta nye ike̱ng iya Adakunom ta shim, a ta ren ye kubo̱so̱p'i ne nufe Adakunom, sang kufe rice mi. 
JHN.7.18	Aner aya a ta fe̱ natoon rice wu fe̱ nong a tà tiyiik rice wu. Amma aya a ta shim a ta tiyiik aya a tú ku tom, ayong ne a nye afe katsak, a be abo̱o̱s baꞌ. 
JHN.7.19	Aser, aMusa ne a tá ka no̱o̱k yin Itsi aꞌa? Amma gip be anong, akak kuse kaye̱e̱r yin a ta kuus Itsi'me baꞌ. Akye̱ sak yin shim tin fe̱r yin e̱?”
JHN.7.20	Ánerawe fe̱ be wu ye, “Wan be amaan kabik. Angan ne á shim á ta ka fe̱r e̱?”
JHN.7.21	Ayong aYeso fe̱ be ba ye, “Mi nye ike̱ng azhing izining tsek, amma yin te yin zhing cice̱r yin. 
JHN.7.22	aMusa tá sak yin tá nye yin izhak (wu ne a san'e baꞌ, amma átukop átukop yin) Gip be anong yin nye yin inoon izhak katuk Asabar. 
JHN.7.23	To̱, ke i nye ye a ta kyem a nye igon izhak katuk Asabar nong a ta kuus Itsi aMusa, akye̱ sak yin be yin riye̱ riwe be mi, kamok mi ta sak ánerawe ta te atser cei katuk Asabar e̱? 
JHN.7.24	Won kuto̱ yin ánerawe amok natoon ike̱re̱ yin ta ye̱re̱k yin tsek, amma to̱ yin kaye̱e̱r katsak.”
JHN.7.25	Ayong áner aUshalima ákak fe̱ ye, “Aser, aner na ne a tse̱r a tà fe̱r a'a? 
JHN.7.26	Ayuna, a fe̱ ne̱k, sang ba fe̱ ike̱ng ikak be wu baꞌ. Ka áko̱k kasho̱o̱n'e n shim ye wu ne a nye aKiristi de̱? 
JHN.7.27	Amma yir ren yir karo̱ aner na tú ku ne, izen iya ne aKiristi afe katsak tana be̱, akak tà ren karo̱ kaya a tù ku wuruk baꞌ.”
JHN.7.28	aYeso ta sen bo̱so̱p ánerawe'me kaye̱e̱r kubang agbang kutu kuya Adakunom iben'e, a tá kuto̱ naza ye, “Ei, yin ti ren yin, ne i ren yin karo̱ afe mi tú ku ne, mi be̱ kube̱ rice mi baꞌ. Amma aya a tin tom nye afe katsak, yin tu ku ren yin baꞌ. 
JHN.7.29	Mi tú ku ren kamok mi ne nufu, wu ne a ti tom.”
JHN.7.30	aYeso tá fa fe̱ anong yong ánerawe ame shim a tú ku yiir. Amma akak kyem a ti sak kubo̱k ni wu baꞌ, kamok izen wu tsang i nye baꞌ. 
JHN.7.31	Gip be anong, ánerawe dide̱ng ti no̱o̱k katsak na aYeso ne á fe̱ ye, “Nizen iya aKiristi'me, a tà nye itomong azhing iya i ta nar iyuna a?”
JHN.7.32	Áner aFarisi fok ánerawe tá tsang á fe̱ cucuk natoon aYeso, yong ágbang atsi ne áner aFarisi'me tom áfe a ta tor agbang kutu kuya Adakunom iben'e ye á ra se yiir aYeso'me.
JHN.7.33	Ayong aYeso fe̱ be ba ye, “Izen mi tana sor be yin se cie̱k tsek, ne mi kubun nufe aya a tin tom. 
JHN.7.34	Yin tin tse̱r yin, tin se̱ yin baꞌ. Karo̱ kaya mi tana ku se, yin tà kyem i be̱ yin baꞌ.”
JHN.7.35	Áner aYahuda'me fe̱ awan ba ye, “Ake̱ ne wu be, yir tana kyem i tseng yir baꞌ e̱? Ka a be nufe ánerawe yir áya a ta te shaam á ta sor be áner aHeleni, nong a bo̱so̱p áner aHeleni'me a? 
JHN.7.36	Akye̱ ne wu shim a ta fe̱ wu tá fe̱ ye, ‘Yin tin tse̱r yin, amma yin tin se̱ yin baꞌ e̱?’ Ne, ‘Karo̱ mi tù ku be, yin ta kyem i tseng yin ba e̱?’ ”
JHN.7.37	Katuk igang'e, i tá nye agbang kunom kunye riye̱ rikan ame, aYeso dorok a tá ta kuto̱ ye, “Aner aya a fok kuto̱ kukoor, a ra be̱ nunaan a tà so̱ ashi. 
JHN.7.38	Koangan afe a tin no̱o̱k katsak ni mi, kyo̱ndi rife̱ Adakunom ta fe̱ ye, kaye̱e̱r wu ne itop ashi kutser tà wo̱k.” 
JHN.7.39	aYeso ti fe̱ natoon Kabik Kazhe̱l'e, aya áfe a tin no̱o̱k katsak ni wu tana se̱ nasho̱o̱n. Nizen iyong, a tsang a no̱o̱k Kabik Kazhe̱l'e baꞌ, kamok a tsang a tiyiik aYeso kaye̱e̱r kaza baꞌ.
JHN.7.40	Be kufok rife̱ aYeso, ákak ba fe̱ ye, “Katsak'e, aner na ne a nye aner kuzarap Adakunom'me.”
JHN.7.41	Ákak ba bun á fe̱ ye, “Ayu ne a nye aKiristi'me.” Amma ákak bun á rip ye, “Aser, aKiristi'me ta wuruk na aGalili e̱? 
JHN.7.42	Kufumung izibir rife̱ Adakunom fe̱ ye, aKiristi tà ne kaye̱e̱r kasa aDauda na aBetalami nuwo̱p aDauda tú ku sor aꞌa?” 
JHN.7.43	Iyong kuto̱ro̱ng ánerawe'me te ze̱r ze̱r. 
JHN.7.44	Ákak shim á tú ku yiir, amma akak ri sak kubo̱k ni wu baꞌ.
JHN.7.45	Áner aya a tá tor agbang kutu kuya Adakunom iben ame tú bun nufe ágbang átsi ne áner aFarisi ame, yong á tu ku rip ba ye, “Akye̱ sak yin be̱e̱n yin be wu baꞌ e̱?”
JHN.7.46	Ayong áner aya a tú ku tom ba ame fe̱ ye, “Aner akak kun fe̱ kanu kyo̱ndi aner na baꞌ.”
JHN.7.47	Ne áner aFarisi ame ku rip ba ye, “Ka yin gip a tá ka wo̱ro̱k yin e̱? 
JHN.7.48	Ka yin kun di yin ako̱k kasho̱o̱n ka aner aFarisi akak tá kun ni no̱o̱k katsak ni wu a? 
JHN.7.49	Wayo. Amma ánerawe na á ta ren ike̱ng ikak natoon Itsi aMusa baꞌ, a tú fiming baꞌ.”
JHN.7.50	aNikodimus, aya a tá ku tseng nufe aYeso natuk, aya a tá tsang a nye akak kaye̱e̱r áner aFarisi, tú ku rip ba ye, 
JHN.7.51	“Itsi yir tonong ye sang yir ta te̱n yir anerawe amok ba' ma ke a tú ku fok nizham nong a ta ra ren ike̱ng iya a tana nye be wu a'a?”
JHN.7.52	Ayong á fe̱ be wu ye, “Wan nye aner aGalili'me gip a? Fa rife̱ Adakunom ta di, aner kuzarap kun wuruk na aGalili baꞌ.”
JHN.7.53	Koangan dorok nong á tá be kari.
JHN.8.1	Amma aYeso be natoon Kawhanang Nafar.
JHN.8.2	Nadiding bop aYeso bun a tu bun nubang agbang kutu kuya Adakunom iben. Ánerawe cice̱r be̱s á tú ku gorok yong yong aYeso sonong nong a tú ku bo̱so̱p ba'me. 
JHN.8.3	Ayong áner kubo̱so̱p Itsi ne áner aFarisi be̱e̱n be abining akak á tú ku yiir be aner akak. Á tu sak a tá nyeseng nasho̱o̱n ánerawe cice̱r. 
JHN.8.4	Ne á fe̱ be aYeso ye, “Aner Kubo̱so̱p, abining na á tú yiir mak be aner akak. 
JHN.8.5	To̱, Itsi aMusa fe̱ ye a ra barak áner kuri ayong be ata. Kyo̱o̱rna, akye̱ ne wan fe̱ e̱?” 
JHN.8.6	Ba nye kurip na nong á ta bo̱mo̱ng aYeso, nong ase̱ ba tà se̱ iren nong a tú ku yiir.
JHN.8.6	Amma aYeso tiguum kaben nong a tá nye izibir be kabanbo̱k. 
JHN.8.7	Nizen ba tá yiir kurisim, aYeso sok kanyisi naza a tá fe̱ be ba ye, “Ke akak kaye̱e̱r yin se dar rine̱n, to̱, a ra san ku barak abining na.” 
JHN.8.8	Ayong aYeso bun a tiguum nong a tá bun a nye izibir kaben gbak.
JHN.8.9	Ba tá fa fok anong ne á kpaan ku dorok azong, azizirik, ásho̱n ne a kpaan'e ma á won aYeso wu ze̱r be abining ame nunyeseng nasho̱o̱n wu. 
JHN.8.10	aYeso dorok a tú ku rip ye, “Aner abining, ánerawe ame se ake̱ e̱? Akak tá to̱ amok aꞌa?”
JHN.8.11	Ayong abining ame fe̱ be aYeso ye, “Atekasa, akak kuse baꞌ.” Ne aYeso fe̱ be wu ye, “To̱, mi gip mi ta ka to̱ amok baꞌ. Tseng, amma won kunye rine̱n.”
JHN.8.12	Ayong aYeso bun a fe̱ be ánerawe'me ye, “Mi ne i nye akanang kazatse. Koangan afe a ta sen nikuus, a tà tseng nawhi baꞌ, amma a tà se̱ akanang afe kutser.”
JHN.8.13	Ayong áner aFarisi ame fe̱ be wu ye, “Di, wan bun i fe̱ natoon rice wan, wan tonong ye wan be katsak baꞌ.”
JHN.8.14	aYeso fe̱ be ba ye, “Ko ke mi fa fe̱ natoon rice mi, rife̱ mi nye katsak, kamok mi ren karo̱ kaya afe mi tú ku ne, be karo̱ kaya afe mi tù ku be. Amma yin ren yin karo̱ kaya afe mi tú ku ne ka karo̱ kaya afe mi tù ku be baꞌ. 
JHN.8.15	Yin to̱ yin amok be kudi rinerawe. Mi to̱ akak amok baꞌ. 
JHN.8.16	Amma ke mi to̱ amok'e, amok'i nye katsak, kamok mi se mi ze̱r baꞌ. Mi se mak be Ada mi aya a tin tom. 
JHN.8.17	Kaye̱e̱r Itsi yin, a zibir ye, ke áner afa fe̱ rife̱ rizining, to̱, ne a shan rife̱'ong. 
JHN.8.18	Mi fe̱ natoon rice mi, Ada mi aya a tin tom nye afe afa mi.”
JHN.8.19	Ayong á tú ku rip ye, “Ada wan'e se ake̱ e̱?” aYeso fe̱ be ba ye, “Yin ti ren yin baꞌ, yin bun i ren yin Ada mi baꞌ. Yin fa ni ren yin ke yin ren yin Ada mi gip.”
JHN.8.20	aYeso fe̱ rife̱ na nizen iya a tá se be kubo̱so̱p kaye̱e̱r agbang kutu kuya Adakunom iben, bubarak be karo̱ a tú ku saas abeko. Amma gip be anong, ko akak tú yiir baꞌ, kamok izen wu tsang i nye baꞌ.
JHN.8.21	Ayong aYeso bun a fe̱ be ba ye, “Mi ta tseng, yin tin tse̱r yin, ta kus yin be rine̱n yin. Yin tà kyem i tseng yin naro̱ mi tu ku be baꞌ.”
JHN.8.22	Iyong sak áner aYahuda fe̱ ye, “A tà fe̱r rice wu a? A tá fe̱ ye, ‘Karo̱ kaya mi tù ku be yin ta kyem i tseng yin baꞌ a?’ ”
JHN.8.23	Amma aYeso ya kasho̱o̱n be rife̱ ye, “Yin ne yin kaben; Mi ne naza. Yin nye yin áfe kazatse na, mi nye afe kazatse na baꞌ. 
JHN.8.24	Kamok anong, mi fe̱ be yin ye yin tà kus yin be rine̱n yin. Kamok ke yin tin no̱o̱k yin katsak ye ‘Mi Ne I aya wu aya mi tá ka tak yin baꞌ, yin tà kus yin be rine̱n yin.’ ”
JHN.8.25	Ayong á rip aYeso ye, “Wu wan nye angan nigaan'e e̱?”
JHN.8.25	Ne aYeso fe̱ be ba ye, “Mi ne i nye aya mi tá ka tak yin kum ni ime̱se̱ng'e. 
JHN.8.26	Ike̱re̱ kuse dide̱ng mi tana kyem i fe̱ ife amok natoon yin, amma wu aya afe a tin tom nye afe katsak. Ike̱re̱ mi tá fok nufu ne mi taas kazatse.”
JHN.8.27	Ánerawe'me ren ye wu sen ku taas ba itak natoon Ada wu baꞌ. 
JHN.8.28	Iyong sak aYeso fe̱ be ba ye, “Nizen yin tana sok yin Igon Anerawe naza, nizen iyong ne yin tà ren yin ye ‘Mi ne i nye,’ yin tà ren yin ye sang mi nye ike̱ng ikak mi ka ma mi baꞌ, amma ike̱ng iya Ada'me tin bo̱so̱p'e ne mi fe̱ tsek. 
JHN.8.29	Aya a tin tom se be mi; a ti won mi ka ma mi baꞌ, kamok mi nye koakye riye̱ wu tá shim.”
JHN.8.30	Nizen aYeso ta se be kufe̱ ike̱re̱ na, ánerawe whe̱re̱ ti no̱o̱k katsak ni wu.
JHN.8.31	Ayong aYeso fe̱ be áner aYahuda áya a tin no̱o̱k katsak ni wu ye, “Ke yin kuus yin kubo̱so̱p'i, to̱, yin nye yin álimazhiri mi áfe katsak. 
JHN.8.32	Ne yin ren yin katsak, ne katsak'e ka sak yin tà sor yin ne̱k.”
JHN.8.33	Ne ba fe̱ be wu ye, “Yir nye yir kuri Ibrahim, yir i kun te yir ásam akak baꞌ. Akye̱ sak wan tá fe̱ ye yir tà sor yir ne̱k e̱?”
JHN.8.34	aYeso fe̱ be ba ye, “Katsak'e, mi ta ka tak yin, koangan ne a nye rine̱n a nye asam rine̱n. 
JHN.8.35	Asam be karo̱ kusor kafe rice wu numa atekasa wu baꞌ, amma igon'e be ma izen izen 
JHN.8.36	Kamok anong, ke Igon'e ta ka no̱o̱k yin iren kusor ne̱k, to̱, yin tà se̱ yin kusor ne̱k kufe katsak. 
JHN.8.37	Mi ren yin nye yin kuri Ibrahim, gip be anong, yin shim tin fe̱r yin, kamok rife̱ mi n no̱ kaye̱e̱r aye̱ yin baꞌ. 
JHN.8.38	Mi ta taas yin ike̱re̱ ife mi ta di nufe Ada mi, amma yin nye yin ike̱re̱ iya yin tá fok yin nufe ada yin.”
JHN.8.39	Ayong á fe̱ be aYeso ye, “Ibrahim ne a nye ada yir.” Ne aYeso fe̱ be ba ye, “Ke a fa fe̱ ye yin nye yin inoon Ibrahim, ke yin nye yin ike̱re̱ wu tá nye. 
JHN.8.40	Mi nye aner aya mi ta fe̱ katsak kaya mi tá fok nufe Adakunom. amma yin shim tin fe̱r yin. To̱, Ibrahim'me nye ike̱re̱ kuri iyong baꞌ. 
JHN.8.41	Kamok anong, yin nye yin ike̱re̱ iya ada yin ta nye.”
JHN.8.41	Amma áner aYahuda fe̱ ye, “Yir nye yir inoon rikuna baꞌ. Adakunom ne a nye Ada yir, wu wu ze̱r ne yir be yir.”
JHN.8.42	aYeso fe̱ be ba ye, “Ke a fa fe̱ ye Adakunom ne a nye Ada yin, ke yin ti shim yin, kamok mi ne nufe Adakunom, kyo̱o̱rna mi se aze. Mi be̱ kube̱ rice mi baꞌ, amma wu ne a ti tom. 
JHN.8.43	Akye̱ sak yin ren yin ike̱ng iya mi tin fe̱ baꞌ e̱? Kamok yin kyem i fok yin rife̱ mi baꞌ. 
JHN.8.44	Yin nye yin áfe ada yin, Ishetan. Kamok anong, yin shim tà nye yin ike̱ng iya wu tá shim. Wu nye aner kufe̱s ánerawe kum ni ime̱se̱ng'e. A shim katsak baꞌ, kamok a be katsak'e baꞌ. Izen iya ne a bo̱ naborok, a fe̱ ike̱ng ife i ta nye igo̱o̱n wu, kamok wu nye aner abo̱o̱s, ne a nye ada áfe abo̱o̱s. 
JHN.8.45	Amma kamok mi tá taas katsak, yin ti no̱o̱k yin katsak rife̱ mi baꞌ. 
JHN.8.46	Angan kaye̱e̱r yin ta kyem a fe̱ ye mi kun nye rine̱n e̱? Ke i nye ye mi ta taas yin katsak, to̱, akye̱ sak yin ti no̱o̱k yin katsak rife̱ mi baꞌ e̱? 
JHN.8.47	Aya a ta nye afe Adakunom foos ike̱ng iya Adakunom ta fe̱. Yin wesek yin kuto baꞌ, kamok yin nye yin áfe Adakunom baꞌ.”
JHN.8.48	Ayong áner aYahuda ame fe̱ be aYeso ye, “Aser, yir fe̱ yir katsak yir tá fe̱ yir ye wan nye aner aSamariya aya a ta be amaan nabik a?”
JHN.8.49	aYeso fe̱ be ba ye, “Mi be amaan kabik baꞌ. Mi tiyiik Ada mi. Amma yin ti zhe̱e̱sh yin. 
JHN.8.50	Mi tse̱r kuyiik kamok rice mi baꞌ. Aner akak kuse a tin tse̱r'e, wu ne a nye aner amok'e. 
JHN.8.51	Katsak'e ne mi ta ka tak yin, aner aya ne a kuus rife̱ mi, a tà ku baꞌ sam.”
JHN.8.52	Ayong áner aYahuda'me fe̱ be wu ye, “Kyo̱o̱rna yir ren yir ye wan be amaan kabik! Ibrahim be áner kuzarap Adakunom gip á kus, ne wan ra fe̱ ye, ‘Aner aya a ta ka kuus a tà ku baꞌ.’ 
JHN.8.53	Wan di ye wan nar ada yir Ibrahim a? Wu gip a ku, ne áner kuzarap Adakunom gip á kus. Wan di ye wan nye angan e̱?”
JHN.8.54	aYeso tú shim ba'me ye, “Ke mi tiyiik rice mi, kuyiik'e sor ike̱ng ikak baꞌ. Ada mi aya yin ta di yin ye a nye Adakunom yin, ne a nye aner a tin tiyiik. 
JHN.8.55	Yin tu ren yin baꞌ, amma mi tu ku ren. Ke mi fe̱ ye mi tu ku ren baꞌ, i nye ye mi nye aner abo̱o̱s kyo̱ndi yin, amma mi tu ku ren ne i kuus rife̱ wu. 
JHN.8.56	Ada yin Ibrahim nye riye̱ rikan kamok a tá izam mi, ayong a di, a nye riye̱ rikan.”
JHN.8.57	Iyong áner aYahuda ame fe̱ be wu ye, “Wan n te aye̱ iso̱k itoon baꞌ, ne wan fe̱ ye wan di Ibrahim a?”
JHN.8.58	aYeso fe̱ be ba ye, “Katsak'e ne mi ta ka tak yin, nizham a tá ra tes Ibrahim ‘Mi Nye I Nye.’ ”
JHN.8.59	aYeso ta fa fe̱ anong, yong á bo̱ ata nong á tú ku barak mo. Amma aYeso ne̱re̱ng nong a tá wuruk kaye̱e̱r agbang kutu kuya Adakunom iben'e.
JHN.9.1	Nizen iya aYeso ta se be igor, ni a di aner akak a tú ku tes akpato̱o̱n'e. 
JHN.9.2	Ayong álimazhiri wu tú ku rip ye, “aRabbi, aner na a tú ku tes akpato̱o̱n'e na rine̱n angan ne ri sak anong e̱? Rine̱n wu ka rife̱ átek e̱?”
JHN.9.3	aYeso tú ku shim ba'me ye, “Sang akak kaye̱e̱r ba ne a nye rine̱n baꞌ, amma a tú ku nye anong, nong ase̱ a ta tonong kuyiik Adakunom natoon wu. 
JHN.9.4	Yir ta ya yir kasho̱o̱n be kunye itomong aya a tin tom dim. Kamok izen saase karo̱ tana te whi, akak ta ba kyem a nye itomong baꞌ. 
JHN.9.5	Kum mi ta rusek kaye̱e̱r kazatse, mi ne i nye akanang kazatse.”
JHN.9.6	Nama a tá fe̱ anong, a ta ace̱ kaben, nong a tin nye ame̱re̱sh ne a ni kon nanyisi aner ame. 
JHN.9.7	Ne a fe̱ be aner'e ye “Tseng, se kusu anyisi wan nudung aSiluwam.” (Riyerek na sor ye “Kutom.”) Ayong aner ame tseng a ta se kusu anyisi wu ne a di karo̱ ne a kubun kari.
JHN.9.8	Áfe a bubarak be áya a tan me̱ ne á ku ye̱re̱k a tá nye izong nufe ánerawe, á fe̱ ye, “Aser, aner a tan me̱ ne a sosok ne a nye izong nufe ánerawe ayuna aꞌa?” 
JHN.9.9	Ákak fe̱ ye “Ei, aner nye wu.” Ákak ye, “Wayo, wu baꞌ. Á naka tas tsek.”
JHN.9.9	Amma wu be rice wu fe̱ ye, “Aner'e nye mi.”
JHN.9.10	Ayong á tú ku rip ye, “To̱, a nye ane̱ anyisi wan tá karak e̱?”
JHN.9.11	Ne aner'e fe̱ be ba ye, “Aner a tu ku yis ye aYeso ne a nye ame̱re̱sh a tin kon nanyisi mi. A fe̱ be mi ye i ra tseng nudung aSaluwam nong ta se kusu'me. Iyong mi tseng i ta kusu ne mi se̱ kudi karo̱.”
JHN.9.12	Ba tú ku rip ye, “Aner'e se ake̱ e̱?” Iyong a fe̱ be ba ye, “Mi ren baꞌ.”
JHN.9.13	Ayong ánerawe tseng be aner aya a tá tsang a nye akpato̱o̱n ame nufe áner aFarisi. 
JHN.9.14	Kunom kuya aYeso tá nye ame̱re̱sh a tin karak aner'e anyisi kunye kunom Asabar. 
JHN.9.15	Ayong áner aFarisi'me tú ku rip ye, “Wan nye ane̱ i tá se̱ kudi karo̱ e̱?” Ayong a tú ku tak ba ye, “A ti kon ame̱re̱sh nanyisi mi, yong mi se kusu'me, ne mi se̱ kudi karo̱ kyo̱o̱rna.”
JHN.9.16	Áner aFarisi ame ákak fe̱ ye, “Aner na ne nufe Adakunom baꞌ, kamok wu won Asabar zhe̱l baꞌ.” Amma ákak fe̱ ye, “Aner rine̱n ta nye ane̱ a ta nye itomong azhing kuri iyu e̱?” Ito̱ ba te kufa.
JHN.9.17	Ayong á bun á rip akpato̱o̱n ame ye, “Wan be ike̱ng ikak tanin tak yir natoon aner na a? Wan ne a tá karak anyisi.”
JHN.9.17	Ne aner ame fe̱ be ba'me ye, “A nye aner kuzarap.”
JHN.9.18	Gip be anong, áko̱k kasho̱o̱n áner aYahuda ti no̱o̱k katsak ye, aner'e kun nye akpato̱o̱n nizham a tá ra ku karak anyisi baꞌ. Kamok anong, á tom nufe átek aner'e. 
JHN.9.19	Á tú ku rip ba ye, “Igon na nye kafe yin a? Yin fe̱ yin ye a tú ku tes akpato̱o̱n'e e̱? Anye ane̱ ne wu ta di karo̱ kyo̱o̱rna e̱?”
JHN.9.20	Ayong átek igon ame fe̱ ye, “Yir ren yir a nye igon yir, ne yir bun i ren yir ye a tú ku tes yir akpato̱o̱n'e. 
JHN.9.21	Yir ren yir iren ife wu tá se̱ ku di karo̱ kyo̱o̱rna baꞌ. Yir ren yir ka angan ne a tú ku karak anyisi baꞌ. Ku rip yin, a nye igon baꞌ. A tà fe̱ be kanu wu.”
JHN.9.22	Átek'e fe̱ anong kamok á fok inyim áner aYahuda'me, kamok áner aYahuda tsang á sak ye aner aya ne a fe̱ ye aYeso nye aKiristi, á tú ku tun kaye̱e̱r atu aduwa ba.
JHN.9.23	Iyong ne i sak atek wu tá fe̱ ye, “A nye igon baꞌ Yin ku rip yin.”
JHN.9.24	Á bun á yis aner a tá tsang a nye akpato̱o̱n ame ife afa gbak nong á tá fe̱ be wu ye, “Fok inyim Adakunom wan, nong ta fe̱ katsak. Amma yir, yir ren yir aner nye aner rine̱n.”
JHN.9.25	A fe̱ be ba ye, “Mi ren ka wu nye aner rine̱n ka angan e̱ baꞌ. Ike̱ng mi ta ren wu ne a ti karak anyisi, kyo̱o̱rna mi di karo̱!”
JHN.9.26	Ayong á tú ku rip ye, “Akye̱ ne a tá nye'me e̱? Ane̱ ne a tá karak anyisi'me e̱?”
JHN.9.27	Aner ame fe̱ be ba ye, “Mi tsang i ka tak yin amma yin wesek yin kuto baꞌ. Akye̱ sak yin ta shim ta bun i fok yin gbak e̱? Ka yin shim yin ta te yin álimazhiri wu gip e̱?”
JHN.9.28	Áyong a kas aner ame ne á fe̱ be wu ye, “Wan ne i nye alimazhiri wu. Yir nye yir álimazhiri aMusa. 
JHN.9.29	Yir ren yir ye Adakunom fe̱ kanu be aMusa, amma yir ren yir ka ake̱ ne aner na ne baꞌ.”
JHN.9.30	Ayong aner ame fe̱ be ba ye, “Akye̱ kuri ike̱ng na e̱? Yin ren yin ka ake̱ ne a ne baꞌ, amma a ti karak anyisi. 
JHN.9.31	Yir ren yir ye, Adakunom fok áfe rine̱n baꞌ, amma a fok áya a tú ku tiyiik ne á nye ike̱ng iya wu ta shim. 
JHN.9.32	Akak kun fok a tan karak anyisi aner aya a tú ku tes akpato̱o̱n'e baꞌ. 
JHN.9.33	Ke a fa nye ye aner na ne nufe Adakunom baꞌ, ke a kyem a nye ike̱ng ikak baꞌ.”
JHN.9.34	Ba fe̱ be wu ye, “Wan afe a tá ka tes kaye̱e̱r rine̱n, ne wan bun i di ye wan tin bo̱so̱p yir a?” Ayong á tú ku tun.
JHN.9.35	aYeso tá fa fok ye an tun aner ame. Nizen iya a tú ku se̱, ne a fe̱ be wu ye, “Wan ti no̱o̱k katsak ni Igon Anerawe a?”
JHN.9.36	Aner ame fe̱ ye, “Atekasa, aner'e nye angan e̱? Ni tak nong mi tin no̱o̱k katsak ni wu.”
JHN.9.37	aYeso fe̱ be wu ye, “Wan mu ku di kyo̱o̱rna, wu ne a fe̱ be wan na.”
JHN.9.38	Ayong aner ame fe̱ ye, “Atekasa, mi ti no̱o̱k katsak.” Ne a ya aYeso iben.
JHN.9.39	aYeso fe̱ ye, “Mi be̱ nazatse na nong ta to̱ amok, nong aya a ta di karo̱ baꞌ tà se̱ kudi karo̱, ne áfe a ta di tà te ákpato̱o̱n.”
JHN.9.40	Áner aFarisi akak aya a tá se be wu tú fok a tá fe̱ anong, yong á tu ku rip ye, “Akye̱ e̱? Yir nye yir ákpato̱o̱n'e gip e̱?”
JHN.9.41	Ayong aYeso fe̱ be ba ye, “Yin fa nye yin ákpato̱o̱n'e ke yin be yin rine̱n baꞌ. Amma yin ta fe̱ yin ye yin di karo̱, to̱, rine̱n yin se natoon rice yin.
JHN.10.1	“Katsak'e ne mi ta ka tak yin, aner aya ne sang a no̱ naming ítsamang, nanu kaming'e baꞌ, amma a ngarak ni iren ikak, i nye ye, a nye akpatang. 
JHN.10.2	Aner aya a ta gor nanu kaming'e nye afek itsamang'me. 
JHN.10.3	Aner aya a ta tor kaming itsamang'me ta karak afek itsamang'me kaming'e. Ne itsamang'e fok kuto̱ afek ba. A yis itsamang wu'me be ayerek ba. Ne a ku tun ba nufang. 
JHN.10.4	Nizen iya ne a tun ifu cice̱r, ne wu tseng nasho̱o̱n ne itsamang'me ku kuus kamok ba ren kuto̱ wu. 
JHN.10.5	Itsamang'me tà kuus aner atsen baꞌ, i tu ku teng kamok ba ren kuto̱ aner atsen'e baꞌ.” 
JHN.10.6	aYeso ti nye itomong be kumaas na, amma ba ren ike̱ng wu tá sen nife̱ baꞌ.
JHN.10.7	Kamok anong, aYeso bun a fe̱ be ba gbak ye, “Katsak'e ne mi ta ka tak yin, mi ne i nye kanukutu itsamang'e. 
JHN.10.8	Cice̱r áfe a ta tsang á be̱ nizham mi tá ra be̱ na nye ákpatang. Itsamang'me tú fok ba baꞌ. 
JHN.10.9	Mi ne i nye kanukutu'me, aner aya a gor nunaan a tà se̱ kashesh. A tà no̱ kaye̱e̱r'e ne a bun a wuruk, a ta se̱ karo̱ kufek katek. 
JHN.10.10	Akpatang be̱ kamok itsang tsek ne a fe̱r ne a beseng. Amma mi be̱ nong á ta se̱ kutser, á ta se̱ kutser'e kpe̱.
JHN.10.11	“Mi ne i nye afek atek. Afek atek no̱o̱k rice wu kamok itsamang wu. 
JHN.10.12	Aner aya a tu ku sok kamok kufek, sang itsamang'me wor i te ifu baꞌ. Kamok anong, izen iya ne wu di abo̱ saase, ne wu teng a ta won itsamang'me. Ne abo̱ nikpa ni itsamang'me ne a ku fo ba. 
JHN.10.13	Afek itsamang'me tà teng kamok a tu ku sok nong a tu ku karang tsek, kamok anong a daam be itsamang'me baꞌ.
JHN.10.14	“Mi ne i nye afek atek. Mi ren inaan ne inaan min ren. 
JHN.10.15	Kyo̱ndi Ada'me tin ren, anong ne mi ren Ada'me. Mi no̱o̱k rice mi kamok itsamang'me. 
JHN.10.16	Mi be kukpara itsamang ikak i ta se ze̱e̱r be iyu. Ba gip, ma mi tà be̱ be ba dim. Á tà fok kuto̱ mi, ne á be̱ te kukpara kuzining be afek azining. 
JHN.10.17	Ike̱ng iya i tá sak Ada tin shim'ong, kamok mi tá no̱o̱k kutser'i, nong ta bun i dorok'e. 
JHN.10.18	Akak ta kyem a sok kutser'i baꞌ. Be kushim mi ne mi no̱o̱k rice mi. Mi be kukyem mi tanin no̱o̱k kutser'i, ne mi bun i be kukyem mi tanin dorok'e. Ada mi ne a ti no̱o̱k iren anong.”
JHN.10.19	Rife̱ aYeso na sak áner aYahuda bun a kpaan kuya kanu gbak. 
JHN.10.20	Whe̱re̱ kaye̱e̱r ba fe̱ ye, “A be amaan kabik, an te afunam'e. Akye̱ sak yin tú ku fok yin e̱?”
JHN.10.21	Amma ákak fe̱ ye, “Wayo, aner a ta be amaan kabik fe̱ ana baꞌ. Itseng ta nye ane̱ i tá karak akpato̱o̱n anyisi e̱?”
JHN.10.22	I se nizen kuwun, áner aYahuda se be Riye̱ Rikan Kuno̱o̱k Agbang Karo̱ Kuya Adakunom Iben 
JHN.10.23	aYeso se be kutsang tseng kaye̱e̱r kubang agbang kutu kuya Adakunom iben, a ta yis ye kanukutu aSolomon. 
JHN.10.24	Áyong áner aYahuda tú gorok nong á tá fe̱ be wu ye, “Ma akye̱ izen ne wan tin won yir kaye̱e̱r agak riye̱ e̱? Ke wan ne i nye aKiristi'me, ne wan ni tak yir kanang.”
JHN.10.25	aYeso fe̱ be ba ye, “Mi kun ka tak yin, amma yin ti no̱o̱k yin katsak baꞌ. Itomong azhing iya mi tá nye, mi nye kaye̱e̱r riyerek Ada mi, tonong kuri aner aya afe mi ta nye. 
JHN.10.26	Amma yin ti no̱o̱k yin katsak baꞌ, kamok yin nye yin itsamang kaming'i baꞌ. 
JHN.10.27	Itamang'i fok kuto̱ mi, mi ta ren ba ne ba ni kuus. 
JHN.10.28	Mi tu no̱o̱k ba kutser kufe izen izen, ba tà kus baꞌ sam. Aner akak tà kyem a tin shan nubo̱k'i baꞌ. 
JHN.10.29	Ada mi afe a tin no̱o̱k itsamang'e, se yiik ne a nar cice̱r. Aner akak kyem a tin shan nubo̱k Ada mi baꞌ. 
JHN.10.30	Mi be Ada'me i se yir ázining.”
JHN.10.31	Áyong aner aYahuda ame bun á bo̱s ata nibo̱k nong á tin barak aYeso. 
JHN.10.32	Iyong aYeso fe̱ be ba ye, “Mi ma ka tonong yin itomong azhing dide̱ng i tá ne nufe Ada, kamok anong, inyaka ne yin shim tin barak yin mo e̱?”
JHN.10.33	Áner aYahuda ame fe̱ ye, “Ei, sang kamok itomong itek wan tá nye ne yir sen ka barak yir baꞌ, amma kamok kuzhe̱e̱sh wan tá nye Adakunom'me. Wan nye anerawe tsek, amma wan sok rice wan ye wan nye Adakunom.”
JHN.10.34	aYeso fe̱ be ba ye, “I se ni zibir na afumung Itsi yin ye Adakunom fe̱ ye, ‘Mi fe̱ ye yin se yin kyo̱ndi ike̱re̱ iya a tu ku ya ba iben.’ 
JHN.10.35	Ke a tu yis ba ye adakunom to̱, nufe angan ne rife̱ Adakunom'me be̱ e̱? Rife̱ Adakunom'me nye abo̱o̱s baꞌ. 
JHN.10.36	Mi ne Ada ti sak i tá te zhe̱l, ne a ni tom nazatse, rife̱ kuzhe̱e̱sh ne mi tá fe̱ ye mi nye Igon Adakunom a? 
JHN.10.37	To̱, ke itomong Ada mi ne mi nye baꞌ, tin no̱o̱k yin katsak ni mi baꞌ. 
JHN.10.38	Amma ke iyong ne mi nye, ko ke yin tin no̱o̱k katsak ni mi baꞌ, ni no̱o̱k yin katsak ni itomong'e. Nong ase̱ ta ren yin ye Ada'me se kaye̱e̱r'i ne mi se kaye̱e̱r Ada'me.”
JHN.10.39	Gip be anong á shim ke á tú ku yiir, amma a bun a wher ni ibo̱k ba.
JHN.10.40	Ayong aYeso tú bun nunyi isho̱ng aUrdun naro̱ aYohana tá tsang a ku nye abatisma ni ime̱se̱ng, a tá se sor azong. 
JHN.10.41	Ánerawe whe̱re̱ be̱s nufu. Áner'e fe̱ ye, “aYohana nye itomong azhing baꞌ, amma ike̱re̱ wu tá fe̱ cice̱r natoon aner na nye katsak.” 
JHN.10.42	Ánerawe whe̱re̱ ti no̱o̱k katsak na aYeso azong.
JHN.11.1	Aner akak a tú se na aBetani, riyerek wu nye aLazarus, a nye atser baꞌ. aBetani nye kuwo̱p aMarya ne angasnyining wu aMarta. 
JHN.11.2	aMarya na nye angasnyining aLazarus aya a tá se nameneng be kuro̱k. Wu ne a ku kon Agwo̱m Ágwo̱m name, ne a re̱ng atak wu be nakuyo̱ng rice wu. 
JHN.11.3	Ayong ángasnyining'e tom nufe aYeso ye, “Atekasa, di aner aya wan tá shim ame nye atser baꞌ.”
JHN.11.4	Nizen iya aYeso tá fok anong, a fe̱ ye, “Kuro̱k na tù ku fe̱r baꞌ, amma ku tà be̱e̱n Adakunom ne Igon wu kuyiik.”
JHN.11.5	aYeso shim aMarta be angasnyining wu aMarya ne aLazarus. 
JHN.11.6	Gip be anong, izen iya a tá fok ye aLazarus nye atser baꞌ, a sor naro̱ wu tú ku se ma inom ifa nizham. 
JHN.11.7	Ayong a fe̱ be álimazhiri wu ye, “I ku bun yir ni iben aYahudiya.”
JHN.11.8	Amma álimazhiri wu'me fe̱ be wu ye, “Aner kubo̱so̱p, nuko̱s kama áner aYahuda shim á tá ka barak be ata, ne wan bun i fe̱ ye i ra be yir azong a?”
JHN.11.9	aYeso fe̱ be ba ye, “Kuwoso se awa kuso̱k be afa aꞌa? Aner aya afe a ta tseng nunom turuk kutak baꞌ, kamok a di akanang kazatse. 
JHN.11.10	Amma aner aya afe a ta tsang a tseng natuk, a tà turuk kutak, kamok akanang kuse baꞌ.” 
JHN.11.11	Nama aYeso tá fe̱ anong, a bun a fe̱ ye, “Afaram yir aLazarus an men ida, mi be azong ta se ku shiming.”
JHN.11.12	Ayong álimazhiri wu fe̱ be wu ye, “Atekasa ke an men ida a tà dorok.”
JHN.11.13	aYeso sen nife̱ natoon riku aLazarus'e, amma álimazhiri wu sor ye a sen fe̱ itak ida tsek. 
JHN.11.14	Ayong aYeso tú ku tak ba kanang ye, “aLazarus n ku. 
JHN.11.15	Mi be riye̱ rikan kamok sang mi tin se azong baꞌ. Yin ti no̱o̱k yin katsak makong. Amma i tseng yir nufu.”
JHN.11.16	Ayong aToma, a tú ku yis ye, kafe̱e̱s, fe̱ be ribir álimazhiri'me ye, “I tseng yir gip nong ta se kus yir be wu.”
JHN.11.17	Nizen iya aYeso tá tseng azong, a fok ye aLazarus n te kuko̱s kunaas nure̱k. 
JHN.11.18	aBetani ta se kyo̱ndi akilomita ataar be aUshalima. 
JHN.11.19	Ánerawe aYahuda dide̱ng be̱s nufe aMarta ne aMarya nong á tú ku nye ba ako̱o̱k be riku aronyining ba.
JHN.11.20	Nizen iya aMarta tá fok ye aYeso saase, a wuruk nong a tá su ku shan niren, amma aMarya sor kari. 
JHN.11.21	Ayong aMarta fe̱ be aYeso ye, “Atekasa, wan fa se aze ko ke aronyining'i ku baꞌ. 
JHN.11.22	Amma mi ren ye ko kyo̱o̱rna'me Adakunom tà ka no̱o̱k koakye wan tù ku rip.”
JHN.11.23	aYeso fe̱ be wu ye, “Aronyining wan tà bun a dorok.”
JHN.11.24	aMarta fe̱ be wu ye, “Mi ren a tà bun a dorok nizen iya kudorok ikom katuk igang'e.”
JHN.11.25	Ayong aYeso fe̱ be wu ye, “Mi ne i nye kudorok ikom ne i nye kutser. Aya a tin no̱o̱k katsak ni mi ko ke a ku gip a tà se̱ kutser, 
JHN.11.26	ne koangan afe a ta se be kutser gip ke a ti no̱o̱k katsak ni mi a tà ku baꞌ ma izen izen. Wan ti no̱o̱k katsak rife̱ na a?”
JHN.11.27	Ayong aMarta fe̱ be aYeso ye, “Ei, wan nye Agwo̱m Ágwo̱m, mi ti no̱o̱k katsak ye wan ne i nye aKiristi'me, Igon Adakunom, aya a tá fe̱ ye a tà be̱ nazatse.”
JHN.11.28	Nama a tá fe̱ anong, a tseng a tá se yis angasnyining wu aMarya nukim, a tá fe̱ be wu ye, “Aner kubo̱so̱p na aze, a rip itak wan.” 
JHN.11.29	Nizen iya aMarya tá fok anong, a dorok zirik, a tá be nufe aYeso. 
JHN.11.30	aYeso tsang a no̱ kaye̱e̱r kuwo̱p'e nizham baꞌ, amma a ruresek naro̱ aMarta tú ku shan ni iren ame. 
JHN.11.31	Áner aYahuda aya a tá tsang á be̱ ni inye aMarya ako̱o̱k kari di a tá dorok nong a ta wuruk zizirik. Á tú kuus ba sor ye a be ni inye riyo̱m nure̱k'e̱. 
JHN.11.32	Nizen iya aMarya tá tseng naro̱ aYeso tú ku se, a di aYeso'me, ayong a kpa natak wu nong a tá fe̱ be wu ye, “Agwo̱m Ágwo̱m, wan fa se aze, ke aronyining'i ku baꞌ.”
JHN.11.33	aYeso tú ku di a tá tos ne áner aYahuda'me áfe a tá se mak be wu tos gip, yong aYeso daam kaye̱e̱r riye̱ wu dide̱ng. 
JHN.11.34	Ayong aYeso tú ku rip ba ye, “Yin tú ku ne̱r yin ake̱ e̱?” Ne ba fe̱ be wu ye,
JHN.11.34	“Agwo̱m Ágwo̱m be̱ ta di karo̱'me.”
JHN.11.35	aYeso tos. 
JHN.11.36	Kamok anong áner aYahuda ame fe̱ ye, “Di yin, a tú ku shim!” 
JHN.11.37	Amma ákak ba fe̱ ye, “A karak akpato̱o̱n anyisi, ne a ra won dar a te̱ne̱ng aner na riku a?”
JHN.11.38	aYeso tá bun a no̱ nudaam kaye̱e̱r riye̱ wu dide̱ng, a be nure̱k'e. Kure̱k'e nye kutas a ta whe̱e̱n kanu be agbang kuta. 
JHN.11.39	Ayong aYeso fe̱ be ba ye, “Sok yin kuta'ong.”
JHN.11.39	Amma aMarta angasnyining aku'me fe̱ ye, “Agwo̱m Ágwo̱m, a tan n kpaan iko̱o̱n kyo̱o̱rna, kamok an te kuko̱s kunaas be riku.”
JHN.11.40	Ayong aYeso fe̱ be wu ye, “Mi di ye, mi tsang i ka tak ye, ke wan ti no̱o̱k katsak, wan tà di kuyiik Adakunom a?”
JHN.11.41	Ayong á tomong kuta ame. aYeso sok anyisi naza ne a fe̱ ye, “Ada, mi be riye̱ rikan be wan kamok mi ren wan ti fok. 
JHN.11.42	Mi ren ko gbugbang gip wan ti fok, amma mi fe̱ anong, nong ánerawe na aze, tin no̱o̱k katsak ye wan ne i ti tom.”
JHN.11.43	Nama a tá fe̱ anong, ne a ta kuto̱ ba agap ye, “aLazarus, wuruk!” 
JHN.11.44	Aner a tá tsang a ku'me wuruk nufang, ibo̱k be atak nurosom be idun, kanyisi be itan kures kukan.
JHN.11.44	aYeso fe̱ be ba ye, “Ku bisik yin, a ta tseng.”
JHN.11.45	Kamok anong, áner aYahuda whe̱re̱ aya a tá tsang a be̱ nufe aMarya, di ike̱ng iya aYeso tá nye á ti no̱o̱k katsak na aYeso. 
JHN.11.46	Amma ákak ba be nufe áner aFarisi nong á tú su ku tak ba ike̱ng aYeso tá nye. 
JHN.11.47	Kamok anong ágbang átsi ne áner aFarisi'me yis kanyim áko̱k kasho̱o̱n. Ne á fe̱ ye, “Akye̱ ne yir ta nye yir e̱? Aner na ta nye itomong azhing dide̱ng an e̱? 
JHN.11.48	Ke yir tu ku won yir a ta ya kasho̱o̱n ana, koangan tin no̱o̱k katsak ni wu, ne áner aRom be̱ a tin shan kaben yir ne karo̱ kuya iben yir.”
JHN.11.49	Akak kaye̱e̱r ba, riyerek wu tá nye aKayafas, aya a tá nye agbang atsi riye̱ riyong fe̱ ye, “Yin ren yin ike̱ng ikak baꞌ. 
JHN.11.50	I nar aner azining tana ku be ánerawe cice̱r tana wei.” 
JHN.11.51	Rife̱ aKayafas tá fe̱ nye rife̱ riye̱ wu tsek baꞌ, amma wu ne a ta nye agbang atsi riye̱ riyong, a nye kuzarap ye aYeso tà ku kamok áner aYahuda. 
JHN.11.52	Sang kamok áner aYahuda tsek baꞌ, amma nong a tà tusung áner Adakunom aya a tá te shaam tà te azining.
JHN.11.53	Kum be katuk'ong á nye kanye̱k kufe̱r aYeso.
JHN.11.54	Kamok anong, aYeso ba tseng de̱s kaye̱e̱r ánerawe aYahuda baꞌ. A tú ku bun nuwo̱p kukak a tá yis ye, aEfirem bubarak be katse, naro̱ wu tú ku sor be álimazhiri wu.
JHN.11.55	Izen kunye riye̱ rikan kuyiring be aPasova tá nye, ánerawe whe̱re̱ tseng na aUshalima nong a ta se na ka kusu nong a ta te zhe̱l, kyo̱ndi a tan me̱ ne á nye. 
JHN.11.56	Á yiir iye̱re̱k'e ka a tá di aYeso e̱. Nizen iya ba tá nyim naro̱ kuya Adakunom iben'e, á naka risim ye, “Yin di yin ane̱ e̱? A ta be̱ riye̱ rikan'e gak?”
JHN.11.57	Amma ágbang átsi ne áner aFarisi tsang á fe̱ ye, ke akak fok karo̱ aYeso'me tú ku se, ne a ku tak ba nong á tù ku yiir.
JHN.12.1	A tú ku won inom igataar ne a nye riye̱ rikan aPasova, yong aYeso be na aBetani, naro̱ kaya aLazarus tú ku sor. Aner aya aYeso tú ku dorok nure̱k ame. 
JHN.12.2	A nyes aYeso azong, aMarta ne a kasap naya'me ne aLazarus nye akak kaye̱e̱r áya a ta yas mak be aYeso'me. 
JHN.12.3	Ayong aMarya sok kudu name iko̱o̱n itek a tá yis ye anad 
JHN.12.4	Amma aYahuza Iskariyot, azining kaye̱e̱r álimazhiri aYeso, aya a tá bun a sok aYeso a no̱o̱k, fe̱ ye, 
JHN.12.5	“Akye̱ sak a tá re̱p name na nong a tin se̱ itso̱m nong a tá no̱o̱k áfe rizor baꞌ e̱? Itso̱m name'me ta se kyo̱ndi itso̱m alebura ife inom iso̱k inyak itaar.” 
JHN.12.6	aYahuza fe̱ anong sang kamok wu tá daam be áfe rizor baꞌ, amma kamok wu tá nye akpatang. Wu ne a tá ceshek ishika itso̱m ba, a bo̱s azong ne a ni tobok rice wu. 
JHN.12.7	Ayong aYeso fe̱ ye, “Ku won, a sak name na kamok kunom kune̱r'i. 
JHN.12.8	Yin tà se yin mak be áfe rizor ye̱r ye̱r, amma mi tà se mak be yin ye̱r ye̱r baꞌ.”
JHN.12.9	Áner aYahuda whe̱re̱ tá fa ren ye aYeso se azong, yong á be̱s, sang kamok aYeso'me wu tsek baꞌ, amma nong á ta di aLazarus, aya a tú ku dorok nure̱k ame. 
JHN.12.10	Ayong ágbang átsi ame tse̱r iren nong á tá fe̱r aLazarus gip, 
JHN.12.11	kamok natoon wu ne áner aYahuda whe̱r san i kuus aYeso ne á ni no̱o̱k katsak ni wu.
JHN.12.12	Katuk ife afa, áner aya a tá tsang á be̱ riye̱ rikan aPasova tá fok ye aYeso saase na aUshalima. 
JHN.12.13	Ayong á bo̱s afumung atarkai nong á tá tseng á tá se nyim be wu, ne á tang kuto̱ naza ye,
JHN.12.13	“Nakerek nye nafe Adakunom.
JHN.12.13	Aner riye̱ rikan ne nye aya a ta be̱ kaye̱e̱r riyerek Agwo̱m Ágwo̱m!
JHN.12.13	Aner riye̱ rikan ne nye Agwo̱m Isarela.”
JHN.12.14	aYeso tá se̱ igon azhaki kakak, yong a ti ngarak natoon'e, kyo̱ndi a tá zibir ye,
JHN.12.15	“Sang tu fok yin inyim baꞌ, áner aUshalima,
JHN.12.15	Di yin, Agwo̱m yin saase,
JHN.12.15	natoon igon azhaki.”
JHN.12.16	Ni ime̱se̱ng'e álimazhiri wu tsang á ren ike̱ng'e baꞌ, ma nama a tá dorok aYeso be kuyiik, ba tá ra yiring'e ye, ike̱re̱'ong se ni izibir natoon wu kyo̱ndi ba tá mu ku nye'me.
JHN.12.17	Áner aya a tá se be aYeso nizen iya a tá yis aLazarus nure̱k, a tú ku dorok be kutser. Á yiir itaas ánerawe ike̱ng aYeso tá nye. 
JHN.12.18	Ánerawe whe̱re̱ a tá tsang á fok ye a nye itomong azhing kuri iyong wuruk nong a tú ku di. 
JHN.12.19	Ayong áner aFarisi fe̱ awan ba ye, “Di yin, yir i kyem i nye yir ike̱ng ikak baꞌ. Di yin kazatse cice̱r ta kuus kama wu.”
JHN.12.20	Áner aHeleni nye ákak kaye̱e̱r aya á ta be na aUshalima nong á tá ya Adakunom iben nizen riye̱ rikan ame. 
JHN.12.21	Áyong a be̱ nufe aFilibus, aner aBatseda ni iben aGalili, nong á tá fe̱ be wu ye, “Atekasa, yir shim ta di yir aYeso.”
JHN.12.22	aFilibus'me tseng a se tak Adarawus ne ba fa'ong se tak aYeso. 
JHN.12.23	Ayong aYeso fe̱ be ba ye, “Izen a tana tiyiik Igon Anerawe n nye. 
JHN.12.24	Katsak'e ne mi ta ka tak yin, sang ke a te ica naya kaben nong i ta bus baꞌ, i ta sor ica'me izining tsek. Amma ke i bus, to̱, ne i no̱o̱k íca whe̱re̱. 
JHN.12.25	Aner aya a ta shim kutser wu tin wei. Aya a ta rawu rice wu kaye̱e̱r kazatse na tà se̱ kutser kufe izen izen. 
JHN.12.26	Koangan afe a ta shim a ta te asam mi, a tin kuus dim. Karo̱ kafe mi tu ku se, a tà se azong gip. Ada mi tà tiyiik aner aya afe a tin nye itomong cice̱r.
JHN.12.27	“Kyo̱o̱rna mi be kudaam kaye̱e̱r riye̱ mi. Mi tà nye ane̱ e̱? Ke mi fe̱ ye, ‘Ada, ni sok risam na a?’ Wayo, iyuna ne i nye ike̱ng iya mi tin be̱ nizen na. 
JHN.12.28	Ada, tiyiik riyerek wan.”
JHN.12.28	Iyong kuto̱ ne naza ye, “Mi mu ku tiyiik, mi tà bun i ku tiyiik gbak.”
JHN.12.29	Ánerawe a tá se azong tá fa fok anong, yong á fe̱ ye, “Iza tar.” Ákak ye, “Amaleka ne a fe̱ be wu.”
JHN.12.30	aYeso fe̱ be ba ye, “Kuto̱ na se kamok yin sang mi baꞌ. 
JHN.12.31	Kyo̱o̱rna ne a ta to̱ kazatse na amok. Kyo̱o̱rna ne a tin shan rigwo̱m nufe agwo̱m kazatse. 
JHN.12.32	Amma mi, izen iya a ti sok naza, mi tà ko̱ro̱k ánerawe cei nunaan.” 
JHN.12.33	aYeso fe̱ anong, nong a ta tonong kuri riku wu tana ku.
JHN.12.34	Ayong ánerawe ame fe̱ be wu ye, “Yir fok yir kaye̱e̱r Itsi ye, ‘aKiristi'me tà sor ma izen izen.’ Akye̱ sak wan tá fe̱ ye, ‘A tá sok Igon Anerawe naza e̱?’ Angan ne a nye ‘Igon Anerawe'me e̱?’ ”
JHN.12.35	aYeso fe̱ be ba ye, “Akanang se mak be yin nizen cie̱k tsek. Kamok anong, kutseng yin kum ne akanang'e rusek, fan awhi ba ka se̱ yin. Aner aya a ta tseng nawhi ren karo̱ wu tu ku be baꞌ. 
JHN.12.36	Ni no̱o̱k yin katsak na akanang'e kum ne akanang'e rusek be yin nong yin tà te yin inoon akanang.”
JHN.12.36	Nama aYeso tá fa fe̱ anong, ne a ku won ba a tá se ne̱re̱ng.
JHN.12.37	Cei be ike̱re̱ azhing aYeso tá nye na anyisi ba, gip be anong ba ti no̱o̱k katsak ni wu baꞌ. 
JHN.12.38	A nye anong, nong a tá shining rife̱ Ishaya aner kuzarap tá zibir ye,
JHN.12.38	“Agwo̱m Ágwo̱m, angan ti no̱o̱k katsak rife̱ yir e̱?
JHN.12.38	Nufe angan ne a tonong kukyem Agwo̱m Ágwo̱m e̱?”
JHN.12.39	Kamok anong ne ba ti no̱o̱k katsak baꞌ, kyo̱ndi Ishaya tá bun a fe̱ naro̱ kakak ye,
JHN.12.40	“A sak ba tá te ákpato̱o̱n'e,
JHN.12.40	ne a whe̱e̱n aye̱ ba,
JHN.12.40	fan á bu ye̱re̱k be anyisi ba,
JHN.12.40	ne á ren be aye̱ ba,
JHN.12.40	fan á bu kirik nunaan nong mi tà ka sak ba á tá te atser.”
JHN.12.41	Ishaya fe̱ anong kamok wu di kuyiik aYeso ne a fe̱ itak wu.
JHN.12.42	Gip be anong, ánerawe whe̱re̱ ne áko̱k kasho̱o̱n aner aYahuda ti no̱o̱k katsak ni wu. Amma kamok áner aFarisi, ba fok inyim kutonong kuraar ba kanang fan á ba ka tun ba kaye̱e̱r atu aduwa ba, 
JHN.12.43	kamok ba shim nakerek nufe ánerawe ne á nar nufe Adakunom.
JHN.12.44	Ayong aYeso tá kuto̱ naza a tá fe̱ ye, “Koangan ne a ti no̱o̱k katsak ni mi, ni mi ne a ti no̱o̱k katsak tsek baꞌ, amma naya a tin tom. 
JHN.12.45	Koangan afe a tin di, a di aner aya a tin tom. 
JHN.12.46	Mi be̱ nazatse kyo̱ndi akanang, nong ase̱ aya a tin no̱o̱k katsak ni mi ta sor nawhi baꞌ.
JHN.12.47	“Koangan afe a ta fok rife̱ mi amma a kuus baꞌ, mi ne i tù ku to̱ amok baꞌ, kamok mi be̱ nong ta to̱ kazatse amok baꞌ, amma ta shesh kazatse'me. 
JHN.12.48	Aner kuto̱ amok kuse kamok aya a tin ramin ne a bun a rawu kushan rife̱ mi, rife̱ mi tá fe̱ tù ku to̱ amok katuk igang'e. 
JHN.12.49	Kamok mi fe̱ rife̱ rice mi baꞌ, amma Ada mi afe a tin tom wu ne a ti tees ike̱ng iya mi tana fe̱ be iren iya mi tana fe̱. 
JHN.12.50	Mi ren ye rife̱ wu be̱e̱n be kutser kufe izen izen. Kamok anong, koakye mi ta fe̱ nye ike̱ng iya Ada mi tin tees.”
JHN.13.1	A tú ku won kuko̱s kuzining ne a nye Riye̱ Rikan aPasova. aYeso tá ren izen n nye ife wu tana won kazatse na nong a tá be nufe Ada wu. A shim ánerawe wu afe á ta se nazatse ne a ku tonong ba kushim wu ma nigang'e.
JHN.13.2	Nizen iya aYeso be álimazhiri wu ta se be iya naya katuk, Ishetan tsang i no̱ riye̱ aYahuza Iskariyot igon aSiman nong a tà no̱o̱k aYeso. 
JHN.13.3	aYeso ren ye Ada'me n won ike̱re̱ cice̱r nubo̱k wu ne a ren ye wu ne nufe Adakunom, nufu Adakunom'me ne wu tù ku bun. 
JHN.13.4	Nizen iya ba tá se be iya naya'me, aYeso dorok a tá tun kukpiin wu kufe katoon'e, ne a rosom atawul nutin wu. 
JHN.13.5	Nama anong, ne a te ashi nures kukak ne a san kukusu átak álimazhiri wu, ne a re̱ng be atawul wu tá rosom nutin wu ame. 
JHN.13.6	Nizen iya a tá be̱ nufe aSiman Bitrus, ayong aBitrus fe̱ be aYeso ye, “Atekasa, wan tin kusu atak'i a?”
JHN.13.7	Ne aYeso fe̱ be wu ye, “Wan ren ike̱ng mi ta sen nye'me kyo̱o̱rna baꞌ, amma wan tà ren nasho̱o̱n.”
JHN.13.8	Ayong aBitrus fe̱ ye, “Wayo, wan tà kusu atak'i baꞌ, ko cie̱k.” Ne aYeso fe̱ be wu ye, “Ma mi ta kusu atak wan nizham, sang ke anong baꞌ, wan tà ba sor alimazhiri mi baꞌ.”
JHN.13.9	Ayong aSiman Bitrus fe̱ ye, “To̱, Atekasa, sang atak'i tsek baꞌ, amma cei be rice be ibo̱k'i gip.”
JHN.13.10	Ayong aYeso fe̱ be wu ye, “Aner aya a tan so tà kusu atak tsek, kamok kuro̱m wu forop. Yin forop yin amma sang cice̱r yin baꞌ.” 
JHN.13.11	Kamok aYeso tá ren aner aya a tana ku sok a tà no̱o̱k, iyong a fe̱ ye, “Sang cice̱r yin forop baꞌ.”
JHN.13.12	Nizen iya aYeso tá gang i ka kusu ba atak'e, ne a te ares wu nong a tú ku bun naro̱ kusonong wu, ne a ku rip ba ye, “Yin ren yin ike̱ng i tá sak mi tá nye anong a? 
JHN.13.13	Yin ti yis yin ye ‘Aner Kubo̱so̱p’ be ‘Agwo̱m Ágwo̱m,’ i se gye̱r anong, kamok mi nye anong. 
JHN.13.14	Mi nye Agwo̱m Ágwo̱m ne i nye Aner Kubo̱so̱p yin, mi n kusu atak yin, yin gip tana kusu yin'e. 
JHN.13.15	Mi ta tonong yin ike̱ng ife yin tana kuus yin, yin gip tà nye yin anong. 
JHN.13.16	Katsak'e, mi ta ka tak yin, asam nar atekasa wu baꞌ, ka atom ta nar aner a tu ku tom baꞌ. 
JHN.13.17	Kyo̱o̱rna, yin tá ren yin ike̱re̱ na, yin tà sor yin áfe riye̱ rikan ke yin kuus yin.
JHN.13.18	“Sang natoon yin cice̱r ne mi ti fe̱ baꞌ, mi ren áya mi tá kasa. Amma iyu se anong, nong a ta shining rife̱ kufumung aZabura ta fe̱ ye, ‘Aya a tá ya naya mi ne a bun a ti bun ni mi.’
JHN.13.19	“Mi ta taas yin ike̱re̱ na nizham, nong ase̱ ke izen'e nye, yin tà no̱o̱k yin katsak ye mi nye wu. 
JHN.13.20	Katsak'e ne mi ta ka tak yin, aner aya ne a shan koangan afe mi tu ku tom be riye̱ rizining, i nye ye a ti shan mi. Aya ne a ti shan be riye̱ rizining, i nye ye a shan aner aya a tin tom.”
JHN.13.21	Nama Yeso tá fe̱ rife̱ na, itak'e tú ku daam dide̱ng kaye̱e̱r riye̱ wu yong a fe̱ kanang ye, “Katsak'e mi ta ka tak yin, azining kaye̱e̱r yin tin sok a tà no̱o̱k.” 
JHN.13.22	Áyong álimazhiri wu san i na ye̱re̱k ne á daam ka angan ne a ti fe̱. 
JHN.13.23	Azining kaye̱e̱r álimazhiri'me afe aYeso'ma tá shim, a tá se nusonong bubarak be aYeso'me. 
JHN.13.24	aBitrus tú ku tike̱r nong a tá fe̱ be alimazhiri'me ye, “Ku rip, wu ti fe̱ na angan de̱?”
JHN.13.25	Ayong alimazhiri aya a ta se bubarak be aYeso'me tú ku rip ye, “Atekasa aner'e nye angan e̱?”
JHN.13.26	Ayong aYeso fe̱ be wu ye, “A nye aya mi tana ku no̱o̱k abiredi na ke mi shumun kaye̱e̱r kures na.” Iyong a shumun abiredi'me ne a no̱o̱k aYahuza Iskariyot igon aSiman. 
JHN.13.27	Kum aYahuza tá fa shan abiredi'me ne Ishetan no̱ riye̱ wu.
JHN.13.27	Ayong aYeso fe̱ be wu ye, “Ike̱ng iya wan tan sak ye wan tà nye, nye zizirik.” 
JHN.13.28	Amma akak naro̱ kuya naya'me ren ike̱ng iya i tá sak aYeso tá fe̱ anong be wu baꞌ. 
JHN.13.29	aYahuza a tá nye aner kusaas itso̱m, ákak ba sor ye aYeso fe̱ be wu ye a ra se shan ike̱re̱ a tá tse̱r kamok aPasova'me, ka a ra se no̱o̱k áfe rizor ike̱ng ikak ayi. 
JHN.13.30	Kum aYahuza tá fa shan abiredi'me, ne a wuruk nufang. Nizen iyong karo̱ tsang ka te katuk.
JHN.13.31	Nama aYahuza tá wuruk, aYeso fe̱ ye, “Kyo̱o̱rna Igon Anerawe ta se̱ kuyiik ne Adakunom se̱ kuyiik kaye̱e̱r wu. 
JHN.13.32	Ke Adakunom se̱ kuyiik kaye̱e̱r wu, to̱, Adakunom tà tiyiik Igon'e be rice wu ne a bun a tiyiik rice wu zizirik.
JHN.13.33	“Inoon'i, mi tà se be yin nizen cie̱k tsek. Yin tin tse̱r yin, amma kyo̱ndi mi tá fe̱ be áner aYahuda, anong ne mi bun i fe̱ be yin ye, ‘Karo̱ kaya mi tù ku be yin ta kyem i tseng yin baꞌ.’
JHN.13.34	“Itsi ifas ne mi ta tak yin ye; Yin ra naka shim yin. Kyo̱ndi mi tá ka shim yin, anong ne yin tana ka shim yin dim. 
JHN.13.35	Be anong ne koangan tá ren ye yin nye yin álimazhiri mi ke yin naka shim yin.”
JHN.13.36	Ayong aSiman aBitrus tú rip ye, “Atekasa, wan be ake̱ e̱?” Ne aYeso fe̱ be wu ye, “Yin ta kyem i tseng yin naro̱ kaya mi tù ku be kyo̱o̱rna baꞌ, amma yin tà be̱ yin nama.”
JHN.13.37	aBitrus bun a fe̱ be wu ye, “Atekasa, akye̱ tà sak mi ta tseng be wan kyo̱o̱rna baꞌ e̱? Mi tà no̱o̱k rice mi kamok wan.”
JHN.13.38	Ayong aYeso fe̱ be wu ye, “Katsak'e wan tà no̱o̱k rice wan kamok mi a? Katsak'e ne mi ta ka tak, nizham atso̱n ta ra te̱p, wan tà fe̱ ye wan ti ren baꞌ, kutak kutaar.
JHN.14.1	“Sang tu daam yin baꞌ. Ni no̱o̱k yin katsak na Adakunom ne i ni no̱o̱k yin katsak ni mi. 
JHN.14.2	Kaye̱e̱r kasa Ada mi, naro̱ kusor kuse whe̱re̱. Ke a fa nye ye anong baꞌ, ke mi ma ka tak yin. Mi be azong nong ta se ka nye yin karo̱. 
JHN.14.3	Ke mi tseng i ta se ka nye yin karo̱'me, mi tà bun i be̱ ta ba ka sok yin nong tà se yin mak be mi. Yin ta se yin naro̱ mi tana ku se gip. 
JHN.14.4	Karo̱ kaya mi tù ku be, yin ren yin iren'e.”
JHN.14.5	Ayong aToma fe̱ be aYeso ye, “Atekasa, yir ren yir karo̱ kaya wan tù ku be baꞌ. To̱, yir tà nye yir ane̱ tà ren yir iren e̱?”
JHN.14.6	aYeso fe̱ be wu ye, “Mi ne i nye iren, ne i nye katsak ne i nye kutser. Akak ta kyem tseng nufe Ada'me baꞌ, ma a gor nunaan. 
JHN.14.7	Ke yin fan ni ren yin ke yin ren yin Ada mi. Amma kyo̱o̱rna, yin tu ren yin, yin mu ku di yin.”
JHN.14.8	Ayong aFilibus fe̱ be wu ye, “Atekasa, ke wan ti tonong yir Ada'me, iyong ti kyem yir.”
JHN.14.9	Ne aYeso fe̱ be wu ye, “aFilibus, wan ti ren aꞌa? Mi ta kun sor mak be yin izen dide̱ng na. Koangan a tin di, a di Ada'me. Akye̱ sak wan tá fe̱ ye, ‘Ni tonong yir Ada'me e̱?’ 
JHN.14.10	Wan ti no̱o̱k katsak ye mi se kaye̱e̱r Ada'me, ne Ada'me se kaye̱e̱r'i aꞌa? Rife̱ mi tá fe̱ be yin nye rife̱ rice mi baꞌ, Ada'me afe a ta se kaye̱e̱r'i ne a sen nye itomong wu. 
JHN.14.11	Ni no̱o̱k yin katsak rife̱ mi, mi tá fe̱ ye, mi se kaye̱e̱r Ada'me ne Ada'me se kaye̱e̱r'i. Ni no̱o̱k yin katsak ni itomong azhing mi tá nye. 
JHN.14.12	Mi ta tak yin katsak'e, koangan afe a tin no̱o̱k katsak ni mi, a tà nye ike̱re̱ iya mi tá nye. Ma i tà nar iya mi tá nye, kamok mi be nufe Ada'me. 
JHN.14.13	Koakye ne yin rip yin kaye̱e̱r riyerek'i, mi ta ka nye yin'e nong Ada'me ta se̱ kuyiik kamok igon'e. 
JHN.14.14	Koakye ike̱ng iya ne yin rip yin kaye̱e̱r riyerek'i, mi tà nye.
JHN.14.15	“Ke yin ti shim yin, yin tà kuus yin Itsi iya mi tá fe̱ be yin. 
JHN.14.16	Mi tà nye Ada'me izong nong a tà ka no̱o̱k yin Aner Kutobok ne a sor tà mak be yin ma izen izen. 
JHN.14.17	Wu ne a nye Kabik kafe katsak. Kazatse ta kyem ka ku shan baꞌ, kamok ka kun ku di ka ka kun ku ren baꞌ. Amma yin tú ren yin, kamok a se be yin ne a tà sor kaye̱e̱r yin. 
JHN.14.18	Mi tà ka won yin kyo̱ndi nakpiin'e baꞌ; Mi tà be̱ nufe yin. 
JHN.14.19	A tú ku won izen cie̱k, kazatse tà bin di baꞌ, amma yin tin di yin. Kamok mi be kutser, yin gip yin tà sor yin be kutser. 
JHN.14.20	Katuk'ong ne yin tà ren yin ye mi be Ada mi yir se yir azining, ne mi ma te azining be yin. 
JHN.14.21	Koangan afe a tá fok rife̱ mi ne a kuus, wu ne a tin shim. Aner aya a tin shim, Ada mi tu ku shim, mi gip mi tù ku shim ne i tonong rice mi nufu.”
JHN.14.22	Ayong aYahuda (sang Iskariyot baꞌ) fe̱ ye, “Atekasa, akye̱ sak wan shim ta tonong rice wan nufe yir sang nufe kazatse baꞌ e̱?”
JHN.14.23	aYeso fe̱ be wu ye, “Koangan afe a tin shim a tà kuus ike̱ng iya mi tá bo̱so̱p. Ada mi tù ku shim, ne yir be yir nufu ne i sor yir mak be wu. 
JHN.14.24	Aner aya a tin shim baꞌ, a tà kuus ike̱ng iya mi tá bo̱so̱p baꞌ. Rife̱ yin ta fok yin na nye rinaan baꞌ, rinye rife̱ Ada aya a tin tom.
JHN.14.25	“Mi ta tas yin ike̱re̱ na cice̱r kum ne mi rusek be yin. 
JHN.14.26	Amma Aner Kutobok, a ta nye Kabik Kazhe̱l'e aya Ada tana tom'e kaye̱e̱r riyerek'i, wu ne a tà ka bo̱so̱p yin koakye, ne a ka yiring yin koakye ike̱ng mi tá fe̱ be yin. 
JHN.14.27	Mi ta won yin caang. Kusor caang'i ne ta ka no̱o̱k yin. Sang kyo̱ndi kazatse ta nyesek ne mi ta ka no̱o̱k yin baꞌ. Sang tu daam yin, sang tu fok yin inyim baꞌ.
JHN.14.28	“Yin fok yin mi tá fe̱ ye, ‘Mi sen tseng, i tá bun i be̱ nufe yin.’ Yin fa ni shim yin, ke yin nye yin riye̱ rikan ye mi be nufe Ada, kamok Ada'me ti nar. 
JHN.14.29	To̱, kyo̱o̱rna, mi ta tak yin nizham izen'e tà ra nye, nong ke izen'e nye, yin tin no̱o̱k yin katsak. 
JHN.14.30	Mi tà ba fe̱ rife̱ be yin dide̱ng baꞌ, kamok aner aya a tin nye rigwo̱m nazatse na saase, amma a tin be kubo̱k ni baꞌ. 
JHN.14.31	Mi nye ike̱re̱ Ada tá fe̱ be mi ye i ra nye dim, nong kazatse tà ren ye mi shim Ada'me.
JHN.14.31	“Dorok yin, ta tseng yir.
JHN.15.1	“Mi ne i nye ritin kakon anap rife̱ katsak, Ada mi ne a nye aner ikap'e. 
JHN.15.2	Iwhang iya i ta se kaye̱e̱r'i, i tà tes baꞌ a ta te̱se̱ng. Iwhang'e iya i ta tes, ne a nye gye̱r nong i tin barang kutes dide̱ng. 
JHN.15.3	Kyo̱o̱rna yin se yin zhe̱l kamok rife̱ mi tá fe̱ be yin. 
JHN.15.4	Sor yin kaye̱e̱r'i, ne mi ma kaye̱e̱r yin. Kyo̱ndi iwhang'e ikak tana kyem i tes a wan wu baꞌ, ma ke i se mak be kakon'e, anong ne yin ta kyem yin baꞌ ma yir sor kaye̱e̱r'i.
JHN.15.5	“Mi ne i nye ritin kakon anap'e, yin nye yin íwhang'e. Aner aya a sor kaye̱e̱r'i ne mi ma se kaye̱e̱r wu, wu ne a tà tes dide̱ng. Kamok sang ke be mi baꞌ, yin tà kyem i nye yin ike̱ng ikak baꞌ. 
JHN.15.6	Koangan afe sang a ta se kaye̱e̱r'e baꞌ, a se kyo̱ndi iwhang'e iya a tan barak nong i tà koor. Ánerawe tusung iri ba ne á tes nuro̱ng, a ta shosh. 
JHN.15.7	Ke yin sor kaye̱e̱r'i ne rife̱ mi se kaye̱e̱r yin, yin tà rip yin koakye ike̱ng yin ta shim yin, a tà ka nye yin'e. 
JHN.15.8	Nye yin itomong iya Adakunom ta shim nong tà tonong yin ye yin nye yin álimazhiri wu, kamok iyu ne i tà be̱ be Ada'me kuyiik.
JHN.15.9	“Kyo̱ndi Ada'me tin shim anong ne mi ma ka shim yin. To̱, sor yin kaye̱e̱r kuri kushim kuya mi ta ka kushim yin. 
JHN.15.10	Ke yin kuus yin Itsi mi, yin tà sor yin kaye̱e̱r kushim'i, kyo̱ndi mi tá kuus Itsi Ada mi ne i sor kaye̱e̱r kushim wu. 
JHN.15.11	Mi fe̱ anong nong ase̱ riye̱ rikan'i tà se kaye̱e̱r yin, nong riye̱ rikan yin tà shining. 
JHN.15.12	Itsi mi se ye: Naka shim yin kyo̱ndi mi tá ka shim yin. 
JHN.15.13	Kushim kukak kuse ku ta nar kufe anerawe tana no̱o̱k kutser wu kamok áferime̱ wu baꞌ. 
JHN.15.14	Yin nye yin áferime̱ mi ke yin kuus yin Itsi mi. 
JHN.15.15	Mi tà ba ka yis yin ye ásam baꞌ, kamok asam ren kuto̱ro̱ng atekasa wu baꞌ. Mi ta ka yis yin ye áferime̱ mi makong, kamok koakye ike̱ng iya mi tá bo̱so̱p nufe Ada mi, mi ma ka taas yin. 
JHN.15.16	Sang yin ne i ti kasa yin baꞌ, amma mi ne i tá ka kasa yin, nong ta se tes yin kutes kutek, kuya ku tana sor ma izen izen. Be anong ne Ada mi tà ka no̱o̱k yin koakye ike̱ng iya yin ta rip yin kaye̱e̱r riyerek'i. 
JHN.15.17	Itsi mi se ye: Naka shim yin.
JHN.15.18	“Ke kazatse ta ka rayin, to̱, ren yin ye ka tin ramin kum ni ime̱se̱ng'e. 
JHN.15.19	Ke a fa fe̱ ye yin nye yin áfe kazatse, ke kazatse ta shim yin kamok yin ta nye yin áfu. Kyo̱ndi i ta se, yin nye yin áfe kazatse baꞌ, amma mi ma ka kasa yin kaye̱e̱r áfe kazatse. Iyong ne i sak kazatse ta ka rayin yin. 
JHN.15.20	Yiring yin be rife̱ mi tá fe̱ be yin ye: ‘Asam akak nar atekasa wu baꞌ.’ Ke á ti tabak, to̱, á tà ka tabak yin gip. Ke ba kuus rife̱ mi a tà kuus rife̱ yin gip. 
JHN.15.21	Ba tà nye be yin anong kamok riyerek'i, kamok ba ren aya a tin tom baꞌ. 
JHN.15.22	Mi fa be̱ i tú ku tak ba baꞌ, ke á di rine̱n ba baꞌ. Amma kyo̱o̱rna, ba be iren kuwhe̱r natoon rine̱n ba baꞌ. 
JHN.15.23	Aner aya a tin ramin, a rawu Ada mi gip. 
JHN.15.24	Mi nye ike̱ng dide̱ng iya ánerawe tá baꞌ, kaye̱e̱r ba. Ke a fa fe̱ ye mi nye ba', ke a di rine̱n ba baꞌ. Amma kyo̱o̱rna ba n di itomong azhing iya mi tá nye, gip be anong, ba ti ramin ne á raba Ada mi. 
JHN.15.25	Amma iyu se anong, nong a tá shining ike̱ng iya a ta zibir kaye̱e̱r afumung Itsi aMusa ye: ‘Á ti ramin kpe̱de̱ng tsek.’
JHN.15.26	“Izen iya ne Aner Kutobok'ong be̱, aya a tana ne nufe Ada. Wu ne a nye Kabik kafe katsak. A tà fe̱ itak natoon'i. 
JHN.15.27	Yin gip yin tà fe̱ yin itak natoon'i dim, kamok yin se yin mak be mi kum ni ime̱se̱ng'e.
JHN.16.1	“Mi tá taas yin ike̱re̱ na cei nong fan yin bu ku bun yin kama. 
JHN.16.2	Á tà ka turung yin kaye̱e̱r atu aduwa. Katsak'e, izen saase iya ke aner akak a ta fe̱r yin, a tà di ye wu sen nye itomong Adakunom. 
JHN.16.3	Á tà nye ike̱re̱ iyong kamok sang ba n ren Ada ka mi baꞌ. 
JHN.16.4	Mi ta ka tak yin ike̱re̱ na, nong ke izen'e nye yin tà yiring yin ye, mi ma ka ko̱ro̱k yin kuto. Mi ta tak yin iyu ni ime̱se̱ng'e baꞌ, kamok mi se mak be yin.
JHN.16.5	“Kyo̱o̱rna, mi be nufe aya a tin tom, gip be anong akak yin ti rip ye, ‘Wan be ake̱ e̱?’ baꞌ. 
JHN.16.6	Yin nye yin riye̱ riwe ye kamok mi tá fe̱ ike̱re̱ na. 
JHN.16.7	Amma katsak'e ne mi ta ka tak yin: Kutseng'i tà ka sor yin ike̱ng itek kamok ke mi tseng baꞌ, Aner Kutobok ame tà be̱ baꞌ. Amma ke mi tseng mi tà se ka tom yin'e. 
JHN.16.8	Ke Aner Kutobok'e be̱, a tà te̱s rine̱n kazatse be ike̱ng iya i tana tonong kuse kuzhe̱l'e be amok Adakunom. 
JHN.16.9	Kuto̱ro̱ng ba se gye̱r ba' natoon rine̱n', kamok ba gaar ku nino̱o̱k katsak ni mi. 
JHN.16.10	Kuto̱ro̱ng ba se gye̱r ba' natoon kuse kuzhe̱l'e, kamok mi be nufe Ada mi, yin ta bin di yin baꞌ. 
JHN.16.11	kuto̱ro̱ng ba se gye̱r ba' natoon amok, kamok a tsang an te̱n aner áfe tin nye rigwo̱m nazatse na amok.
JHN.16.12	“Mi be rife̱ dide̱ng tana ka tak yin, amma yin ta kyem i na tsesek yin ta fok yin kyo̱o̱rna baꞌ. 
JHN.16.13	Amma izen iya ife Kabik kafe katsak'e be̱, a tà ka tonong yin iren katsak cei kamok sang, a tà fe̱ rife̱ rice wu baꞌ. Ike̱ng iya wu ta foos tsek ne wu tà fe̱. A tà bun a tà ka taas yin ike̱re̱ iya i ta rusek, nong a tà ra nye. 
JHN.16.14	A tin tiyiik, kamok a tà kok ike̱re̱ iya i ta nye inaan ne a ka taas yin. 
JHN.16.15	Ike̱re̱ iya i ta nye ife Ada'me cei nye inaan. Ike̱ng iya i tá sak mi tá fe̱ ye, Kabik tà kok ike̱re̱ inaan ne a ka taas yin.
JHN.16.16	“Nizen cie̱k yin tà bin di yin baꞌ, amma nama izen cie̱k, ne yin bun i ni di yin.”
JHN.16.17	Iyong álimazhiri wu ákak fe̱ awan ba ye, “Rife̱ wu na sor akye̱, a ta fe̱ ye, ‘Nizen cie̱k yin tà bin di yin baꞌ, amma nama izen cice̱r ne yin bun i ni di yin'e? Ne a bun a fe̱ ye: Kamok mi ta be nufe Ada'me e̱’?” 
JHN.16.18	Á yiir ku naka risim ye, “Akye̱ sak a tá fe̱ ye, ‘Amma nama izen cie̱k’ e̱? Yir ren yir ike̱ng iya wu tin fe̱ baꞌ.”
JHN.16.19	aYeso tá ren ye álimazhiri wu shim á tú ku rip natoon ike̱ng'ong, ayong a fe̱ be ba ye, “Yin sen na ka risim yin ike̱ng iya rife̱ mi tá sor, mi tá fe̱ ye, ‘Nizen cie̱k yin tà bin di yin baꞌ, amma nama izen cie̱k ne yin bun ni di yin’ a? 
JHN.16.20	Katsak ne mi ta ka tak yin, yin tà tos ne i nye yin riye̱ riwe ne kazatse nye riye̱ rikan. Yin tà nye yin riye̱ riwe, amma riye̱ riwe yin tà kubun ri ta te riye̱ rikan. 
JHN.16.21	Aner abining a ta sen tes igon fok kuro̱'me, kamok izen kutes wu tan nye. Amma izen iya ne a tes igon wu, ne a tiburum risam'me kamok a be riye̱ rikan wu tan tes igon nazatse. 
JHN.16.22	Anong ne i se be yin gip, kyo̱o̱rna ne i nye izen riye̱ riwe yin. Amma mi tà bun i ka di yin ne i nye yin riye̱ rikan, akak ta kyem a ka roon yin riye̱ rikan yin baꞌ. 
JHN.16.23	Katuk kayong yin tà bin rip yin ike̱ng ikak baba baꞌ. Katsak ne mi ta ka tak yin, Ada'me tà ka no̱o̱k yin koakye ike̱ng yin tana rip yin kaye̱e̱r riyerek'i. 
JHN.16.24	Ko kyo̱o̱rna yin min rip yin ike̱ng ikak kaye̱e̱r riyerek'i baꞌ. Rip yin, yin ta se̱ yin nong riye̱ rikan yin tà shining.
JHN.16.25	“Mi ta taas yin ike̱re̱ na cei be kumaas gye̱r tatan, izen saase mi tana ba fe̱ be yin be kumaas baꞌ. Amma mi tà fe̱ be yin kanang natoon Ada mi. 
JHN.16.26	Katuk'ong yin tà nye yin izong kaye̱e̱r riyerek'i. Yin tà rip yin Ada be rice yin sang mi ne ta ka rip yin'e baꞌ. 
JHN.16.27	Wayo, Ada'me ta shim yin be rice wu, kamok yin ti shim yin ne i no̱o̱k yin katsak ye, mi ne nufe Adakunom. 
JHN.16.28	Mi ne nufe Ada'me, i ta be̱ nazatse. Kyo̱o̱rna mi sen won kazatse'me nong tù ku bun nufe Ada'me.”
JHN.16.29	Ayong álimazhiri wu fe̱ ye, “Yawa, kyo̱o̱rna ne wan ma fe̱ rife̱ kanang dar kumaas.” 
JHN.16.30	Kyo̱o̱rna ne yir ma ren yir ye wan ren koakye, sang ma akak tá rip baꞌ. Iyuna sak yir ti no̱o̱k yir katsak ye wan ne nufe Adakunom.
JHN.16.31	aYeso fe̱ be ba ye, “Aser, ma kyo̱o̱rna ne yin ra min no̱o̱k yin katsak a?” 
JHN.16.32	Amma izen saase, n be̱ gip ma, yin tana te yin shaam. Koangan tù ku bun kari wu, yin cei tin won yin mi ze̱r. Gip be anong, mi ta se mi ze̱r baꞌ, kamok Ada mi se mak be mi.
JHN.16.33	“Mi ta taas yin ike̱re̱ na, kamok kaye̱e̱r riyerek'i yin tà se̱ yin kusor caang. Yin tà so̱ yin risam kaye̱e̱r kazatse na, amma na ka tsesek yin. Mi canang kazatse na.”
JHN.17.1	Nama aYeso tá fe̱ ike̱re̱ na, ne a sok rice wu naza a tá ye̱re̱k kaza nong a tá nye aduwa ye,
JHN.17.1	“Ada, izen'e n nye. Tiyiik Igon wan, nong wu gip a tà ka tiyiik. 
JHN.17.2	Kamok wan tú ku no̱o̱k rigwo̱m natoon ánerawe cei, nong a ta no̱o̱k aya wan tú ku no̱o̱k cice̱r, kutser kufe izen izen. 
JHN.17.3	Kutser kufe izen izen'e nye ye, ánerawe ra ka ren ye, wan ze̱r ne i nye Adakunom afe katsak, ne á ren aYeso Kiristi aya wan tá tom. 
JHN.17.4	Mi tá be̱e̱n kuyiik kaye̱e̱r kazatse be itomong iya wan tin no̱o̱k i tá nye cei. 
JHN.17.5	To̱, kyo̱o̱rna Ada, ni tiyiik be kuyiik kuya mi tá be nasho̱o̱n wan nizham a tá ra nye kazatse.
JHN.17.6	“Mi n sak ánerawe áfe wan tin no̱o̱k nazatse ma ka ren. Á nye áfuan, wan ne i tú sok ba i tin no̱o̱k. Ba ma kuus rife̱ wan. 
JHN.17.7	Kyo̱o̱rna ba ren ye koakye wan ta min no̱o̱k ne nufuan. 
JHN.17.8	Kamok rife̱, wan tin no̱o̱k ne mi tú ku taas ba ne ba shan, ne á ren be katsak ye mi ne nufuan, ne ba ni no̱o̱k katsak ye wan ne i ti tom. 
JHN.17.9	Mi nye aduwa kamok ba. Sang kamok ánerawe kazatse ne mi ti nye aduwa na baꞌ, amma mi nye aduwa'me kamok áfe wan tá min no̱o̱k, kamok ba nye afuan. 
JHN.17.10	Koakye mi ta be cei nye ifuan, ne ike̱re̱ wan ta be cei nye inaan. Mi n se̱ kuyiik kamok ba. 
JHN.17.11	Mi saase nufuan, mi tà ba sor nazatse na baba baꞌ. Amma ba ruresek kaye̱e̱r kazatse na nizham. Ada Azhe̱l'e, ku fek ba be riyerek wan rife̱ kukyem, riyerek riya wan tin no̱o̱k, nong ba tà sor azining kyo̱ndi mi ta se be wan. 
JHN.17.12	Nizen iya mi tá se be ba, mi tú ku fek ba, ne mi ni sak riye̱ ni ba be riyerek riya wan tin te'me. Akak wei baꞌ, ma ke azining kaye̱e̱r ba aya a tá te kpe̱de̱ng nong ase̱ a tá shining Kufumung Rife̱ Adakunom.
JHN.17.13	“Mi saase nufuan kyo̱o̱rna. Amma mi ta nye izong ike̱re̱ na kum ne mi ruresek kaye̱e̱r kazatse, nong ase̱ ba tà shining be kuri riye̱ rikan riya mi tá be kaye̱e̱r ba. 
JHN.17.14	Mi mak no̱o̱k ba rife̱ wan yong kazatse tú raba ba, kamok ba nye áfe kazatse baꞌ, kyo̱ndi mi ta nye afe kazatse baꞌ. 
JHN.17.15	Sang i se ye mi nye aduwa'me ye wan ra ka tun ba kaye̱e̱r kazatse baꞌ, amma ye wan ru ku fek ba nubo̱k Amaan Aner. 
JHN.17.16	Ba nye afe kazatse baꞌ, kyo̱ndi mi ta nye afe kazatse baꞌ. 
JHN.17.17	Ku sak ba á tu sor zhe̱l be katsak, rife̱ wan ne rinye katsak. 
JHN.17.18	Kyo̱ndi wan tin tom kaye̱e̱r kazatse, anong ne mi ka tom ba kaye̱e̱r kazatse. 
JHN.17.19	Kamok ba ne mi no̱o̱k rice mi zhe̱l nong ase̱ ba gip ta se̱ kute zhe̱l kufe katsak.
JHN.17.20	“Aduwa mi se kamok awan ba tsek baꞌ Amma mi nye aduwa kamok áya a tanin no̱o̱k katsak ni mi gip, kamok rife̱ ba. 
JHN.17.21	Ada, aduwa mi se ye, ba ra te azining cice̱r, kyo̱ndi wan ta se azining be mi ne mi ma se azining be wan. Won ba gip á tu te azining be yir. Be anong ne kazatse tin no̱o̱k katsak ye wan ne i ti tom. 
JHN.17.22	Mi ma ka no̱o̱k ba kuyiik afe wan tin no̱o̱k, nong ase̱ ba tà te azining kyo̱ndi yir ta se yir be wan. 
JHN.17.23	Mi sor kaye̱e̱r ba ne wan kaye̱e̱r'i. Won ba tù gung rice dide̱ng, nong ase̱ kazatse tà ren ye wan ti tom, ne ka ren ye mi tú shim ba kyo̱ndi wan tin shim.
JHN.17.24	“Ada, mi shim áfe wan tá min no̱o̱k tu se mak be mi naro̱ kaya mi tu ku se, ne á di kuyiik'i, kuyiik kuya wan tin tiyiik mo kamok wan tin shim nizham a tá ra nye kazatse.
JHN.17.25	“Ada, Wan nye azhe̱l'e, kazatse tá ka ren baꞌ gye̱r tatan, amma mi tá ren. Á ren ye wan ne i ti tom. 
JHN.17.26	Mi n sak ba tá ma ka ren, mi tà ya kasho̱o̱n be ku sak ba tà ka ren, nong ase̱ ba gip á tà se̱ kuri kushim kuya wan tin shim nong mi be rice mi gip ta se kaye̱e̱r ba.”
JHN.18.1	Nama aYeso tá gang i nye aduwa'me, a dorok be álimazhiri wu nong á tá tar isho̱ng aKidiron. Riko̱ rikak tuse azong ri tá be nafar, ayong aYeso no̱ kaye̱e̱r'e be álimazhiri wu.
JHN.18.2	aYahuza afe a tá sok aYeso a tá no̱o̱k ren karo̱'me kamok aYeso n me̱ ne a nyiis azong be álimazhiri wu. 
JHN.18.3	Ayong aYahuza sok ásozha whe̱re̱ ne áner aya a tá tor áko̱k kasho̱o̱n átsi ne áner aFarisi, nong á tá tseng azong. Á se be íro̱ng ne apitila ne ike̱re̱ itsom.
JHN.18.4	aYeso tá ren ike̱ng iya i tana ku se̱ cei, ayong a wuruk nong a tá fe̱ be ba ye, “Yin tse̱r yin angan e̱?”
JHN.18.5	Ayong á fe̱ be wu ye, “aYeso afu aNazaret.”
JHN.18.5	Ne aYeso fe̱ be ba ye, “Mi na.” (aYahuza aya a tú ku sok a tá no̱o̱k se azong be ba.) 
JHN.18.6	Nizen iya aYeso tá fe̱ be ba ye, “Mi na.” Yong ánerawe'me tú bun amaama ma á kpas kaben.
JHN.18.7	A bun a tu ku rip ba ye, “Angan ne yin tse̱r yin e̱?”
JHN.18.7	Ayong ba fe̱ ye, “aYeso afu Nazaret.”
JHN.18.8	Ayong aYeso fe̱ be ba ye, “Mi ta tak yin ye mi ne i nye wu ne̱. Ke yin ti tse̱r yin, to̱, won yin ánerawe na tá tseng.” 
JHN.18.9	A nye anong, nong ase̱ a tá shining rife̱ aYeso tá tsang a fe̱ ye, “Ánerawe áya wan tin no̱o̱k mi n wei be ko azining baꞌ.”
JHN.18.10	aSiman Bitrus se be awe̱n itsor, ayong a whiir a tin te̱n kuto kufe riya ásam agbang atsi akak. (Riyerek asam'me nye aMakus.)
JHN.18.11	Amma aYeso fe̱ be aBitrus ye, “Kute itsor wan nubas wu. Mi ta so̱ ako̱p risam aya Ada tin no̱o̱k aꞌa?”
JHN.18.12	Ayong rigwo̱m ásozha ne áko̱k kasho̱o̱n ba, ne áfe a tor agbang atsi áner aYahuda yiir aYeso'me nong á tú ku roos. 
JHN.18.13	Á tseng be wu nufe Anas ni ime̱se̱ng'e, a tá nye aman aKayafas agbang atsi riye̱ riyong. 
JHN.18.14	aKayafas'me ne a kun fe̱ be áner aYahuda ye i se gye̱r aner azining tana ku kamok ánerawe cei.
JHN.18.15	Ayong aSiman Bitrus be akak kaye̱e̱r álimazhiri aYeso kuus aYeso nama, kamok alimazhiri ren agbang atsi'me, yong a no̱ mak be aYeso kaye̱e̱r azuri agbang atsi'me. 
JHN.18.16	Amma aBitrus nyeseng nufang nanukutu'me. Alimazhiri aya agbang atsi tú ku ren ame tú ku bun, a ta fe̱ be kanamang ka tá nye itomong azong ye a ra no̱ be aBitrus kaye̱e̱r'e.
JHN.18.17	Kanamang ka ta se be kutor kanukutu'me rip aBitrus ye,
JHN.18.17	“Katsak'e wan nye azining kaye̱e̱r álimazhiri aner na a'a?”
JHN.18.17	Ne aBitrus fe̱ ye, “Wayo, mi nye akak baꞌ?”
JHN.18.18	Karo̱ shirim. Ayong ásam be áfe a ta tor karo̱ kuya Adakunom iben, kas kuro̱ng nong a ta sen fok'e. aBitrus se nunyeseng azong mak be ba ni fok kuro̱ng'e.
JHN.18.19	Ayong agbang atsi risim aYeso natoon álimazhiri wu be kubo̱so̱p wu tá nye.
JHN.18.20	aYeso fe̱ be wu ye, “Ei, mi fe̱ koakye ike̱ng kanang nasho̱o̱n koangan. Mi bun ibo̱so̱p ánerawe'me kaye̱e̱r atu aduwa ne kaye̱e̱r agbang kutu kuya Adakunom iben naro̱ kaya áner aYahuda tú ku nyiis cice̱r. Mi kun i fe̱ ike̱ng ikak ni nune̱re̱ng baꞌ. 
JHN.18.21	Kamok akye̱ ne wan ti nye kurip e̱? Rip áfe a tin foos, ba ren ike̱ng iya mi tú ku tas ba.”
JHN.18.22	aYeso tá fa fe̱ anong ne azining kaye̱e̱r áya a tá tor karo̱ kuya Adakunom iben'e ku barak kubo̱k nanyisi. Ne a fe̱ be wu ye, “Anong ne wan tá shiish agbang atsi'me a?”
JHN.18.23	aYeso fe̱ be wu ye, “Ke mi fe̱ ike̱ng ikak imaan'e, ne i fe̱ á ta fok. Amma ke katsak'e ne mi fe̱, akye̱ sak wan ti rus e̱?”
JHN.18.24	Ayong Anas tu bun be wu nufe aKayafas agbang atsi'me be aYeso nurosom.
JHN.18.25	aSiman Bitrus ta se be ifok kuro̱ng wu ame nunyeseng yong akak tú ku rip ye, “Katsak'e wan nye azining kaye̱e̱r álimazhiri wu ba a?” Ayong aBitrus ton'e, a tá fe̱ ye “Wayo, mi nye akak baꞌ.”
JHN.18.26	Asam agbang atsi akak a tá nye afuri aner aya aBitrus tá tsang a te̱n kuto wu ame fe̱ be wu ye, “Aser, mi tá di yin mak be wu riko̱ nafar aꞌa?”
JHN.18.27	Ayong aBitrus bun a ton'e gbak nizen iyong ne atso̱n kpaan ku te̱p.
JHN.18.28	Nadiding bop, aner aYahuda'me won kasa aKayafas nong á ta tseng be aYeso nasa aner a tá nye agwo̱mna aRom. Áner aYahuda'me gaar kuno̱ kaye̱e̱r azuri rigwo̱m'e ye iyong ta sak ba ta ba se zhe̱l baꞌ. Kamok ba shim á ta se ya naya aPasova. 
JHN.18.29	Kamok anong, aBilatus wuruk nufang nong a tú ku se̱ ba ne a fe̱ be ba ye, “Yin be̱e̱n yin kukun akye̱ natoon aner na e̱?”
JHN.18.30	Ayong ba fe̱ ye, “A fa fe̱ ye aner na nye amaan ike̱ng baꞌ, ke yir be̱e̱n yir be wu aze baꞌ.”
JHN.18.31	Ne aBilatus fe̱ be ba ye, “Tseng yin be wu be rice yin nong tú ku to̱ yin amok be itsi yin'e.” Amma áner aYahuda ame fe̱ ye, “A ti no̱o̱k yir iren ku te̱n akak amok riku baꞌ.” 
JHN.18.32	I se anong, nong a tá shining ike̱ng aYeso tá tsang a fe̱, a tá fe̱ kuri riku wu tana ku.
JHN.18.33	Ayong aBilatus tú ku bun kaye̱e̱r azuri wu ne a yis aYeso nong a tú ku rip ye, “Wan ne i nye agwo̱m áfe aYahuda a?”
JHN.18.34	aYeso fe̱ be wu ye, “Kurip na nye kufuan ka ákak ne á tá tees e̱?”
JHN.18.35	aBilatus fe̱ be wu ye, “Mi nye afu Yahuda baꞌ. Ánerawe wan ne ágbang átsi ne á be̱e̱n be wan aze. Wan nye akye̱ e̱?”
JHN.18.36	Ayong aYeso fe̱ be wu ye, “Rigwo̱m'i nye rife̱ kazatse na baꞌ. A fa fe̱ ye ri nye rife̱ kazatse na ke áfe a tin nye itomong kon nong á ta te̱ne̱ng áner aYahuda ku ni yiir. Amma kyo̱o̱rna rigwo̱m mi se naro̱ kakak.”
JHN.18.37	Amma aBilatus fe̱ ye, “Aser, wan nye agwo̱m a?” aYeso fe̱ ye, “Wan ne wan fe̱ be kanu wan ye mi nye agwo̱m. Ike̱ng iya i tá sak a tin tes'ong, nong ta taas katsak'e. Koangan a ta nye afe katsak, shim kufoos kuto̱ mi.”
JHN.18.38	aBilatus fe̱ be wu ye, “Akye̱ nye katsak e̱?” Nama a tá fe̱ anong ne a bun a wuruk nufang gbak a tá be nufe áner aYahuda nong a tá fe̱ be ba ye, “Ko mi tu se̱ be rine̱n ike̱ng ikak baꞌ. 
JHN.18.39	Amma i nye igo̱o̱n yin, mi tana ka no̱o̱k yin aner azining kaye̱e̱r afe a ta se ni itso̱m nizen aPasova. Yin shim yin a tá ka won yin agwo̱m áfe aYahuda a?”
JHN.18.40	Ayong á ta kuto̱ a tú ku shim'e ye, “Wayo wu baꞌ, yir shim yir ke wan won aBarabas.” (aBarabas'e nye agbang akpatang.)
JHN.19.1	Iyong aBilatus sak a ta se whereng aYeso. 
JHN.19.2	Ne ásozha'me karam ikiritsan nong á ta te aYeso'me rice. Ne á kute kuwe̱n kukpiin kuseng kyo̱ndi kufe agwo̱m. 
JHN.19.3	Á yiir be̱s nufu ne á fe̱ ye, “Kunom ra be rigwo̱m, agwo̱m áner Yahuda.” Ne á yiir ku tsosok nanyisi.
JHN.19.4	aBilatus bun a wuruk gbak a tá fe̱ be áfe aYahuda'me ye, “Di yin, mi ta ka tun yin'e nong tà ren yin ye mi tú se̱ a nye rine̱n ike̱ng ikak ife nong a tu ku to̱ amok baꞌ.” 
JHN.19.5	Nizen iya aYeso tá wuruk an te ribong ikiritsan be awe̱n kukpiin ame ne aBilatus fe̱ be ba ye, “To̱, aner'e na!”
JHN.19.6	Kum ágbang átsi ne áfe a tá tor karo̱'me, a tá fa ku di, ne á tasak ye, “A ku tigak, A ku tigak.” Amma aBilatus fe̱ be ba ye, “Yin ku sok yin nong ta su ku tigak yin, mi tú ku se̱ be nye rine̱n ike̱ng ikak nong tu ku to̱ amok baꞌ.”
JHN.19.7	Amma áner aYahuda yiir'e ding ding ye, “Yir be yir itsi, itsi yir fe̱ ye, a tù ku fe̱r dim, kamok wu sok rice wu ye wu nye Igon Adakunom.”
JHN.19.8	aBilatus tá fa fok anong a ti barang ku fok inyim dide̱ng. 
JHN.19.9	Ayong a tú ku bun kaye̱e̱r azuri wu nong a tá se rip aYeso ye, “Wan ne ake̱ e̱?” Ko aYeso tú ku sak ko'me ba baꞌ. 
JHN.19.10	aBilatus fe̱ ye, “Wan tà fe̱ kanu be mi aꞌa? Wan ren ye mi kyem tá ka won ka tá ka tigak aꞌa?”
JHN.19.11	Amma aYeso fe̱ be wu ye, “Wan ti be kukyem kukak natoon'i ze̱e̱r be kuya a ta ka no̱o̱k natoon kaza baꞌ. Kamok anong, aner aya a tin sok a tá ka no̱o̱k ne a be rine̱n ne a ka nar.” 
JHN.19.12	Be rife̱ na aBilatus shim ke a won aYeso, amma áner aYahuda yiir itasak ye, “Ke wan won aner na a ta tseng, i nye ye wan nye aferime̱ aKaisar baꞌ. Koangan a ta sok rice wu ye wu nye agwo̱m tonong ye wu rawu aKaisar.”
JHN.19.13	aBilatus tá fa fok anong, yong a tun aYeso'me nufang ne a sonong natoon itsik amok, a tá nye be ata. (A yis ni irem áner Aramiya ye aGabbata.) 
JHN.19.14	Katuk'ong nye kunom kunye kanye̱k aPasova, natite kunom. aBilatus fe̱ be áner aYahuda ame ye, “Inga yin agwo̱m yin!”
JHN.19.15	Amma áner aYahuda ame korok ikun ye, “A ku fe̱r! A ku fe̱r! A ku tigak!”
JHN.19.15	Ayong aBilatus tú ku rip ba ye, “Yin shim yin mi ta tigak agwo̱m yin a?”
JHN.19.15	Ne ágbang atsi ame fe̱ ye, “Ei, yir be yir agwo̱m akak ze̱e̱r be aKaisar baꞌ.”
JHN.19.16	Ni igang'e aBilatus sok aYeso nong a tá no̱o̱k áner aYahuda tá tigak.
JHN.19.17	Ayong ásozha dorok á tá tseng be aYeso. aYeso wuruk kaye̱e̱r kuwo̱p'e an cer kukon a tana ku tigak mo be rice wu, ma naro̱ a tá yis ye Karo̱ Áho̱karo̱k Ace. (Ni irem áner Aramiya a yis ye aGolgota.) 
JHN.19.18	Azong ne a tigak aYeso'me mak be áner akak ba afa, azining nabas kubo̱k riya akak nabas kubo̱k rimen.
JHN.19.19	aBilatus nye izibir ikak nong a tin basak nukon a tin tigak aYeso'me ye, “
JHN.19.20	Áner aYahuda whe̱re̱ fa izibir'e kamok karo̱ a tú ku tigak aYeso'me se bubarak be agbang kuwo̱p, a nye izibir'e ni irem áner aYahuda ne ni irem áner aRom ne ife aner aHeleni. 
JHN.19.21	Ayong ágbang átsi'me fe̱ be aBilatus ye, “Sang tu zibir ye, ‘Agwo̱m áfe aYahuda’ baꞌ, amma zibir ye aner na sok rice wu ye wu nye Agwo̱m áner aYahuda.”
JHN.19.22	aBilatus fe̱ ye, “Ike̱ng iya mi tan zibir mi zibir'ong.”
JHN.19.23	Nama asozha'me tá tigak aYeso, á sok ares wu a tá kasap, nasa nanaas. Koangan ba be kukap kuzining. Kukpiin kufe kaye̱e̱r'e tú ku tuk kuya ku ta se itan'e izining, kunye kugung'e natoon'e ma natak, a tos baꞌ. 
JHN.19.24	Ayong a fe̱ be rice ba ye, “I tu sarak yir baꞌ, i nye yir kukasa ta di yir aner aya a tana se̱.” A nye iyu nong a tá shining izibir Kufumung Adakunom tá fe̱ ye,
JHN.19.24	“Á kasap ares'i nace ba,
JHN.19.24	á tin nye kukasa na ares'i.”
JHN.19.24	Ike̱ng iya ásozha'me tá nye'ong.
JHN.19.25	Áner aya a tá se nunyeseng bubarak be kutigak aYeso'me nye anyining wu, be angasnyining wu be aMarya abining aKilopas ne aMarya abafe aMagadaliya. 
JHN.19.26	aYeso tá fa di anyining wu, ne alimazhiri wu aya wu tá shim dide̱ng ame nuyeseng azong, yong a fe̱ be anyining wu'me ye, “Ango̱, ayong ne a te igon wan.” 
JHN.19.27	Ne a fe̱ be alimazhiri'me ye, “Ango̱ wan'ong.” Kum nizen iyong álimazhiri'me tseng be anyining aYeso'me kari wu.
JHN.19.28	Nama anong, aYeso tá ren ye kyo̱o̱rna a n gang koakye, nong ase̱ a tá shining ike̱ng iya Kufumung Adakunom tá fe̱ yong aYeso fe̱ ye, “Kuto̱ mi n koor.”
JHN.19.29	Kafeneng akpukpak ashi anap tú ku se azong, ayong a ti shumung asoso kaye̱e̱r'e, a tá rosom nukon nong a tá nabak aYeso'me nanu. 
JHN.19.30	aYeso tá shushu akpukpak ashi'me ne a fe̱ ye, “An gang!”
JHN.19.30	Ne a ma roor kuto̱ a tá no̱o̱k kutser wu.
JHN.19.31	Ayong áner aYahuda nye aBilatus izong ye a ra busung atak áner aya a tá tigak nong a tá tisik be ikom'me kaben. A fe̱ anong kamok kaya katson'e nye kunom Asabar, ba shim nong ikom'e tu sor natoon'e baꞌ. 
JHN.19.32	Ayong ásozha'me be̱ nong á tá busung atak aner afe ime̱se̱ng'e, a tú ku tigak mak be aYeso ne afe afa'me. 
JHN.19.33	Amma á tá fa be̱ nufe aYeso ne á di a n ku, á busung atak wu baꞌ. 
JHN.19.34	Azining kaye̱e̱r asozha'me bun a tubuk aYeso nukafam be kuko̱o̱n ne naso̱k be ashi wuruk naro̱'me. 
JHN.19.35	Aner aya a tá di ike̱ng'e, a fe̱ ye i se anong. Ike̱ng iya a tá fe̱'me nye katsak. Wu be rice wu gip ren ye wu fe̱ katsak, a fe̱ anong, nong yin gip tin no̱o̱k yin katsak. 
JHN.19.36	A nye ike̱re̱ na nong ase̱ a tá shining ike̱ng iya Kufumung Adakunom tá fe̱ ye, a tá fe̱ ye, “A tá bur kukup wu kuzining baꞌ.” 
JHN.19.37	Kufumung rife̱ Adakunom bun ku fe̱ ye, “Ba tà ye̱re̱k aya ba tá tubuk.”
JHN.19.38	Nama anong, aYusufu aner Arimatiya nye alimazhiri aYeso amma a se de̱s baꞌ, kamok a fok inyim áner aYahuda. A tseng nufe aBilatus nong a tá su ku rip ye a ru ku no̱o̱k kukom aYeso. aBilatus'e shim, yong a se sok kukom aYeso'me. 
JHN.19.39	A se mak be aNikodimus aya a tá kun tseng nufe aYeso natuk. aNikodimus be̱ be name iko̱o̱n itek a tá yis ye amuur a tá min kare̱ be alos, kugaar'e tá se akilogam iso̱k itaar be anaas (34). 
JHN.19.40	Á sok kukom aYeso'me ba afa, á tá kis be kures a tin te name iko̱o̱n ame, kyo̱ndi i tá se ni igo̱o̱n kune̱r áner aYahuda. 
JHN.19.41	Naro̱ a tú ku tigak aYeso riko̱ rikak tu se azong. Kaye̱e̱r riko̱'me, kure̱k kufas tu se kuya sang a tá kun ni ne̱r akak baꞌ. 
JHN.19.42	A ne̱r aYeso azong kamok i nye kunom kunye Kanye̱k áner aYahuda, ne kure̱k'e bun kuse bubarak azong.
JHN.20.1	Nadiding bop katuk ime̱se̱ng'e na asate, ne karo̱ ruresek whi, aMarya abafe aMagadaliya tseng nure̱k'e. A di a n sees be kuta ku tá se nanu kure̱k'e. 
JHN.20.2	Ayong a tú bun be itsi nong a ta be nufe aSiman Bitrus ne alimazhiri aya aYeso tá shim, nong a tá fe̱ be ba ye, “A n sok kukom aYeso Agwo̱m Ágwo̱m yir kaye̱e̱r kure̱k, yir ren yir karo̱ a tú ku sak baꞌ.”
JHN.20.3	Ayong aBitrus be alimazhiri'me wuruk á tá be nure̱k'e. 
JHN.20.4	Cice̱r ba tsang á teng, amma alimazhiri'me teng ne a nar aBitrus, a tú ku tsang naro̱ kure̱k'e. 
JHN.20.5	A be̱ a tá tiguum nanu kure̱k'e a tá ye̱re̱k ne a di kures a tin kunung kukom'e, amma a no̱ kaye̱e̱r'e baꞌ. 
JHN.20.6	Ayong aSiman Bitrus aya a tá rusek nama be̱ ne a wor a no̱ kaye̱e̱r kure̱k'e, ne a di kures a tin kunung kukom'e kaben azong 
JHN.20.7	ne ike̱ng iya a tin kunung rice'me nukunung ze̱e̱r ne iya a tin kunung kuro̱m'me. 
JHN.20.8	Alimazhiri aya a tá be̱ naro̱ kure̱k'e ni ime̱se̱ng'e no̱ kaye̱e̱r kure̱k'e gip. A di ike̱re̱'me yong a ti no̱o̱k katsak. 
JHN.20.9	(Gip be anong, ko ba ren ike̱ng iya Kufumung rife̱ Adakunom tá fe̱ ye, aYeso tá bun a dorok nure̱k dim, tá sor baꞌ.)
JHN.20.10	Ayong álimazhiri'me tú ku bun kari, 
JHN.20.11	amma aMarya nyeseng nufang nanu kure̱k'e a tá tos. A ta se be kanak ne a tiguum a tá di kaye̱e̱r kure̱k'e. 
JHN.20.12	Ne a di ámaleka afa nusonong be ares akan naro̱ kaya kukom aYeso'me tú ku se, akak nabas rice'me ne akak nabas atak'e. 
JHN.20.13	Ne ámaleka ame tú ku rip ye, “Anyiningkasa, akye̱ sak wan tos e̱?”
JHN.20.13	Ne wu fe̱ be ba ye, “An sok kukom aYeso Agwo̱m Ágwo̱m mi, mi ren karo̱ kaya a tú ku sak baꞌ.”
JHN.20.14	A tá fe̱ anong ne a kirik ne a di aYeso nunyeseng, amma a ren ye aner nye wu baꞌ. 
JHN.20.15	Ayong aYeso tú ku rip ye, “Anyiningkasa, akye̱ sak wan sen tos e̱? Wan tse̱r angan e̱?” Wu sor ye a nye aner a tin sak riye̱ riko̱'me, ayong ne isak a fe̱ ye, “Atekasa, ke wan ne i tú ku sok ne ni tak karo̱ kaya wan tú ku sak nong mi tá su ku sok.”
JHN.20.16	aYeso tú ku yis a ta fe̱ ye “aMarya!”
JHN.20.16	Ayong a kirik nabas afe aYeso'me nong a tá fe̱ be wu ni irem áner aYahuda ye, “aRabbi.” (I ta sor Aner Kubo̱so̱p).
JHN.20.17	aYeso fe̱ be wu ye, “Sang tin yiir baꞌ, kamok mi n ngarak nufe Ada nizham baꞌ. Amma tseng nufe ároneng, tà su ku tak ba ye, ‘Mi tù ku bun nufe Ada mi ne a nye Ada yin. Adakunom mi ne a nye Adakunom yin gip.’ ”
JHN.20.18	Ayong aMarya abafe aMagadaliya tseng a tá se fe̱ be álimazhiri'me ye, “Mi n di Agwo̱m Ágwo̱m.” Ne a ku tak ba ike̱ng iya aYeso tú ku tak.
JHN.20.19	Kawheshirim tá fa nye katuk ime̱se̱ng'e na asate, nizen iya álimazhiri aYeso tá se naro̱ kazining. A n whe̱se̱ng nanu kutu kamok inyim áko̱k kasho̱o̱n áner aYahuda. Ayong Yeso wuruk a tá nyeseng natite ba, ne a fe̱ be ba ye, “Kameneng riye̱ ra se mak be yin.” 
JHN.20.20	Nama a tá fe̱ anong ne a ku tonong ba ibo̱k be kukafam wu. Ayong álimazhiri wu'me nye riye̱ rikan dide̱ng á tá di Agwo̱m Ágwo̱m. 
JHN.20.21	Ne aYeso bun a fe̱ be ba ye, “Kameneng riye̱ se mak be yin! Kyo̱ndi Ada'me tin tom, anong ne mi ma sen ka tom yin.” 
JHN.20.22	A tá fa fe̱ anong ne a nife̱e̱p isong wu niba, a tá fe̱ ye, “Inga yin Kabik Kazhe̱l'e. 
JHN.20.23	Koangan ne yin tù ku re̱ng yin rine̱n wu, i nye ye a tù ku re̱ng'e. Koangan ne yin tu ku re̱ng yin'e baꞌ, to̱, i nye ye a mu ku re̱ng'e baꞌ.”
JHN.20.24	aToma, azining kaye̱e̱r álimazhiri kuso̱k be afa'me a tú ku yis ye Kafe̱e̱s tuse mak be álimazhiri'me nizen iya aYeso tá be̱ tonong rice wu baꞌ. 
JHN.20.25	Amma álimazhiri'me tú ku tak ye ba n di Agwo̱m Ágwo̱m. Ne aToma fe̱ ye,
JHN.20.25	“Ma ke mi di ínya ákpe̱k ni ibo̱k wu ne ni te kaban kubo̱k'i naro̱ akpe̱k'e ne i ne te kubo̱k'i naro̱ a tú ku tubuk, ke anong baꞌ mi tin no̱o̱k katsak baꞌ.”
JHN.20.26	Nama inom ikara, álimazhiri wu se kaye̱e̱r kasa ame gbak, aToma se mak be ba makong. Nanukutu se nuwhe̱se̱ng, amma aYeso be̱ a tá nyeseng natite ba, a tá fe̱ ye, “Kameneng riye̱ ra se mak be yin.” 
JHN.20.27	Ne a fe̱ be aToma ye, “Te kaban kubo̱k wan aze na atas kubo̱k'i, ye̱re̱k ibo̱k'i, te kubo̱k wan aze naro̱ a tin tubuk. Ni no̱o̱k katsak, tá won agak riye̱.”
JHN.20.28	Ayong aToma fe̱ be wu ye, “Kak, Agwo̱m Ágwo̱m mi be Adakunom mi!”
JHN.20.29	Ne aYeso fe̱ be wu ye, “Kamok wan tin di ne wan ti no̱o̱k katsak. Aner riye̱ rikan ne a nye aner aya a tin di baꞌ, amma ne a ni no̱o̱k katsak.”
JHN.20.30	aYeso nye ike̱re̱ azhing ikak dide̱ng nanyisi álimazhiri wu, iya sang a tá zibir kaye̱e̱r kufumung na baꞌ. 
JHN.20.31	Amma a zibir ike̱re̱ na, nong ase̱ tin no̱o̱k yin katsak ye aYeso ne a nye aKiristi, Igon Adakunom. Nong ase̱ ke yin ti no̱o̱k yin katsak, yin tà se̱ yin kutser kaye̱e̱r riyerek wu.
JHN.21.1	Nama anong, aYeso bun a ti wuruk na álimazhiri wu nukim agbang Kudung aTibariya. Be anong ne a tonong rice wu'me. 
JHN.21.2	aSiman Bitrus be aToma, a tú ku yis ye Kafe̱e̱s ne aNataniyel afe aKenan ni iben aGalili ne inoon aZabedi be álimazhiri akak ba afa se mak azong. 
JHN.21.3	Ayong aSiman Bitrus fe̱ ye, “Mi be ni iyising izos.” Ribir álimazhiri'me fe̱ ye, “Yir tà tseng yir be wan gip.” Ayong á wuruk á tá no̱ kaye̱e̱r kukpara ashi, amma á yiir ike̱ng ikak natuk'ong baꞌ.
JHN.21.4	Kadiding tá fa karak, ne aYeso se nunyeseng nukim agbang kudung'e, amma álimazhiri'me ren ye aner'e nye aYeso baꞌ. 
JHN.21.5	Ayong aYeso fe̱ be ba ye, “Aro̱, yin yiir yin izos ko izining aꞌa?” Ayong ba fe̱ ye, “Wayo.”
JHN.21.6	aYeso fe̱ be ba ye, “Barak yin agunung yin nabas kubo̱k riya, yin tà se̱ yin ikak azong.” Á tá fa nye anong ne á se̱ izos whe̱re̱ ma a kyem a ko̱ro̱k agunung'e kaye̱e̱r kukpara'me baꞌ kamok izos'e tá se whe̱r.
JHN.21.7	Ne álimazhiri aya aYeso tá shim dide̱ng ame fe̱ be aBitrus ye, “Aner na nye Agwo̱m Ágwo̱m.” Kum aSiman Bitrus tá fa fok ye, “Aner'e nye Agwo̱m Ágwo̱m.” Ayong a wor bisik kukpiin wu a tá te, kamok a se ica'me nong a tá furuk a tá no̱ kaye̱e̱r ashi'me. 
JHN.21.8	Ribir álimazhiri'me tseng nukim kudung'e be kukpara ashi'me nong á tá ko̱k agunung á tan shining be izos ame. Kamok ba se gugo̱k be kukyim kudung'e baꞌ. I ta se kyo̱ndi amita iso̱k inyak. 
JHN.21.9	Nizen iya ba tá fa be̱ nukim kudung'e ne á di atse̱n kuro̱ng azong be izos natoon'e be abiredi.
JHN.21.10	Ayong aYeso fe̱ be ba ye, “Be̱e̱n yin izos ikak yin tá yising yin kyo̱o̱rna.”
JHN.21.11	Ne aSiman Bitrus ngarak natoon kukpara ashi ame nong a ta ko̱k agunung'e nukim kudung'e. Agunung'e shining be agbang izos inyak kuso̱k inyak be iso̱k itoon be ataar (153). Amma be izos whe̱re̱'ong agunung'e sarak baꞌ. 
JHN.21.12	Ayong aYeso fe̱ be ba ye, “Be̱ tá te yin azhibi.” Alimazhiri wu akak kyem a tú ku rip ka wu nye angan e̱? baꞌ. Kamok ba tá ren aner'e nye Agwo̱m Ágwo̱m. 
JHN.21.13	Ayong aYeso tseng a ta se sok abiredi'me a tú ku no̱o̱k baꞌ, ne a bun a ku no̱o̱k ba izos'e gip. 
JHN.21.14	Iyu ne i nye ife ataar ne aYeso tosong rice wu nufe álimazhiri wu nama a tú ku dorok nure̱k.
JHN.21.15	Nizen iya á tá gang iya azhibi ame, yong aYeso rip aSiman Bitrus ye, “aSiman igon aYohana, wan ti shim katsak ne i nar ribir áfudang wan a?”
JHN.21.15	Ayong aBitrus fe̱ be wu ye, “Ei, aYeso, wan nye Agwo̱m Ágwo̱m, wan ren mi ka shim.”
JHN.21.15	Yeso fe̱ be wu ye, “To̱, nyesek naban áturuk'i naya.” 
JHN.21.16	Ayong aYeso bun a fe̱ be wu ife afa ye, “aSiman igon aYohana, wan ti shim kushim kufe katsak a?”
JHN.21.16	Ayong aBitrus bun a fe̱ ye “Ei, atekasa, wan ren mi ka shim.”
JHN.21.16	aYeso fe̱ be wu ye, “Ni sak riye̱ ni ítsamang'i.”
JHN.21.17	aYeso bun a tú ku rip kutak kufe ataar ye, “aSiman igon aYohana, wan ti shim a?” Ayong aBitrus nye riye̱ riwe kamok kurip kufe ataar aYeso tá bu a tú ku rip ye, “Wan ti shim be katsak a?” Ayong wu fe̱ ye, “Atekasa, Ei, wan ren koakye, wan ren mi tá shim.”
JHN.21.17	aYeso fe̱ be wu ye “To̱, nyeseng ítsamang'i naya. 
JHN.21.18	Katsak'e ne mi tá ka tak, nizen iya wan tá ruresek acam, wan kyem i te rice wan ares ne i tseng koake̱ wan tá shim, amma izen iya ne wan kop, wan ta nabak ibo̱k nong akak ta ka te ares, ne a tseng be wan naro̱ kaya wan ta shim ta tseng baꞌ.” 
JHN.21.19	aYeso fe̱ anong, nong a ta tonong kuri riku aBitrus tana ku nong a tin tiyiik Adakunom. Nama rife̱ na, aYeso fe̱ be aBitrus ye, “Ni kuus!”
JHN.21.20	aBitrus kirik ne a di alimazhiri aya aYeso tá shim dide̱ng ame tá sen ku kuus ba. (Wu ne a nye alimazhiri aya a tin fereng na aYeso nizen iya ba tá sen ya naya aPasova ame. Wu ne a rip aYeso ye, “Atekasa, angan ne a tà ka sok a tà no̱o̱k e̱?”) 
JHN.21.21	aBitrus tú ku di. Ayong a rip aYeso ye, “Atekasa, aner ayu ane̱?”
JHN.21.22	Amma aYeso fe̱ be wu ye, “Ke mi tú ku shim be anong a ta sor be kutser ma izen iya mi tana bun i be̱, akye̱ wan azong e̱? Wan ni kuus tsek.” 
JHN.21.23	Kamok anong, itak na te shaam kaye̱e̱r áfikuus aYeso ye alimazhiri ayong tà ku baꞌ. Sang aYeso fe̱ ye a won dar a ku ba'. Amma a fe̱ ye “Ke mi tú ku shim be anong, a ta sor be kutser ma izen iya mi tana bun i be̱, akye̱ wan azong e̱?”
JHN.21.24	Ayu ne a nye alimazhiri'me aya a ta sen fe̱ itak natoon ike̱re̱ na, ne a bun a te ni izibir. Yir ren yir ye rife̱ wu nye katsak.
JHN.21.25	Ike̱re̱ ikak dide̱ng iya aYeso tá nye, a fa nye ye a zibir cei, mi di ye ke kazatse be rice wu kyem ka sok afumung a tana zibir baꞌ.
ACT.1.1	aTiyofilus, kaye̱e̱r kufumung'i kufe ime̱se̱ng'e kuya mi tá ka zibir'e, mi zibir natoon itomong iya aYeso tá san i nye'me cice̱r, ne iya a tá san kubo̱so̱p ánerawe'me, 
ACT.1.2	ma katuk'a a tú ku sok a tá tseng kaye̱e̱r kaza. Nizham a tá ra ku sok a tá tseng kaye̱e̱r kaza, a ti nye itomong be Kabik Kazhe̱l'e nong a fe̱ be agap be ámanzo aya wu tá kasa. 
ACT.1.3	Nama riku wu, a tonong rice wu nasho̱o̱n ba, ne a ku tak ba itak ku dorok wu be kunye ike̱re̱ iriri'me. A nye kuko̱s iso̱k inaas, ne a yiir i fe̱ itak natoon rigwo̱m Adakunom. 
ACT.1.4	Katuk kakak a ta sen ya naya mak be ba, a fe̱ be ba ye, “Sang tu dorok yin na aUshalima baꞌ, tor yin kunang kuya Ada mi tá fe̱ ye a tá ka no̱o̱k yin, kuya yin tá fok yin mi tá ka tak yin. 
ACT.1.5	aYohana nye abatisma be ashi amma kaye̱e̱r inom cie̱k, a tà ka nye yin'e be Kabik Kazhe̱l'e.”
ACT.1.6	Ámanzo tá fa nyim be aYeso ne á ku rip ye, “Agwo̱m Ágwo̱m, nizen iyuna ne wan tu ku bun áner Isarela rigwo̱m ba a?” 
ACT.1.7	Ayong aYeso fe̱ be ba ye, “Sang i nye ife yin tana ren yin izen'e ka kunom kuya Ada tan sak kaye̱e̱r kushim wu baꞌ. 
ACT.1.8	Amma izen iya ne yin shan yin kukyem nizen iya Kabik Kazhe̱l'e tanin tiik natoon yin, yin tà te yin áner aya tana fe̱ yin itak natoon'i, ta san yin rife̱'me kaye̱e̱r aUshalima, be na aYahudiya be na aSamariya ne ma nigang kazatse cei.” 
ACT.1.9	Nama aYeso tá fe̱ anong ne a ku sok a tá tseng kaye̱e̱r kaza ne ba ye̱re̱k. Kune̱n tú ku kis, á ba kyem a tú ku di baꞌ.
ACT.1.10	Kum ne ba ru ye̱re̱k a ta sen ngarak naza, yong ba di áner afa be ares akan pes ti wuruk niba a tá nyeseng nukim ba. 
ACT.1.11	Ayong áner'e fe̱ ye, “Yin áner aGalili, kamok akye̱ yin nyeseng yin i ta ye̱re̱k yin kaza e̱? aYeso a tú ku sok nufe yin na a ta tseng naza, a tà bun a be̱ ana kyo̱ndi yin ta di yin a tá tseng kaye̱e̱r kaza.”
ACT.1.12	Ayong ámanzo'me dorok rifan a tá yis Kawhanang Nafar nong á tú ku bun na aUshalima, kutsik be aUshalima tá se kyo̱ndi akilomita azining. 
ACT.1.13	Nizen iya ba tá no̱ na aUshalima, yong a wesek nutu katoon'e kuya ba tin sor kaye̱e̱r. Áner aya a tá no̱ nutu'me nye aBitrus be aYohana ne aYakub be Adarawus ne aFilibus ne aToma ne aBatalomi be aYakub a ta nye aro̱m Alfiyus be aSiman a tú ku yis ye aner a ta be rifup kaben wu, be aYahuda a tá nye aronyining aYakub. 
ACT.1.14	Á nyiis cice̱r ba koakye izen nong á tá nye aduwa, mak be ányining akak be aMarya a tá nye anyining aYeso ne áronyining wu. 
ACT.1.15	Kaye̱e̱r inom iyong, áfikuus kyo̱ndi áner kuso̱k inyak be iso̱k ifa nyim (120). Iyong aBitrus dorok a tá nyeseng 
ACT.1.16	a tá fe̱ ye, “Ároneng be ángasneng, rife̱ Adakunom riya Kabik Kazhe̱l'e tá fe̱ gbugbang nanu aDauda natoon aYahuza aya a tá ko̱k áner á ta yiir aYeso kasho̱o̱n ta shining dim. 
ACT.1.17	aYahuza tsang a nye akak kaye̱e̱r yir, a nye itomong na mak be yir.”
ACT.1.18	aYahuza sok itso̱m iya wu tá se̱ kaye̱e̱r amaan kunye wu a ti shan karo̱ kakak. Azong naro̱'me yong ne a se kpa akace, kafa wu tar ma ike̱re̱ kafa wu wuruk cei. 
ACT.1.19	Koangan a tá sor na aUshalima fok itak iyong, kamok anong a yis karo̱'me ni izere ba ye, “Akeldama” (i ta sor karo̱ naso̱k).
ACT.1.20	“Kamok a zibir kaye̱e̱r kufumung aZabura ye,
ACT.1.20	“ ‘Kasa wu ra sor kakoor,
ACT.1.20	sang akak tin sor kaye̱e̱r'e baꞌ.’
ACT.1.20	“Ne a bun a zibir kaye̱e̱r aZabura'me ye,
ACT.1.20	“ ‘Won akak tu ku nye itomong rice wu.’
ACT.1.21	“Kamok anong i se gye̱r tana kasa yir akak kaye̱e̱r áner aya a tá tsang á se mak be yir nizen iya Agwo̱m Ágwo̱m yir aYeso tá tseng be yir ninaro̱ ze̱r ze̱r. 
ACT.1.22	Kum nizen iya aYohana tá san kunye abatisma ma nizen iya a tá sok aYeso nufe yir a tá tseng kaye̱e̱r kaza. Aner ayong ta te aner aya a tana taas itak kudorok aYeso mak be yir dim.”
ACT.1.23	Ayong á tun áner afa, akak nye aYusufu a tú ku yis ye aBarsaba (a tu yis aZhostus gip) afe afa'me nye aMatiyas. 
ACT.1.24	Áyong á nye aduwa á tá fe̱ ye, “Agwo̱m Ágwo̱m wan ren kaye̱e̱r riye̱ koangan anerawe. Ni tonong yir aner aya wan tan kasa kaye̱e̱r áner afa na 
ACT.1.25	nong a ta te amanzo, aya a tana sok itomong iya aYahuza tá won nong a tá tseng a ko̱n wu.” 
ACT.1.26	Áyong á barak ikiriwhe̱r kaben ne ikiriwhe̱r'e kirik i tikpa na aMatiyas, ne wu ma te aner afe kuso̱k be afa kaye̱e̱r ámanzo kuso̱k be azining ame.
ACT.2.1	Katuk aPentakos, 
ACT.2.2	Nizen izining ne ba wor á fok ike̱ng ikak kyo̱ndi amaan kuwun tá ne natoon kaza tá fe̱se̱m tá no̱ kaye̱e̱r kasa kaya ba tú ku se be agap. 
ACT.2.3	Áyong á di ike̱ng ikak tin wuruk niba kyo̱ndi naban rigyem kuro̱ng i ta naka kasap i tin nyeseng natoon rice koangan ba. 
ACT.2.4	A tú shining ba cice̱r be Kabik Kazhe̱l'e ne á kpaan kufe̱ kanu ni írem ze̱r ze̱r kyo̱ndi Kabik Kazhe̱l'e tá ka no̱o̱k ba kukyem kufe̱'me.
ACT.2.5	Nizen iyong áner aYahuda ákak aya a tá fok inyim adakunom tú ku se azong na aUshalima ne áya a tá nes koake̱ kaye̱e̱r kazatse. 
ACT.2.6	Á ta fa fok karo̱ tá wo̱ng yong ánerawe whe̱re̱ nyim, koangan kaye̱e̱r ba te zhing kamok á tá fok áfikuus ta sen fe̱ kanu ni írem ba. 
ACT.2.7	Ike̱ng'e tá ka no̱o̱k ba azhing dide̱ng yong á fe̱ ye, “Áner aya a ta fe̱ rife̱ na nye áner aGalili cice̱r aꞌa? 
ACT.2.8	To̱, á nye ane̱ koangan kaye̱e̱r yir fok ba ta fe̱ kanu ni írem yir e̱? 
ACT.2.9	Ákak yir nye áner aPatiya ne ákak nye áner aMedes ne áfe Elamawa, ákak nye áner kuwo̱p aMasopotamiya ze̱e̱r be áfe aYahudiya ne áfe aKapadokiya ne áner aPontus be áfe Asiya. 
ACT.2.10	Ákak yir nye áner aFirizhiya ne ákak nye áfe aPamfiliya ze̱e̱r be áfe aMasar ne áner á ta se nikyim aSirin bubarak be aLibiya, be átsen áya a ta nes na aRom cei 
ACT.2.11	Di, áya a tá nye áner aYahuda be áya a tan won igo̱o̱n ba á tan kuus ife áner aYahuda ne áner aKirit be áfe Arabiya cice̱r. Koangan kaye̱e̱r yir ta fok ba á ta fe̱ natoon ike̱re̱ azhing iya Adakunom tan nye ni írem yir.” 
ACT.2.12	Á te zhing dide̱ng ne a daam ma á naka risim ye, “Ike̱ng iya ba tá nye na tonong akye̱ e̱?” 
ACT.2.13	Áyong a kak ti nye iwhas ye, “A n ma ka so̱ kugbe̱re̱ dide̱ng ma an feng'e.”
ACT.2.14	Ayong aBitrus dorok a tá nyeseng mak be ribir álimazhiri kuso̱k be azining ame, a tá ta kuto̱ naza a tá fe̱ rife̱ nasho̱o̱n rigwo̱m ánerawe ame. A fe̱ ye, “Aroneng áner aYahuda be áner aya a ta sor kaye̱e̱r aUshalima cice̱r wesek yin kuto gye̱r nong ta fok yin ike̱ng iya mi tana fe̱. Won mi ta ka tak yin ike̱ng iya i ta sak yin ta kyem i se̱ yin rikpa'me baꞌ. 
ACT.2.15	Sang áner na n feng be kugbe̱re̱ kyo̱ndi yin ta sok yin baꞌ. Karo̱ ru nye kadiding nizham, izen nye itso̱m katonbo̱k tsek. 
ACT.2.16	I se anong baꞌ, iyu ne i nye ike̱ng iya aZhowel a tá tsang a fe̱:
ACT.2.17	“ ‘Adakunom fe̱ ye, kaye̱e̱r inom igang'e,
ACT.2.17	mi tà shining ánerawe cice̱r be Kabik Kazhe̱l'e.
ACT.2.17	Inoon yin atek be ányining tà nye kuzarap,
ACT.2.17	Adakunom tà tonong ácam be nanamang katsak wu.
ACT.2.17	Ásho̱n tà ren katsak Adakunom kaye̱e̱r nabos ba.
ACT.2.18	Mi tà shining ásam'i atek be ányining be Kabik Kazhe̱l'e
ACT.2.18	kaye̱e̱r inom igang'e, á tà nye kuzarap.
ACT.2.19	Mi tà tonong ánerawe kukyem mi
ACT.2.19	natoon kaza be ike̱re̱ azhing aze nazatse.
ACT.2.19	Naso̱k be kuro̱ng ne itsing tà tseng naza
ACT.2.19	kyo̱ndi kuwun ta tseng be ane̱n.
ACT.2.20	Kunom tà shining ku tà te whi
ACT.2.20	ne kufe̱n seng kyo̱ndi naso̱k.
ACT.2.20	Ike̱re̱ azhing tà wuruk cei nizham agbang kunom.
ACT.2.20	“ ‘Agwo̱m Ágwo̱m tà ra nye.
ACT.2.21	“ ‘Nizen iyong, koangan a tà yis
ACT.2.21	kaye̱e̱r riyerek Agwo̱m Ágwo̱m tà se̱ kashesh.’
ACT.2.22	“Áner Isarela fok yin rife̱ na, aYeso a tá nye afu Nazaret nye aner aya Adakunom tá ka tom yin'e. Adakunom nye itomong azhing be ife kukyem kaye̱e̱r wu nasho̱o̱n yin, yin ren yin anong be rice yin. 
ACT.2.23	Adakunom tsang a ni sak kaye̱e̱r kushim wu ye a ta no̱o̱k aYeso nubo̱k yin, ámaan aner ta ka se̱ mo yin nong yin tú ku tigak yin nukon, a tá ku. 
ACT.2.24	Adakunom tú ku dorok nure̱k be kutser, a tú ku kam be amaan risam riku kamok riku kyem ri tú ku yiir baꞌ. 
ACT.2.25	aDauda fe̱ rife̱ natoon wu ye,
ACT.2.25	“ ‘Mi di Agwo̱m Ágwo̱m nasho̱o̱n mi koakye izen
ACT.2.25	wu se nubo̱k riya mi
ACT.2.25	iyong sak mi tà fok inyim baꞌ.
ACT.2.26	Kamok anong riye̱ mi kare̱p,
ACT.2.26	mi tù ku kerek be kanu mi.
ACT.2.26	Mi tà sor kaye̱e̱r kazatse ma izen izen baꞌ gye̱rtatan,
ACT.2.26	gip be anong riye̱ mi se ne̱k
ACT.2.26	kamok mi min te riye̱ ni ike̱ng iya Adakunom tanin nye'me.
ACT.2.27	Kamok wan tà tiburum be kutser'i kaye̱e̱r kure̱k baꞌ,
ACT.2.27	ka tà won Azhe̱l'e afuan tà bus baꞌ.
ACT.2.28	Wan n min tonong iren kutser.
ACT.2.28	Wan tin shining be riye̱ rikan nasho̱o̱n wan.’
ACT.2.29	“Ároneng, áner Isarela, mi fe̱ be yin be riye̱ rizining ye atukop yir aDauda ku ma a tú ku ne̱r. Kure̱k wu se aze mak be yir ma katuur ana. 
ACT.2.30	Amma a nye aner kuzarap, a ren ye Adakunom tsang shu ye wu tá sak aner akak kaye̱e̱r kuri wu tá te agwo̱m kyo̱ndi wu. 
ACT.2.31	aDauda tá fa di anong yong a fe̱ rife̱ natoon kudorok aKiristi nure̱k, ye sang a tú ku won kaye̱e̱r kure̱k baꞌ. Kuro̱m wu tá bus baꞌ. 
ACT.2.32	aYeso'me ayong ne Adakunom tú ku dorok nure̱k be kutser, yir cice̱r yir ren yir ye i se anong dim. 
ACT.2.33	Adakunom dorok aYeso nong a tú ku sak nubo̱k riya wu kufe kuyiik ne a ku no̱o̱k Kabik Kazhe̱l'e kyo̱ndi wu tá tsang a fe̱. Ike̱ng iya yin ta di yin ne i fok yin kyo̱o̱rna'me nye kunang kuya aYeso tá min no̱o̱k yir. 
ACT.2.34	Sang aDauda be rice wu ngarak kaye̱e̱r kaza kyo̱ndi aYeso baꞌ, gip be anong a fe̱ ye,
ACT.2.34	“ ‘Agwo̱m Ágwo̱m fe̱ be Agwo̱m Ágwo̱m'i ye,
ACT.2.34	“Sonong nubo̱k riya mi
ACT.2.35	ma mi sak ámudo̱n wan
ACT.2.35	ta kpa natak.” ’
ACT.2.36	“Kamok anong, won yin áner Isarela cice̱r tu ren yin ye, aYeso aya yin tú ku tigak yin nukon ame ne Adakunom mu ku sak an te Agwo̱m Ágwo̱m ne a nye aKiristi.”
ACT.2.37	Ánerawe tá fa fok anong, rife̱'me tú ku ra ba naye̱ ma a daam dide̱ng. Ne á fe̱ be aBitrus ne ribir ámanzo'me ye, “Ároneng, yir ta nye yir ane̱ e̱?”
ACT.2.38	Ayong aBitrus fe̱ be ba ye, “Shishing kuse yin nong a ta ka nye yin abatisma kaye̱e̱r riyerek aYeso. A ta ka re̱ng yin rine̱n yin, nong ta se̱ yin Kabik Kazhe̱l'e kaya Adakunom ta nyesek. 
ACT.2.39	Adakunom fe̱ ye wu tà ka no̱o̱k, Kabik Kazhe̱l'e, kamok yin be inoon yin ne áner aya a ta se gugo̱k, ne áya Agwo̱m Ágwo̱m yir Adakunom tana ku yis ba.”
ACT.2.40	Ayong a fe̱ rife̱ gaan be ba ne a ka ko̱ro̱k ba kuto ye, “Shesh yin ace yin kaye̱e̱r amaan kunye kazatse na.” 
ACT.2.41	Áner aya a tá shan rife̱ wu se whe̱re̱ yong a tú ku nye ba abatisma. Katuk kayong ánerawe'me ta bubarak áner izungu itaar á ti barang niba.
ACT.2.42	Á ti te rice ba nike̱ng iya ámanzo tá ka bo̱so̱p ba'me ne á nyiis naro̱ kazining ne á ya Azhibi naro̱ kazining ne a nye aduwa mak. 
ACT.2.43	Inyim ro̱ koangan dide̱ng kamok Adakunom tá nye itomong azhing dide̱ng ne ike̱re̱ azhing dide̱ng be ámanzo'me. 
ACT.2.44	Áfikuus cice̱r ya kasho̱o̱n be kunyiis ne koakye ba te izining. 
ACT.2.45	Á re̱e̱s naro̱ be ike̱re̱ iya ba tá be nong á tá kasap itso̱m'me be áner aya a tá se nutser. 
ACT.2.46	Á ya kasho̱o̱n be kunyiis koakye katuk kaye̱e̱r Agbang Kutu Kuya Adakunom iben. Á ya naya mak ninasa ba kaye̱e̱r riye̱ rikan be riye̱ rizining. 
ACT.2.47	Á tiyiik Adakunom ne á kpa kati kaseng nasho̱o̱n ánerawe cei. Agwo̱m Ágwo̱m sak áya a ta ka shesh ba ti barang kute whe̱re̱ koakye katuk.
ACT.3.1	Katuk kakak aBitrus be aYohana tseng a be naro̱ kuya Adakunom iben, nizen aduwa nitso̱m itaar ife kunom. 
ACT.3.2	To̱, aner akak tuse azong a tú ku tes akun'e. A tú ku kok ne a se saas nanukutu agbang kutu kuya Adakunom iben'e, a tá yis ye “Kanukutu Kusas.” Koakye katuk ne a ku sok a tá su ku sak azong nong a tá nye izong nufe áner aya a tana gosok ne á no̱o̱s kaye̱e̱r agbang kutu kuya Adakunom iben'e. 
ACT.3.3	A tá fa di aBitrus be aYohana n be̱ bubarak á tá no̱, yong a tú ku rip ba itso̱m. 
ACT.3.4	aBitrus be aYohana ti sak anyisi ni wu, ne aBitrus fe̱ be wu ye, “Ni ye̱re̱k yir.” 
ACT.3.5	Ayong aner ame ti sak anyisi ni ba, wu sor ye á tú ku no̱o̱k ike̱ng ikak. 
ACT.3.6	Amma aBitrus fe̱ be wu ye, “Mi be itso̱m ko cie̱k baꞌ, amma ike̱ng iya mi ta be iyong ne mi tà ka no̱o̱k. Kaye̱e̱r riyerek aYeso Kiristi afu Nazaret, dorok ta tseng.” 
ACT.3.7	Ayong aBitrus tú ku ko̱ro̱k kubo̱k riya nong a tá nyeseng tsik, ne atak be akuur aner ame wor a kpa agap. 
ACT.3.8	Ayong aner ame dorok purus, a tá nyeseng ne a san kutseng, a no̱ kaye̱e̱r kubang agbang kutu kuya Adakunom iben ame, a tsang a furuk ne a kerek Adakunom. 
ACT.3.9	Ánerawe tú ku di a ta tsang tseng ne a kerek Adakunom. 
ACT.3.10	Ba ren ye aner aya a tá tsang a sosok ne a nye izong nanukutu a tá yis ye Kanukutu Kusas ame. Áyong á te ba zhing be ike̱ng azhing iya ba tá di.
ACT.3.11	Ánerawe cice̱r te zhing ne á wor á wuruk be itsi á ta be̱ á se̱ aner ame an yiir aBitrus be aYohana nubang a tá yis ye kubang aSolomon. 
ACT.3.12	aBitrus tá fa di anong, yong a fe̱ be ba ye “Áner Isarela, kamok akye̱ yin te yin zhing ana e̱? Kamok akye̱ yin ti ye̱re̱k yir kyo̱ndi yir ne i sak yir aner na tá tseng be kukyem rice yir ka kamok yir ta ren i kuus yir rife̱ Adakunom gye̱r e̱? 
ACT.3.13	Adakunom aya a ta nye afe Ibrahim ne a nye afe Ishaku ne a nye afe aYakub, Adakunom atukop yir, wu ne a tiyiik asam wu aYeso. Yin tú ku sok yin i tá no̱o̱k yin áko̱k kasho̱o̱n nong á tú ku fe̱r. Yin tú ku rayin nasho̱o̱n aBilatus, aBilatus'e shim a tú ku won gye̱rtatan. 
ACT.3.14	Amma yin rayin Azhe̱l'e na, Aya a se gye̱r nasho̱o̱n Adakunom nong yin ta nye yin aBilatus akusuk ye a ra ka tun yin aBarabas aya a tá fe̱s ánerawe ingya. 
ACT.3.15	Yin fe̱r yin aner aya wu ne a ta Ritin kutser amma Adakunom tú ku dorok nure̱k. Yir tú ku di yir be anyisi yir. 
ACT.3.16	Kukyem riyerek aYeso, kamok kuno̱o̱k katsak wu riyerek aYeso ne aner na ti se̱ agap atak wu. Riyerek aYeso ne kuno̱o̱k katsak wu ta be ne ku tú ku no̱o̱k kute atser cice̱r na, kyo̱ndi yin tu ku ye̱re̱k yin.
ACT.3.17	“Ároneng, mi ren yin nye yin anong kaye̱e̱r kudun kuren kyo̱ndi áko̱k kasho̱o̱n yin ta nye. 
ACT.3.18	Adakunom nye anong nikum a tá shining ike̱re̱ iya wu tá tsang a fe̱ nanu áner kuzarap wu ye, aKiristi ta so̱ risam. 
ACT.3.19	Kamok anong, shishing yin kuse yin tu ku bun yin nufe Adakunom nong ase̱ a ta ka re̱ng yin rine̱n yin. Yin ta se̱ yin agap afe Kabik nufe Agwo̱m Ágwo̱m, 
ACT.3.20	wu tà ka tom yin Kiristi, aya a ta nye aner kashesh a tan tsang a ka kasa yin'e. 
ACT.3.21	Wu tà sor azong kaye̱e̱r kaza ma nizen iya Adakunom tana shishing koakye ike̱ng nizham kyo̱ndi wu tá tsang a fe̱ gbugbang ni nanu áner kuzarap wu ázhe̱l'e. 
ACT.3.22	aMusa fe̱ ye, ‘Agwo̱m Ágwo̱m yin Adakunom ta ka tun yin aner kuzarap akak kaye̱e̱r kutes yin kyo̱ndi a tin tun kaye̱e̱r yin. Fok yin koakye ike̱ng a tana ka tak yin cei. 
ACT.3.23	Koangan afe a ta gaar kufok aner kuzarap'ong a tu ku kam be ánerawe aya á ta nye áfe Adakunom.’
ACT.3.24	“Katsak'e, aSamela be ribir áner kuzarap cice̱r aya a tá nye kuzarap nama wu a fe̱ itak izen iyu. 
ACT.3.25	Yin nye yin inoon áner kuzarap, yin ne i nye yin áner aya a tana ya kutse kushu kuya Adakunom átukop. A fe̱ be Ibrahim ye, ‘Anerawe kazatse na cice̱r ta se̱ ritek kamok kuri wan.’ 
ACT.3.26	Nizen iya Adakunom tá kasa asam wu, a tú ku tom nufe yin ni ime̱se̱ng'e nong a tá ka te yin ritek ne a sak koangan kaye̱e̱r yin ta shishing kuse nong a tá won amaan kunye wu.”
ACT.4.1	Nizen iya aBitrus be aYohana tá se be kufe̱ kanu be ánerawe yong atsi be áko̱k kasho̱o̱n áner aya a ta fek kutu kuya Adakunom iben ne áner aSadusi 
ACT.4.2	Aye̱ ba beseng dide̱ng kamok ámanzo tá se be ibo̱so̱p ánerawe'me ye aYeso dorok nure̱k, ye iyong tonong ye áner aya a tan kus ta dorok. 
ACT.4.3	Áyong a yising aBitrus be aYohana nong a tú ku te ba nitso̱m ma kaya katson'e kamok karo̱ tsang ka te kawheshirim. 
ACT.4.4	Anerawe whe̱re̱ aya a tá fok rife̱ riya aBitrus be aYohana tá taas ti no̱o̱k katsak. Áner aya a ti no̱o̱k katsak'e ti barang kube̱ whe̱re̱. Ayong afikuus cice̱r te átek izungu itoon.
ACT.4.5	Kaya katson'e, ágwo̱m be ásho̱n aner aYahuda ne áfe kubo̱so̱p itsi nyim na aUshalima, 
ACT.4.6	Anas aya a tá nye agbang atsi ti se azong kaye̱e̱r kanyim'e be aKayafas ne aYohana ne Alekzanda be ribir áner akak a tá nye áner kasa agbang atsi'me. 
ACT.4.7	Ayong ba sak ye á ra be̱e̱n aBitrus be aYohana nasho̱o̱n ba. A tá fa ka be̱e̱n ba ne á kpaan ku karisim ba ye, “Yin nye iyuna be kukyem angan e̱? Kaye̱e̱r riyerek angan ne yin ti nye yin ana e̱?”
ACT.4.8	To̱, aBitrus a tan shining be Kabik Kazhe̱l'e fe̱ be ba ye, “Áko̱k kasho̱o̱n ne ásho̱n yir, 
ACT.4.9	ke i se ye a min yis yir katuur nong ta ka tak yir ka a nye ane̱ akun na tá te atser e̱? 
ACT.4.10	To̱, yir shim yin cice̱r be áner Isarela tu ren ye, kaye̱e̱r riyerek aYeso Kiristi, afu Nazaret, aya yin tú ku tigak yin amma Adakunom tú ku dorok nure̱k. 
ACT.4.11	Wu aYeso'me na ne a nye,
ACT.4.11	“ ‘Kuta kuya yin áfe rino̱k tá rayin,
ACT.4.11	kuyong ne kun te kuta itsik ribor'e.’
ACT.4.12	“A se̱ kashesh nufe akak ze̱e̱r baꞌ, kamok riyerek rikak kuse ze̱e̱r a tá no̱o̱k anerawe natoon kaza nong a tin se̱ kashesh baꞌ.”
ACT.4.13	Áko̱k kasho̱o̱n ame tá fa di aBitrus be aYohana tá fe̱ kanu be riye̱ rizining, ne ba bun á ren tse̱ng tse̱ng ye sang á nye áner aya a tá fa afumung ba', amma á nye ánerawe ana mama tsek, yong á te zhing, ne á fe̱ ye áner na mak á sor mak be aYeso. 
ACT.4.14	Amma áko̱k kasho̱o̱n ame tá bun á di aner aya a tú ku sak a tá te atser ame nunyesng mak ámanzo ame, yong á ren ike̱ng ku fe̱ baba ba'. 
ACT.4.15	Áyong a fe̱ be ámanzo ame ye a ra wuruk á tá ka nang ba karo̱, ne á kpaan ibo̱ro̱ng awan ba ye, 
ACT.4.16	“Yir ta nye ane̱ be áner na e̱? Kamok koangan afe a tá sor kaye̱e̱r aUshalima an ren ye áner na dim ne an nye agbang ike̱ng azhing iya yir tana kyem i ton yir'e baꞌ. 
ACT.4.17	I ku ko̱ro̱k yir ba kuto ye sang á tu ba fe̱ ike̱ng ikak kaye̱e̱r riyerek na ko cie̱k baꞌ, fan ánerawe gaan bu fok itak'e.”
ACT.4.18	Ayong á bun a tá ka yis ba á ta fe̱ be ba ye, sang a tu ba fe̱ ike̱ng ikak be akak kaye̱e̱r riyerek aYeso nigaan'e baꞌ. 
ACT.4.19	Amma aBitrus be aYohana fe̱ be ba ye, “To̱, ye̱re̱k yin be rice yin ta di yin ka inyaka ta nar kuse gye̱r nasho̱o̱n Adakunom e̱? I fok yir rife̱ yin ka i fok yir rife̱ Adakunom ingya e̱? 
ACT.4.20	Kamok yir ta kyem i te yir gbik natoon ike̱ng ife yir ta di yir ne i fok yir baꞌ.”
ACT.4.21	Á ta fa di ba kyem a se̱ aBitrus be aYohana be rine̱n nikum á ta ka whereng ba baꞌ, ayong á rus kubo̱k kaben á tá ka te ba ni iren kamok ánerawe cice̱r kerek be ike̱ng iya i tá nye. 
ACT.4.22	Aner aya a tú ku sak a tá te atser'e tá se aye̱ kyo̱ndi iso̱k inaas.
ACT.4.23	Kum a áfa won aBitrus be aYohana ne á kubun nufe ánerawe ba, á tá su ku taas ba ike̱re̱ iya agbang átsi be áko̱k kasho̱o̱n tá fe̱ be ba cice̱r. 
ACT.4.24	Nizen iyu á tá fok anong ne á nyim rice á tá ta kuto̱ naza á ta nye aduwa nasho̱o̱n Adakunom ye, “Agbang Agwo̱m Ágwo̱m, wan afe i ta nye kaza be kaben ne isho̱ng be koakye ike̱ng i ta se kaye̱e̱r'e. 
ACT.4.25	Wan ti nye itomong be Kabik Kazhe̱l'e i ta fe̱ nanu asam wan atukop yir aDauda ye,
ACT.4.25	“ ‘Akye̱ sak áya sang a ta nye áner aYahuda baꞌ ta nye riye̱ riwe e̱?
ACT.4.25	Ne á nye akpe̱de̱ng kanye̱k e̱?
ACT.4.26	Ágwo̱m kazatse n nye kanye̱k kuren,
ACT.4.26	áko̱k kasho̱o̱n ba se natoon'e,
ACT.4.26	a raba Agwo̱m Ágwo̱m ne aKiristi wu tá kasa.’
ACT.4.27	“I se anong, aHiridus be aBuntus Bilatus ne áner aya sang a ta nye aner aYahuda baꞌ nyim rice be áner Isarela, kaye̱e̱r agbang kuwo̱p na, á tá ko̱n be ásam wan ázhe̱l'e aYeso aya wan tú ku kasa a ta te aner kashesh. 
ACT.4.28	Ba nyim á ta nye ike̱ng iya wan tan sak ta nye kaye̱e̱r kuyiik be kukyem wan. 
ACT.4.29	Kyo̱o̱rna, Adakunom, di á tan rus kubo̱k kaben, no̱o̱k ásam wan agap riye̱ nong á tin taas rife̱ wan be riye̱ rizining dar inyim. 
ACT.4.30	Ni sak kubo̱k wan natoon ánerawe nong á ta te atser, nye ike̱re̱ azhing ne ike̱re̱ iya i tana tonong kukyem wan kaye̱e̱r riyerek asam wan azhe̱l'e aYeso.”
ACT.4.31	Nizen iya ba tá gang kunye aduwa, yong karo̱ kaya ba tú ku nyim'e zuur, ne a ku shining ba be Kabik Kazhe̱l'e ne a taas rife̱ Adakunom be riye̱ rizining dar inyim.
ACT.4.32	Áfikuus cice̱r be kuto̱ro̱ng kuzining ne kudi ba kuzining. Ko akak sok ye ike̱ng iya wu tá be nye ifu wu ze̱e̱r baꞌ. Koangan ba kasap koakye ike̱ng iya aner'e ta be be áfudang wu. 
ACT.4.33	Be kukyem dide̱ng ámanzo ya kasho̱o̱n be kutaas ánerawe itak kudorok Agwo̱m Ágwo̱m yir aYeso nure̱k. Ritek whe̱re̱ se natoon koangan kaye̱e̱r ba. 
ACT.4.34	Akak kaye̱e̱r ba tse̱r ike̱ng ikak sho̱ng baꞌ. Kamok áfe a tá be ako̱ ikap ka nasa ayi cice̱r á re̱e̱s'e nong á be̱s be itso̱m'e, 
ACT.4.35	ne á be̱s'e nufe ámanzo'me nong á tá kasap koangan'e kyo̱ndi aner'e tá tse̱r.
ACT.4.36	Aner aLawi'me akak tuse aya a tú ku yis ye aYusufu, a tú tes na aSipurus. Ámanzo tú ku yis ye aBarnabas (i ta sor ye Aner kutsesek ánerawe). 
ACT.4.37	A re̱p riko̱ wu rikak nong a tá be̱e̱n be itso̱m'e nasho̱o̱n ámanzo.
ACT.5.1	Amma aner akak tuse a tú ku yis ye Ananiya mak be abining wu aSafiratu, re̱p ike̱ng ikak wu tá be. 
ACT.5.2	Ayong a bo̱ itso̱m'e a tá sak nong a tá tseng be ribir'e nasho̱o̱n ámanzo. Abining wu ren koakye ike̱ng iya wu tá nye. 
ACT.5.3	Ayong aBitrus fe̱ be wu ye, “Ananiya, akye̱ sak wan won Ishetan tá no̱ kaye̱e̱r riye̱ wan ma a tá ka sak wan bo̱ Kabik Kazhe̱l'e abo̱o̱s i tá sak ribir itso̱m karo̱ wan tá re̱p nukim e̱? 
ACT.5.4	Riko̱'me tsang ri nye rifuan nizham wan tá ra re̱p aꞌa? Akye̱ sak wan tá nye ike̱ng kuri iyuna e̱? Wan bo̱ Adakunom abo̱o̱s sang anerawe ne wan tú bo̱ abo̱o̱s baꞌ.”
ACT.5.5	Kum Ananiya tá fa fok anong ne a kpa kaben a ta wor a ku. Ánerawe aya a tá fok ike̱ng'ong fok inyim dide̱ng. 
ACT.5.6	Áyong acam be̱ á kunung kukom'e be kures á tá sok á se ne̱r'e.
ACT.5.7	Amma a tá fa sor cie̱k ne abining wu be̱ a no̱ dar kuren ike̱ng iya i tan se̱ amitek wu. 
ACT.5.8	Ayong aBitrus tú ku rip ye, “Igak itso̱m iya yin ta se̱ yin natoon karo̱ kaya yin tá re̱p yin be amitek wan na a?”
ACT.5.8	Iyong a fe̱ ye, “Ei, igak itso̱m'e yong.”
ACT.5.9	Ayong aBitrus fe̱ be wu ye, “Akye̱ sak wan ta nyim kanu be amitek wan nong i ta bo̱mo̱ng yin Kabik Agwo̱m Ágwo̱m e̱? Di, áner aya a tá ne̱r amitek wan'ong nanukutu, ba ta ka sok nong a ta wuruk'e gip.”
ACT.5.10	Nizen iyong a wor a kpa kaben natak aBitrus, a tá ku. Ácam aya a tá ne̱r amitek wu'me tá fa no̱ ne á di a tan ku, yong á tú ku sok á tá se ne̱r nukim kure̱k amitek wu. 
ACT.5.11	Áfikuus be ribir anerawe aya a tá fok itak'e wor á fok inyim makiyi.
ACT.5.12	Ámanzo ame nye ike̱re̱ azhing be ife kukyem dide̱ng kaye̱e̱r ánerawe. Ne áfikuus cice̱r nyiis nubang kukak nutu aduwa á ta yis ye, Kubang aSolomon. 
ACT.5.13	Ánerawe tá ka ye̱re̱k ba yiik gye̱rtatan, akak ra kyem a tsibik riye̱ nong a tin no̱ kaye̱e̱r ba baꞌ. 
ACT.5.14	Gip be anong, ánerawe dide̱ng ti barang ku nino̱o̱k katsak na Agwo̱m Ágwo̱m ma áfikuus te whe̱r. 
ACT.5.15	Itomong ámanzo tá nye sak ánerawe be̱s be áfe iro̱k ne á ku saas ba ni ike̱re̱ kameneng nong ase̱ nawu aBitrus tin kpa natoon ba nizen iya tana gor. 
ACT.5.16	Ánerawe dide̱ng nes ni iwo̱p i ta se bubarak be aUshalima a tá be̱s be áfe iro̱k be áya a ta be amaan nabik, ayong a tá ka sak ba á te atser cice̱r ba.
ACT.5.17	Iyong agbang atsi be áfudang aya a tá nye áner aSadusi kpaan rishishim itomong ámanzo ta nye dide̱ng. 
ACT.5.18	Kamok anong, á nong a tá yising ámanzo'me, a tase ka te ba nitso̱m. 
ACT.5.19	Amma natuk amaleka Agwo̱m Ágwo̱m be̱ a tá ka karak ba kanukutu itso̱m'e, a tá ka tun ba nufang, 
ACT.5.20	a tá fe̱ be ba ye, “Tseng yin kaye̱e̱r kubang agbang kutu kuya Adakunom iben nong tá taas yin ánerawe Rife̱ Kutser na.”
ACT.5.21	Kadiding tá fa karak ne ba se no̱ kaye̱e̱r kubang agbang kutu kuya Adakunom iben ne á kpaan kubo̱so̱p ánerawe'me.
ACT.5.21	Agbang atsi tá fa be̱ be áfudang wu ne á yis kanyim áko̱k kasho̱o̱n ne ásho̱n áner Isarela cice̱r, a tá tom ye á ra tun ámanzo ni itso̱m nong a ta ka be̱e̱n ba'me. 
ACT.5.22	Amma áner aya a tá ka tom ba ame tá fa tseng nutu itso̱m'e ko á se̱ ámanzo ame baꞌ. Ayong a tú ku bun á tá se tak kuto̱'me ye, 
ACT.5.23	“Yir se se̱ yir an tikpaf kutu itso̱m'e, áner aya a tá fek kutu itso̱m'e se be kufek nanukutu gip gye̱r. Nizen iya yir tá karak yir nanukutu'e, ko yir se̱ yir akak kaye̱e̱r'e baꞌ.” 
ACT.5.24	Ako̱k kasho̱o̱n áfe a tá fek agbang kutu kuya Adakunom iben'e ne áner aSadusi tá fa fok anong, á daam dide̱ng ne á to̱ ye ka akye̱ ne n se̱ ámanzo'me e̱?
ACT.5.25	Ayong áner ákak be̱ á fe̱ be ba ye, “Áner aya yin tá ka te yin ba nitso̱m ame sen bo̱so̱p ánerawe'me nubang agbang kutu kuya Adakunom iben.” 
ACT.5.26	Nizen iyong ako̱k kasho̱o̱n áfe a tá fek agbang kutu kuya Adakunom iben tseng be áfek'e akak nong á ta se be̱e̱n be ámanzo ame, amma sang á tú ku tonong ba agap baꞌ, kamok á fok inyim fan ánerawe ba ka barak ba be ata.
ACT.5.27	Nizen iya á tá be̱e̱n ámanzo'me ne á tseng be ba nasho̱o̱n kusong áko̱k kasho̱o̱n ne ásho̱n áner Isarela. Ayong agbang atsi kpaan rife̱ be ba ye, 
ACT.5.28	“Yir fe̱ yir be yin ye, sang tu bo̱so̱p yin ánerawe'me kaye̱e̱r riyerek na baꞌ, gip be anong, yin n no̱ yin koake̱ kaye̱e̱r aUshalima ne i bo̱so̱p yin ánerawe'me. Yin shim tin tomong yir rine̱n aner na ye naso̱k wu se nubo̱k yir.”
ACT.5.29	Ayong aBitrus be ribir ámanzo ame fe̱ ye, “Yir ta kuus yir ike̱ng iya Adakunom ta fe̱ dim, sang ife anerawe baꞌ. 
ACT.5.30	Adakunom átukop yir dorok aYeso nure̱k, aya yin tú ku fe̱r yin, i tú ku tigak yin nukon. 
ACT.5.31	Adakunom tu no̱o̱k kuyiik a tu ku sak nubo̱k riya wu nong a ta sor áko̱k kasho̱o̱n ne a sor aner kashesh nong a ta sak áner Isarela ta shishing kuse ba ne a ka re̱ng ba rine̱n ba. 
ACT.5.32	Yir ne i nye yir áfe ku taas ike̱ng iya Adakunom tá nye kamok yir di yir be anyisi yir, Kabik Kazhe̱l'e kaya Adakunom ta no̱o̱k áfe a ta kuus rife̱ wu fe̱ anong gip.”
ACT.5.33	Áko̱k kasho̱o̱n ame tá fa fok anong ne aye̱ ba fuus ma á ti sak ye a ta ka fe̱s ba. 
ACT.5.34	Amma aner aFarisi'me akak aya a ta bo̱so̱p itsi a tú ku yis ye aGamaliya, aya ánerawe cice̱r tú ku di yiik, a dorok a tá nyeseng naro̱ kanyim'e a tá fe̱ ye, a ra tun ámanzo'me nufang cie̱k nizham. 
ACT.5.35	A fe̱ be ba ye, “Aroneng áner Isarela, nye yin tatan be ike̱ng iya yin ta shim ta nye yin be áner name. 
ACT.5.36	Kaye̱e̱r aye̱ afe a tá gor, aner akak aya a tú ku yis ye aTudas be̱ a tá tonong ye wu nye akak'e. Ánerawe kyo̱ndi kuso̱k inyak inaas kuus kama wu, amma nizen iya a tú ku fe̱r, ánerawe'me te shaam ne rifuba gang azong. 
ACT.5.37	Nama anong, aner aGalili akak aya a tú ku yis ye aYahuda bun a be̱ nizen iya a tana fa ánerawe. A sak ánerawe whe̱re̱ tá kuus kama amaan kunye wu. Wu gip a tú fe̱r, áner aya a tá kuus kama wu cice̱r te shaam. 
ACT.5.38	Kamok anong, natoon iyu name, mi tá ka no̱o̱k yin ibo̱ro̱ng. Ka won yin ba kyo̱o̱n. Ke ike̱ng iya ba ta nye na nye ife kuro̱m tsek, to̱, i tà gor. 
ACT.5.39	Amma ke ike̱ng iya ba ta nye na ne nufe Adakunom, yin tà kyem i ka roon yin ba'me baꞌ. Yin ta ko̱n yin be Adakunom kpe̱de̱ng tsek.”
ACT.5.40	Ike̱ng iya aGamaliya tá fe̱'ong no̱ kaye̱e̱r aye̱ ba, ayong á shim rife̱ wu. Ayong a yis ámanzo'me kaye̱e̱r'e, a tá sak a tá ka whereng ba, nong á ta fe̱ be ba ye á tu ba fe̱ ike̱ng ikak kaye̱e̱r riyerek aYeso ko cie̱k baꞌ. Ne á ku won ba á tá tseng.
ACT.5.41	Ámanzo dorok azong be riye̱ rikan kamok a tá di ba kyem a ta ka no̱o̱k ba risam kamok riyerek aYeso. 
ACT.5.42	Koakye katuk ámanzo yiir tsang á no̱o̱s ninasa ánerawe ne kaye̱e̱r kubang agbang kutu kuya Adakunom iben ne á taas Rife̱ Ritek ye aYeso ne a nye aKiristi'me.
ACT.6.1	Nizen iyong, álimazhiri ti barang kute whe̱re̱, yong áner aYahuda aya a tá fok irem aHeleni kpaan anyinye̱m be áfudang ba áner aYahuda aya a tá fok Aramiya. Áner aYahuda aya a tá fok irem aHeleni kpaan anyinye̱m ye izen iya ne a dorok i kasa naya sang a yiring be ányining ba áya atek ba tan kus baꞌ. 
ACT.6.2	Iyong ámanzo kuso̱k be afa ame yis áfikuus cice̱r naro̱ kazining nong á tá fe̱ ye, “I se gye̱r yir ta won awazi rife̱ Adakunom, nong tu ku bun yir ni itak naya baꞌ. 
ACT.6.3	Kamok anong ároneng, kasa yin áner kanataar kaye̱e̱r yin aya a ta ren ike̱ng ne á be kuse kutek ne Kabik Kazhe̱l'e. Yir tà ka won yir ba itomong kukasap naya. 
ACT.6.4	Yir tin te yir rice ni inye aduwa be kubo̱so̱p ánerawe rife̱ Adakunom.”
ACT.6.5	Áfikuus'e cice̱r fok kusas ibo̱ro̱ng iya ba tá no̱o̱k, ayong á kasa aFilibus ne aPurokorus be aNikano ne aTimon be aParmenas ne aNikolas a tá nye aner Antakiya, aya sang a tá nye aner aYahuda, amma a no̱ ni ikuus igo̱o̱n ba. 
ACT.6.6	Á be̱ be ba nasho̱o̱n ámanzo ne ámanzo'me nisaas ibo̱k natoon ace ba, á tú ku nye ba aduwa.
ACT.6.7	Ánerawe dide̱ng ti barang kufok rife̱ Adakunom ma áfikuus ti barang kute whe̱re̱ koakye katuk kaye̱e̱r aUshalima. Átsi aner aYahuda whe̱re̱ ti barang kushan rife̱ Adakunom.
ACT.6.8	Aner akak a tú ku yis ye Itifanus, a nye aner a tá ritek ne kukyem Adakunom tá se mak be wu dide̱ng, a nye ike̱re̱ azhing ne itonong iya i tá kukyem Adakunom nasho̱o̱n ánerawe. 
ACT.6.9	Áner aYahuda akak aya a tá ne niben aSirin ne na Alekzandiriya áya a tá no̱o̱s nutu aduwa a tá yis ye kutu áfe kuse “Washak”, 
ACT.6.10	Amma Kabik Adakunom no̱o̱k Itifanus kukyem kuri kukak kuya a tin fe̱ kanu be ba, akak ba kyem a ya nanan be wu baꞌ. 
ACT.6.11	Ayong á whap áner akak kyo̱o̱n ye á ra fe̱ ye, “Yir tú ku fok Itifanus ta sen zhe̱e̱sh aMusa ne Adakunom.”
ACT.6.12	A tá fa nye anong ne á whap ánerawe dide̱ng be áko̱k kasho̱o̱n ne áfe kubo̱so̱p Itsi ma aye̱ beseng. Ayong a yiir Itifanus a ta tseng be wu nasho̱o̱n áko̱k kasho̱o̱n ne ásho̱n aner Isarela. 
ACT.6.13	Ayong áko̱k kasho̱o̱n anerawe ame be̱s be naborok nakak ye, “Aner na koakye izen a yiir i fe̱ kpe̱de̱ng be azhe̱l karo̱ na ne natoon Itsi aMusa. 
ACT.6.14	kamok yir tú ku fok yir a tá sen fe̱ ye aYeso afu Nazaret tà yirik karo̱ na ne a shishing igo̱o̱n iya aMusa tin bo̱so̱p yir'e.” 
ACT.6.15	Koangan afe a tá se azong ti sak anyisi natoon kaye̱e̱r áfe kusonong ame Itifanus, ne á di kanyisi wu tá te kyo̱ndi kanyisi amaleka.
ACT.7.1	Ayong agbang atsi ame rip Itifanus ye, “Rife̱ riya ánerawe tá fe̱ natoon wan na nye katsak a?” 
ACT.7.2	Amma Itifanus fe̱ ye, “Ásho̱n be ároneng, wesek yin kuto tin fok yin. Adakunom a ta nye ayiik'e, ti wuruk na ada yir Ibrahim kum ne a rusek na aMasopotamiya nizham a tá ra se sor na aHaran. 
ACT.7.3	Adakunom fe̱ be wu ye, ‘Dorok won kaben wan, be ánerawe wan, tá tseng kaye̱e̱r kaya mi tana ka no̱o̱k.’
ACT.7.4	“Iyong a dorok niben aCaldiya a tá se sor niben aHaran. Nama ada wu tá ku, Adakunom tú ku sak a ta be niben yin tin se yin kyo̱o̱rna. 
ACT.7.5	Amma Adakunom no̱o̱k Ibrahim kutse rice wu aze ko cie̱k baꞌ. Adakunom ban a fe̱ ye wu tu ku no̱o̱k karo̱ be nabon wu. Nizen iyong Ibrahim be igon gum baꞌ. 
ACT.7.6	Adakunom fe̱ be wu ye, ‘Inoon be nabon wan tà se sor átsen niben ikak. A tà se te ásam, a tà ka nyeen ba ma aye̱ iso̱k inyak inaas.’ 
ACT.7.7	Adakunom fe̱ ye, ‘Mi ta no̱o̱k áner kaben kaya á ta sak nabon wan tà te asam'ong risam. Nama anong, á tà bun á wuruk a tà bú á tin ya iben aze naro̱ na.’ 
ACT.7.8	Adakunom no̱o̱k Ibrahim kushu kunye izhak nong a tin yiring be ike̱ng iya ba tin sak. Kamok anong, nizen iya Ibrahim tá tes Ishaku a tú nye izhak 
ACT.7.9	“Átukop yir kpaan rishishim be aYusufu yong a tú ku sok a tá re̱p a tá se te asam niben aMasar. Amma Adakunom se mak be wu. 
ACT.7.10	A tú ku tun kaye̱e̱r koakye risam wu tin no̱. Adakunom no̱o̱k aYusufu kukyem kuya ku ta sak a tin se̱ ritek nufe aFiruna 
ACT.7.11	“Amaan izong no̱ niben aMasar ne niben aKenan, ánerawe no̱ kaye̱e̱r risam dide̱ng, átukop yir kyem á se̱ naya baba baꞌ. 
ACT.7.12	Nizen iya aYakub tá fok ye naya kuse na aMasar yong a tom inoon wu, kutseng ba tá tseng na aMasar kufe ime̱se̱ng'e yong. 
ACT.7.13	Nutseng ba kufe afa, aYusufu wuruk kanang a tá tak áronyining kunik wu. Nizen iyong ne aFiruna ra ma ren kuri aYusufu gip. 
ACT.7.14	Nama anong, ne aYusufu tom ye ada wu ra be̱ be inoon wu ne nabon wu niben aMasar cice̱r. Nizen iyong ne ba se áner iso̱k kanataar be atoon. 
ACT.7.15	Ayong aYakub tseng na aMasar, azong ne a se ku, átukop yir kus azong gip. 
ACT.7.16	A kok ikom ba a tú ku bun'e a se ne̱r'e na aShekem naro̱ are̱k Ibrahim tá no̱o̱k itso̱m ikak nong a tin shan karo̱'me nubo̱k inoon aHamor na aShekem.
ACT.7.17	“Izen tá fa be̱ bubarak Adakunom tana shining ike̱ng iya wu tá fe̱ ye wu tà nye Ibrahim'e, ne ánerawe yir, aner Isarela, tibarang kute whe̱re̱ dide̱ng ni iben aMasar. 
ACT.7.18	A fa sor whe̱, ne aner akak ya rigwo̱m na aMasar. 
ACT.7.19	A no̱o̱k áner yir áner Isarela risam dide̱ng ne a ka sak ba ye á ra barak izo̱k inoon ba nong ase̱ na tá kus.
ACT.7.20	“Nizen iyong dim ne a tes aMusa, a nye igon afe a tá sas dide̱ng. A tú ku ne̱r nong a tin sak riye̱ ni wu kaye̱e̱r kasa atek wu ife̱n itaar. 
ACT.7.21	Nizen a tú ku tun nufang, angas aFiruna tú sok a tú ku ta kyo̱ndi a nye igon wu. 
ACT.7.22	A bo̱so̱p aMusa kukyem ne igo̱o̱n áner aMasar cei, ayong a te aner a tá be kuyiik kamok a ren kanu ne kunye ike̱ng.
ACT.7.23	“Nizen iya aMusa tá te aye̱ iso̱k inaas be kutes, yong a sok kaye̱e̱r riye̱ wu ye wu ta se di áronyining wu áner Isarela 
ACT.7.24	A tá fa di aner aMasar akak ta sen nyeen be áronyining wu aner Isarela akak, yong a tseng a tá su ku shan ne a fe̱r aner aMasar ame a tú karang. 
ACT.7.25	aMusa sor ye áronyining wu áner Isarela ta ren ye Adakunom sen ninye itomong be wu a tá ka shesh ba nubo̱k áner aMasar. Amma áner Isarela ame ra ren anong baꞌ. 
ACT.7.26	Kaya katson'e aMusa ame se̱ áner Isarela afa se be kuren, ayong a tseng a ti te kanu kaye̱e̱r rife̱'me nong ase̱ a tá ka kaas ba. aMusa ame fe̱ be ba ye, ‘Ároneng, yin nye yin áner be aronyining so̱, akye̱ sak yin shim yin ta naka marang yin e̱?’
ACT.7.27	“Aner aya a tá sen tsor afudang wu kaye̱e̱r ba tomong aMusa nukim'e nong a tá fe̱ be wu ye, ‘Angan tá sak wan ta te agwo̱m yir nong wan tanin sen ni to̱ yir amok e̱? 
ACT.7.28	Aser, wan shim tin fe̱r kyo̱ndi wan tá fe̱r aner aMasar ame nure e̱?’ 
ACT.7.29	aMusa tá fa fok anong ne a wor a teng a tá be nuwo̱p aMidiyan a ta se sor ritsen azong ne a ku tes inoon atek nafa.
ACT.7.30	“Nama aye̱ iso̱k inaas tá gor, amaleka ti wuruk na aMusa kaye̱e̱r rigyem kuro̱ng kaye̱e̱r kabuci kakak kaye̱e̱r katse bubarak be rifan aSinai. 
ACT.7.31	aMusa tá fa di anong ne a te zhing. A tá fa serek bubarak nong a tá di gye̱r, yong a fok kuto̱ Agwo̱m Ágwo̱m tá fe̱ ye, 
ACT.7.32	‘Mi ne I nye Adakunom afe átukop wan, mi ne i nye Adakunom afe Ibrahim ne afe Ishaku be afe aYakub.’ aMusa wor a kpa kaben a tá kpaan kutiim, a ba kyem a sok rice naza nong a tá ye̱re̱k baꞌ.
ACT.7.33	“Iyong Adakunom fe̱ be wu ye, ‘Tun akpatak wan, kamok karo̱ kaya wan ta min nyeseng nye Kazhe̱l'e. 
ACT.7.34	Mi n di amaan risam riya a tá nyesek ánerawe mi Isarela na aMasar, mi n fok kurus ba be risam. Kyo̱o̱rna mi tà ka tom ni iben aMasar.’
ACT.7.35	“To̱, wu aMusa'me yong, ba tú ku rawu ne á fe̱ be wu ye, ‘Angan ne a ta sak wan ta te agwo̱m yir nong tin to̱ yir amok e̱?’ Adakunom be rice wu ne a tom aMusa nizen iya amaleka ti wuruk ni wu kaye̱e̱r rigyem kuro̱ng, nong a ta se shesh aner Isarela ne a te ako̱k kasho̱o̱n ba. 
ACT.7.36	aMusa'me ne a tá tun ba kaye̱e̱r kaben aMasar. A nye ike̱re̱ azhing be ife kukyem niben aMasar'e be na agbang kudung kuseng ze̱e̱r be iya a tá nye ife aye̱ iso̱k inaas kaye̱e̱r katse.
ACT.7.37	“Wu aMusa'me yong ne a fe̱ be áner Isarela ye, ‘Adakunom tà ka tom yin aner kuzarap akak kaye̱e̱r yin aner Isarela kyo̱ndi a tin tom.’ 
ACT.7.38	Wu ne a se mak be rigwo̱m inoon Isarela kaye̱e̱r katse ne a se mak be áda yir ne a se mak be amaleka aya a tá fe̱ kanu be wu natoon rifan aSinai. Wu ne a shan rife̱ Adakunom rife kutser a tá be̱ a tin no̱o̱k yir.
ACT.7.39	“Amma áda yir ra gaar ku kufok kuto, a tú ku shonong ne a shim a tú ku bun ba na aMasar ingya. 
ACT.7.40	Á fe̱ be aHaruna ye, ‘Ni nye yir ike̱ng ikak iya yir tana ku ya yir iben nong i tin ko̱k yir kuse̱ kamok yir ren yir ka akye̱ ne i se̱ aMusa ne aya a tin tun yir na aMasar baꞌ.’ 
ACT.7.41	Nizen iyong ne ba no̱k ike̱ng ikak kyo̱ndi igon inyak nong a tú ku nye asidaka ne a to nato riye̱ rikan nasho̱o̱n ike̱ng iya ba tá nye be ibo̱k ba ame. 
ACT.7.42	Amma Adakunom tú kirik ba kama a tú ku won ba a tá ya ike̱re̱ iya i tá se natoon kaza iben, kyo̱ndi a tá zibir nufumung aner kuzarap ye,
ACT.7.42	“ ‘Yin áner Isarela, sang mi ne yin ti nye yin asidaka
ACT.7.42	kaye̱e̱r katse afe aye̱ iso̱k inaas baꞌ.
ACT.7.43	Wayo, yin tiyiik yin karo̱ itsi aMolek
ACT.7.43	ne adar adakunom yin aRamfan
ACT.7.43	be ike̱re̱ iya yin tá nye yin
ACT.7.43	nong tú ku ya yin ba iben.
ACT.7.43	Kamok anong mi tà sak yin ta se te yin
ACT.7.43	ásam’ kasho̱o̱n be aBabila.
ACT.7.44	“Átukop yir be kubur kuya ku tá tonong ye Adakunom se mak be ba kaye̱e̱r katse. Á nye kubur'e kyo̱ndi Adakunom tá fe̱ be aMusa, tite̱re̱ be kuri ike̱ng iya a tá tonong aMusa. 
ACT.7.45	Áda yir shan karo̱ kuya Adakunom iben'e nizen iya aZhoshuwa tá nye ako̱k kasho̱o̱n ba á ta tseng'e naro̱ kaya Adakunom tá ro áner akak nong a tá ka no̱o̱k ba karo̱'me. Kubur'e fan azong ma nizen iya aDauda tà te agwo̱m. 
ACT.7.46	Dauda se̱ ritek Adakunom dide̱ng aDauda yong a fe̱ be wu ye a ru ku won nong a tá no̱k Adakunom afe aYakub kutu a tana ku ya mo iben. 
ACT.7.47	Amma aSolomon ne a ra no̱k kutu kuya Adakunom iben'e.
ACT.7.48	“Gip be anong, sang Adakunom a ta nye ayiik'e, sor kaye̱e̱r nasa naya ánerawe ne tá no̱k baꞌ, kyo̱ndi aner kuzarap tá fe̱ ye,
ACT.7.49	“Agwo̱m Ágwo̱m fe̱ ye, ‘Kaza ne ka nye itsik rigwo̱m mi, kaben nye ike̱ng kusak atak'i. Akye̱ kuri kasa ne wan tse̱r tin no̱k'e e̱? Ka ake̱ ne karo̱ kufan'i se e̱? 
ACT.7.50	Sang mi ne i nye ike̱re̱ na peer kaye̱e̱r kukyem'i aꞌa?’
ACT.7.51	“Yin áfe i ta shonong yin, be aye kyo̱ndi kuta, aya ato yin ta se nikpa! Yin tas yin átukop yin. Yin gaar ku kuus yin rife̱ Kabik Kazhe̱l'e koakye izen. 
ACT.7.52	Aner Kuzarap anyaka ne átukop yin won dar a ku nyeen e̱? Átukop yin fe̱s aner aya a tá zarap kube̱ Azhe̱l'e. Kyo̱o̱rna yin mu ku fe̱r yin. 
ACT.7.53	Yin ne i shan yin Itsi Adakunom iya a tá no̱o̱k nubo̱k ámaleka, gip be anong yin kuus yin ike̱ng iya Itsi'me tá fe̱ baꞌ.”
ACT.7.54	Ayong ba tá fa fok anong ne aye̱ ba fuus ma á ro̱s ibo̱k. 
ACT.7.55	Amma Itifanus a tan shining be Kabik Kazhe̱l'e sok anyisi wu naza a tá ye̱re̱k kaza. Ne a di kuyiik Adakunom, ne a di aYeso tan nyeseng nubo̱k riya Adakunom. 
ACT.7.56	Ayong Itifanus'e fe̱ ye, “Di yin, mi di kaza nukarak ne mi di Igon Anerawe tan nyeseng nubo̱k riya Adakunom.”
ACT.7.57	Amma ba tá fa fok anong, ayong á fam ato ba be ibo̱k ne a korok ikun, á ta sen kpa natoon Itifanus nizen izining cice̱r ba. 
ACT.7.58	Á tú ku ko̱k a tá tun nama kuwo̱p'e, nong á tá kpaan ku kubarak be ata. Ánerawe aya a tá kuus kama kufe̱r Itifanus'e be̱ korok ares ba natak acam akak a tú ku yis ye Ashawulu.
ACT.7.59	Nizen iya á tá san ku barak be ata ne Itifanus nye aduwa a tá fe̱ ye, “aYeso Agwo̱m Ágwo̱m, shan kutser'i.” 
ACT.7.60	Ayong a tigbok akuur a tá ta kuto̱ naza ye, “Agwo̱m Ágwo̱m, tu fa rine̱n na natoon ba baꞌ.” A tá fa fe̱ anong ne a kpa kaben a tá ku.
ACT.8.1	Ashawulu se azong, a kuus kama kufe̱r Itifanus. Katuk'ong, a tabak áfikuus dide̱ng kaye̱e̱r aUshalima, ma cice̱r á te shaam, ákak be niben aYahudiya ne ákak be niben aSamariya, ámanzo tsek ne á tú ku won 
ACT.8.2	Ayong áfikuus áka ne á ne̱r Itifanus ne á nye riyo̱m riku wu dide̱ng. 
ACT.8.3	Amma Ashawulu ya kasho̱o̱n be kutabak áfikuus dide̱ng. A tsang a kar kaye̱e̱r koakye kasa ne a turung atek be ányining ne a ka tes ba nitso̱m.
ACT.8.4	To̱, áfikuus aya a tá te shaam tsang á nye awazi rife̱ Adakunom koake̱ ne ba tseng. 
ACT.8.5	aFilibus tseng kaye̱e̱r kuwo̱p aSamariya a tá nye awazi itak natoon aKiristi azong. 
ACT.8.6	Nizen iya ánerawe'me tá fok ne á di ike̱re̱ azhing iya a ta nye nanyisi ba, yong cice̱r ba kuto̱ro̱ng ba tú ku bun azong. 
ACT.8.7	Amma amaan nabik yiir itang ikun ne á wuruk kaye̱e̱r iro̱m ánerawe whe̱re̱, áner aya a tá we̱ abas azining be ákun whe̱re̱ te atser. 
ACT.8.8	Iyong sak ánerawe whe̱re̱ nye riye̱ rikan dide̱ng kaye̱e̱r aSamariya.
ACT.8.9	Aner akak tú kuse riyerek wu aSaminu na aSamariya'me. A tsang a nye ike̱re̱ azhing ma koangan kaye̱e̱r aSamariya te zhing be ike̱ng iya a tá nye. A tsor kafok ye wu nye akak'e. 
ACT.8.10	Inoon be ásho̱n ne koangan anerawe ti sak riye̱ ni ike̱ng iya a tá nye ne á fe̱ ye, “Aner na be agbang kukyem kaya a tana kyem a yis ye Kukyem Kuyiik'e.” 
ACT.8.11	Ánerawe kuus rife̱ wu kamok an baan ne a ka no̱o̱k ba azhing be kuri ike̱re̱ azhing iya a tan me̱ ne a nye. 
ACT.8.12	Amma izen iya ánerawe tin no̱o̱k katsak na awazi aFilibus, ne rife̱ wu natoon rigwo̱m Adakunom be riyerek aYeso Kiristi, yong a tú ku nye ba abatisma cice̱r atek be ányining. 
ACT.8.13	aSiman be rice wu ti no̱o̱k katsak natoon rife̱'me yong a tú nye abatisma. Ne a kuus aFilibus koake̱, a te zhing be ike̱re̱ azhing ife wu tá di aFilibus tá nye. 
ACT.8.14	Nizen iya ámanzo aya a tá se na aUshalima tá fok ye áner aSamariya shan rife̱ Adakunom, yong a tú ku tom ba aBitrus be aYohana. 
ACT.8.15	Nizen iya ne aBitrus be aYohana tá no̱ na aSamariya, ne a nye áfikuus aduwa nong a ta se̱ Kabik Kazhe̱l'e. 
ACT.8.16	Kamok ákak ba tsang a se̱ Kabik Kazhe̱l'e nizen iyong nizham baꞌ, a tsang a ku nye ba abatisma kaye̱e̱r riyerek aYeso mama tsek. 
ACT.8.17	Iyong aBitrus be aYohana be̱ a ti saas ibo̱k natoon ace ba nong a tá ka shining ba be Kabik Kazhe̱l'e. 
ACT.8.18	Nizen iya aSaminu tá di a tú ku shining be Kabik kamok ámanzo ti saas ibo̱k nace ba, yong a tú ku no̱o̱k ba itso̱m 
ACT.8.19	a tá fe̱ be ba ye, “Ni nang yin kukyem kuri kuyu gip nong ase̱ ke mi tin sak kubo̱k natoon aner akak ne a se̱ Kabik Kazhe̱l'e.” 
ACT.8.20	Amma aBitrus fe̱ be wu ye, “Won wan be itso̱m wan tu wei yin, wan ta di ye wan ta kyem i shan kunang Adakunom be itso̱m. 
ACT.8.21	Wan ti se kaye̱e̱r áfe itomong na baꞌ, kamok riye̱ wan se gye̱r nasho̱o̱n Adakunom baꞌ. 
ACT.8.22	Shishing kaye̱e̱r amaan kuse wan ne i ta nye aduwa be Agwo̱m Ágwo̱m, kashim a ta ka re̱ng rine̱n amaan kuto̱ro̱ng wan ta be kaye̱e̱r riye̱ wan. 
ACT.8.23	Kamok mi di wan n shishing rishishim dide̱ng, ma rine̱n ma ka rosom.” 
ACT.8.24	Ayong aSiman'me fe̱ ye, “Ni nye aduwa nong ike̱re̱ wan tá fe̱ tin se̱ ba'.” 
ACT.8.25	Nama aBitrus be aYohana tá fe̱ rife̱ ne á nye awazi rife̱ Agwo̱m Ágwo̱m, yong á tú ku bun na aUshalima ne á tsang a nye awazi kaye̱e̱r iwo̱p izhizhe̱k'e ife aSamariya ikak.
ACT.8.26	A ta se sor ne amaleka fe̱ be aFilibus ye, “Dorok tá kuus kaye̱r nabas iren i tá wuruk na aUshalima ne i be na aGaza.” 
ACT.8.27	Ayong aFilibus'e dorok a tá tseng ne a nyim be agbang aner Itopiya akak, aya a ta tsang akufo. A nye itomong be abining akak a tá nye agwo̱m, aKandis, wu ne a nye aner kusaas itso̱m agwo̱m'me. A be na aUshalima nong ta ya Adakunom iben. 
ACT.8.28	Nizen a ta dorok a sen kubun kari nusonong natoon atso̱m kutseng itsaap wu tá ko̱k, a tá se be kufa kufumung Ishaya aner kuzarap. 
ACT.8.29	Kabik fe̱ be aFilibus ye a ra tseng a ta se nyeseng bubarak be atso̱m kutseng itsaap tá ko̱k kya. 
ACT.8.30	Ayong aFilibus serek bubarak be atso̱m'e ne a fok aner ame ta sen fa kufumung Ishaya aner kuzarap. Ne aFilibus ku ye, “Ayong wan se̱ rikpa ike̱ng iya wan ta fa'ong gye̱r a?” 
ACT.8.31	Ne wu a fe̱ ye, “Mi ta nye ane̱ ta se̱ rikpa'me e̱? Ma ke akak ti bo̱so̱p'e ko̱” Iyong a fe̱ be aFilibus ye a ra se sonong mak be wu.
ACT.8.32	Aritek ame tsang a sen fa karo̱ kaya ka ta fe̱ ye,
ACT.8.32	“A tú ku ko̱k kyo̱ndi a ta ko̱k itsamang a ta ni itse̱e̱r
ACT.8.32	A tseng gbik kyo̱ndi kaba turuk kaya áfe a kor ta ban ikor'e.
ACT.8.33	A nyeen be wu ma a tú ku ron katsak.
ACT.8.33	Angan ta kyem a fe̱ natoon kuri wu e̱?
ACT.8.33	Kamok a tú ku kam be kutser wu nazatse.”
ACT.8.34	Ayong aritek ame fe̱ aFilibus ye, “Ni tak, aner kuzarap na nife̱ natoon angan e̱? A ti fe̱ natoon rice wu a? Ka a ti fe̱ natoon akak ze̱e̱r e̱?” 
ACT.8.35	Ayong aFilibus san ku kutaas rife̱ riya ri ta se kaye̱e̱r kufumung rife̱ Adakunom ne ku tak Rife̱ Ritek natoon aYeso. 
ACT.8.36	Kaye̱e̱r kutseng, á be̱ ba naro̱ kakak ashi tú ku se ne aritek ame fe̱ be aFilibus'e ye, “Di ashi na, akye̱ ta roon ku ninye abatisma ame aze e̱? 
ACT.8.37	Amma aFilibus fe̱ be wu ye, ‘Ke wan ti no̱o̱k katsak be riye̱ wan cei ne a ka nye abatisma ame.’ Aritek ame fe̱ ye, ‘Ei, mi no̱o̱k katsak ye aYeso Kiristi ne a nye Igon Adakunom.’ ” 
ACT.8.38	Ayong aritek ame sak itsaap nyeseng, ne aFilibus tiik mak be wu a ta se no̱ kaye̱e̱r ashi'me ne aFilibus nye aner ame abatisma. 
ACT.8.39	Kum be kuwuruk ba kaye̱e̱r ashi'me, ne Kabik Kazhe̱l wor a sok aFilibus'e nong a tá tseng'e, ne aritek ame ba ku di baꞌ. Ayong aritek'e tseng ako̱o̱n wu be riye̱ rikan. 
ACT.8.40	Amma aFilibus ame se di rice wu na Azotus. Ayong a tsang a tseng ne a nye awazi Rife̱ Ritek kaye̱e̱r iwo̱p ikak cice̱r ma a tseng na aKaisariya.
ACT.9.1	Ashawulu ya kasho̱o̱n be kutabak áfikuus'e dide̱ng, ma a fe̱ ye wu ta ka fe̱s ba. Ayong a tseng nufe agbang atsi. 
ACT.9.2	A tá fe̱ be wu ye a ru ku kufumung nong ase̱ a ta tseng ninaro̱ natu aduwa aDamaskus, nong ke wu se se̱ ákak azong áfe a ta Kuus Iren Agwo̱m Ágwo̱m ne wu ka yising ba atek be ányining'e nong a ta se kates ba nitso̱m na aUshalima. 
ACT.9.3	Nizen iya a tase be kutseng a be̱ barak be aDamaskus'e ne akanang wor a wuruk naza a ti samang natoon wu. 
ACT.9.4	Ayong Ashawulu'me kpa kaben ne a fok kuto̱ tá fe̱ be wu ye, “Ashawulu, Ashawulu, akye̱ sak wan sen ni tabak e̱?” 
ACT.9.5	Ashawulu ame fe̱ ye, “Wan nye angan Agwo̱m Ágwo̱m mi e̱?” Iyong kuto̱'me fe̱ ye, “Mi ne i nye aYeso aya wan ta sen ku tabak.” 
ACT.9.6	“Dorok nong ta no̱ kaye̱e̱r kuwo̱p nong a tà ka tak ike̱ng iya wan tana nye.”
ACT.9.7	Áner aya a tá se niren mak be Ashawulu'me ma nyeseng gbik dar kufe̱ kanu. Á fok kuto̱ tá fe̱ gye̱rtatan, ba ra di akak baꞌ. 
ACT.9.8	Ayong Ashawulu'me dorok kaben, a nye a tá karak anyisi amma ko a kyem a di karo̱ baꞌ. Iyong a tú ku ko̱k kubo̱k á tá no̱ be wu kaye̱e̱r aDamaskus ame. 
ACT.9.9	A te akpato̱o̱n'e ife inom itaar, a yas ka a so̱ baꞌ.
ACT.9.10	Afikuus akak tuse azong na aDamaskus'e a tú ku yis ye Ananiya. Agwo̱m Ágwo̱m tseng a ku yis kaye̱e̱r nabos nong a tá fe̱ be wu ye “Ananiya.”
ACT.9.10	Ne wu fe̱ ye “Mi na'me Agwo̱m Ágwo̱m.” 
ACT.9.11	Ayong Agwo̱m Ágwo̱m fe̱ be wu ye, “Dorok ta tseng nasa aYahuda nukim iren iya a tá yis ye Acop Iren, azong ne wan rip aner akak a tá ne na aTarsus, a tú ku yis ye Ashawulu. Ayong a se be aduwa azong. 
ACT.9.12	Kaye̱e̱r nabos wu Ashawulu'me di aner akak a tú ku yis ye Ananiya a be̱ a ti sak kubo̱k natoon wu nong a tá bun a se̱ kudi karo̱.”
ACT.9.13	Amma Ananiya fe̱ ye, “Agwo̱m Ágwo̱m, ánerawe whe̱re̱ min taas itak aner na be kuri kunyeen a tá nyeen ázhe̱l'e na aUshalima. 
ACT.9.14	A n be̱ aze be kufumung kuya ágbang atsi tú ku no̱o̱k nong a tin yising koangan afe a ta yis kaye̱e̱r riyerek wan.”
ACT.9.15	Amma Agwo̱m Ágwo̱m fe̱ be Ananiya'me ye, “Tseng, aner na nye ares itomong'i aya mi tá kasa nong a tà tseng be riyerek'i nufe áya sang a ta nye áner aYahuda baꞌ be ágwo̱m ba ne áner Isarela ren. 
ACT.9.16	Mi be rice mi, mi tù ku tonong kuri risam riya a tana so̱ kamok riyerek'i.”
ACT.9.17	Iyong Ananiya tseng a tá se no̱ kaye̱e̱r kasa'me. A ti sak kubo̱k na Ashawulu ne a fe̱ ye, “Aroneng Ashawulu, Agwo̱m Ágwo̱m yir aYeso aya wan tú ku di niren nizen iya wan ta sen tseng i saase aze, min tom nong wan ta bun kpaan kudi karo̱ ne a ka shining be Kabik Kazhe̱l'e.” 
ACT.9.18	Nizen iyong ike̱ng ikak kyo̱ndi kuku ike̱ng'e wor i wuruk nanyisi Ashawulu i ta kpas kaben, yong a bun a kpaan kudi karo̱. A dorok ne a ku nye abatisma. 
ACT.9.19	Nama a ta ya naya ne kuro̱m wu bun ku kpa agap. Ashawulu te inom gaan be ámanzo na aDamaskus.
ACT.9.20	Ashawulu wor a kpaan kunye awazi aYeso kaye̱e̱r atu aduwa áner aYahuda ye aYeso nye Igon Adakunom. 
ACT.9.21	Áner aya a tá fok ike̱ng iya a tá fe̱ te zhing ne á naka risim ye, “Aner na ne a fe̱s ánerawe aya a tá yis kaye̱e̱r riyerek na na aUshalima aꞌa? Wu ne a be̱ azena nong ase̱ a ta ka yising ba a ta se no̱o̱k agbang atsi aꞌa?” 
ACT.9.22	Amma Ashawulu ti barang kurasak ne akpa agap ne a sak áner aYahuda aya a tase na aDamaskus tá te titak kamok wu tá ya kasho̱o̱n kufe̱ ye aYeso ne a nye aKiristi.
ACT.9.23	Nama inom cie̱k, áner aYahuda nye ibo̱ro̱ng ku fe̱r Ashawulu, 
ACT.9.24	amma Ashawulu fok ike̱ng iya a ta tse̱r a tú ku nye'me. Á yiir ku kufarang nanu kuwo̱p'e koakye katuk be kunom nong ase̱ a tu ku fe̱r. 
ACT.9.25	Amma áfe a tú ku kuus tú ku te kaye̱e̱r iderse natuk nong a tú ku tun ribong rikak nubar kuwo̱p'e nong a tá tiik'e whiwhe̱. 
ACT.9.26	Nizen iya Ashawulu tá no̱ na aUshalima, a shim ke a gun rice be áfikuus, amma áfikuus'e ra fok inyim wu kamok ba di kyo̱ndi an te afikuus be katsak'e baꞌ. 
ACT.9.27	Amma aBarnabas ne a ra be̱ a tseng be wu nufe ámanzo. A tú ku tak ba iren iya Ashawulu'me tá di Agwo̱m Ágwo̱m niren, nizen a tá se be kutseng wu, be iren iya Agwo̱m Ágwo̱m'me tá fe̱ kanu be wu, be kuri awazi aya Ashawulu'me tá nye kaye̱e̱r riyerek aYeso na aDamaskus dar inyim. 
ACT.9.28	Kum be izen iyong Ashawulu ma kpaan kutsang tseng mak be ba kaye̱e̱r aUshalima be riye̱ wu ne̱k. 
ACT.9.29	A fe̱ kanu ne a ya nanan be áner aYahuda aya a tá fok irem aHeleni, amma ba shim á tú ku fe̱r. 
ACT.9.30	Nizen iya áfikuus cice̱r tá fa fok anong ne á tseng be wu na aKaisariya ne á kute niren a tá tseng na aTarsus. 
ACT.9.31	Be anong áfikuus aya a tá se niben aYahuda ne aGalili be aSamariya tá ra ma fok kusas kusor. Afikuus ti barang kukpa agap, ne Kabik Kazhe̱l'e ka no̱o̱k ba ifeng ma a nye ne á ni barang kute whe̱re̱, nizen iya á sor kaye̱e̱r inyim Agwo̱m Ágwo̱m.
ACT.9.32	Nizen iya aBitrus tá tsang a tseng ninaro̱ ze̱r ze̱r kaye̱e̱r kaben'e, yong a tseng nong a ta se di ázhe̱l'e aya a tá sor na aLidda. 
ACT.9.33	A se se̱ aner akak azong aya a tú ku yis ye Iniyas. A te aye̱ ikara nameneng kamok a tá we̱ nabas azining. 
ACT.9.34	Ayong aBitrus fe̱ be wu ye, “Iniyas aYeso Kiristi sak wan te atser. Dorok nong ta sok ike̱ng kameneng.” Ne Iniyas'me wor a dorok gbashak. 
ACT.9.35	Ánerawe aya a ta se na aLidda ne aSharon áya a tú ku di a tá te atser, kirik nong á tá te afikuus.
ACT.9.36	Abining akak tuse na aZhopa a tá nye abafe ifikuus'e, riyerek wu nye aTabita (ke a kirik'e ne a te aDokas). 
ACT.9.37	Kuro̱k tú yiir nizen iyong ma a ku, yong a sok kukom wu nong a tá se sak'e nutu kukak natoon'e. 
ACT.9.38	aLidda'me se bubarak be aZhopa. Áfikuus tá fa fok ye aBitrus se na aLidda'me, ayong á tom áner afa nufu nong a tá su ku nye akusuk ye a ra be̱ zizirik. 
ACT.9.39	Ayong aBitrus dorok a tá ka kuus ba. A tá fa no̱ ne a tseng be wu nutu ku ta se natoon'e ame. Ákumung akak whe̱re̱ mu ku gorok be nanak. Á tos ne a ku tosong ares kute áya aTabita tú ku tos ba'me ne a ru nye atser.
ACT.9.40	aBitrus fe̱ be ba ye á ra wuruk nufang cice̱r ba, yong a tigbok akuur kaben á ta nye aduwa. A kirik a tá ye̱re̱k kukom'e ne a fe̱ ye, “aTabita, dorok.” Iyong aTabita karak anyisi wu. A tá fa di aBitrus yong a dorok a tá sonong 
ACT.9.41	aBitrus nabak kubo̱k nong a tú ku se̱ mo a tá nyeseng. Iyong a yis áfikuus ne ákumung ame a tú ku no̱o̱k ba aTabita be kutser. 
ACT.9.42	Itak'e no̱ koake̱ kaye̱e̱r aZhopa ma ánerawe whe̱re̱ te áfikuus. 
ACT.9.43	aBitrus te inom gaan na aZhopa be aSiman aya a tá nye itomong kuruk akpa.
ACT.10.1	Aner akak tuse na aKaisariya a tú ku yis ye aKoneliyus. A nye aritek ásozha aRom a tá ka yis ba ye Agbang rigwo̱m ásozha Italiya. 
ACT.10.2	Wu be áfe kasa wu cice̱r nye áfikuus'e, ne a fok inyim Adakunom. Á tobok áfe rizor áya a tá nye áner aYahuda dide̱ng, á kam be kunye aduwa baꞌ. 
ACT.10.3	Katuk kakak, nabas itso̱m itaar nunom, a di amaleka Adakunom akak kyo̱ndi nabos, a be̱ nufu, a tá fe̱ be wu ye, “aKoneliyus.” 
ACT.10.4	Iyong aKoneliyus'e tisak anyisi ni wu be inyim a tá fe̱ ye, “Akye̱ de̱ Agwo̱m Ágwo̱m e̱?”
ACT.10.4	Ayong amaleka'me shim ye “Adakunom n yiring be wan, aduwa aya wan tá nye be kutobok kuya wan ta tobok áfe rizor n ngarak nufe Adakunom. 
ACT.10.5	Tom aner akak kyo̱o̱rna na aZhopa nong a tà se yis aner akak riyerek wu tá nye aSiman a tá bun a ku yis ye aBitrus. 
ACT.10.6	A se numa aner akak a tá nye itomong kuruk akpa aya a tú ku yis ye aSiman. Kasa wu se bubarak be agbang kudung.”
ACT.10.7	Nama amaleka'me tá tseng, aKoneliyus yis ásam wu afa be asozha akak aya a nye afikuus'e, áya tú ku se̱s mo be itomong. 
ACT.10.8	A tú tak ba koakye ike̱ng iya a tá nye ne a ku tom ba na aZhopa.
ACT.10.9	Kaya katson'e nabas katite kunom, nizen iya ba tá be̱ barak a ta no̱ nuwo̱p'e, aBitrus ngarak natoon karo̱ ka ta se ne̱k natoon kutu nong a ta nye aduwa. 
ACT.10.10	Izong tú ro̱, a shim ke a se̱ ike̱ng ikak nong a ta ya. Kum ne a ru rusek be anyes ne aBitrus rasak nabos. 
ACT.10.11	A di kaza nukarak ne ike̱ng ikak igbang'e kyo̱ndi ike̱ng kunak kiis, a tá sen tisik nikes'e kazatse inaas kaben. 
ACT.10.12	Kaye̱e̱r ike̱ng'e, koakye kuri ikewum tú ku se. Ikak be atak anaas ne ikak wo̱k be kafa ne nanon. 
ACT.10.13	Iyong kuto̱ kukak fe̱ be wu ye, “aBitrus, dorok ta fe̱s ike̱re̱ na nong ta ya.”
ACT.10.14	aBitrus fe̱ ye, “Wayo, Agwo̱m Agwo̱m, mi kun ya ike̱ng ikak i ta won dar i se zhe̱l ka ife i ta be narik baꞌ.”
ACT.10.15	Kuto̱'me bun ku fe̱ be wu ife afa'me ye, “Ike̱ng ikak Adakunom ta nye won dar i se zhe̱l ka i be narik baꞌ.” 
ACT.10.16	Kuto̱'me yiir fe̱ anong be aBitrus ma kutak kutaar ne a gaar, yong a sok kures ame a tú bun'e naza.
ACT.10.17	aBitrus tá ru to̱ ka ike̱ng iya wu tá di ame nye akye̱ e̱, ne áner aya aKoneliyus tá ka tom ba ame tsang á tse̱r kasa aBitrus tú ku se ma á se. Iyong á nyeseng nanu kari'me, 
ACT.10.18	a tá nye amaleku. Á rip ka aSiman aya a tú ku yis ye aBitrus se azong e̱?
ACT.10.19	aBitrus tá ru to̱ natoon ike̱ng iya wu tá di ame, iyong Kabik fe̱ be wu ye, “aSiman, áner akak ba ataar ta tse̱r. 
ACT.10.20	Dorok, tiik kaben, ku kuus ba. Riye̱ wan tú se gak baꞌ, kamok mi ne i ta tom ba.”
ACT.10.21	Ayong aBitrus tiik kaben'e nong a tá se fe̱ be áner ame ye, “Mi ne i nye aner aya yin ta tse̱r tú ku di yin. Akye̱ ne yin shim yin mi tá ka nye yin'e e̱?”
ACT.10.22	Áner ame fe̱ ye, “Ako̱k kasho̱o̱n ásozha aRom kak, aya a tú ku yis ye aKoneliyus ne a min tom yir. A nye aner aya a ta se gye̱r nasho̱o̱n Adakunom ne a fok inyim Adakunom dide̱ng. Áner aYahuda cice̱r tú di yiik. Amaleka azhe̱l'e akak fe̱ be wu ye a ra fe̱ be wan ye wan ru tseng kari wu nong ase̱ a ta fok ike̱ng iya wan tana fe̱ be wu.” 
ACT.10.23	Ayong aBitrus no̱ be ba kaye̱e̱r kari wu á tá ko̱so̱. Kayatson'e, aBitrus shan iren be átsen wu ame. Áner aZhopa'me ákak tseng mak be wu.
ACT.10.24	Kaya katson'e ne á no̱ ba na aKaisariya. aKoneliyus tsang a sen tor kube̱ ba, yong a yis afe iri wu be ágbang áfertseng wu. 
ACT.10.25	aBitrus tá fa se no̱ kaye̱e̱r kasa'me, ne aKoneliyus tú ku shan niren a tá kpa kaben nasho̱o̱n wu nong a tú ya iben. 
ACT.10.26	aBitrus tú sak a ta dorok a tá fe̱ be wu ye, “Dorok, mi nye anerawe mama tsek.”
ACT.10.27	aBitrus tá sen fe̱ kanu be aKoneliyus'me kaye̱e̱r kari'me ne ánerawe whe̱re̱ nyim. 
ACT.10.28	Ayong a fe̱ be ba ye, “Yin ren yin tse̱ng tse̱ng ye i nye rine̱n kaye̱e̱r itsi yir áner aYahuda tana nye rifertseng ka a ta tseng ritsen nasa aner a sang a ta nye aner aYahuda baꞌ. Amma Adakunom rin tonong ye sang mi tu yis aner akak ye a won dar a se zhe̱l ka ye a be narik baꞌ. 
ACT.10.29	Kamok anong, nizen iya wan tá tom ye mi ru be̱ aze, mi be̱ dar kufe̱ ike̱ng ikak. Won ta ka rip, akye̱ sak wan tá tom ye mi ru be̱ e̱?”
ACT.10.30	aKoneliyus fe̱ be wu ye, “Mi se kari ninye aduwa kaye̱e̱r inom inaas i tá gor nitso̱m itaar ife kunom. Aner akak be ares akan ma a gye̱se̱m be̱ a tá nyeseng nasho̱o̱n'i. 
ACT.10.31	A tá fe̱ ye, ‘aKoneliyus, Adakunom n fok aduwa wan ne a yiring be kutobok kuya wan tá tobok áfe rizor. 
ACT.10.32	Kamok anong, tom áner akak na aZhopa nong á ta se yis aSiman a tú ku yis ye aBitrus. A se be ritsen numa aSiman a ta nye itomong kuruk akpa. Kasa wu se bubarak be agbang kudung.’ 
ACT.10.33	Iyong ne mi wor i tom nufuan zizirik. I se gye̱r wan ta be̱. Kamok anong, yir na azena cice̱r yir nasho̱o̱n Adakunom nong ta fok ike̱ng iya Agwo̱m Ágwo̱m tá ka sak tin tak yir.”
ACT.10.34	Ayong aBitrus kpaan rife̱ ye, “Kyo̱o̱rna ne mi ra ma ren ye i nye katsak, Adakunom kasa baꞌ. 
ACT.10.35	A shim koangan a ta se kaye̱e̱r koakye kaben, aya a ta fok inyim wu ne a nye ike̱ng iya i ta se gye̱r. 
ACT.10.36	Rife̱ Adakunom tá tom áner Isarela'me nye itak kutaas Rife̱ Ritek rife̱ ne kusor kutek kaye̱e̱r aYeso Kiristi Agwo̱m Ágwo̱m yir cice̱r. 
ACT.10.37	Yin ren yin ike̱re̱ iya a tá nye niben aYahuda cice̱r. Iya a ta san'e na aGalili nama aYohana tá taas ye a ra nye abatisma. 
ACT.10.38	Adakunom shining aYeso a ta nye afu Nazaret be Kabik Kazhe̱l'e ne kukyem. aYeso tsang a tseng koake̱ ne a tsang a nye ritek ne a tsang a sak áner aya a tá se nubo̱k Ishetan te atser kamok Adakunom se ma be wu.
ACT.10.39	“Yir di yir koakye ike̱ng a ta nye ni iwo̱p áner aYahuda ne kaye̱e̱r aUshalima. A tú tigak natoon kakon a tú ku fe̱r. 
ACT.10.40	Adakunom tú dorok nure̱k katuk ife ataar'e a tá sak ánerawe tú di. 
ACT.10.41	Sang koangan ne a tú di baꞌ, igak áner afe á tú ku di nye áner aya Adakunom tá tsang a kasa. Áner ayong nye yir áfe i tá ya yir ne i so̱ yir mak be wu nama a tá dorok nure̱k. 
ACT.10.42	A ti sak yir ta taas yir ánerawe rife̱ Adakunom. A bun a fe̱ ye yir ra ka taas yir ba ye wu ne a nye aya Adakunom tan sak nong a ta to̱ áner aya a ta nye atser be áya a tan kus amok. 
ACT.10.43	Áner kuzarap cice̱r taas rife̱ natoon wu ye, koangan aya a tin no̱o̱k katsak ni wu a tu ku re̱ng rine̱n kaye̱e̱r riyerek wu.”
ACT.10.44	aBitrus tá ru fe̱ kanu be ba ne Kabik Kazhe̱l'e ni tiik natoon ánerawe áya a tá fok rife̱'me cice̱r. 
ACT.10.45	Áner aYahuda áya a tá nye áfikuus áya a tá be̱ mak be aBitrus te zhing nizen á tá di Kabik Kazhe̱l'e ti tiik natoon áner aya sang á nye áner aYahuda baꞌ, gip. 
ACT.10.46	Á tá fa fok ba tá fe̱ ni írem iduk ne á tiyiik Adakunom. Iyong aBitrus fe̱ ye, 
ACT.10.47	“Aner na n se̱ Kabik Kazhe̱l'e kyo̱ndi yir tan se̱ yir. Akak kuse a tana roon ku ka nye ba abatisma be ashi a?” 
ACT.10.48	aBitrus fe̱ ye a ru ku nye ba abatisma kaye̱e̱r riyerek aYeso Kiristi. Iyong á fe̱ be aBitrus ye a ra te inom be ba gbak.
ACT.11.1	To̱, ámanzo be ribiraáfikuus aya a tá se kaye̱e̱r aYahudiya cice̱r tá fok ye áner aya sang a tá nye áner aYahuda baꞌ, n shan rife̱ Adakunom gip. 
ACT.11.2	Iyong nizen iya aBitrus tú ku bun na aUshalima, áko̱k kasho̱o̱n áner aYahuda aya a tá nye afikuus'e tú ku zhe̱e̱r. 
ACT.11.3	Ne á fe̱ be wu ye, “Wan tseng nasa áshurukur, nong i ta se yas mak be ba wa?” 
ACT.11.4	Ayong aBitrus san ku ka taas ba koakye ike̱ng nye̱k nye̱k, ye:
ACT.11.5	“Mi se be kunye aduwa na aZhopa, ne mi di ike̱ng ikak kyo̱ndi nabos. Mi di ike̱ng ikak kyo̱ndi kures be ikes inaas a ta neen'e naza a tan yir a sen tiik'e kaben'e ma a be̱e̱n'e bubarak be karo̱ kaya mi ta se. 
ACT.11.6	Mi tá ye̱re̱k kures'e ne mi di íkewum kazatse na íya i ta be atak anaas, be ike̱re̱ katse ne íya i ta wo̱k be kafa ne nanon. 
ACT.11.7	Ne mi fok kuto̱ kukak tá fe̱ be mi ye, ‘aBitrus dorok tá fe̱s ike̱re̱'ong nong ta ya.’
ACT.11.8	“Amma mi fe̱ ye, ‘Mi ta nye anong ko cie̱k baꞌ Agwo̱m Ágwo̱m. Ike̱ng ikak i ta won dar i se zhe̱l ka iya i ta be narik kun no̱ nanu mi baꞌ.’
ACT.11.9	“Iyong kuto̱'me ku ta ne naza bun ku fe̱ kutak kufe afa ye sang mi tu fe̱ ye ike̱ng ikak Adakunom ta nye won dar i se zhe̱l ka i be narik baꞌ. 
ACT.11.10	A nye anong ma kutak kutaar ne a sok kures ame a tá bun a tú bun'e naza.
ACT.11.11	“Dim nizen'e yong ne áner akak ba ataar á ta ne na aKaisariya áfe aKoneliyus tá ka tom ba nunaan be̱ nasa mi tú ku se. 
ACT.11.12	Kabik fe̱ be mi ye mi ru tseng mak be ba gbashak. Ároneng na ba igataar tseng be mi gip i ta se no̱ yir numa aKoneliyus. 
ACT.11.13	aKoneliyus'e ti tak yir kuri iren iya wu tá di amaleka tá be̱ kari wu a tá fe̱ be wu ye, ‘Tom áner ákak nong á tá tseng nufe aSiman aya a tu ku yis aBitrus na aZhopa. 
ACT.11.14	A ta be̱ a ta ka tak yin rife̱ riya wan be áfekari wan cice̱r tin se̱ yin kashesh.’
ACT.11.15	“Kum mi tá fa san kufe̱ kanu ne Kabik Kazhe̱l'e ni tiik natoon ba kyo̱ndi a tin tiik natoon yir ni ime̱se̱ng'e. 
ACT.11.16	Iyong mi yiring ike̱ng iya Agwo̱m Ágwo̱m yir aYeso tá fe̱, ‘aYohana nye abatisma be ashi, amma a tà ka nye yin'e be Kabik Kazhe̱l'e.’ 
ACT.11.17	To̱, ke Adakunom tu no̱o̱k ba kunang kyo̱ndi kuya a tin no̱o̱k yir nizen iya yir tin no̱o̱k yir katsak na aYeso Kiristi, mi nye angan tana fe̱ ye mi ta roon Adakunom'me e̱?”
ACT.11.18	Ba tá fa fok anong ne á tigbik, á kyem á fe̱ ike̱ng ikak baꞌ. Á kerek Adakunom ne á fe̱ ye, “Aser, Adakunom n no̱o̱k áner aya sang a ta nye aner aYahuda baꞌ, iren gip nong a ta shishing kuse ba a ta se̱ kutser.”
ACT.11.19	To̱, áfikuus aya a tá te shaam kamok amaan kutabak a tá tabak áfikuus nama riku Itifanus tseng tsik ma ni iwo̱p aFoneshiya ne aSipurus be Antakiya. Á tsang a nye awazi amma a nye awan áner aYahuda tsek. 
ACT.11.20	Amma áfikuus'e akak a tá nye áner aSipurus be áfe aSirin gip a tseng na Antakiya. A san kutaas áner aya sang a tá nye áner aYahuda baꞌ, Rife̱ Ritek natoon Agwo̱m Ágwo̱m yir aYeso. 
ACT.11.21	Kubo̱k Agwo̱m Agwo̱m se mak be ba, ánerawe whe̱re̱ shishing kuse ba nong á te áfikuus Agwo̱m Ágwo̱m.
ACT.11.22	Áfikuus aya a ta se na aUshalima fok itak'e yong á tom aBarnabas ye a ra tseng na Antakiya. 
ACT.11.23	Nizen iya a tá se no̱, a di ritek Adakunom ta se mak be ba ne riye̱ wu kare̱p. Ayong a fe̱ be ba ye á ra yiir iren Agwo̱m Ágwo̱m be katsak be riye̱ rizining. 
ACT.11.24	aBarnabas nye aner a ta be kuse kutek be Kabik Kazhe̱l'e ne kuno̱o̱k katsak. Ánerawe dide̱ng ti barang kube̱s nufe Agwo̱m Ágwo̱m. 
ACT.11.25	Ayong aBarnabas tseng ni itse̱r Ashawulu na aTarsus, 
ACT.11.26	izen iya a tú ku se̱ ne a be̱ be wu na Antakiya. aBarnabas be Ashawulu gang riye̱ rizining azong ne á nyiis be áfikuus azong ne á bo̱so̱p ánerawe whe̱re̱ rife̱ Adakunom. Na Antakiya ne a san ku yiis álimazhiri aYeso ye Áfikuus.
ACT.11.27	Nizen iyong ne áner kuzarap ákak ne na aUshalima nong a tá be̱ na Antakiya. 
ACT.11.28	Kabik sak akak kaye̱e̱r ba riyerek wu tá nye Agabus dorok a nyeseng a tá nye kuzarap. A fe̱ ye izong ta no̱ dide̱ng nazatse na kusum (Iyu se nizen iya aKalaudiyus tá nye agwo̱m.) 
ACT.11.29	Ayong álimazhiri ame cice̱r ti sak ye ba tá tobok áfudang ba aya a tá se na aYahudiya. Koangan tà no̱o̱k tite̱re̱ be agap wu. 
ACT.11.30	Anong ne á nye ba ne tá tom Ashawulu be aBarnabas itso̱m'e nong á ta se no̱o̱k asho̱n ikilisiya aYahudiya.
ACT.12.1	Kaye̱e̱r inom iyong ne agwo̱m akak a tú ku yis ye aHiridus yising áfikuus akak nong a tá ka tabak ba. 
ACT.12.2	aHiridus'e sak a tá fe̱r aYakub aronyining aYohana be kuwe̱n kutsor. 
ACT.12.3	Wu tá fa di áner aYahuda fok kusas'e iyong a ya kasho̱o̱n a tá yiir aBitrus. (A nye anong nizen a ta se be Riye̱ Rikan Kuya aBiredi dar ayisti.) 
ACT.12.4	Nama a tá yiir aBitrus, yong a tú ku te nitso̱m nong a tá sak ásozha kuso̱k be igataar tú ku fek. aHiridus shim a tú ku tun nong a tu ku to̱ amok nasho̱o̱n ánerawe nama riye̱ rikan aPasova. 
ACT.12.5	Kamok anong aBitrus sor nuwhe̱e̱n nitso̱m. Áfikuus yiir kunye aduwa be Adakunom dide̱ng kamok wu.
ACT.12.6	Natuk katuk kaya aHiridus tana ku tun nong a tú ku to̱ amok nasho̱o̱n ánerawe, aBitrus se be ida natite ásozha afa. A tú ku rosom be idun atso̱m nabas afa, ásozha afa se nuyeseng nanu kutu'me a ta sen fek'e. 
ACT.12.7	Gbashak amaleka Agwo̱m Ágwo̱m wor a wuruk azong kaye̱e̱r kutu itso̱m ame ne karo̱ te kanang. Amaleka'me ra aBitrus nape̱me̱ng, a tú ku shiming. A fe̱ be wu ye, “Dorok gbashak.” Iyong idun atso̱m ame wuruk cice̱r nibo̱k aBitrus i tá kpas kaben. 
ACT.12.8	Ne amaleka ame fe̱ be wu ye, “Te ares wan be akpatak wan.” aBitrus tá fa nye anong ne amaleka'me fe̱ be wu ye, “Naka kis be kures wan nong tin kuus.” 
ACT.12.9	aBitrus tú ku kuus á tá wuruk nutu itso̱m'e. A ra ren ye ike̱ng iya amaleka tá nye'ong nye katsak baꞌ, wu di ye ike̱ng'e nye nabos. 
ACT.12.10	A gor á tú ku te rigwo̱m ásozha rife̱ ime̱se̱ng'e ne a gor a ku te rife̱ afa'me. Á ma be̱ nanu kutu a tá nye be atso̱m á tanin wuruk a ta no̱ kaye̱e̱r kuwo̱p. Kanukutu'me karak be rice wu ne ba gor á tá wuruk. Á tá fa tseng kasho̱o̱n gak, ne amaleka ame wor a ti zhau ne a won aBitrus azong.
ACT.12.11	Azong ne aBitrus ra ma te kparak makong a tá fe̱ ye, “Ma kyo̱o̱rna ne mi ra ma ren ye Agwo̱m Ágwo̱m ne a tom amaleka wu katsak'e nong a tin shesh nubo̱k aHiridus be áner aYahuda kaye̱e̱r ike̱ng iya ba tá tse̱r á tin nye'me.”
ACT.12.12	aBitrus tá fa di anong ne a tseng numa aMarya a tá nye anyining aYohana a tá bun a tú ku yis ye aMarkus. Ánerawe tsang a nyim whe̱re̱ azong a ta se be kunye aduwa. 
ACT.12.13	aBitrus tá fa rus kanukutu kafe kufang yong kanamang kakak ka tá nye asam riyerek wu ta nye aRoda be̱ ka shim. 
ACT.12.14	A tá fa fok kuto̱ aBitrus a ren riye̱ kare̱p dide̱ng. Ayong a tú ku bun be itsi dar kukarak kanukutu'me a tá se fe̱ ye, “aBitrus ne a se nanukutu.” 
ACT.12.15	Ayong ánerawe'me fe̱ be wu ye, “Wan tse̱r ta ririm a?” Kanamang'e yiir'e karkar ye aner'e nye aBitrus. Ayong ba fe̱ ye, “Aner'e ta nye amaleka wu gak ayi.”
ACT.12.16	Amma aBitrus yiir kutsor kanukutu'me. Nizen iya ba tá fa karak a tú di ne á te zhing. 
ACT.12.17	aBitrus ma nye be kubo̱k ye a ra te gbik, nong a tú ku taas ba kuri iren iya Agwo̱m Ágwo̱m tú ku tun nitso̱m'me. A fe̱ ye, “Tseng se tak yin aYakub be ribir áro̱ afikuus.” Ayong a dorok a tá tseng naro̱ kakak.
ACT.12.18	Kadiding tá fa karak, ne ásozha ame no̱ kaye̱e̱r kudaam makiyi ma á naka risim ye, “aBitrus n no̱ ake̱ e̱?” 
ACT.12.19	Nama aHiridus tá sak a tú ku tse̱r a tú se̱ baꞌ, yong á sak a tú ku risim ba ne a ku fe̱s ba. aHiridus dorok na aYahudiya nong a tá tseng na aKaisariya a se te inom ifa azong.
ACT.12.20	Nizen iyong, aHiridus be riye̱ riwe be áner aTaya ne áfe aSidon. Ayong áner aTaya be áfe aSidon'me tseng mak nong á ta se tse̱r igaas nufe aHiridus nama ba tan gorok nu aBilatus a tá nye akak kaye̱e̱r áfe kunye itomong kaye̱e̱r kasa aHiridus. Áner aTaya be áfe aSidon'e tse̱r igaas kamok naya kuya ba tá nes niben aHiridus tin nye rigwo̱m.
ACT.12.21	Iyong á ti sak kunom. Katuk'e yong aHiridus te ares rigwo̱m wu a tá sonong ni itsik rigwo̱m wu a tá fe̱ kanu be ánerawe cice̱r. 
ACT.12.22	Ayong ánerawe'me ta kuto̱ naza a tá fe̱ ye, “Kuto̱ na nye kufe adakunom akak sang kufe anerawe baꞌ.” 
ACT.12.23	Zizirik amaleka Agwo̱m Ágwo̱m sak kuro̱k tú ku yiir aHiridus kamok a tá shim ánerawe tú ku tiyiik ne á nar Adakunom. 
ACT.12.24	Amma rife̱ Adakunom tibarang kuno̱ kaye̱e̱r ánerawe ne áfikuus nibarang kute whe̱re̱. 
ACT.12.25	Nizen aBarnabas be Ashawulu tá gang itomong ba na Antakiya, ayong á tú bun na aUshalima mak be aYohana aya a tú ku yis ye aMarkus.
ACT.13.1	Áner kuzarap ákak ne áner kubo̱so̱p tuse kaye̱e̱r áfikuus Antakiya. Ákak kaye̱e̱r ba nye aBarnabas be aSiman aya a tú ku yis ye kukpa kuwe ne aLushiyos a tá nye aner aKurane'me be aManayen (aya a tá ta mak be aHiridus) ne Ashawulu. 
ACT.13.2	Nizen ba tá sen ya Adakunom iben ne á nye azumi yong Kabik Kazhe̱l'e fe̱ be ba ye, “Ni sak yin aBarnabas be Ashawulu nukim nong ase̱ á tin nye itomong iya mi tan sak ye ba tin nye'me.” 
ACT.13.3	To̱, nama á tá nye azumi be aduwa, yong á ti saas ibo̱k ritek natoon ace aBarnabas be Ashawulu nong á tá ma ku te ba niren.
ACT.13.4	Kabik Kazhe̱l'e tom aBarnabas be Ashawulu yong á tseng na aSalukiya a tá se no̱ nukpara ashi a tá be na aSipurus. 
ACT.13.5	Á tá fa se no̱ na aSalamis, yong á kpaan kutaas rife̱ Adakunom na ahiir kutu kuya Adakunom iben kuya áner aYahuda tin no̱o̱s. aYohana ta se̱ ba ninye itomong'e. 
ACT.13.6	Á tsang á tseng koake̱ nuwo̱p'e ma á no̱ na aPafos. Azong ne á nyim be aner aYahuda'me akak a tu ku yis ye aBar-Zhoshuwa. A tsang a nye ike̱re̱ azhing ne a bo̱s abo̱o̱s ye wu nye aner kuzarap Adakunom. 
ACT.13.7	A nye itomong nubo̱k agwo̱m kuwo̱p'e a tu ku yis ye aSozhiyus aBulus afe a ta nye aner a ta ren ike̱ng dide̱ng. Agwo̱m'me tom ye a ru ku yis aBarnabas ne Ashawulu kamok a shim a ta sok rife̱ Adakunom. 
ACT.13.8	Amma aLimas a tá nye aner a ta nye ike̱re̱ azhing (aLimas'ong nye aner a ta nye ike̱re̱ azhing nirem aner aHeleni) fe̱ nyinye̱m be kube̱ aBarnabas ne Ashawulu. A tse̱r a tá roon agwo̱m'me ku nino̱o̱k katsak rife̱ aYeso. 
ACT.13.9	Amma Ashawulu (aya a ta bun a tú ku yis ye aBulus) a tá mu ku shining be Kabik Kazhe̱l'e, a ti sak anyisi ni wu a tá fe̱ ye, 
ACT.13.10	“Wan nye igon Ishetan, wan shim ike̱ng iya i ta nye itek nigaan'e baꞌ. Wan mak i shim kuwo̱ro̱k ánerawe nong ta ka mo̱o̱r ba. Wan ta won kuburuk katsak rife̱ Adakunom aꞌa? 
ACT.13.11	Wan n no̱ nubo̱k Adakunom kyo̱o̱rna. Wan ta te akpato̱o̱n'e ta ba di karo̱ baꞌ ma nizen ikak.” Ne aLimas wor a di kyo̱ndi kune̱n tu ku kis ma karo̱ te whi.
ACT.13.11	Iyong a kpaan kukap ibo̱k kyo̱ndi akpato̱o̱n a tsang a tse̱r aner aya a tana ku ko̱k kubo̱k. 
ACT.13.12	Nizen iya agwo̱mna ame tá fa di ike̱ng iya i ta se̱ aLimas ne a ni no̱o̱k katsak natoon rife̱ Adakunom, kamok wu fok azhing be kubo̱so̱p wu tá fok natoon rife̱ Agwo̱m Ágwo̱m.
ACT.13.13	Ayong aBulus be mak be áfudang kutseng wu dorok na aPafos nong a tá no̱ nagbang kukpara ashi ne á tseng na aPerga a ta se niben aPamfiliya. aYohana aMarkus tá won ba azong a tú ku bun na aUshalima. 
ACT.13.14	Ba wesek kasho̱o̱n a tá tseng na Antakiya niben aBisidiya. Katuk Asabar á se no̱ nutu aduwa á tá sosok kaye̱e̱r'e. 
ACT.13.15	Nama á tá fa afumung Itsi aMusa be áfe áner kuzarap tá zibir, ne áko̱k kasho̱o̱n kutu aduwa tom ye a ra fe̱ be ba ye, “Ároneng, ke yin be yin rife̱ riya ri tanin barang ánerawe agap ne i fe̱ yin kusuk tsek.”
ACT.13.16	Ayong aBulus nyeseng a tá sok kubo̱k naza ye, ánerawe ra te gbik. Iyong a fe̱ be ba ye, “Áner Isarela be yin áya i ta nye yin áner Isarela baꞌ, áya i ta ya fok yin inyim Adakunom, wesek yin kuto nong tá fok yin. 
ACT.13.17	Adakunom afe áner Isarela kasa átukop yir a ta sak ba ta fuus nizen iya ba tá nye ásam niben aMasar. Adakunom tú tun ba na aMasar be kukyem wu. 
ACT.13.18	A ti sak riye̱ natoon ba nizen á ta se kaye̱e̱r katse ma á te aye̱ iso̱k inaas. 
ACT.13.19	A sak ba ya áner iben aKenan kanataar nitsom. A sok kaben ba a tá no̱o̱k ánerawe wu ánerawe Isarela nong a ta ya kutse'me. 
ACT.13.20	A nye ike̱re̱ na cei kaye̱e̱r aye̱ a tana bubarak aye̱ inyak iso̱k inaas be iso̱k itoon (450).
ACT.13.20	“Nama anong, Adakunom tá no̱o̱k ba áner a tana ku to̱ ba amok ma nizen aSamela ta nye kuzarap. 
ACT.13.21	Nizen áner Isarela tá tse̱r ye a ra ka te na agwo̱m, aSamela tu no̱o̱k ba Ashawulu a ta nye aro̱m aKish a ta nye aner izo̱ro̱k aBanyami. A nye rigwo̱m ma aye̱ iso̱k inaas. 
ACT.13.22	Nama Adakunom tá sak Ashawulu won rigwo̱m'e ne a sak aDauda ye, ‘Mi n se̱ aDauda a ta nye aro̱m aZhese, aner afe mi ta shim kaye̱e̱r riye̱ mi. A ta nye koakye kuri ike̱ng ife mi ta shim ke wu nye.’
ACT.13.23	“Kaye̱e̱r kuri aDauda ne Adakunom tun aYeso a tá nye aner kashesh Isarela kyo̱ndi wu ta tsang a fe̱. 
ACT.13.24	aYeso kpaan itomong wu nama aYohana tá tsang a nye ánerawe awazi rife̱ ye a ra shishing kuse ba nong a ta ka nye ba abatisma. 
ACT.13.25	Nizen iya aYohana tá be̱ barak a tá gang itomong wu yong a fe̱ ye, ‘Yin di yin ye mi nye angan e̱? Sang mi ne i nye aner aya yin ta sen tor yin'e baꞌ. Aner ayong saase nama mi. Mi kyem ta bisik idun akpatak wu gum baꞌ.’
ACT.13.26	“Ároneng, inoon atukop yir Ibrahim be yin áner i ta nye yin áner Isarela baꞌ, áya i ta fok yin inyim Adakunom, kutom itak kashesh kuya Adakunom ta tom na'me nye kufe yir cice̱r. 
ACT.13.27	Áner aUshalima be ágwo̱m ba cice̱r ren ye aYeso ne a nye aner kashesh ba. Gip be anong, nizen iya a tú ku fe̱r, á shining rife̱ aner kuzarap riya a ta fa koakye Asabar. 
ACT.13.28	Á kyem a tu se̱ be rine̱n riya ri ta kyem a tana ku fe̱r baꞌ gye̱rtatan, gip be anong á fe̱ be aBilatus ye a ru ku fe̱r. 
ACT.13.29	Nama á tú ku nye ike̱re̱ iya a tá tsang a zibir natoon wu peer ne a ku tiik nukon kuya a tú ku tigak mo á tú ku mees nure̱k. 
ACT.13.30	Amma Adakunom tú ku dorok nure̱k'e. 
ACT.13.31	A yiir tosong rice wu nufe áner aya a tá tsang a tseng mak be wu na aGalili ma na aUshalima. Ba ne á nye áner aya a tana taas ánerawe yir katsak'e natoon wu.
ACT.13.32	“Yir sen ka taas yin Rife̱ Ritek na natoon ike̱ng iya Adakunom tá fe̱ ye wu ta nye atukop yir'e. 
ACT.13.33	A min nye yir'e nabon ba kamok a dorok aYeso nure̱k. Kyo̱ndi i ta se ni izibir kaye̱e̱r kufumung aZabura afe afa ye,
ACT.13.33	“ ‘Wan nye Igon'i,
ACT.13.33	katuur mi sor Ada wan.’
ACT.13.34	“Adakunom tú dorok nure̱k a ta ba bun a ku nigaan'e baꞌ. Kyo̱ndi i ta se nuzibir ye,
ACT.13.34	“ ‘Mi ta ka no̱o̱k yin ritek riya mi ta fe̱ ye mi ta no̱o̱k aDauda.’
ACT.13.35	“Kyo̱ndi a tan zibir ye, ‘Wan tà won asam wan azhe̱l'e nong a ta bus baꞌ.’
ACT.13.36	“Nizen iya aDauda ta nye itomong Adakunom ta shim, a ta fa ku ne a ku ne̱r naro̱ a ta ne̱se̱k átukop wu, kuro̱m wu bus. 
ACT.13.37	Amma aYeso aya Adakunom tú ku dorok kaye̱e̱r kure̱k, kuro̱m wu bus baꞌ.
ACT.13.38	“Kamok anong ároneng, mi shim ke yin ren yin ye ike̱ng iya aYeso ta nye ne i sak a ta taas yin itak kure̱ng rine̱n. 
ACT.13.39	Mi shim ke yin ren yin ye kamok wu ne koangan azining afe a tin no̱o̱k katsak ni wu ta se̱ kashesh kaya Itsi aMusa ta kyem i no̱o̱k baꞌ. 
ACT.13.40	Sak yin riye̱ fan ike̱ng iya áner kuzarap tan fe̱ bu ni shining natoon yin.
ACT.13.41	“ ‘Wesek yin ato, yin áfe kuzhe̱e̱sh karo̱. Ze̱e̱m yin ace yin amma tà kus yin.
ACT.13.41	Kamok mi tà nye ike̱ng ikak nizen yin iya yin tanin no̱o̱k yin katsak baꞌ
ACT.13.41	ko a fa fe̱ ye akak ta tak yin.’ ”
ACT.13.42	Nizen iya aBulus be aBarnabas ta sen wuruk kaye̱e̱r'e kutu aduwa áner aYahuda yong ánerawe fe̱ be ba ye á ra bun á be̱ á tá ya kasho̱o̱n be rife̱ natoon ike̱re̱ iya ba tan fe̱ kanu natoon'e katuk Asabar afe kasho̱o̱n. 
ACT.13.43	Ánerawe ta fa naka kaas, yong áner aYahuda be áya a ta nye áner aYahuda baꞌ, áya a tá won kukuus igo̱o̱n ba á te áner aYahuda kuus aBulus be aBarnabas. Iyong aBulus be aBarnabas'e fe̱ be ba ye a ru ya kasho̱o̱n kaye̱e̱r ritek Adakunom. 
ACT.13.44	Katuk Asabar afe kasho̱o̱n'e, ánerawe á ta sor kaye̱e̱r kuwo̱p'e cice̱r nyim nong á tá fok rife̱ Adakunom. 
ACT.13.45	Amma áner aYahuda tá fa di rigwo̱m ánerawe ta nyim, yong a kpaan rishishim dide̱ng ne á fe̱ rimaan'e natoon ike̱ng iya aBulus ta sen fe̱'me. 
ACT.13.46	Iyong aBulus be aBarnabas fe̱ be ba be riye̱ rizining ye, “Gye̱r ke yir san ku ka taas yin rife̱ Adakunom nizham. Kum yin ta gaar yin i ta tonong yin kaye̱e̱r kuse yin ye yin raar yin tana se̱ yin kutser kufe izen izen, iyong ne i sak ta ka won yin i ta kirik nufe áner aya a ta nye áner aYahuda baꞌ. 
ACT.13.47	Kamok Agwo̱m Ágwo̱m fe̱ be yir be agbang kuto̱ ye,
ACT.13.47	“ ‘Mi ma ka sak ta sor aya a tana tonong áner aya a ta nye áner aYahuda baꞌ akanang. Wan ta tseng be kashesh ma nigang kazatse.’ ”
ACT.13.48	Áner áya a ta nye áner aYahuda baꞌ ta fa fok anong ne aye̱ ba kare̱p ne á tiyiik rife̱ Adakunom. Áner áya Adakunom ta tsang a kasa nong á ta se̱ kutser kufe izen izen ti no̱o̱k katsak.
ACT.13.49	Rife̱ Adakunom ti barang kuno̱ koake̱ kaye̱e̱r kaben cice̱r. 
ACT.13.50	Amma áner aYahuda tees ányining akak a tá nye áritek'e aya a tá fok inyim Adakunom ne aritek kuwo̱p'e. Á no̱o̱k aBulus ne aBarnabas risam dide̱ng ne á ku ro ba nuwo̱p'e. 
ACT.13.51	Iyong ámanzo ame waar ares ba nong i ta sor asheda natoon ba nong a tá tseng na Ikoniya. 
ACT.13.52	Áfikuus Antakiya nye riyre̱p dide̱ng ne a ka shining ba be Kabik Kazhe̱l'e.
ACT.14.1	To̱, nizen iya aBulus be aBarnabas ta se na Ikoniya, a se no̱ kaye̱e̱r kutu aduwa áner aYahuda kyo̱ndi á tan me̱ ne á nye. Iyong a taas rife̱ Adakunom azong be katsak ma ánerawe whe̱re̱ á tá nye áner aYahuda be áya a ta nye áner aYahuda baꞌ ti no̱o̱k katsak na aYeso. 
ACT.14.2	Áner aYahuda áya a ta gaar ku nino̱o̱k katsak tees áner aya a ta nye áner aYahuda ma a ta sak ba di áfikuus kye̱re̱. 
ACT.14.3	aBulus be aBarnabas ta inom gaan azong ne a taas rife̱ Adakunom be riye̱ rizining. Adakunom tonong ye itak ritek wu nye katsak kamok a ta no̱o̱k ba kukyem a tin nye ike̱re̱ azhing be ife kukyem. 
ACT.14.4	Aner kuwo̱p'e naka kabak abas afa, akak kuus kama áner aYahuda ne ákak kuus kama ámanzo. 
ACT.14.5	Áner aYahuda be áner aya ta nye áner aYahuda baꞌ, ne áko̱k kasho̱o̱n ba ti sak kyo̱o̱n ye a ta nye kye̱re̱ be ámanzo ne á ku barak ba be ata. 
ACT.14.6	Ámanzo fok itak'e yong á teng a be na aListira ne aDarbe á ta nye íwo̱p aLikoniya be kaben ka ta se nukim. 
ACT.14.7	Á se ya kasho̱o̱n be kutaas rife̱ Adakunom azong.
ACT.14.8	Aner akak tuse na aListira aya a tú ku tes akun'e, a kun kyem a tseng be atak wu nigaan'e baꞌ. 
ACT.14.9	A sonong a tá foos ike̱ng iya aBulus tá fe̱. aBulus ti sak anyisi ni wu yong a di aner ame tá min no̱o̱k katsak ye wu tà te atser. 
ACT.14.10	Iyong a fe̱ be wu ye, “Dorok nong ta nyeseng be atak wan.” Azong ne aner ame wor a furuk a ta kpaan kutseng. 
ACT.14.11	Ánerawe ta fa di ike̱ng iya aBulus ta nye ne a ta kuto̱ naza a ta fe̱ nirem áner aLikoniya ye, “Ádakunom m be̱ aze nufe yir kaye̱e̱r kuro̱m anerawe.” 
ACT.14.12	Iyong á ti te riyerek na aBarnabas ye aZeyus ne á ni te riyerek na aBulus ye aHames kamok a fe̱ kanu ne a nar. 
ACT.14.13	Karo̱ atsi aZeyus tu ku nye itsi se nama kuwo̱p'e. Atsi'me be ribir ánerawe be̱e̱n amung ne afure nagbang kanukutu kuwo̱p'e. Á shim ke á ninye aBulus be aBarnabas asidaka.
ACT.14.14	Nizen aBulus be aBarnabas tá fok anong ne á sarak ares a ta se niro̱m ba nong á ta dorok be itsi á ta se se̱ rigwo̱m ánerawe'me. Iyong a ta kuto̱ naza á ta fe̱ ye, 
ACT.14.15	“Aro̱, akye̱ sak yin ta nye yin ana e̱? Yir gip yir nye yir ánerawe kyo̱ndi yin tsek. Yir ma ka be̱e̱n yin Rife̱ Ritek ye yin ru won yin kunye akpe̱de̱ng ike̱re̱ na nong tu ku bun yin nufe Adakunom afe kutser aya a ta nye kaza be kaben ne isho̱ng be ike̱re̱ iya i ta se kaye̱e̱r'e peer. 
ACT.14.16	Gbugbang, Adakunom won ánerawe ta kuus igo̱o̱n ba tsek. 
ACT.14.17	Gip be anong, Adakunom tonong katsak natoon rice wu kaye̱e̱r ike̱re̱ itek iya wu ta nye. A ta nyesek yin iza kaye̱e̱r kuse kutek wu ne a sak naya te nishamang. A ta nyesek yin naya kuya ne a sak aye̱ yin ta kare̱p.” 
ACT.14.18	Gip be anong rife̱ riya ámanzo tá fe̱, a can be ánerawe nizham á ta ra ka roon ba ku ka nye ba asidaka.
ACT.14.19	Iyong áner aYahuda ákak áya a tá ne na Antakiya ne Ikoniya be̱ á ta whap ánerawe ma á barak aBulus be ata. Á tú ko̱k á tú ku tun nuwo̱p'e, ba sor ye an ku. 
ACT.14.20	Nizen áfikuus tá nyim á tu ku gorok, yong a dorok a tu ku bun kaye̱e̱r kuwo̱p'e. Nayatson'e, aBulus be aBarnabas dorok a ta tseng na aDarbe.
ACT.14.21	aBulus ne aBarnabas taas rife̱ Adakunom na aDarbe ma ánerawe whe̱re̱ te áfikuus. Iyong á tú ku bun ba na aListira ne Ikoniya, 
ACT.14.22	ne á tsang á tsesek áfikuus ne a ku nyesek ba itabak ye á ra yiir rife̱ riya ba ta min no̱o̱k katsak be agap. Ne á fe̱ ye “Ma be risam dide̱ng nizham yir tà ra no̱ yir kaye̱e̱r rigwo̱m Adakunom.” 
ACT.14.23	aBulus be aBarnabas tú kasa ba áko̱k kasho̱o̱n ikilisiya be kunye aduwa ne azumi ne á ku won ba nubo̱k Agwo̱m Ágwo̱m aya ba tin no̱o̱k katsak.
ACT.14.24	Nama á tá gor niben áner aPisidiya ne á be niben aPamfiliya. 
ACT.14.25	Á taas rife̱ Adakunom na aPerga ne á tseng na Italiya. 
ACT.14.26	Azong ne á se no̱ nukpara ashi nong á tu ku bun na Antakiya, nuwo̱p kuya a tú ku nye ba aduwa ni ime̱se̱ng'e nong ase̱ ritek Adakunom ta se mak be ba kaye̱e̱r itomong ba tá gang kyo̱o̱rna. 
ACT.14.27	Á tá fa se no̱ na Antakiya'me ne á tusung áfikuus á ta ka taas ba ike̱re̱ iya Adakunom tan nye nubo̱k ba. Á tá taas ba kuri iren iya Adakunom tá karak nong ase̱ áner aya a tá nye áner aYahuda baꞌ tin no̱o̱k katsak. 
ACT.14.28	aBulus be aBarnabas te inom gaan azong be áfikuus'e.
ACT.15.1	Yong áner akak ne na aYahudiya á ta be̱ na Antakiya nong á se bo̱so̱p áfikuus'e ye, “Sang ke a ta nye yin izhak kyo̱ndi aMusa tá fe̱ baꞌ, yin ta kyem i se̱ yin kashesh baꞌ.” 
ACT.15.2	Rife̱ na sak aBulus be aBarnabas ya nanaan be ba dide̱ng. Iyong a tom aBulus be aBarnabas ne áfikuus akak tá tseng na aUshalima nong á ta se rip ámanzo'me ne áko̱k kasho̱o̱n ikilisiya akak itak'e.
ACT.15.3	Áfikuus tú ku te ba niren, ne á gor na aFoneshiya be aSamariya ne á tsang a taas kuri iren iya áner aya sang a tá nye áner aYahuda baꞌ tin no̱o̱k katsak na aKiristi. Itak'e sak áfikuus cice̱r nye riye̱ rikan dide̱ng. 
ACT.15.4	Nizen á ta se no̱ ba na aUshalima, áfikuus cice̱r ne ámanzo be áko̱k kasho̱o̱n tú ku shan ba niren. Iyong aBulus be aBarnabas tú ku taas ba cice̱r ike̱re̱ iya Adakunom ta nye be ba. 
ACT.15.5	Áfikuus akak aya a tá nye áner aFarisi dorok á tá fe̱ ye, “Ma a nye áner aya sang a ta nye áner aYahuda baꞌ izhak ne a ku sak ba nong á tá kuus Itsi aMusa dim nizham.”
ACT.15.6	Iyong ámanzo ame ne áko̱k kasho̱o̱n ikilisiya ame nyim nong ase̱ á tin sak natoon itak'ong. 
ACT.15.7	Nama á tá naka ko̱k dide̱ng ne aBitrus dorok a nyeseng nong a tá fe̱ be ba ye, “Ároneng, yin ren yin ye Adakunom ti kasa kaye̱e̱r yin gbugbang nong ta taas áner aya sang a ta nye áner aYahuda baꞌ awazi nong á tin no̱o̱k katsak. 
ACT.15.8	Adakunom afe a ta ren kaye̱e̱r riye̱ koangan tonong ye wu tu ku shan ba, kum a tú ku no̱o̱k ba Kabik Kazhe̱l'e kyo̱ndi a tin no̱o̱k yir. 
ACT.15.9	Sang Adakunom ti tonong ye yir áner aYahuda se yir ze̱e̱r be ba baꞌ, a sak aye̱ ba te zhe̱l kamok ba ti no̱o̱k katsak. 
ACT.15.10	To̱, akye̱ sak yin shim yin ta bo̱mo̱ng yin Adakunom be kunyeseng álimazhiri acer aya yir ka átukop yir tan kyem á cer baꞌ e̱? 
ACT.15.11	Yir ti no̱o̱k yir katsak ye a min shesh yir kamok ritek Agwo̱m Ágwo̱m yir aYeso, anong ne ba gip.” 
ACT.15.12	Iyong ánerawe whe̱re̱ á tan nyim te gbik á tá foos aBarnabas be aBulus tá taas ike̱re̱ ife kukyem ne ife azhing iya Adakunom tan nye nubo̱k ba kaye̱e̱r áner sang a tá nye áner aYahuda baꞌ. 
ACT.15.13	Nizen iya á tá gang kufe̱ kanu ne aYakub dorok a tá fe̱ ye, “Ároneng be ángasneng wesek yin kuto tin fok yin. 
ACT.15.14	aSiman min taas yir kuri iren iya Adakunom tá tonong kushim wu ni ime̱se̱ng'e a tá kasa áfu kaye̱e̱r aner aya sang á tá nye aner aYahuda baꞌ. 
ACT.15.15	Rife̱ áner kuzarap tá fe̱ nyim be riya a tá zibir ye,
ACT.15.16	“ ‘Nama anong, mi tà bun i be̱
ACT.15.16	nong ta bun ino̱k kasa aDauda ka tá tsang ka yirik.
ACT.15.16	Mi tà no̱k abor'e
ACT.15.16	ne i sak kasa'me tà dorok.
ACT.15.17	Be anong ne ribir ánerawe tin tse̱r mi Agwo̱m Ágwo̱m,
ACT.15.17	aner aya sang á ta nye áner aYahuda baꞌ, cice̱r ne
ACT.15.17	aya a ta ka yis ba be riyerek'i tà te anaan.
ACT.15.17	Anong ne Agwo̱m Ágwo̱m fe̱, wu afe a tá nye ike̱re̱ na,’
ACT.15.18	wu afe a tu ku ren kum gbugbang.
ACT.15.19	“Kamok anong, mi ye i se gye̱r nong ta firik yir áya sang á nye áner aYahuda'me ba', aya a ta sen kuburung nufe Adakunom baꞌ. 
ACT.15.20	Gye̱r ke yir ban i ku zibir yir ba kufumung ingya nong tu ku tak yir ba ye, á ra won kuya naya na aya a tá kamok nye itsi, á ra won rikuna ne kuya ike̱ng iya be naso̱k'e. 
ACT.15.21	Kamok an taas ánerawe rife̱ natoon Itsi aMusa ta zibir kum gbugbang kaye̱e̱r koakye kuwo̱p ne a fa kaye̱e̱r atu aduwa koakye Asabar.”
ACT.15.22	Iyong ámanzo ne áko̱k kasho̱o̱n ikilisiya ne ribir afikuus cice̱r di ye i se gye̱r nong a tá kasa áner afa kaye̱e̱r ba nong a tu ku tom ba na Antakiya mak be aBulus ne aBarnabas. Ayong á kasa aYahuda, aya a tú ku yis ye aBarsaba ne aSila, aya a tá tsang á nye áko̱k kasho̱o̱n kaye̱e̱r áfikuus'e. 
ACT.15.23	Kufumung a tú ku no̱o̱k ba ame se ye:
ACT.15.23	Áronyining yin, ámanzo ne áko̱k kasho̱o̱n be ribir áfikuus ne a ta ka zibir yin kufumung na. Yin áfikuus áya sang yin tá nye yin kunik áner aYahuda baꞌ.
ACT.15.23	Yin áya yin ta se yin na Antakiya be aSuriya ne aKilikiya. Yir tá nye yin ashou dide̱ng.
ACT.15.24	Yir fok yir ye áner akak ne aze nufe yir á tá be̱ ka daam yin ne á ka sak yin nudaam dide̱ng be kuri ike̱re̱ iya ba tá fe̱. Sang yir ne i tá sak yir ba ye á ra nye anong baꞌ. 
ACT.15.25	Iyong ne yir ti sak yir i tá kasa yir áner akak nong yir tú ku tom yir ba nufe yin mak be ároneng yir aBulus be aBarnabas, 
ACT.15.26	a ta nye áner á tan no̱o̱k rice ba kamok itomong Agwo̱m Ágwo̱m yir aYeso Kiristi. 
ACT.15.27	Kamok anong ne yir tom yir aYahuda ne aSila nufe yin, ba be ace ba tà ka tas yin ike̱re̱ na be kanu ba. 
ACT.15.28	Yir di yir kyo̱ndi Kabik Kazhe̱l'e ta di gip ye, i se gye̱r nong yir ta ka daam yin be ike̱ng ikak i ta nar ike̱re̱ iyiik'e na baꞌ. 
ACT.15.29	Won yin kuya rinam a ta min nye itsi, sang tu so̱ yin naso̱k baꞌ, sang tu ya yin ike̱ng ikak dar kutse̱e̱r'e baꞌ, sang tu nye yin rikuna baꞌ. I se gye̱r yin ta won yin kunye ike̱re̱ yir ta fe̱ yir na.
ACT.15.29	Tato̱ yin.
ACT.15.30	Ayong á tú ku te ba niren nong a tá tseng na Antakiya'me. A tá fa se tusung áfikuus cice̱r karo̱ kazining ne á ku no̱o̱k ba kufumung'e. 
ACT.15.31	Nizen iya a tá fa kufumung'e, aye̱ ba kare̱p be itabak a tú ku zibir ba'me. 
ACT.15.32	aYahuda be aSila á tá nye áner kuzarap be ace ba gip á fe̱ rife̱ dide̱ng riya ri ta sak áfikuus Antakiya ti barang kuse̱ agap. 
ACT.15.33	Nama á ta te inom azong, áfikuus afe azong tú ku te ba niren be kuce̱ kutek ne ashou nufe kamok áya a tú ku tom ba. 
ACT.15.34	(aSila tu fan azong.)
ACT.15.35	Amma aBulus be aBarnabas tú ku fan na Antakiya nong á ta bo̱so̱p ánerawe'me ne a taas Rife̱ Ritek Agwo̱m Ágwo̱m mak be ákak azong.
ACT.15.36	A fa sor cie̱k ne aBulus fe̱ be aBarnabas ye, “I ku bun yir ta se di yir áfikuus ni iwo̱p iya yir tá taas yir Rife̱ Ritek Agwo̱m Ágwo̱m nong tú ku di yir ka ane̱ ne á se e̱?” 
ACT.15.37	aBarnabas shim ke á tseng mak be aYohana aya a tú ku yis ye aMarkus. 
ACT.15.38	aBulus di ye i ta se gye̱r nong a ta tseng mak be wu baꞌ, kamok aMarkus'e tú ku won ba na aPamfiliya, sang a ya kasho̱o̱n be itomong mak be ba baꞌ. 
ACT.15.39	Ayong nanan ti no̱ natite ba dide̱ng ma á naka kaas. 
ACT.15.40	Amma aBulus sok aSila á tá tseng mak nama áfikuus tú ku nye ba aduwa nong ase̱ ritek Agwo̱m Ágwo̱m ta se mak be ba. 
ACT.15.41	Á gor aSuriya ne aKilikiya nong á tá tsang á tsesek áfikuus.
ACT.16.1	Ayong aBulus tseng na aDarbe a ta se wesek na aListira. Alimazhiri akak tuse azong riyerek wu tá nye aTimoti. Anyining wu nye abafe aYahuda'me ne a nye afikuus'e, amma atek wu nye aner aHeleni. 
ACT.16.2	Áfikuus á ta se na aListira be Ikoniya fe̱ Rife̱ Ritek natoon aTimoti'me dide̱ng. 
ACT.16.3	aBulus shim aTimoti tá su ku tsaa. Kamok anong, yong a tú ku sok nong a tá su ku nye izhak kamok áner aYahuda koakye ren ye sang atek wu nye aner aYahuda baꞌ. 
ACT.16.4	Nizen iya aBulus be aSila tá tseng á tsees, á gosok ni iwo̱p ze̱r ze̱r ne á taas áfikuus ike̱ng iya ámanzo ne áko̱k kasho̱o̱n tin sak na aUshalima nong ase̱ á tin nye itomong. 
ACT.16.5	Iyong áfikuus ti barang kukpa agap kaye̱e̱r kuno̱o̱k katsak ne á ni barang kute whe̱re̱re̱ koakye kunom.
ACT.16.6	Ayong aBulus be áfudang wu tsang a gorok iben aFirizhiya ne aGalati kamok Kabik Kazhe̱l'e tú ku won ba nikum á ta taas Rife̱ Ritek Agwo̱m Ágwo̱m na Asiya baꞌ. 
ACT.16.7	Nizen iya á tá be̱ ba na nize̱r kaben aMisiya, á shim a tá no̱ na aBitiniya, amma Kabik aYeso tá ka won ba baꞌ. 
ACT.16.8	Iyong á kpa kama kuwo̱p aMisiya ame nong á tá tseng na aToruwas. 
ACT.16.9	Natuk katuk'ong, aBulus di ike̱ng ikak kyo̱ndi nabos ye, áner kuwo̱p aMakidoniya'me akak be̱ a ti nyeseng ni wu a tú ku nye akusuk ye, “Kusuk, be̱ na aMakidoniya nong tin se̱ mo yir.” 
ACT.16.10	Nama aBulus tá di ike̱ng'ong ne yir wor i nye yir kanye̱k gbashak nong i tá be yir na aMakidoniya'me. Yir sok yir riye̱ yir ye Adakunom ne a ti yis yir nong ta su ku nye yir ba awazi Rife̱ Ritek.
ACT.16.11	Iyong yir no̱ yir nukpara ashi i tá dorok yir na aToruwas i tá wesek yir tsik ma na aSamutaras kaya katson'e ne yir be yir na Niyapolis. 
ACT.16.12	Yir dorok yir azong i ta be yir na aFilipi aya aner aRom tin nye rigwo̱m, wu ne a bun a nye agbang kuwo̱p niben aMakidoniya. I te yir inom gaan azong.
ACT.16.13	Katuk Asabar, ne yir wuruk yir na agbang kanu kutu kuwo̱p'e nong yir tá be yir nukim isho̱ng nikum ta se̱ yir kutu aduwa azong. I sosok yir azong nong i tá taas yir ányining a tá nyim azong Rife̱ Ritek. 
ACT.16.14	Abining akak kaye̱e̱r áya afe a tin foos yir nye aLidiya. A nye abafe aTiyatira'me, a re̱e̱s ares a ta be itso̱m, a be inyim Adakunom. 
ACT.16.15	Nizen iya a tú ku nye abatisma be áfekari wu, yong a fe̱ be yir ye i ra tseng yir kari wu. A fe̱ ye, “Ke yin ti sok yin ye mi min no̱o̱k katsak na Agwo̱m Ágwo̱m, to̱ ne yin tseng yin ta se sor yin kari mi.” A sak ma yir shim yir.
ACT.16.16	Katuk kakak, yir n dorok yir i be yir naro̱ aduwa yong yir nyim yir be kanamang kakak ka tá nye asam'me. Kanamang'e be kabik kakak kafe kubok. Aner áya kanamang'e ta se nubo̱k ba se̱s itso̱m dide̱ng be kubok kuya kanamang'e tá nye. 
ACT.16.17	Kanamang'e ti kuus yir be aBulus ne ka tasak ye, “Áner na nye ásam Adakunom Agbang Agwo̱m Ágwo̱m, a sen ka taas yin iren kuse̱ kashesh.” 
ACT.16.18	Kanamang'e te inom gaan ne ka yiir fe̱ anong ma ike̱ng'e daam aBulus dide̱ng. Iyong aBulus kirik a tá fe̱ be kabik'e ye, “Mi fe̱ be wan kaye̱e̱r riyerek aYeso Kiristi ye wuruk tu ku won.” Kum aBulus tá fa fe̱ anong ne kabik'e wor ka ku won.
ACT.16.19	Nizen iya áner aya kanamang'e tá ka nye ba itomong tá fa di iren kuse̱s itso̱m ba n gang, yong a yising aBulus be aSila nong a tá tseng be ba naro̱ rizhik a tú ku won ba nubo̱k rigwo̱m nong ase̱ a tá ka to̱ ba amok. 
ACT.16.20	A tá fa ka be̱e̱n ba nasho̱o̱n áner kuto̱ amok'e ne á fe̱ ye, “Áner na nye áner aYahuda á n be̱e̱n kudaam kaye̱e̱r kuwo̱p yir. 
ACT.16.21	Kamok á bo̱so̱p igo̱o̱n iduk iya i ta se gye̱r ke yir áner aRom tin nye yir itomong baꞌ.”
ACT.16.22	Ánerawe ti ne na aBulus be aSila'me.
ACT.16.22	Áner kuto̱ amok'e sak ánerawe tá ka turung ba ares nong a tú ku whereng ba. 
ACT.16.23	Nama a tú ku whereng ba dide̱ng, ne á ku te ba nitso̱m a tá fe̱ be áner a tá fek kutu itso̱m'e ye á rin sak riye̱ ni itor'e fan á bu wuruk. 
ACT.16.24	Aner aya tá fek kutu itso̱m'e tá fa fok anong ne á ku te ba nutu itso̱m kufe kaye̱e̱r'e nong a tá ka te ba kukumung na atak.
ACT.16.25	Nabas katite katuk, aBulus be aSila se be aduwa ne á bom abom ku kerek Adakunom ne ribir áner aya a ta se nitso̱m'e ku foos ba. 
ACT.16.26	Nizen izining ne karo̱ wor ka zuur ma ribor kutu itso̱m'e zuur gip. Nanukutu kutu itso̱m'e wor karak ne kukumung ame wor te̱se̱ng. 
ACT.16.27	Aner aya tá fek kutu itso̱m'e tá fa shiming ne á di nanukutu kutu itso̱m'e kuye̱. Iyong a whiir itsor nong a tana ka fe̱r mo kamok wu di kyo̱ndi áner aya a tá ka whe̱se̱ng ba ame ba n wher. 
ACT.16.28	Amma aBulus tá kuto̱ naza a tá fe̱ be wu ye, “Sang tu naka man baꞌ, yir na aze cice̱r yir.”
ACT.16.29	Iyong aner'e fe̱ ye, a ru ku no̱o̱k kuro̱ng a tin di karo̱. Iyong a wor a dorok gbashak a se kpa nasho̱o̱n aBulus be aSila be ikap kutiim. 
ACT.16.30	A tú ku tun ba nufang nong a tá fe̱ ba ye, “Atekasa, akye̱ dim ne mi tà nye nong ta se kashesh e̱?”
ACT.16.31	Ayong aBulus be aSila ame fe̱ be wu ye, “Ni no̱o̱k katsak na Agwo̱m Ágwo̱m yir aYeso, wan ta se̱ kashesh wan be áfekari wan peer.” 
ACT.16.32	Ne á ku taas Rife̱ Ritek Agwo̱m Ágwo̱m mak be áya a tase kari wu cice̱r. 
ACT.16.33	Kum natuk'e yong, aner kufer kutu itso̱m'e se ka kusu ba ifor. A wor a tú ku nye abatisma mak be áfekari wu peer. 
ACT.16.34	Afek kutu itso̱m ame tseng be aBulus ne aSila kari wu a ta se ku no̱o̱k ba naya. A nye riye̱ rikan dide̱ng mak be áfekari wu kamok ba cice̱r ti no̱o̱k katsak na Adakunom.
ACT.16.35	Kadiding tá fa karak, ne aner kuto̱ amok ame tom áfe itomong wu nufe aner a ta fek kutu itso̱m'e ye, “Won yin áner ame nong a ta tseng.” 
ACT.16.36	Iyong afek kutu itso̱m ame se tak aBulus ye, “Aner kuto̱ amok n tom ye a ra ka te yin niren be aSila. Kamok anong, tseng yin makong. Tseng yin caang.”
ACT.16.37	Amma aBulus fe̱ be átom ye, “A ti tsosok yir áner aRom dar ku ni to̱ yir amok ne a ni te yir nitso̱m. Kyo̱o̱rna ne a ra ma shim a tin ro yir kyo̱o̱n makong a? I ta te anong baꞌ, a ra be̱ a tin te yir niren be rice baꞌ.”
ACT.16.38	Ayong átom ame ma se tak aner amok'e ike̱ng iya aBulus'e tá fe̱. Nizen iya a tá fok ye aBulus be aSila nye áner aRom inyim tú ku ro̱ ba. 
ACT.16.39	Iyong á be̱ nufe aBulus be aSila ni itse̱r igaas ne á ka te ba niren a tá fe̱ be ba ye á ra dorok nuwo̱p'e. 
ACT.16.40	Nama aBulus be aSila tá wuruk nitso̱m'e ne á tseng numa aLidiya ame ne anyim be áfikuus azong, yong á tú ku tsesek ba. Ne á ma dorok a tá tseng.
ACT.17.1	Nizen iya aBulus be aSila tá gor na Amfipolis be Apoloniya ne á tseng na aTasalonika, naro̱ kaya kutu aduwa áner aYahuda tuse. 
ACT.17.2	Ayong aBulus tseng a tá se no̱ kyo̱ndi a tan me̱ ne a nye, Asabar ataar kum a tá yiir i ya nanan be ba kaye̱e̱r afumung rife̱ Adakunom. 
ACT.17.3	A yiir i ka tosok ba kanang ye, aKiristi so̱ risam, a bun a dorok nure̱k. A bun a fe̱ be ba ye, “aYeso na mi ta sen ka taas yin itak wu na, wu ne a nye aKiristi'me.” 
ACT.17.4	Iyong áner aYahuda ákak ne áner aHeleni akak afe a tá fok inyim Adakunom ne ányining akak whe̱re̱ aya a tá nye áritek'e, cice̱r ti no̱o̱k katsak rife̱ aBulus be aSila'me, ne á gun rice mak be ba.
ACT.17.5	Amma áner aYahuda'me ákak tú shishim ba. Iyong á se tse̱r inoon kuwun ninaro̱ rizhik nong a tá nye rigwo̱m ne á kpaan kuren kaye̱e̱r kuwo̱p'e. Á dorok gbashak a tá tseng numa aZhason ni itse̱r aBulus be aSila nong ase̱ a tu ku tun ba a ta no̱o̱k rigwo̱m ánerawe nufang. 
ACT.17.6	Amma a tá fa ku se̱ ba azong baꞌ, ne á yising aZhason be áfikuus akak. Á tá ka ko̱k ba a tá tseng be ba nufe ágwo̱m kuwo̱p'e ne á tasak ye, “Áner aya a ta tsang á zho̱ro̱p kazatse na koake̱ be kuren an be̱ aze kyo̱o̱rna, 
ACT.17.7	ma aZhason ma ka shan ba kari wu. Á gaar kukuus itsi aKaisar ta no̱o̱k ye agwo̱m akak kuse ze̱e̱r a tu ku yis ye aYeso.” 
ACT.17.8	Nizen iya ágwo̱m kuwo̱p'e be ribir ánerawe'me tá fok anong ne á korok ikun. 
ACT.17.9	A sak ma aZhason be ribir áfudang wu karang itso̱m whe̱re̱ nizham a tá ra ku won ba á tá tseng.
ACT.17.10	Kum karo̱ tá fa te katuk ne áfikuus te aBulus be aSila niren nong a tá be na aBiriya. Á tá fa se no̱ azong tsek ne á tseng nutu aduwa áner aYahuda. 
ACT.17.11	To̱, áner aYahuda á tá se na aBiriya be kuse kutek ne á nar aya a tá se na aTasalonika, kamok á shan Rife̱ Ritek'e be ifeng dide̱ng. Á ti sak riye̱ á tá fa kufumung rife̱ ye̱r ye̱r ne á maas á tá di ka ike̱ng iya aBulus tá fe̱ nye katsak'e. 
ACT.17.12	Kamok anong, áner aYahuda whe̱re̱ ti no̱o̱k katsak. Anong ne anyafe aHeleni'me ákak whe̱re̱ aya a tá nye aritek'e be áner aHeleni'me akak whe̱re̱ ti no̱o̱k katsak gip. 
ACT.17.13	Nizen áner aYahuda aya á tá se na aTasalonika tá fa fok ye aBulus sen nye awazi Rife̱ Ritek na aBiriya, yong á tseng azong gip, nong á tá se whap ánerawe a tá kpaan kuren. 
ACT.17.14	Gbashak áfikuus ákak wor a dorok be aBulus'e á ta se ku sak nukim agbang kudung, amma aSila be aTimoti tú ku fan na aBiriya'me. 
ACT.17.15	Áner aya a tase tsaa aBulus tseng be wu na Atina. Iyong aBulus tú ku tom ba nufe aSila be aTimoti ye á ra wor a ku kuus na Atina.
ACT.17.16	Izen iya aBulus tá se be kutor kube̱ aSila be aTimoti na Atina, a di ike̱re̱ itsi tá kun shining koake̱ kaye̱e̱r kuwo̱p'e ma ike̱ng'e tú ku daam dide̱ng. 
ACT.17.17	Kamok anong a yiir ya nanan kaye̱e̱r atu aduwa be áner aYahuda ne áner aHeleni aya a tá fok inyim Adakunom. Koakye kunom ne aBulus'e ya nanan be áya wu tá se̱ naro̱ rizhik. 
ACT.17.18	Anong ne áner Abikuriya ákak ne áfe aSitoyik'e akak aya a tá ren ike̱ng dide̱ng nyim nong á tá ya nanan be wu. Ákak ba fe̱ ye, “Akye̱ ne agwo̱m riwo̱ng na shim a tá fe̱ e̱?”
ACT.17.18	Ákak bun á fe̱ ye, “A shim ke ánerawe kuus itsi iduk gak ayi.” Á fe̱ anong kamok ba tá fok aBulus ta fe̱ rife̱ natoon aYeso ne itak kudorok ikom nure̱k. 
ACT.17.19	Iyong a sok aBulus á tá tseng be wu naro̱ kusonong ba na Arasa. Á fe̱ be wu ye, “Yir shim ta ren yir ike̱ng ifas wan ta bo̱so̱p ánerawe'me na nye akye̱ e̱? 
ACT.17.20	Ike̱re̱ ikak wan ta bo̱so̱p sor ike̱ng ifas nufe yir. Yir shim ta ren yir, ike̱re̱ wan tan fe̱ na nye akye̱ dim e̱?” 
ACT.17.21	(Ánerawe Atina cice̱r be átsen áya a tá sor azong sok izen ba dide̱ng ni ifos itak ike̱re̱'me.)
ACT.17.22	Iyong aBulus dorok a tá nyeseng nasho̱o̱n ba naro̱ kusonong'e na Arasa a tá fe̱ ye, “Áner Atina, mi di ye yin ren kuus yin itsi be katsak. 
ACT.17.23	Kamok nizen iya mi tá tseng i gorok kaye̱e̱r kaben'e. Mi di abagadi akak a ta min zibir ye: 
ACT.17.24	“Adakunom aya a tá nye kazatse be ike̱re̱ iya i ta se kaye̱e̱r'e cei, wu aya a ta nye Agwo̱m Ágwo̱m kaza be kaben sor ninaro̱ na ya ánerawe ne a tá no̱k be ibo̱k ba baꞌ. 
ACT.17.25	Sang a tse̱r kutobok nufe anerawe baꞌ. A tse̱r ike̱ng ikak nufe anyin baꞌ kamok wu ne a no̱o̱k koangan kutser be isong ne koakye ike̱ng ánerawe ta tse̱r. 
ACT.17.26	Wu ne a sok aner azining nong a tin nye ánerawe ze̱r ze̱r, nong á ta sor ba ninaro̱ ze̱r ze̱r kaye̱e̱r kazatse na. Kum ne an nye anerawe baꞌ, wu sak izen be karo̱ kaya koangan tanin sor. 
ACT.17.27	Adakunom nye anong nong ase̱ anerawe tù ku tse̱r kashim ne a ku se̱. A se gugo̱k be akak kaye̱e̱r yir baꞌ, gye̱rtatan. 
ACT.17.28	‘Kamok kaye̱e̱r wu ne yir ti sor yir ne i kyem i tseng yir ne i sor yir be kutser.’ Kyo̱ndi áfe abom yin ákak tá fe̱, ‘Yir nye yir inoon wu.’
ACT.17.29	“Kamok anong, kum yir ta nye yir inoon Adakunom, sang yir tu di yir ye wu se kyo̱ndi ike̱ng iya anerawe be izinariya ka azurfa ka ata, be ritseng wu baꞌ. 
ACT.17.30	Gbugbang, Adakunom ti daam be ike̱ng iya ánerawe tá nye kaye̱e̱r kudun kuren baꞌ. Kyo̱o̱rna, Adakunom fe̱ be ánerawe koake̱ ye a ra shishing kuse ba. 
ACT.17.31	Kamok Adakunom'me n sak kunom kuya a tana be̱ nong a tà to̱ kazatse amok kaye̱e̱r katsak. A tonong koangan anerawe ye iyong nye katsak kamok a tú dorok nure̱k.”
ACT.17.32	Nizen iya ba tá fok aBulus tá fe̱ itak kudorok ikom nure̱k, yong á tú ku mas. Ákak fe̱ ye, “Yir shim tin barang yir kufok itak na gbak.” 
ACT.17.33	Ba tá fa fe̱ anong ne aBulus dorok a tú ku won ba naro̱ kusonong'e. 
ACT.17.34	Akak cie̱k kaye̱e̱r ba kuus rife̱ aBulus ne á ni no̱o̱k katsak. Kaye̱e̱r ba akak nye aDiyonisiyus aya a tá nye akak kaye̱e̱r afe kusonong Arasa'me be abining akak riyerek wu tá nye aDamaris ne ákak ba gip.
ACT.18.1	Nama anong aBulus dorok na Atina nong a tá tseng na aKoranti. 
ACT.18.2	Azong a se se̱ aner aYahuda'me akak riyerek wu tá nye Akila, a nye aner aPontus. A ne nuwo̱p Italiya a tá be̱ be abining wu aBiriskila kaye̱e̱r inom'e yong kamok agwo̱m aKalaudiyus sak áner aYahuda ye á ra dorok cice̱r ba á ta won kaben aRom. Iyong aBulus tseng a tú ku di ba. 
ACT.18.3	Itomong ba tá nye kunye abur, kuri kuzining be aBulus, yong aBulus sor mak be ba. Ne á ya kasho̱o̱n be kunye itomong mak. 
ACT.18.4	Koakye kunom Asabar aBulus no̱ kaye̱e̱r atu aduwa ba nong a tá ya nanan be ba. A shim tá ko̱ro̱k kuto̱ro̱ng áner aYahuda be áner aHeleni.
ACT.18.5	Nizen iya aSila be aTimoti ta ne na aMakidoniya, á be̱ se aBulus n no̱o̱k rice wu cice̱r ni inye áner aYahuda awazi Rife̱ Ritek, ne a tonong kanang ye aYeso ne a nye aKiristi'me. 
ACT.18.6	Amma nizen iya áner aYahuda tá gaar rife̱ aBulus ma á kpaan ku kukas. Kamok anong aBulus waar ares wu, a tá fe̱ be ba ye, “Rine̱n yin se rice yin. Mi be rine̱n akak rice mi ba'. Igang'e be katuur mi ba sen tseng nufe áya a ta nye áner aYahuda baꞌ.” 
ACT.18.7	Iyong aBulus dorok nutu aduwa'e nong a tá be nasa aner akak a tú ku yis ye aTitiyus Zhustus, a tá fok inyim Adakunom, kasa wu se bubarak be kutu aduwa dide̱ng. 
ACT.18.8	Iyong aKiripus a tá nye ako̱k kasho̱o̱n kutu aduwa'me be áfekari wu cice̱r ti no̱o̱k katsak na aYeso Kiristi. Anong ne áner aKoranti whe̱re̱ aya a tá fok rife̱ aBulus ti no̱o̱k katsak gip, yong a tú ku nye ba abatisma.
ACT.18.9	Katuk kakak, Adakunom fe̱ be aBulus natuk kaye̱e̱r nabos ye, “Sang tu fok inyim baꞌ, ya kasho̱o̱n be kunye awazi Rife̱ Ritek, sang tu te gbik baꞌ. 
ACT.18.10	Kamok mi se mak be wan. Akak sen ka kpa a ta ka man baꞌ, kamok ánerawe whe̱re̱ kaye̱e̱r kuwo̱p na nye anaan.” 
ACT.18.11	Iyong aBulus te riye̱ rizining be ribir azong ne a ka bo̱so̱p ba rife̱ Adakunom.
ACT.18.12	Amma nizen iya aGaliyo tá te agwo̱m Akaya, áner aYahuda nyim kanu á ta se kpa aBulus. A tú ku yiir a tá tseng be wu naro̱ kuto̱ amok. 
ACT.18.13	Á fe̱ ye, “Aner na tse̱r a ta kirik aye̱ áner yir nong á ta ya Adakunom iben niren iya Itsi yir ta roon'e.” 
ACT.18.14	Nizen iya aBulus tá tse̱r a tá fe̱ kanu ne aGaliyo fe̱ be áner aYahuda ye, “A fa fe̱ ye yin áner aYahuda sen nife̱ yin natoon ike̱ng ikak imaan'e ka agbang rine̱n ayi, ke mi ka fok yin. 
ACT.18.15	Amma kum ike̱ng'e tá nye itak rife̱ be ayerek itsi yin, se gang yin'e awan yin. Mi ta ka to̱ yin amok natoon ike̱re̱ kuri iyu baꞌ.” 
ACT.18.16	Iyong a tú ku tun ba kaye̱e̱r kutu amok'e. 
ACT.18.17	Á yir aSastanu ako̱k kasho̱o̱n kutu aduwa nong a tú ku tsor nasho̱o̱n karo̱ amok'e. Amma aGaliyo ti daam baꞌ.
ACT.18.18	aBulus te inom gaan na aKoranti. A dorok a tá won áfikuus a ta se no̱ nukpara ashi a tá tseng na aSuriya mak be aBiriskila ne amitek wu Akila. A tseng a kor rice wu 
ACT.18.19	Á tá fa se no̱ na Afisa ne aBulus won aBiriskila be Akila azong. A se no̱ nutu aduwa nong a tá ya nanan be ba. 
ACT.18.20	Iyong á tú ku nye izong ye a rin barang kute inom gak be ba, amma a rawu. 
ACT.18.21	Amma nizen iya a tana ku won ba, a fe̱ ye “Mi ta bun i be̱ ke Adakunom shim.” Ne a dorok nong a tá se no̱ nukpara ashi a ta won Afisa'me.
ACT.18.22	Nizen iya a ta se no̱ na aKaisariya, ayong a ngarak a tá se nye áfikuus ashou nong a tá ma tseng na Antakiya. 
ACT.18.23	A tá fa te inom cie̱k ne a dorok na Antakiya ame. A tsang a tseng koake̱ niben aGalati ne aFirizhiya ne a tsang a tsesek áfikuus cice̱r. 
ACT.18.24	To̱, aner aYahuda'me akak riyerek wu tá nye Apolos, a nye aner kuwo̱p Alekzandiriya, a be̱ na Afisa. A ren rife̱ dide̱ng, a ren ike̱re̱ iya i ta se kaye̱e̱r afumung rife̱ Adakunom dide̱ng. 
ACT.18.25	A tú bo̱so̱p iren Agwo̱m Ágwo̱m dide̱ng, a taas itak aYeso be ifeng ne a bo̱so̱p katsak natoon aYeso. Amma a ren itak abatisma aYohana cie̱k tsek. 
ACT.18.26	Ayong a kpaan ku nye awazi Rife̱ Ritek dar inyim kaye̱e̱r kutu aduwa. Nizen iya aBiriskila be Akila tú ku fok, ne á ku yis á ta tseng be wu kari ba nong á tin barang ku kutonong katsak iren Adakunom gye̱r gye̱r. 
ACT.18.27	Nizen Apolos ta tse̱r a ta tseng na Akaya yong áfikuus tú ku tsesek ne á zibir kufumung a tana se no̱o̱k áfikuus nikum a tú ku shan ibo̱k ifa. A tá fa se no̱ na Akaya ne a ni se̱ áner aya ritek Adakunom ta sak á te áfikuus. 
ACT.18.28	Kamok a canang áner aYahuda nizen iya a tá ya nanan nasho̱o̱n ánerawe. A tonong ye afumung rife̱ Adakunom tonong ye aYeso ne á nye aKiristi'me.
ACT.19.1	Izen iya Apolos ta se na aKoranti, aBulus kuus iren i ta gor kaye̱e̱r kuwo̱p a ta be na Afisa. A se se̱ álimazhiri ákak azong 
ACT.19.2	ne a ka rip ba ye, “Yin se̱ yin Kabik Kazhe̱l'e nizen iya yin tin no̱o̱k yin katsak a?”
ACT.19.2	Iyong á fe̱ ye, “Wayo, yir kun fok yir itak Kabik Kazhe̱l'e gum baꞌ.”
ACT.19.3	Iyong aBulus bun a tú ku rip ba ye, “To̱, akye̱ kuri abatisma ne a tá ka nye yin'e e̱?” Ne ba fe̱ ye, “aBatisma aYohana tá nye ánerawe'me.”
ACT.19.4	aBulus fe̱ ye, “aBatisma aYohana tá nye, a nye afe kushishing kuse. aYohana taas ánerawe ye á rin no̱o̱k katsak natoon aner a tana be̱ nama wu, aner'e nye aYeso.”
ACT.19.5	Ba tá fa fok anong ne a ka nye ba abatisma kaye̱e̱r riyerek Agwo̱m Ágwo̱m yir aYeso. 
ACT.19.6	Nizen iya aBulus tin sak ibo̱k ritek natoon ace ba ne Kabik Kazhe̱l'e ni tiik natoon ba ne á fe̱ kanu ni írem iduk ne a nye kuzarap. 
ACT.19.7	Á se áner kuso̱k be afa cice̱r ba.
ACT.19.8	aBulus te ife̱n itaar ne a tsees nutu aduwa a tá nye awazi Rife̱ Ritek dar inyim natoon rigwo̱m Adakunom niren iya i tana ko̱ro̱k aye̱ ánerawe. 
ACT.19.9	Ákak ba shonong á ta gaar ku nino̱o̱k katsak ne á fe̱ kye̱re̱ natoon iren Adakunom nasho̱o̱n ánerawe. Kamok anong aBulus dorok a tú ku won ba azong a tá tseng mak be áfikuus, a se ánerawe'me kaye̱e̱r agbang kutu aTiranus. 
ACT.19.10	A yiir kunye anong ma a te aye̱ afa. Iyong sak áner aYahuda ne áner aHeleni áya a ta sor niben Asiya cice̱r fok rife̱ Adakunom.
ACT.19.11	Adakunom nye ike̱re̱ azhing dide̱ng iya a tá kun di baꞌ be aBulus, 
ACT.19.12	Ko ke a sok ike̱ng ire̱ng kutsin wu ka kukpiin kuya ku ta ra kuro̱mwu, ke a se no̱o̱k áya a ta nye atser baꞌ, ne á te atser ne itseng kam be aner'e. 
ACT.19.13	Iyong áner aYahuda akak áya a ta tseng á kar kaye̱e̱r kuwo̱p ne a turung ítseng kpaan ku ni nye itomong be riyerek Agwo̱m Ágwo̱m yir aYeso natoon aya a ta be itseng. Ne á fe̱ ye, “Kaye̱e̱r riyerek aYeso na aya aBulus ta nye awazi wu, mi fe̱ be yin, wuruk yin.” 
ACT.19.14	Inoon agbang atsi áner aYahuda akak a tú ku yis ye aSiba, acam kanataar ne á nye anong.
ACT.19.15	Amma amaan kabik'e fe̱ be ba ye, “Mi ren aYeso, mi ren aBulus gip. Yin ne̱? Yin nye yin ángan e̱?”
ACT.19.16	Iyong aner a ta be amaan kabik'e tikpa niba, a nar agap ba cice̱r. A tú ku tsor ba ma a tú marang ba dide̱ng, ma a wuruk be itsi kaye̱e̱r kasa'me ikpang ikoor. 
ACT.19.17	Nizen iya áner aYahuda be áner aHeleni áya a ta sor na Afisa tá fa fok itak'e, koangan ba fok inyim dide̱ng, yong á tiyiik ba riyerek Agwo̱m Ágwo̱m yir aYeso dide̱ng. 
ACT.19.18	Áner áfe a tin no̱o̱k katsak nizen iyong wuruk whe̱re̱ á tá taas amaan kunye ba gbugbang nasho̱o̱n ánerawe. 
ACT.19.19	Ákak kaye̱e̱r afe a tá nye kubok gbugbang be̱s be akpa kubok ba naro̱ kazining nong a tá shosh nasho̱o̱n ánerawe. Nizen á tá fa itso̱m akpa'me, i kyem itso̱m itomong alebura tana se̱ kaye̱e̱r inom izungu iso̱k itoon (50,000). 
ACT.19.20	Anong ne rife̱ Agwo̱m Ágwo̱m ti barang kuno̱ koake̱, ne ri kpa agap dide̱ng.
ACT.19.21	Nama ike̱re̱ na tá gor, aBulus ti sak kaye̱e̱r riye̱ wu ye wu ta gor kaben aMakidoniya ne Akaya nong a ta tseng na aUshalima. A tá bu a fe̱ ye, “Nama mi ta tseng azong, ma mi tseng na aRom gip.” 
ACT.19.22	Iyong a tom áner afa aya a tú ku se̱ mo ni itomong, aTimoti be Arastus nong á ta tseng na aMakidoniya. Wu sor niben Asiya cie̱k gak.
ACT.19.23	Kaye̱e̱r inom iyong amaan kuren dorok natoon Iren na. 
ACT.19.24	Atu akak tuse azong riyerek wu tá nye aDemetiriyus. A tu ike̱re̱ izinariya ife karo̱ kubok Atemis. Áner afe a tá tu ike̱re̱'me ti se̱s itso̱m dide̱ng. 
ACT.19.25	aDemetiriyus tú ku yis ba cice̱r be áner aya a tá nye itomong kuri iyong naro̱ kazining. A fe̱ be ba ye, “Aro̱, yin ren ye yir ti se̱s yir itso̱m dide̱ng ni itomong na. 
ACT.19.26	Yin di yin ne i foos yin ike̱re̱ iya agya na aBulus ta nye a tan ko̱ro̱k aye̱ ánerawe ne a sak áner Afisa whe̱re̱ ta shaam, katsak'e áner iben Asiya n shaam. 
ACT.19.27	Agbang kudaam kuse, rizhik yir ta kpa amaan riyerek. Ánerawe ta zhe̱e̱sh karo̱ kuya iben kunom yir Atemis ayiik'e. Kuyiik kunom yir be rice wu aya a tu ku ya iben koake̱ kaye̱e̱r iben Asiya ta kpa.”
ACT.19.28	Á ta fa fok anong, ne aye̱ ba fuus ne á kpaan ku tasak ye, “Kuyiik nye kufe Atemis afe áner Afisa.” 
ACT.19.29	Azong ne ikun wor no̱ koake̱ kaye̱e̱r kuwo̱p'e. Iyong rigwo̱m ánerawe se yiir aGayus be Aristakus a tá nye áner aMakidoniya aya a tá tsang a tseng mak be aBulus. Á tseng be ba nazu zizirik kyo̱ndi aner azining. 
ACT.19.30	aBulus shim ke a fe̱ kanu be rigwo̱m ánerawe'me, áfikuus ra ku roon'e. 
ACT.19.31	Áko̱k kasho̱o̱n kaben Asiya'me ákak gip aya a tá nye áfertseng aBulus tom nufu á tú ku nye akusuk ye sang a tú wher a ta tseng nazu'me baꞌ. 
ACT.19.32	Ánerawe aya a tá nyim te titak. Ákak fe̱ ike̱ng ikak ne ákak fe̱ ikak ze̱e̱r. Kukap ánerawe'me ren ka akye̱ sak ánerawe tá nyim azong gum baꞌ. 
ACT.19.33	Áner aYahuda tomong Alekzanda nasho̱o̱n rigwo̱m ánerawe'me. Iyong a sok kubo̱k naza ye á ra te gbik nong ase̱ wu ta tak kuto̱ kufu nasho̱o̱n ba. 
ACT.19.34	Á tá fa ren ye a nye afu aYahuda, yong á tasak cice̱r ba nizen izining á tá fe̱ ye, “Kuyiik nye kufe Atemis afe áner Afisa.”
ACT.19.35	Amma aner izibir kuwo̱p'e fe̱ be ánerawe'me ye á ra te gbik, yong á fe̱ ye “Karo̱ kunye itsi Atemis be kuyiik wu ku ta ne naza ku kpa kaben se kaye̱e̱r agbang kuwo̱p na. 
ACT.19.36	Kamok anong, kum akak tana kyem a ton'e baꞌ, i ta se gye̱r ke yin te yin gbik sang ke i wor i nye yin ike̱ng ikak kpe̱de̱ng tsek baꞌ. 
ACT.19.37	Yin be̱e̱n yin áner na aze sang á nye itsang ike̱re̱ naro̱ itsi ka á zhe̱e̱r Atemis aya a tú ku ya yir iben baꞌ. 
ACT.19.38	Amma ke aDemetiriyus be áfe itomong wu be rife̱ be akak, karo̱ amok kuse be áfe kuto̱ amok'e. Á ra se nye kukun'e. 
ACT.19.39	Amma ke ike̱ng ikak kuse ze̱e̱r iya yin ta tse̱r yin, to̱ ma katuk kaya áko̱k kasho̱o̱n yis kusonong áner kuwo̱p nizham. 
ACT.19.40	Kyo̱ndi ike̱ng'e ta se kyo̱o̱r ana, yir be yir agbang kudaam. A ta kyem a nye kukun yir kamok ike̱re̱ a ta nye katuur ye yir sak yir ánerawe kpaan kuren, ke a nye kukun yir, yir be yir rife̱ tana fe̱ yir natoon ike̱ng a tá nye katuur baꞌ. Akak ta kyem a tak ike̱ng iya i ta sak ánerawe ta korok ikun baꞌ.” 
ACT.19.41	Nama a tá fe̱ anong ne a fe̱ be ánerawe ye á ra naka kaas.
ACT.20.1	Nizen iya kuren'e tá gang, ne aBulus yis áfikuus. Nama a tú ku tsesek ba ne a ku nye ba atato̱ a tá dorok a tseng na aMakidoniya. 
ACT.20.2	A tsang a gorok koake̱ kaye̱e̱r kaben'e ne a tsesek ánerawe dide̱ng. Ni igang'e a no̱ niben aGiris, 
ACT.20.3	a tá te ife̱n itaar azong. Nizen iya a tse̱r a tá no̱ nukpara ashi nong a ta tseng na aSuriya ne a fok ye áner aYahuda tse̱r a tú ku fe̱r. Iyong a kpa aMakidoniya a tú ku bun. 
ACT.20.4	aSopata a tá nye aro̱m aPirus aya a tá nye áner aBiriya su ku tsaa mak be Aristakus ne aSekundus á tá nye áner aTasalonika, be aGayus a ta nye aner aDarbe ne aTimoti gip, be aTikikus ne aTurofimus a tá nye aner Asiya. 
ACT.20.5	Ba tseng nasho̱o̱n á ta se ni tor yir na aToruwas. 
ACT.20.6	Amma yir no̱ yir nukpara ashi i tá dorok yir na aFilipi nama a tá nye Riye̱ Rikan Kuya aBiredi dar ayisti. Nama inom itoon yir se se̱ yir ribir'e na aToruwas nong i tá te yir Asate azining azong.
ACT.20.7	Katuk ime̱se̱ng na asate, yir nyim yir naro̱ kazining nong i tá ya yir abiredi. aBulus taas ánerawe Rife̱ Ritek dide̱ng, kamok a tá ren wu tá dorok nayatson'e, yong a ya kasho̱o̱n be rife̱ ma natite katuk. 
ACT.20.8	Iro̱ng tuse whe̱re̱ nutu katoon'e kuya yir tin nyim yir kaye̱e̱r'e. 
ACT.20.9	Acam akak riyerek wu tá nye aYutikus se nusonong na awindo. Izen iya ife aBulus ta yiir kufe̱ kanu iyong ida yiir aYutikus ame ma a ne̱ natoon kutu kufe ataar a tá kpa kaben. A tú ku sok an te kukom'me. 
ACT.20.10	Amma aBulus tiik kaben a ta se tiguum nukom acam'me a tú ku kunung ne a fe̱ ye, “Sang tu daam yin baꞌ, a ru nye atser.” 
ACT.20.11	Iyong aBulus tú bun nutu katoon'e ame a ta se te̱se̱ng abiredi a ta ya. A fe̱ kanu ma kadiding karak, yong a dorok a tá tseng. 
ACT.20.12	Ánerawe sok acam ame á ta tseng be wu kari be kutser, aye̱ ba kare̱p acie̱k'e baꞌ.
ACT.20.13	Yir se no̱ yir nukpara ashi i ta tseng yir kasho̱o̱n i be yir na Asos nong tase sok yir aBulus azong. aBulus fe̱ be yir ye yir ra sen tseng yir kamok wu ta tseng azong be atak. 
ACT.20.14	Nizen iya aBulus'e ti se̱ yir na Asos, yong yir tú ku sok yir nukpara'me i tá tseng yir na aMitilin. 
ACT.20.15	Kaya katson'e, yir no̱ yir nukpara ashi i ta dorok yir azong nong i tá tseng yir na aKiyos. Nunom kufe afa'me ne i tar yir i ta no̱ yir na aSamos, ne i bun i wesek yir na aMilitus 
ACT.20.16	aBulus tsang a nye kanye̱k a tá wesek na Afisa nukpara ashi'me fan a bu beseng izen na Asiya, kamok wu a se agbashak nong a ta no̱ na aUshalima, ke Adakunom shim ne a se no̱ katuk aPentakos.
ACT.20.17	Izen iya aBulus ta se na aMilitus, a tom ye a ru ku yis áko̱k kasho̱o̱n áfikuus Afisa. 
ACT.20.18	Á ta fa be̱ ba ne a fe̱ be ba ye, “Yin ren yin kuri kusor kuya mi ta sor nizen iya mi ta se be yin kum katuk kaya mi tá no̱ niben Afisa. 
ACT.20.19	Mi nye Agwo̱m Ágwo̱m itomong kaye̱e̱r kumees rice dide̱ng be nanyisi rice gip be risam mi ta so̱ nubo̱k áner aYahuda. 
ACT.20.20	Yin ren yin ye mi ti yo̱ro̱k be ku ka taas yin ike̱ng iya i tana ka se̱ yin mo baꞌ. Mi ta bo̱so̱p yin'e kanang ne i no̱o̱s ninasa ánerawe. 
ACT.20.21	Mi n taas áner aYahuda be áner aHeleni ye á ra shishing kuse ba á tu ku bun nufe Adakunom dim ne á ni no̱o̱k katsak na Agwo̱m Ágwo̱m yir aYeso.
ACT.20.22	“Kyo̱o̱rna, Kabik min sak ye i ra tseng na aUshalima. Mi ren ka akye̱ ne i tin se̱ azong baꞌ. 
ACT.20.23	Igak ike̱ng iya mi ta ren nye, Kabik Kazhe̱l'e min tá ye kaye̱e̱r koakye agbang kuwo̱p kuya mi tú ku sor, mi ta so̱ risam dide̱ng ne a ni rosom itso̱m. 
ACT.20.24	Amma gip be anong, mi sok ye kutser'i nye ike̱ng ikak baꞌ. Kum ke mi kyem i gang ike̱ng iya mi tan sak nasho̱o̱n ne i gang itomong iya Agwo̱m Ágwo̱m yir aYeso ta min no̱o̱k (itomong kutaas ánerawe ritek Adakunom) iwe̱r'e yong.
ACT.20.25	“Kyo̱o̱rna mi ren ye sang akak kaye̱e̱r yin áya mi tan tsang i gorok ne i ka taas yin itak rigwo̱m Adakunom tà ba ni di baba baꞌ. 
ACT.20.26	Kamok anong, mi shim ta ka tak yin katuur, rine̱n akak kuse natoon rice mi baꞌ. 
ACT.20.27	Kamok sang mi ti yo̱ro̱k be ku ka taas yin koakye ike̱ng iya Adakunom ta shim ke a nye baꞌ. 
ACT.20.28	Ni sak yin riye̱ rice yin, ne kukpara kuya Kabik Kazhe̱l'e ta ka sak yin'e nong ta sor yin áko̱k kasho̱o̱n. Ya yin kasho̱o̱n be kufek áfikuus Adakunom áya wu tá shan be naso̱k Igon wu. 
ACT.20.29	Mi ren ye nama mi tana tseng, amaan ágabu tà be̱ no̱ kaye̱e̱r yin nong á tin kpa nukpara'me. 
ACT.20.30	Kaye̱e̱r yin gip, ákak tà dorok nong á ta buruk katsak'e nong ase̱ áfikuus akak tà ka kuus ba. 
ACT.20.31	Kamok anong, sak yin riye̱. Yiring yin, mi n te aye̱ ataar ne i ka nyesek yin itabak katuk be kunom be nanyisi rice.
ACT.20.32	“Kyo̱o̱rna, mi ta won yin nubo̱k Adakunom. Ritek wu se mak be yin. Wu ta sak yin tin barang yin kukpa agap ne a ka no̱o̱k kutse kaye̱e̱r áner aya wu ta sak an te zhe̱l. 
ACT.20.33	Mi kun min te riye̱ nitso̱m ka ares akak baꞌ. 
ACT.20.34	Yin be rice yin gip, yin ren yin ye mi n nye itomong be ibo̱k'i na i tin se̱s ike̱ng iya mi tin sor mak be áner aya á ta se be mi. 
ACT.20.35	Kaye̱e̱r koakye ike̱ng mi tá nye, mi ta ka tonong yin ye be kunye itomong ana dar karuur ne i se̱ yir áner aya a ta agap dim. Yiring yin be rife̱ Agwo̱m Ágwo̱m yir aYeso a tá fe̱ ye, ‘Aner kuno̱o̱k ike̱ng be riye̱ rikan ne a nar aya a tu ku no̱o̱k.’ ”
ACT.20.36	aBulus tá fa fe̱ anong ne a tigbok akuur mak be ba cice̱r a tá nye aduwa. 
ACT.20.37	Á tos cice̱r ba ne a naka kur, ne a ku nye atato̱. 
ACT.20.38	A nye riye̱ riwe dide̱ng be kuri rife̱ a tá fe̱ ye sang á ta ba ku di nigaan'e baꞌ. Ayong á se te aBulus niren a ta se no̱ nukpaar ashi a tá tseng.
ACT.21.1	Nama yir tá kam yir be ba, yir se no̱ yir nukpara ashi nong i tá wesek yir nuwo̱p aKos. Kaya katson'e, i tseng yir na aRod, azong ne i be yir na aPatara. 
ACT.21.2	I se̱ yir kukpara ashi kukak azong ku tá sen tar iben aFoneshiya. Iyong yir no̱ yir i ta tseng yir. 
ACT.21.3	Yir tá fa ye̱re̱k yir aSapurus ne i faas yir nubo̱k rimen i ta tseng yir na aSuriya. Yir tiik yir na aTaya, kukpara ashi kuya yir tin no̱ yir'e tiik acer azong. 
ACT.21.4	Yir tá fa se se̱ yir áfikuus ákak azong, yir sor yir mak be ba kuko̱s kanataar azong. Kabik Kazhe̱l'e tá ka tak ba ye á ra fe̱ be aBulus ye sang a tú tseng na aUshalima baꞌ. 
ACT.21.5	Amma izen kudorok yir tá fa nye ne yir ya yir kasho̱o̱n be kutseng yir. Áfikuus ányining ba atek ne inoon cice̱r ti te yir niren ma nama kuwo̱p'e. I tigbok yir akuur i ta nye yir aduwa nanu agbang kudung. 
ACT.21.6	Nama yir ta naka nye yir atato̱, yir se no̱ yir nukpara ashi ne ba kubun kari.
ACT.21.7	Yir ya yir kasho̱o̱n be kutseng yir. I dorok yir na aTaya i tá tseng yir na aTolemayis. I se nye shou yir áronyining yir áfikuus azong ne i te yir kunom kuzining mak be ba. 
ACT.21.8	Kaya katson'e yir dorok yir ta be yir na aKaisariya nong i ta se no̱ yir nasa aFilibus aya a tá nye aner awazi Rife̱ Ritek. A tá nye akak kaye̱e̱r áner kanataar áfe a tá kasa na aUshalima. 
ACT.21.9	A be ángas anaas a tan nye iwe̱ne̱ng baꞌ, ángas wu'me be kunang kuzarap. 
ACT.21.10	Nama i tá te yir inom gaan azong ne aner kuzarap akak riyerek wu tá nye Agabus, ne na aYahuda nong a tá be̱. 
ACT.21.11	A tá fa be̱ nufe yir ne a sok kudun aBulus tin rosom kutin wu a tin rosom ibo̱k be atak wu a tá fe̱ ye, “Kabik Kazhe̱l'e fe̱ ye ana ne áner aYahuda a ta se na aUshalima tà rosom atek kudun na, ne á no̱o̱k áner aya a ta nye áner aYahuda baꞌ.”
ACT.21.12	Yir tá fa fok yir anong ne yir be ribir áner aya a tá se azong nye yir aBulus akusuk ye sang a tu tseng na aUshalima'me baꞌ. 
ACT.21.13	Iyong aBulus fe̱ ye, “Akye̱ sak yin tos yin e̱? Yin tse̱r yin ikap'i ta te̱r a? Mi n no̱o̱k riye̱ mi sang kamok a tin rosom tsek baꞌ, ko a tin fe̱r na aUshalima kamok riyerek aYeso a ta nye Agwo̱m Ágwo̱m gip, to̱ tsek.”
ACT.21.14	A tá fa gaar kufok rife̱ yir yong i tú ku won yir durwe̱e̱r'e i ta fe̱ yir ye, “Won Agwo̱m Ágwo̱m tu nye ike̱ng iya wu ta i se gye̱r.”
ACT.21.15	Nama inom cie̱k, yir nye yir kanye̱k i ta tseng yir na aUshalima. 
ACT.21.16	Áfikuus ákak kaye̱e̱r aKaisariya ti kuus yir i tá tseng yir nasa kakak tana ku sor yir. Kasa'me nye kafe aner aSapurus'e akak riyerek wu ta nye aManason, a nye akak kaye̱e̱r afikuus agbugbang'e.
ACT.21.17	Nizen i ta se no̱ yir na aUshalima, ároneng áfikuus ti shan yir be riye̱ rikan. 
ACT.21.18	Kayatson'e, aBulus be ribir yir tseng nufe aYakub, áko̱k kasho̱o̱n ikilisiya cice̱r se azong. 
ACT.21.19	Nama aBulus tú nye ba ashou a tú taas ba koakye ike̱ng iya Adakunom ta nye kaye̱e̱r áner aya a ta nye áner aYahuda baꞌ ni itomong wu tá nye. 
ACT.21.20	Á tá fa fok anong ne á kerek Adakunom. Iyong á fe̱ be aBulus ye, “Aroneng wan di wa, áner aYahuda whe̱re̱ min no̱o̱k katsak. Cice̱r ba á ti be rifup kukuus Itsi aMusa. 
ACT.21.21	A ma ka taas ba ye wan bo̱so̱p áner aYahuda'me áya a ta sor ni iwo̱p áner á ta nye áner aYahuda baꞌ ye á ra won Itsi aMusa, ye á tu nye inoon ba izhak baꞌ, ye á ra won igo̱o̱n yir. 
ACT.21.22	To̱, yir tà nye yir ane̱ e̱? Ko a nye ane̱ ba tà fok ye wan m be̱ aze. 
ACT.21.23	Kamok anong, nye ike̱ng iya yir tana ka tak yir. Áner anaas kuse aze á tan nye kushu. 
ACT.21.24	Tseng mak be ba nong ta se te zhe̱l ne wan karang itso̱m kute zhe̱l ba'me nong á tu ku kor ba. Be anong ne koangan tà ren ye ike̱ng iya a tin fe̱ natoon wan nye abo̱o̱s, amma wan kuus Itsi aMusa. 
ACT.21.25	Amma natoon áfikuus áya sang á ta nye áner aYahuda baꞌ, yir n zibir yir kufumung ye sang a tu ya naya a ta nye kamok itsi baꞌ. A tu nye rikuna baꞌ. A tu ya rinam ike̱ng iya a ta tsibik kuto̱'me ka be naso̱k baꞌ.”
ACT.21.26	Kayatson'e aBulus tseng mak be áner ame á tá se naka kusu nong á ta te zhe̱l. Iyong a tseng nagbang kutu kuya Adakunom iben nong ase̱ a ta tonong inom kute zhe̱l'e tana gang nong a ta nye asidaka kamok koangan ba.
ACT.21.27	Nizen inom kanataar'e ta be barak i ta shining, áner aYahuda ákak áya a tá ne niben Asiya di aBulus na agbang kutu kuya Adakunom iben. Iyong á whap ánerawe nong á tá se yiir aBulus. 
ACT.21.28	Ne á tasak ye, “Áro̱ áner Isarela, be̱ yin tin se̱ mo yir. Di yin, aner na ne a tsang a kar koake̱ ne a fe̱ ike̱re̱ imaan'e natoon ánerawe yir be Itsi yir ne kutu kuya Adakunom iben yir. Ma a n be̱e̱n be aner aHeleni kaye̱e̱r kutu kuya Adakunom iben nong a ta te kye̱re̱ be karo̱ Kazhe̱l'e na.” 
ACT.21.29	(Ba fe̱ anong kamok á kun di aTurofimus a ta nye aner Afisa mak be aBulus kaye̱e̱r kuwo̱p. Ba sor ye ka aBulus i no̱ be wu kaye̱e̱r kutu kuya Adakunom iben'e.)
ACT.21.30	Áner kuwo̱p'e cice̱r wor á dorok á tá wuruk koake̱ be itsi. Á tá be̱ yiir aBulus. Á tú ku ko̱k á tu ku tun kaye̱e̱r agbang kutu kuya Adakunom iben'e, ne á wor á whe̱se̱ng nanukutu'me. 
ACT.21.31	Á se be kanye̱k ku kufe̱r ne itak'e tseng nufe aritek asozha aRom ye kudaam n no̱ na aUshalima. 
ACT.21.32	Iyong a wor a bo̱ ásozha'me ne ako̱k kasho̱o̱n ákak nong á tá tseng be itsi naro̱'me. Ánerawe'me tá fa di aritek ame be ásozha wu ta saase, yong á won kutsor aBulus. 
ACT.21.33	Aritek asozha'me be̱ bubarak a tú ku yiir ne a sak a tu ku rosom be idun atso̱m ifa. Ne a rip ye a nye angan e̱? A nye akye̱ e̱? 
ACT.21.34	Ákak tasak á tá fe̱ ike̱ng ikak ne ákak fe̱ ikak ze̱e̱r. Aritek'e tá fa se̱ katsak'e baꞌ, kamok ánerawe tá korok ikun, yong a sak ye a ra tseng be aBulus'e naro̱ itomong ba. 
ACT.21.35	Nizen aBulus ta fa be̱ naro̱ a tu ku ngarak, ne ánerawe nye kyo̱ndi á tin kpa niba ma ásozha ame tu sok. 
ACT.21.36	Rigwo̱m ánerawe'me á tu ku kuus ba tang ikun ye, “A gang be wu.”
ACT.21.37	Nizen ásozha'me tá be̱ bubarak a ta no̱ be aBulus naro̱ itomong ba, yong aBulus fe̱ be aritek ásozha'me ye, “Wan ta shim ta ka rip ike̱ng ikak a?”
ACT.21.37	Iyong aritek ásozha'me fe̱ be aBulus ye, “Wan fok irem aner aHeleni a? 
ACT.21.38	Aser, wan ne i nye aner aMasar aya a tá sak anerawe ta ko̱n kuren be rigwo̱m ma wan ko̱k kasho̱o̱n amaan aner izungu inaas aya á ta se kaye̱e̱r katse a ta fe̱s ánerawe nuko̱s kama aꞌa?”
ACT.21.39	Iyong aBulus fe̱ ye, “Mi nye aner aYahuda, mi ne na aTarsus niben aKilikiya. Mi ne na agbang kuwo̱p. Kusuk ni won nong ta fe̱ kanu be ánerawe na.”
ACT.21.40	Aritek ásozha'me tá fa ku no̱o̱k iren ne aBulus dorok a ta nyeseng naro̱ a tu ku ngarak ne a sok kubo̱k naza ye ánerawe ra te gbik. Ánerawe'me ta fa te gbik yong a fe̱ be ba nirem aner aRaniya.
ACT.22.1	“Áda be ároneng, wesek yin kuto nong ta fok yin kuto̱ kunaan.” 
ACT.22.2	Á tá fa fok a tá fe̱ nirem áner aRaniya yong a ti barang ku te gbik. Iyong aBulus fe̱ ye, 
ACT.22.3	“Mi nye aner aYahuda, a ti tes na aTarsus niben aKilikiya, amma mi ta aze nuwo̱p na. Mi fa afumung nubo̱k aGamaliya, aya a tin bo̱so̱p itsi átukop yir. Mi ti be ifeng dide̱ng ninye itomong Adakunom kyo̱ndi yin ta be yin katuur. 
ACT.22.4	Mi tabak áfe a ta kuus Iren na dide̱ng ma i tu fe̱s ba. Mi yising atek be ányining ne i ku tes ba nitso̱m. 
ACT.22.5	Agbang atsi be áko̱k kasho̱o̱n yir cice̱r ta kyem a tonong ye mi nye anong. Mi se̱s afumung nubo̱k ba i tin tseng nufe ároneng yir áner aYahuda na aDamaskus. Mi tseng nong ta se̱ yising áfe a ta kuus Iren na azong nong ta be̱ be ba na aUshalima nong á tu ku to̱ ba amok.
ACT.22.6	“Nizen iya mi ta se be kutseng, mi tá be̱ barak tá no̱ na aDamaskus, nabas katite kunom, akanang ne naza a ti samang ni mi. 
ACT.22.7	Mi kpa kaben, ne i fok kuto̱ kukak ku ta fe̱ be mi ye, ‘Ashawulu, Ashawulu, akye̱ sak wan ti tabak e̱?’
ACT.22.8	“Iyong mi tú ku rip ye, ‘Wan nye angan Agwo̱m, Agwo̱m e̱?’
ACT.22.8	“A fe̱ ye, ‘Mi ne i nye aYeso afu aNazaret aya wan ta sen ku tabak.’ ” 
ACT.22.9	áfe a ta se mak be mi di akanang'e, amma á ren ike̱ng aner'e a ta fe̱ be mi baꞌ. 
ACT.22.10	Iyong mi tú ku rip ye, “ ‘Akye̱ ne wan shim mi ta ka nye'me Agwo̱m Ágwo̱m e̱?’ Iyong a fe̱ be mi ye, ‘Dorok ta no̱ na aDamaskus. Azong ne a tà ka tak koakye ike̱ng iya wan tanin nye'me.’ 
ACT.22.11	Áner aya a ta se mak be mi ne á ti ko̱k kubo̱k i tá no̱ yir na aDamaskus kamok akanang'e sak mi te akpato̱o̱n'e.
ACT.22.12	“Ayong aner akak a tu ku yis ye Ananiya be̱ nong a tin di. A nye aner a ta kuus Itsi dide̱ng aya áner Isarela cice̱r a ta se na aDamaskus tu ku di yiik. 
ACT.22.13	A be̱ a nyeseng bubarak be mi a tá fe̱ ye, ‘Aroneng Ashawulu, se̱ ku di karo̱.’ Nizen iyong dim ne anyisi mi karak ma mi tú di.
ACT.22.14	“Iyong Ananiya'me fe̱ be mi ye, ‘Adakunom átukop yir ma ka kasa nong ta ren ike̱ng iya wu ta shim. Wan ta di Aner Azhe̱l'e na, ne i fok rife̱ wu. 
ACT.22.15	Kamok wan tà sor asheda wu nufe ánerawe cice̱r natoon ike̱ng iya wan tá di ne i fok. 
ACT.22.16	To̱, kyo̱o̱rna akye̱ ne wan ru tor e̱? Dorok nong a ta ka nye abatisma ku kusu rine̱n wan, kaye̱e̱r riyerek Agwo̱m Ágwo̱m.’
ACT.22.17	“Nizen iya mi tú ku bun na aUshalima, mi ta se be kunye aduwa kaye̱e̱r agbang kutu kuya Adakunom iben, ne mi di ike̱ng ikak kyo̱ndi nabos. 
ACT.22.18	Mi di Agwo̱m Ágwo̱m tá fe̱ be mi ye, ‘Nye gbashak ta wor dorok na aUshalima zizirik kamok á tà shan ike̱ng iya wan tana taas natoon'i baꞌ.’
ACT.22.19	“Iyong mi fe̱ ye, ‘Agwo̱m Ágwo̱m, áner na ren ye mi tsang i tsees natu aduwa iben ze̱r ze̱r ne i whe̱se̱ng áner á ta min no̱o̱k katsak ni wan nitso̱m ne i ka tsosok ba. 
ACT.22.20	Nizen iya a tá nyosong naso̱k asam wan Itifanus, mi ti se azong nunyeseng i ta kuus kama ike̱ng iya a ta nye. Mi ti sak riye̱ na ares áner aya a tú ku fe̱r.’
ACT.22.21	“Iyong Agwo̱m Ágwo̱m'me fe̱ be mi ye, ‘Mi ta ka tom tsik nufe áner aya sang a ta nye áner aYahuda baꞌ.’ ”
ACT.22.22	Ánerawe foos ike̱re̱ aBulus tá fe̱ cei. Nizen iya a tá fe̱ itak kutseng nufe áner aya a ta nye aner aYahuda baꞌ, ne á ta kuto̱ naza á tá korok ikun ye, “A ku fe̱r. A tas aner a tana ku won be kutser baꞌ.” 
ACT.22.23	Ayong á korok ikun ne a turung akpiin ba á tá wum ne á mis iben naza. 
ACT.22.24	Aritek asozha ame sak a tá no̱ be aBulus naro̱ itomong ba. A sak a tú ku whereng ne a ku risim ike̱ng iya i tá sak ánerawe tin korok ikun natoon wu anong. 
ACT.22.25	Amma nizen iya á tú ku rosom nong á tú ku whereng, yong aBulus fe̱ be agbang aritek asozha'me akak a tá se azong ye, “I se gye̱r yin tana whereng yin aner aRom dar ku kuto̱ amok a?”
ACT.22.26	Nizen iya aritek asozha'me tá fa fok anong ne a tseng nufe aritek ba a tá se fe̱ be wu ye, “Tatan be ike̱ng iya wan ta tse̱r ta nye. Aner na nye aner aRom.”
ACT.22.27	Iyong aritek asozha'me tseng nufe aBulus a ta se fe̱ be wu ye, “Ni tak katsak'e, wan nye aner aRom a?” Ne aBulus fe̱ ye, “Ei.”
ACT.22.28	Aritek asozha'me fe̱ ye, “Mi karang itso̱m whe̱r nizham i ta ra te aner aRom.”
ACT.22.28	Iyong aBulus fe̱ ye, “Amma mi nye kutes aner aRom dim.”
ACT.22.29	Áner aya a tá shim á ta kpaan ku kurisim ike̱re̱ wor á tú won. Aritek asozha'me be rice wu gip a fok inyim kamok wu rosom aBulus a ta nye aner aRom.
ACT.22.30	Kaya katson'e, aritek asozha'me bisik aBulus kamok wu tá shim a ta ren ka akye̱ dim ne i sak áner aYahuda tin korok ikun na aBulus'e, ayong a sak ágbang atsi ne kusonong ba cice̱r ye á ra nyim. Ne a be̱ be aBulus nasho̱o̱n ba.
ACT.23.1	Iyong aBulus ti sak anyisi na nusonong áko̱k kasho̱o̱n ame a tá fe̱ be ba ye, “Ároneng, be riye̱ rizining mi n nye koakye ike̱ng Adakunom tin sak ye mi ra nye ma nizen iyuna.” 
ACT.23.2	Ananiya aya a tá nye agbang atsi tá fa fok anong ne a sak áner a tá se nuyeseng bubarak be aBulus'e ye á ra rus kanu'me. 
ACT.23.3	Iyong aBulus fe̱ be wu ye, “Adakunom tà ma ka rus gip akardak aner. Wan n sonong azong nong ase̱ tin to̱ amok kyo̱ndi Itsi ta shim. Gip be anong wan ra kuus ike̱ng iya Itsi'me ta fe̱ baꞌ nong i tá sak a tin rus.”
ACT.23.4	Áner aya a tá se nunyeseng bubarak be aBulus fe̱ be wu ye, “Agbang atsi Adakunom ne wan tú ku kas a?”
ACT.23.5	Iyong aBulus fe̱ be ba ye, “Ároneng, mi ren ye a nye agbang atsi baꞌ. Kamok i se ni izibir ye, ‘Sang tin fe̱ imaan'e natoon ako̱k kasho̱o̱n baꞌ.’ ”
ACT.23.6	aBulus tá fa di ákak ba nye áner aSadusi ne ákak nye áner aFarisi, yong a ta kuto̱ a tá fe̱ be kusonong ako̱k kasho̱o̱n'e ye, “Ároneng, mi nye aner aFarisi, kutes aner aFarisi. A sen ni to̱ amok kamok mi min te riye̱ ni dorok ikom.”
ACT.23.7	Iyong ba tá fa fe̱ anong ne nanaan dorok natite áner aFarisi ne áner aSadusi ma kanyim'e naka kabak. 
ACT.23.8	(Áner aSadusi be kuto̱ro̱ng ye sang kudorok ikom kuse baꞌ, ka ámaleka ne itak kabik kuse baꞌ. Áner aFarisi shim ye ike̱re̱ itaar'ong kuse cei.) 
ACT.23.9	Riwo̱ng ti no̱ niba dide̱ng ma áner aya a tá bo̱so̱p Itsi ákak aya a tase kaye̱e̱r kugung rice áner aFarisi dorok á nyeseng ne á ya nanan dide̱ng. Á fe̱ ye, “Yir se̱ yir aner na be rine̱n ike̱ng ikak baꞌ. Kashim kabik kakak ka amaleka ne a fe̱ kanu be wu.”
ACT.23.10	Nanan'e ti barang ma aritek asozha'me fok inyim fan á bu sarak aBulus. Iyong a sak ásozha ákak á tin shan aBulus nubo̱k ba be agap nong a tá tseng be wu naro̱ itomong ba.
ACT.23.11	Katuk tá fa nye ne Agwo̱m Ágwo̱m be̱ a nyeseng bubarak be aBulus a tá fe̱ be wu ye, “Naka tsesek. Kyo̱ndi wan tá fe̱ itak'i na aUshalima, anong ne wan tà fe̱ na aRom dim gip.”
ACT.23.12	Kadiding tá fa karak, áner aYahuda nyim kanu á tá shu ye sang ba tà ya naya ka á tà so̱ ike̱ng ikak baꞌ, ma ba fe̱r aBulus. 
ACT.23.13	Áner aya a tá nye kanye̱k'ong nar áner iso̱k inaas. 
ACT.23.14	Iyong á tseng nufe ágbang atsi ne ásho̱n nong á tá fe̱ ye, “Yir n iya yir kushu ye yir tà ya yir ike̱ng ikak baꞌ, ma yir fe̱r yir aBulus nizham. 
ACT.23.15	Kamok anong kyo̱o̱rna yin be áko̱k kasho̱o̱n tom yin nufe aritek ásozha ye á ra ka be̱e̱n yin aBulus'e ye yin shim ta bun i fok yin rife̱ wu gye̱r. Yir tu ku fe̱r yir nizham a ta ra be̱ aze.”
ACT.23.16	Amma nizen iya igon angasnyining aBulus tá fok itak'e, yong a tseng naro̱ itomong ásozha ame a ta se tak aBulus. 
ACT.23.17	Iyong aBulus yis akak kaye̱e̱r áko̱k kasho̱o̱n ásozha'me a tá fe̱ be wu ye, “Tseng be acam na nufe aritek yin, a be ike̱ng ikak iya a tana ku tak.” 
ACT.23.18	A tseng be acam ame nufe aritek ba. Ne a fe̱ ye, “aBulus aya a tá se nuwhe̱e̱n nitso̱m ne a tom nunaan ye mi ru ku be̱e̱n be acam na nufuan kamok a be ike̱ng ikak a tana ka tak.”
ACT.23.19	Iyong aritek ame yiir kubo̱k acam'me a tú ku ko̱ro̱k nukim nong a tú ku rip ye, “Akye̱ ne wan shim tin tak e̱?”
ACT.23.20	Acam ame fe̱ ye, “Áner aYahuda min sak ye ba tà fe̱ be wan ye i ru tseng be aBulus nasho̱o̱n kusonong áko̱k kasho̱o̱n ba natson kyo̱ndi ba shim á ta fok rife̱ wu gye̱r. 
ACT.23.21	Amma sang tu shim baꞌ. Kamok ánerawe a ta nar iso̱k inaas sen ku tor nong á tù ku fe̱r. Án ya kushu ye sang ba tà ya naya ka á tà so̱ ike̱ng ikak baꞌ ma ba fe̱r aBulus. Kyo̱o̱rna á tor wan ta ka shim ba'me.”
ACT.23.22	Iyong aritek ásozha'me te acam ame niren ne a fe̱ be wu ye, “Sang tu tak akak ye wan min tak itak na baꞌ, so̱.”
ACT.23.23	Iyong agbang ásozha'me yis aritek asozha aRom afa nong a tá fe̱ be ba ye, “Nye yin kanye̱k nong ta tseng yin na aKaisariya nabas itsom katobo̱k natuk na, mak be ásozha iso̱k inyak ifa ne ásozha aya a ta ko̱n natoon itsaap iso̱k kanataar be áya a ta ko̱n be ako̱o̱n iso̱k inyak ifa. 
ACT.23.24	Tse̱r yin itsaap iya aBulus tanin ngarak nong a ta be nufe agwo̱mna aFelis caang.”
ACT.23.25	Ako̱k kasho̱o̱n ásozha ame a zibir kufumung ye,
ACT.23.26	Kunom ra be rigwo̱m,
ACT.23.26	mi, aKalaudiyus Lasiyas, ne i ta zibir kufumung na,
ACT.23.26	wan Agwo̱mna aFelis,
ACT.23.26	mi ta nye ashou dide̱ng.
ACT.23.27	Áner aYahuda an yiir aner na, á fe̱ a tu ku fe̱r. Mi ra tseng be ásozha i tú ku shesh kamok mi fok ye a nye aner aRom. 
ACT.23.28	Mi shim ta ren ike̱ng iya a tá nye, yong ne mi tseng be wu nasho̱o̱n áko̱k kasho̱o̱n ba. 
ACT.23.29	Rife̱ ba natoon wu se natoon Itsi ba tsek. Sang an nye rine̱n ike̱ng ikak i ta kyem a tu ku fe̱r ka a tu ku te nitso̱m baꞌ. 
ACT.23.30	Nizen iya a tin tak ye áner aYahuda n nye amaan kanye̱k natoon wu yong mi tom be wu nufuan zizirik. Mi fe̱ be ba ye á ra fe̱ ike̱ng iya a tá nye nasho̱o̱n wan.
ACT.23.31	Kamok ásozha'me sok aBulus'e nong á ta tseng'e kyo̱ndi a tá fe̱ be ba. Á tseng'e nuwo̱p Atipatiris natuk. 
ACT.23.32	Kaya katson'e, ásozha á ta ko̱n natoon ítsaap'e tseng be wu ne ribir'e kuburung naro̱ itomong ba. 
ACT.23.33	Nizen iya ásozha'me ta se no̱ na aKaisariya ne á no̱o̱k agwo̱mna'me kufumung'e ne a ku won aBulus'e nubo̱k. 
ACT.23.34	Agwo̱mna'me fa kufumung'e ne a rip aBulus ye ka wu nye afu angan e̱? A tá fa fok ye a ne na aKilikiya 
ACT.23.35	yong a fe̱ ye, “Mi ta fok rife̱ wan amma ma áner aya a ta nye kukun wan be̱.” Iyong agwo̱mna'me fe̱ ye a ra sak aBulus'e nazuri aya aHiridus ne a tá no̱.
ACT.24.1	Nama kuko̱s kutoon yong Ananiya a ta nye agbang atsi tseng na aKaisariya mak be ásho̱n ákak ne aloya akak a tu ku yis ye aTatulus. Á se te kukun aBulus nufe agwo̱mna. 
ACT.24.2	A ta fa yis aBulus kaye̱e̱r'e ne aTatulus san kufe̱ ike̱ng wu tin te kukun aBulus nufe aFelis ye,
ACT.24.2	“Yir n sor yir caang aye̱ gaan nizen wan kamok kudi gugo̱k wan ne yir se̱ yir kusor yir shishing ana kaye̱e̱r kaben yir na. 
ACT.24.3	Ánerawe yir cice̱r ren anong, kunom ra be rigwo̱m. Yir te be yir riye̱ rikan dide̱ng. 
ACT.24.4	Amma fan i ba ka beseng yir izen, mi ta nye izong kusuk te kuta riye̱ tin fok yir cie̱k tsek.
ACT.24.5	“Yir se̱ yir aner na a shim kusor caang baꞌ. A tsang a whap áner aYahuda koake̱ nazatse na nong á tà ko̱ro̱ng. Wu ne a nye ako̱k kasho̱o̱n áfe a ta se nigung rice aner aNazaret áfe kukuus aYeso. 
ACT.24.6	Ma a shim a ta te kye̱re̱ be agbang kutu kuya Adakunom iben, yong ne yir tú yiir yir. Yir shim a tu ku to̱ amok kyo̱ndi Itsi yir ta fe̱. 
ACT.24.7	Amma ako̱k kasho̱o̱n aLisiya be a tú ku shan nubo̱k yir be agap 
ACT.24.8	Ke wan tu risim be rice wan gip wan tà fok katsak ike̱ng yir tin fe̱ yir na cice̱r.” 
ACT.24.9	Áner aYahuda gip á kuus kama kukun'e, ye koakye ike̱ng a tá fe̱ nye katsak.
ACT.24.10	Nizen agwo̱mna'me tá no̱o̱k aBulus iren nong a ta fe̱ kuto̱ kufu. Iyong aBulus'e fe̱ ye,
ACT.24.10	“Mi ren wan n te aye̱ gaan ne i to̱ áner kaben na amok, kamok anong mi be riye̱ rikan ta ka tak kuto̱ kunaan. 
ACT.24.11	Wan ta kyem i rip katsak'e gip ta fok, i nar inom kuso̱k be afa baꞌ, mi tá be̱ na aUshalima ni iya Adakunom iben. 
ACT.24.12	Áfe a ta te kukun ti se̱ ni iya nanaan be akak kaye̱e̱r agbang kutu kuya Adakunom iben baꞌ. Sang akak kun ni se̱ niwhap ánerawe ninaro̱ aduwa aner aYahuda ka naro̱ kakak ze̱e̱r kaye̱e̱r kuwo̱p baꞌ. 
ACT.24.13	Ike̱re̱ ba ta fe̱ ye mi nye'ong akak ba ta kyem nyeseng be agap nong a ta tonong ye ike̱re̱'ong nye katsak baꞌ. 
ACT.24.14	Ei, mi shim ye mi ya Adakunom átukop yir iben ni Iren na ba ta fe̱ ye i nye kugung rice áner aNazaret. Mi ti no̱o̱k katsak natoon koakye ike̱ng i ta se ni izibir kaye̱e̱r Itsi aMusa be afumung áner kuzarap. 
ACT.24.15	Mi n bun min te riye̱ na Adakunom kyo̱ndi áner na ye a ta dorok aya a ta nye azhe̱l'e ne aya a ta nye amaan'e. 
ACT.24.16	Iyong ne i sak, koakye izen mi shim ta sor be agak riye̱ nasho̱o̱n Adakunom ka ánerawe baꞌ.
ACT.24.17	“Nama mi ta te aye̱ gaan nufang, mi tu bun na aUshalima nong ta be̱ tobok áner yir áya a ta se nudaam ne i nye abeko. 
ACT.24.18	Mi sen nye anong'e nizen iya ba tin se̱ kaye̱e̱r agbang kutu kuya Adakunom iben nama mi tan gang kunye ike̱re̱ itsi ta fe̱ ye i ra nye, mi se zhe̱l. Ba ti se̱ be rigwo̱m ánerawe ka be riwo̱ng be ánerawe baꞌ. 
ACT.24.19	Amma áner aYahuda ákak á ta ne niben Asiya tuse azong, gye̱r ke ba ne á be̱ aze nong á ta nye kukun'i nasho̱o̱n wan ke ba fa be rife̱ rikak natoon'i. 
ACT.24.20	Ka áner aya a ta se aze ra tak rine̱n riya ba ta se̱ natoon'i nizen iya á tá nye kukun'i nufe áko̱k kasho̱o̱n yir. 
ACT.24.21	Ma ke rife̱ mi ta fe̱ nizen iya mi tá ta kuto̱ nasho̱o̱n ba i ta fe̱ ye, ‘A sen ni to̱ amok nasho̱o̱n yin katuur kamok itak kudorok ikom nure̱k.’ ”
ACT.24.22	Iyong aFelis a ta tsang a ren itak Iren aYeso'me ko̱ro̱k amok'e ye, “Ma izen iya ne aLisiya a ta nye aritek ásozha be̱ mi ta ra te̱n amok'e.” 
ACT.24.23	aFelis fe̱ be aritek ásozha'me ye a ra fek aBulus gye̱r sang a tu mak a ku firik baꞌ, ye a ra won áfertseng wu tin sak riye̱ ni wu.
ACT.24.24	A ta fa te inom gaan ne aFelis be̱ mak be abining wu aDursila a ta nye abafe aYahuda. A tom ye a ru ku yis aBulus. A wesek kuto a ta foos ike̱ng iya aBulus ta fe̱ natoon itak ku nino̱o̱k katsak na aYeso Kiristi. 
ACT.24.25	Nizen iya aBulus tá fe̱ rife̱ natoon kuse kutek nasho̱o̱n Adakunom be kuyiir rice ne amok a tana to̱ kazatse'me, aFelis fok inyim. Iyong a fe̱ ye, “I kyem anong, tseng makong. Izen iya mi ta di i ti se gye̱r, mi ta tom a ta ka yis.”
ACT.24.26	aFelis fe̱ anong ne a ni te riye̱ ye kashim aBulus tu ku no̱o̱k itso̱m. Iyong a yiir toos zhir zhir ne a fe̱ kanu be wu.
ACT.24.27	Amma nama aye̱ afa ne aPokiyus aFestus ngarak ni itsik rigwo̱m. aFelis shim a ta kare̱p áner aYahuda riye̱ yong a won aBulus nitso̱m.
ACT.25.1	To̱, nama aFestus ta be̱ naro̱ kaya wu tana kunye rigwo̱m be kuko̱s kutaar, yong a dorok na aKaisariya a tá be na aUshalima. 
ACT.25.2	Iyong ágbang átsi be áko̱k kasho̱o̱n áner aYahuda tseng be kukun aBulus nufu. 
ACT.25.3	Á nye aFestus akusuk ye a ra ro̱ riye̱ ba nong a tu ku bun be aBulus na aUshalima kamok ba n ne̱re̱ng niren nong á ta fe̱r aBulus'e. 
ACT.25.4	aFestus fe̱ be ba ye, “A n te̱ne̱ng aBulus na aKaisariya. Mi be azong be rice mi kaye̱e̱r inom na gip. 
ACT.25.5	Won áko̱k kasho̱o̱n yin ákak tin kuus ta tseng yir mak nong tá se te yir kukun wu azong ke an nye ike̱ng ikak imaan'e.” 
ACT.25.6	Nama a ta te kyo̱ndi inom ikara ka kuso̱k be ba, ne a wesek na aKaisariya. Kaya katson'e a sonong ni itsik amok a ta sak a tú ku be̱e̱n aBulus. 
ACT.25.7	Nizen iya aBulus tá be̱ áner aYahuda aya a tá ne na aUshalima be̱ á tú ku gorok. Á fe̱ iriri ike̱re̱ imaan'e natoon aBulus iya ba ta kyem a tonong ye aBulus nye ike̱re̱ iyong katsak'e baꞌ. 
ACT.25.8	Amma aBulus tor rice wu, a tá fe̱ ye, “Mi bur Itsi áner aYahuda nabas akak baꞌ, ka i nye ike̱ng ikak imaan'e natoon agbang kutu kuya Adakunom iben ka i nye aKaisar rine̱n baꞌ.” 
ACT.25.9	Amma aFelis wu tá shim a ta kare̱p áner aYahuda riye̱ a fe̱ be aBulus ye, “Wan ta shim a ta tseng be wan na aUshalima nong a ta se fe̱ rife̱ na nasho̱o̱n'i a?”
ACT.25.10	Iyong aBulus fe̱ ye, “Mi se nasho̱o̱n karo̱ kuto̱ amok aKaisar, i se gye̱r a tin to̱ amok aze. Sang mi n nye áner aYahuda rine̱n baꞌ, kyo̱ndi wan be rice wan ta ren. 
ACT.25.11	Ke mi n nye rine̱n rikak riya ri ta kyem a tanin fe̱r, sang mi gaar riku baꞌ. Amma ke ike̱re̱ áner aYahuda tin te kukun'i nye abo̱o̱s, akak kyem a tin sok a tu ku no̱o̱k ba baꞌ. Mi nye kukun nufe aKaisar.”
ACT.25.12	Nama aFestus tá nye ibo̱ro̱ng be áko̱k kasho̱o̱n wu ákak, ne a fe̱ ye, “Wan ta fe̱ ye a ra tseng be wan nufe aKaisar, to̱, tseng nufe aKaisar'e.”
ACT.25.13	Á tá fa te inom cie̱k ne Agwo̱m Agaribus ne aBanis tseng na aKaisariya á tá se nye aFestus adazha be kube̱. 
ACT.25.14	Kum i ta se ye ba tá te inom gaan azong, yong aFestus tú ku tak ba itak natoon aBulus. A fe̱ be ba ye,
ACT.25.14	“Aner akak kuse aze aFelis tu ku won nitso̱m. 
ACT.25.15	Nizen iya mi tá tseng na aUshalima, ágbang átsi be áko̱k kasho̱o̱n áner aYahuda te kukun wu nunaan ne á fe̱ ye a ru ku fe̱r.
ACT.25.16	“Iyong mi tú ku tak ba ye i nye igo̱o̱n yir áner aRom nong ta te̱n yir anerawe amok ana tsek, dar ku kuno̱o̱k yir izen nong a ta fe̱ kuto̱ kufu ba'. 
ACT.25.17	Nizen iya áner aYahuda'me tá be̱ nunaan, mi beseng izen baꞌ. Mi no̱ naro̱ kuto̱ amok'e naya katson'e, i tá fe̱ ye á ra be̱e̱n be wu. 
ACT.25.18	Nizen iya áner á ta te kukun wu'me tá dorok á tá fe̱ kanu, sang á fe̱ ye an nye ike̱ng ikak imaan'e iya mi tá sor ye mi tá fok nufuba baꞌ. 
ACT.25.19	Á ban á fe̱ ike̱re̱ ikak natoon iren ba ta kuus be itak aner akak a tan ku a tú ku yis ye aYeso aya aBulus tá fe̱ ye a nye atser. 
ACT.25.20	Mi ren ka ane̱ ne mi ta to̱ rife̱ kuri riyu baꞌ. Kamok anong, mi tú ku rip ye ka wu ta shim a ta tseng na aUshalima nong a ta su ku to̱ amok'e azong e̱? 
ACT.25.21	Amma nizen aBulus'e ta nye izong ye a ra tseng be wu nasho̱o̱n aKaisar yong mi fe̱ ye a ru ku won nuwhe̱e̱n ma nizen iya mi tana kyem i tseng be wu nufe aKaisar'e.”
ACT.25.22	Iyong Agaribus fe̱ be aFestus'e ye, “Mi shim ta fok rife̱ aner na be rice mi.”
ACT.25.22	Iyong aFestus fe̱ be wu ye, “Wan tu ku fok natson.”
ACT.25.23	Kaya katson'e Agaribus be aBanis ne áritek ákak be kusonong kuwo̱p'e be̱ á tá no̱ na agbang kutu ánerawe tu ku nyiis. Nizen iya á tá no̱ ánerawe tú ku tiyiik ba dide̱ng. Iyong aFestus sak a ta be̱e̱n aBulus. 
ACT.25.24	aFestus fe̱ ye, “Adagwo̱m Agaribus be ribir ánerawe aya á ta se aze mak be yir, yin di yin aner na wa? Áner aYahuda nye kukun wu nunaan na aUshalima be aze na aKaisariya. A korok ikun ne á fe̱ ye, aner na tas aner ya a tana ku won be kutser baꞌ. 
ACT.25.25	Amma mi ra di a nye ike̱ng i ta taas a tana ku fe̱r baꞌ, mi min sak ye a ta tseng be wu na aRom kamok wu ta te kukun nufe aKaisar. 
ACT.25.26	Mi ra be ike̱ng ikak dim iya mi tana zibir adagwo̱m'me natoon wu baꞌ. Kamok anong ne mi n be̱ be wu nasho̱o̱n yin cice̱r abanang wan Adagwo̱m Agaribus baꞌ, nong ase̱ mi ta se̱ ike̱ng iya mi tana zibir natoon wu nama i tan ye̱re̱k yir rife̱'me. 
ACT.25.27	Mi di ye i se gye̱r mi tana tom aner aya a tan whe̱e̱n dar kutonong rine̱n aner'e baꞌ.”
ACT.26.1	Iyong Agaribus fe̱ be aBulus ye, “A ma ka no̱o̱k iren ta fe̱ rife̱.” Iyong aBulus sok kubo̱k naza a tá fe̱ ye, 
ACT.26.2	“Adagwo̱m, mi di ye, mi di awe̱ng mi ta nyeseng nasho̱o̱n wan katuur nong ta ka tak kuto̱ kunaan natoon ike̱re̱ áner aYahuda tin te kukun'i. 
ACT.26.3	Mi nye aner awe̱ng katsak'e kamok wan ren igo̱o̱n be ike̱re̱ áner aYahuda tin ya nanaan natoon'e. Kamok anong mi ta nye izong ye i rin fok kaye̱e̱r ku tatan.
ACT.26.4	“Áner aYahuda cice̱r ren kuri kusor mi ta sor kum ne mi ru nye igon. Ba ren kuta mi nuwo̱p'i ne kusor'i na aUshalima gip. 
ACT.26.5	Ba ti ren kum gbugbang, ke a shim á ta ka tak, ye mi nye akak kaye̱e̱r áner aFarisi, kugung rice kuya ku ta ro̱ ne ku nar niren kuya Adakunom iben yir cice̱r. 
ACT.26.6	Kyo̱o̱rna, a sen ni to̱ amok katuur kamok mi min te riye̱ nike̱ng Adakunom tá fe̱ ye wu ta no̱o̱k átukop yir. 
ACT.26.7	Ike̱ng iya a tá tsang a fe̱'me nye nazu yir áner Isarela kuso̱k be afa ti te riye̱ ye i tá shining, ma a ti te rice ni itomong Adakunom kunom be katuk. Kunom ra be rigwo̱m, kamok mi ti te riye̱ mi ne áner aYahuda nye kukun'i. 
ACT.26.8	Akye̱ sak yin di yin ye Adakunom ta kyem a sak áfe a tan kus ta dorok baꞌ e̱?
ACT.26.9	“Mi be rice mi gip mi tsang i di ye kyo̱ndi i se gye̱r mi tana nye koakye ike̱ng mi tana i nye nong ta te̱ne̱ng itak natoon riyerek aYeso afu Nazaret. 
ACT.26.10	Ike̱ng iya mi ta nye na aUshalima'ong tsek. Ágbang átsi ne a ti no̱o̱k iren kutes ázhe̱l'e whe̱re̱ nitso̱m ne i kuus kama ku ka fe̱s ba. 
ACT.26.11	Mi tsees ninaro̱ aduwa ba ne i ku nyesek ba risam dide̱ng, mi ta sak ba nong á tá zhe̱e̱sh aYeso. Mi tú ku di ba kye̱re̱ makiyi ma mi tsees niben kufang nong ase̱ ta ka tabak ba.
ACT.26.12	“Kaye̱e̱r kutseng'i kukak mi sen tseng i be na aDamaskus. Ágbang átsi ti no̱o̱k iren be kufumung. 
ACT.26.13	Nabas katite kunom, kunom ra be rigwo̱m, Adagwo̱m, mi ta se niren'e mi di akanang aya a ta nar kunom ta ne naza a tin samang natoon'i be áfudang'i. 
ACT.26.14	Yir cice̱r yir kpas yir kaben, ne mi fok kuto̱ kukak tá fe̱ be mi nirem áner aYahuda ye, ‘Ashawulu, Ashawulu, akye̱ sak wan ti tabak e̱? Wan no̱o̱k rice wan risam wan ta gaar inaan.’
ACT.26.15	“Iyong mi fe̱ ye, ‘Wan nye angan Agwo̱m Ágwo̱m e̱?’
ACT.26.15	“Ne Agwo̱m Ágwo̱m'me fe̱ be mi ye, ‘Mi ne i nye aYeso aya wan ta sen ku tabak. 
ACT.26.16	Amma dorok nyeseng. Mi ti wuruk ni wan nong ta ka sak ta te aner itomong'i, ne i ta taas ike̱re̱ iya wan tá di natoon'i katuur be iya mi tana ka tonong nasho̱o̱n. 
ACT.26.17	Mi ta ka shesh nubo̱k ánerawe wan ne áner á ta nye áner aYahuda baꞌ. Mi ta ka tom nufu ba. 
ACT.26.18	Wan ta ka karak ba anyisi nong á tà won awhi ne á be̱ na akanang. Á ta won kukuus Ishetan ne á be̱ nufe Adakunom nong ase̱ a ta ka re̱ng ba rine̱n ba, ne a ka sak ba be áya a ta se zhe̱l kamok kuno̱o̱k katsak ba ni mi.’
ACT.26.19	“Kamok anong, Adagwo̱m, mi won dar i nye ike̱ng iya a tin tonong naza baꞌ. 
ACT.26.20	Ni ime̱se̱ng'e, mi san kutaas áner aDamaskus rife̱ Adakunom ne áya a ta se na aUshalima ne áfe iben aYahuda cice̱r. Mi bun i taas áya sang á ta nye áner aYahuda baꞌ, ye á ra shishing kuse ba nong á tu ku bun nufe Adakunom ne á nye ike̱re̱ iya i tana tonong ye ba n shishing kuse ba. 
ACT.26.21	Ike̱ng iya i tá sak áner aYahuda ti yiir nubang agbang kutu kuya Adakunom iben ne á ta tse̱r a tin fe̱r'ong. 
ACT.26.22	Amma Adakunom ti se̱ mo ma nizen iyu, kamok anong ne mi nyeseng aze i ta taas asho̱n be inoon. Sang mi fe̱ ike̱ng ikak ze̱e̱r be rife̱ áner kuzarap ne iya aMusa tá fe̱ baꞌ. 
ACT.26.23	Á ta fe̱ ye aKiristi ta so̱ risam. A ta nye ime̱se̱ng'e kaye̱e̱r áya a tana dorok. Be anong a ta be̱e̱n ánerawe wu áner aYahuda be áya sang á ta nye áner aYahuda baꞌ, akanang itak kashesh.”
ACT.26.24	aBulus ta se be i fe̱ kuto kufu, yong aFestus ta kuto̱ a ta fe̱ ye, “aBulus, rice wan se gye̱r baꞌ. Kuren ike̱ng wan'e ta ka sak ta yirim.”
ACT.26.25	Amma aBulus fe̱ ye, “Kunom ra be rigwo̱m, mi yirim baꞌ. Ike̱ng iya mi ta fe̱ na se gye̱r, i nye katsak. 
ACT.26.26	Mi ta fe̱ kanu be Adagwo̱m be riye̱ rizining kamok wu dun ike̱ng ikak kaye̱e̱r ike̱re̱ mi ta fe̱ na baꞌ. Mi ren wu n tiburum be ike̱ng ikak kaye̱e̱r ike̱re̱ na. 
ACT.26.27	Adagwo̱m, wan ti no̱o̱k katsak na áner kuzarap aꞌa? Mi ren wan ti no̱o̱k katsak.”
ACT.26.28	Ayong Agaribus fe̱ be aBulus ye, “Wan di ye wan tà ko̱ro̱k riye̱ mi nong ta te afikuus kaye̱e̱r kaban izen cie̱k ana a?”
ACT.26.29	Ayong aBulus fe̱ ye, “I ta sok izen ka i ta sok izen baꞌ, mi nye aduwa be Adakunom ye sang wan, wan ze̱e̱r baꞌ, amma koangan a ta sen ni foos katuur ta te kyo̱ndi mi, sang nurosom ana baꞌ.”
ACT.26.30	Ayong agwo̱m'me ne agwo̱mna be aBanis ne áner aya á kyem a tana ku fe̱r ka a tu ku te nitso̱m baꞌ. 
ACT.26.31	Á tá fa wuruk ba naro̱ amok'e ne á fe̱ ye, “Ei, aner na nye ike̱ng iya i ta tas a tana ku te nitso̱m ka a tu ku fe̱r baꞌ.” 
ACT.26.32	Ayong Agaribus fe̱ be aFestus ye, “A fa fe̱ ye aner na nye ku kun nufe aKaisar baꞌ, ke a ku won a ta tseng.”
ACT.27.1	Nizen iya a tin sak ye yir ra no̱ yir nukpara ashi nong ta tseng yir niben Italiya, yong a won aBulus be áfe itso̱m ákak nubo̱k aritek ásozha aRom akak riyerek wu tá nye aZhuliyos. Akak kaye̱e̱r ásozha a tá yis ye, ásozha aKaisar. 
ACT.27.2	Yir tá fa no̱ yir kaye̱e̱r kukpara ashi Adaramitiyu, a ta se be kanye̱k a ta dorok nong a tá be ni iwo̱p ikak bubarak be Asiya. I ta fa san yir kutseng yir. Aner aTasalonika akak niben aMakidoniya a tú ku yis ye Aristakus se mak be yir. 
ACT.27.3	Kaya katson'e yir se no̱ yir na aSidon. aZhuliyos tonong aBulus ritek a tu ku won a ta tseng nufe áfertseng wu nong á tin sak riye̱ ni wu. 
ACT.27.4	I ta dorok yir azong kaye̱e̱r kukpara ashi kuwun yiir ku ni tosom yir. Kamok anong yir faas yir kaben aSayifus fan kuwun bin daam yir. 
ACT.27.5	Nama i tá tar yir agbang kudung ku ta se bubarak be kaben aKilikiya ne aPamfiliya, i tá no̱ yir na aMira kaye̱e̱r iben aLisiya. 
ACT.27.6	Azong ne aritek ásozha aRom'me se̱ kukpara ashi aner Alekzandiriya ku ta be niben Italiya nong a ti te yir kaye̱e̱r'e.
ACT.27.7	I te yir inom gaan kaye̱e̱r kutseng'e kamok kutseng'e se whiwhe̱. I so̱ yir risam nizham i ta ra se no̱ yir bubarak be aKinidus. Yir ba kyem i ya yir kasho̱o̱n be kutseng'e nabas ayong baꞌ kamok kuwun tá nar agap. I se gorok yir kaben aKirit bubarak be aSalmoni. 
ACT.27.8	I so̱ yir risam, ma i se no̱ yir naro̱ kakak a ta yis ye, Karo̱ akpara ashi tu ku nyeseng caang. Karo̱'me se bubarak be kuwo̱p aLasiya.
ACT.27.9	I tá tsang i beseng yir izen dide̱ng azong, ma kutseng'e ba saas baꞌ, kamok izen agbang kunom kure̱ng rine̱n tsang ku gor. Iyong aBulus tú ku no̱o̱k ba ibo̱ro̱ng ye, 
ACT.27.10	“Áro̱, mi di ye kutseng yir na ta saas baꞌ, yir tin wei yir nukpara ashi'me ka acer yir, ma be kutser yir gip.” 
ACT.27.11	Amma aZhuliyos, shan rife̱ aBulus baꞌ, a ban shishing a kuus rife̱ aner a ta ko̱k kukpara ashi'me be rife̱ atek kukpara ashi'me ingya. 
ACT.27.12	Karo̱ kunyeseng akpara ashi kaya ka tase na aFinikiya se gye̱r akpara ashi tanin nyeseng rikos baꞌ. Iyong kukap ánerawe fe̱ ye, i ya yir kasho̱o̱n kashim ta se no̱ yir na aFinikiya ta ya yir rikos azong. Karo̱'ong nye karo̱ kunyeseng akpara ashi na aKirit, ka tase ne ka ye̱re̱k katoon be kaye̱r.
ACT.27.13	Nizen iya kuwun kutek ta ne nabas kaye̱r ta san ku fe̱se̱m whiwhe̱, áfe kuko̱k kukpara ashi'me di ye ba ma se̱ karo̱'me yong. Iyong á tun kutso̱m kukak ku tana yiir kukpara ashi'me naro̱ kazining, a ta tsang a kuus kukyim ashi aKirit. 
ACT.27.14	A ta fa sor cie̱k ne kuwun kukak kumaan'e bun ku wuruk nabas katoon nong ku tá fe̱se̱m naro̱ dide̱ng. A yis kuwun'e ye Kuwun Kaye̱r. 
ACT.27.15	Kuwun'e fe̱se̱m kukpara ashi yir be agap, yir ba ya yir kasho̱o̱n baꞌ. Ma yir won yir durwe̱e̱r'e nong kuwun'e tá ma gaas kukpara ashi'me. 
ACT.27.16	I se gor yir nama rigung rikak a ta yis ye aKauda. I so̱ yir risam i ta ra turung yir akpara ashi azhizhe̱k'e. 
ACT.27.17	Nama ba ta ko̱ro̱k kukpara ashi'me kuhiir'e natoon'e á te kaye̱e̱r'e, yong á rosom kukpara ashi yir tin se yir kpa be idun fan ku bu fo. Ne a tiik be acer'e nong kuwun ta gaas kukpara'me kamok sang ba ba kyem ako̱k baꞌ. A nye anong fan ku ba ka barak ba natoon rigung rize̱k aSirtis. 
ACT.27.18	Kamok kuren ashi'me, tin tosom yir be agap, kadiding tá fa karak ne ba kpaan kuturung acer a tá se kaye̱e̱r kukpara'me ne á barak kaye̱e̱r ashi. 
ACT.27.19	Katuk afe ataar'e ba be ibo̱k ba ne á bun á barak ike̱re̱ itomong kukpara ashi'me ikak. 
ACT.27.20	I tá fa te yir inom gaan dar kudi kunom ka adar ayi kamok amaan kuwun'e ta yiir'e, nigang'e ma i te yir awa ye tá wei yir tsek.
ACT.27.21	Ánerawe tá fa te inom gaan dar kuya naya, yong aBulus dorok a tá nyeseng nasho̱o̱n ba nong a tá fe̱ be ba ye, “Áro̱, a fa fe̱ ye yin kuus yin rife̱ mi ke yir dorok yir na aKirit baꞌ. Sang ke yir no̱ yir kaye̱e̱r kawei ne risam ana baꞌ. 
ACT.27.22	Amma kyo̱o̱rna mi ta nye yin izong ye i ra naka tsesek yin, kamok akak yin ta wei baꞌ, ma ke kukpara ashi na tsek. 
ACT.27.23	Natuk nashirim amaleka Adakunom akak, aya mi ta sor afu ne i ku nye itomong, be̱ a nyeseng nukim'i. 
ACT.27.24	A ta fe̱ ye, ‘Sang tu fok inyim baꞌ, aBulus. Ma a tseng be wan nufe aKaisar. Kamok wan Adakunom kaye̱e̱r ritek wu ta shesh áfe kutseng wan cice̱r.’ 
ACT.27.25	Kamok anong naka tsesek yin, áro̱, mi ti no̱o̱k katsak na Adakunom ye ike̱ng iya a tá fe̱ be mi ta se anong. 
ACT.27.26	Gip be anong, kuwun na tin tun yir natoon rigung rize̱k rikak.”
ACT.27.27	Natuk katuk afe kuso̱k be inaas kum ne kuwun'e ru ni gaas yir nagbang kudung Adiriya. Nabas katite katuk áfe a ta ko̱k kukpara'me di kyo̱ndi yir n be̱ yir barak ta se̱ yir kaben. 
ACT.27.28	Iyong á maas kutsik kudung'e, a se̱ kuse amita kutak kuso̱k inyak be iso̱k ifa. I fa ya yir kasho̱o̱n cie̱k ne á bun á maas ne á se̱ kutsik'e se amita kutak iso̱k katonbo̱k. 
ACT.27.29	Inyim tú ro̱ ba ye kashim kukpara'me ta se carak agbang kuta. Iyong á barak atso̱m anaas kaye̱e̱r ashi nabas kama kukpara'me nong atso̱m'e tá yiir kukpara ashi'me karo̱ kazining. Á whe̱e̱n anyisi nong á tá nye izong ye ke kadiding ra rak zizirik. 
ACT.27.30	Amma áfe kuko̱k kukpara ashi'me tse̱r á tá teng. Iyong á tiik kukpara ashi kukak kuhiir'e kaye̱e̱r kudung'e. Á ta ma nye kyo̱ndi ba tse̱r á tá barak atso̱m a tana yiir kukpara ashi'me karo̱ kazining nabas kasho̱o̱n. 
ACT.27.31	Iyong aBulus fe̱ be aritek ásozha aRom'me ne ribir ásozha'me ye, “Sang ke áner na fan mak be yir kaye̱e̱r kukpara ashi na baꞌ, akak kaye̱e̱r yin tà gaar baꞌ.” 
ACT.27.32	áSozha'me tá fa fok anong yong á te̱se̱ng idun á tin rosom ahiir kukpara'me nong a tá won ashi ta tseng'e.
ACT.27.33	Kadiding tá fa be̱ barak ka ta karak, yong aBulus tú ku nye ba izong ye, á ra yas. A fe̱ ye, “Katuur kuko̱s kuso̱k be anaas na kum yin be aye̱ naza dar kute ike̱ng ikak nanu. 
ACT.27.34	Kamok anong mi ta nye yin izong ye i ra yas nong tin shan yin kutser. Kakuyong rice akak yin tá wei baꞌ.” 
ACT.27.35	aBulus'e ta fa fe̱ anong ne a sok abiredi a ta tonong riye̱ rikan'e be Adakunom nasho̱o̱n ba cice̱r. Ne a te̱se̱ng, a tá kpaan kuya'me. 
ACT.27.36	Iyong cice̱r ba ti barang kuse agap, koangan kaye̱e̱r ba ya naya. 
ACT.27.37	Yir áfe i ta se yir kaye̱e̱r kukpara ashi'me cice̱r i se yir áner kuso̱k inyak ifa ne iso̱k kanataar be igataar. 
ACT.27.38	Nama koangan ta ya naya a wha, ne ba turung alikama ne á barak kaye̱e̱r ashi nong ase̱ kukpara ashi'me ta te fen.
ACT.27.39	Kadiding tá fa karak, áfe kuko̱k kukpara ashi'me ba kyem á ren karo̱ kaya ba tú ku se baꞌ. Ma á di karo̱ kakak be rize̱k nukim'me, yong a nye kanye̱k nong á ta se bo̱mo̱ng kunyeseng natoon rize̱k'e. 
ACT.27.40	Iyong á te̱se̱ng itun iya a tin rosom kukpara ashi'me naro̱ kazining nong a tá won kaye̱e̱r ashi. Nizen iyong ne á bis idun a tin rosom ike̱ng kuko̱k kukpara ashi'me. Iyong a ko̱ro̱k ike̱ng iya kuwun tin gaas kukpara ashi'me kasho̱o̱n a ta ma tseng nukim kudung'e. 
ACT.27.41	Amma i ta tseng yir naro̱ kuren ashi'me yong kukpara ashi'me se carak iben ma rice kukpara'me no̱ kaye̱e̱r iben'e ma ku ba kyem ku sees baꞌ. Iyong kukpara ashi'me san ku zarak nabas kama kamok kuren ashi'me.
ACT.27.42	Iyong ásozha ame tse̱r á ta fe̱s áfe itso̱m'me fan akak ba bu tang riwo̱k a ta whe̱r. 
ACT.27.43	Amma aritek ásozha aRom'me ta shim a ta shesh aBulus, yong a tú ku roon ba'me. Ne a fe̱ be ba ye áner aya a ta ren riwo̱k ra san kufuruk nong á ta wo̱k a ta tseng nukim kudung'e. 
ACT.27.44	Ribir ba ti ngarak nikon ne natoon ikpis kukpara kuya ku ta fo ame. Be anong ne koangan tar caang.
ACT.28.1	Yir tá fa tar yir caang ne i fok yir ye a yis rigung'e ye rigung aMalta. 
ACT.28.2	Áner kuwo̱p'e ti tonong yir ritek makiyi. Ayong á ti shan yir ibo̱k ifa cice̱r yir ne á ni kas yir kuro̱ng kamok iza sen kpa ne karo̱ shirim. 
ACT.28.3	aBulus tusung ikon nong a tin te nuro̱ng'e. Iyong iwhen ikak i tá be nado̱m wuruk kamok kuro̱ng'e ta zhoosh, i tá karam nubo̱k aBulus a tu fan she̱ng. 
ACT.28.4	Áner kuwo̱p'e tá fa di iwhen'e tá re̱ nubo̱k aBulus, yong á fe̱ ye, “Katsak'e, aner na nye aner a ta fe̱s ánerawe. A wher ashi gye̱rtatan, gip be anong rine̱n rusek rice wu.” 
ACT.28.5	aBulus ziming kubo̱k wu a ta barak iwhen'e kaye̱e̱r kuro̱ng ike̱ng ikak imaan'e tuse baꞌ. 
ACT.28.6	Ánerawe'me sor ye á tá mos ne á kpa kukom'e, a fa ra kubaan á di ike̱ng ikak nye baꞌ, yong á shishing kuto̱ro̱ng ba á ta fe̱ ye a nye adakunom kukak.
ACT.28.7	Ako̱ akak tu kuse bubarak azong a tá nye áfe aPubiyus, wu ne a nye ako̱k kasho̱o̱n kuwo̱p'e. A ti shan yir ibo̱k ifa a tá tseng be yir kari wu. A ti sak riye̱ ni yir ma inom itaar. 
ACT.28.8	Atek aPubiliyus'e nye atser baꞌ, a se nameneng be kuro̱m kuzhosh ne atini. Ayong aBulus no̱ kaye̱e̱r'e a tá su ku nye aduwa a tin sak kubo̱k ritek natoon wu ne a ku sak a tá te atser. 
ACT.28.9	Nama a ta nye anong, yong ribir áfe iro̱k á ta se nuwo̱p'e cice̱r be̱s ne a ku sak ba a ta te atser. 
ACT.28.10	Á ti tiyiik yir niren ze̱r ze̱r. Izen tá fa nye yir tana se no̱ yir nukpara ashi ta tseng yir, yong a ti nyesek yir iriri ike̱re̱ iya yir ta shim yir.
ACT.28.11	Nama ife̱n itaar, yir se no̱ yir nukpara ashi aner Alekzandiriya kukak ku ta kos azong rigung'ong. Kukpara ashi'me be nawu nafe̱e̱s acam afa kaye̱e̱r'e á ta nye ike̱re̱ itsi. 
ACT.28.12	Yir tá fa se no̱ yir na aSirakus, i te yir inom itaar azong. 
ACT.28.13	Yir bun i dorok yir azong i tá tseng yir na aRigiyum. Nama kuko̱s kuzining, kuwun kukak ku ta nes nabas kaye̱r fe̱se̱m karo̱, kaya katson'e yir ba se no̱ yir na aPutiyoli. 
ACT.28.14	Azong yir se se̱ yir aroneng áfikuus ákak, á tin nye yir izong ye i ra te yir Asate azining azong be ba. Be anong ne yir tseng yir na aRom. 
ACT.28.15	Ároneng afikuus áya a ta se na aRom ta fa fok ye yir saase yir, yong á be̱ ma naro̱ rizhik Apiyus be karo̱ kakak a ta yis ye Karo̱ Kufan áfe Kutseng Kafe Ataar, nong á tin shan yir niren. aBulus tá fa ku di ba ne a nye riye̱ rikan be Adakunom ne a ni barang kuse agap. 
ACT.28.16	Yir tá fa no̱ yir na aRom ne a won aBulus ta se sor kusor wu be asozha akak a tú ku fek.
ACT.28.17	Nama inom itaar, aBulus tusung áko̱k kasho̱o̱n aner aYahuda naro̱ kazining cice̱r. Nizen iya a tá nyim, aBulus fe̱ be ba ye, “Ároneng, sang mi n nye áner yir rine̱n ka mi won dar i kuus igo̱o̱n átukop yir baꞌ. Gip be anong, á ti yiir na aUshalima nong a tá no̱o̱k áner aRom. 
ACT.28.18	Áner aRom'me ta ye̱re̱k ike̱ng iya mi tá nye ka á ti se̱ be rine̱n baꞌ. Á shim a tin won kamok á ti se̱ be rine̱n ike̱ng ikak i ta kyem á tanin fe̱r baꞌ. 
ACT.28.19	Amma nizen iya aner aYahuda tá raba ye sang á tin won baꞌ, iyong ne i sak mi ta tseng be amok'e nufe aKaisar. Sang i se ye mi nye ku kun áner'i baꞌ. 
ACT.28.20	Kamok anong ne mi fe̱ ye, mi shim ta ka di yin nong ta fe̱ kanu be yin. A min rosom aze na be atso̱m kamok kute riye̱ aner Isarela ta min te ni wu.”
ACT.28.21	Iyong á fe̱ be wu ye, “Yir n se̱ yir kufumung kukak áner aYahuda ta zibir natoon kuse kumaan wan baꞌ. Aner aYahuda akak aya a ta ne azong ne a be̱ a min tak yir ike̱ng ikak natoon wan baꞌ. 
ACT.28.22	Amma yir shim ta fok yir kuto̱ro̱ng kufuan, kamok yir ren yir ye ánerawe koake̱ fe̱ itak imaan'e natoon kugung rice na.”
ACT.28.23	Iyong á ti sak kunom a tana nyim be aBulus. Ánerawe whe̱re̱ be̱s azong naro̱ wu tú ku sor. Nadiding ma nawheshirim a yiir ku kutaas ba rife̱ natoon rigwo̱m Adakunom ne a tse̱r iren a tana sok aye̱ ánerawe nong á ta kuus aYeso ne a ninye itomong be Itsi aMusa ne afumung áner Kuzarap. 
ACT.28.24	Ákak kaye̱e̱r ba shim ike̱ng iya aBulus tá fe̱, amma ákak ti no̱o̱k katsak baꞌ. 
ACT.28.25	Kamok anong nanan ti no̱ kaye̱e̱r ba yong á san ku naka kaas nama aBulus ta fe̱ rife̱ be ba ye, “Aser, Kabik Kazhe̱l'e fe̱ katsak be átukop yin, a tá fe̱ be Ishaya aner kuzarap ye,
ACT.28.26	“ ‘Tseng nufe aner'ong ta se fe̱ be ba ye,
ACT.28.26	“Yin tà yiir foos yin'e, amma ta ren yin ike̱ng iya a tin fe̱ baꞌ.
ACT.28.26	yin tà yiir kuye̱re̱k yin'e amma ta ren yin ike̱ng iya i ta sor baꞌ.”
ACT.28.27	Kamok aye̱ áner na n te di kuta,
ACT.28.27	á fok kuto baꞌ, á whe̱se̱ng anyisi ba.
ACT.28.27	Fan á bu ye̱re̱k be anyisi ba ne á fok be ato ba.
ACT.28.27	Ke á se̱ rikpa rife̱'me be aye̱ ba
ACT.28.27	ne á ku bun nunaan,
ACT.28.27	ne mi ka sak ba á ta te atser.’
ACT.28.28	“Kamok anong, mi shim yin tú ren yin ye Adakunom n tom itak kashesh wu nufe áner aya a ta nye áner aYahuda baꞌ. Ba tà wesek kuto.” 
ACT.28.29	[Nama aBulus tá fe̱ anong, yong áner aYahuda dorok ne á tsang á ya nanan awan ba.]
ACT.28.30	aBulus te aye̱ afa kaye̱e̱r kasa wu tin sor ne a karang itso̱m'e koakye kufe̱n ne a shashang áner aya a tá be̱s nufu ibo̱k ifa. 
ACT.28.31	A nye awazi Rife̱ Ritek dar inyim azong kamok sang a tú ku roon'e ba', a nye awazi natoon rigwo̱m Adakunom ne a bo̱so̱p ánerawe'me itak aYeso Kiristi a ta nye Agwo̱m Ágwo̱m.
ROM.1.1	Mi, aBulus i ta nye asam aYeso Kiristi, aya a tin yis nong tá te amanzo wu ne a ti kasa nong ta taas Rife̱ Ritek Adakunom. 
ROM.1.2	Rife̱ Ritek'e nye rife̱ Adakunom tá tsang a no̱o̱k kuto̱ be áner kuzarap kyo̱ndi á tá zibir kaye̱e̱r Afumung Azhe̱l'e. 
ROM.1.3	Rife̱ Ritek'e se natoon Igon wu aya a tá nye kuri aDauda nuro̱m. 
ROM.1.4	Kabik Kazhe̱l'e tonong kaye̱e̱r kukyem ye wu ne a nye Igon Adakunom kamok a tú ku dorok nure̱k be kutser. Wu ne a nye Agwo̱m Ágwo̱m yir aYeso Kiristi yir. 
ROM.1.5	Kamok wu ne riyerek wu ne yir ti se̱ yir ritek ne ku yis nong tá te ámanzo nong ta yis yir áya sang á ta nye aner aYahuda baꞌ cice̱r, nong á tin no̱o̱k katsak ne a kuus rife̱'me. 
ROM.1.6	Yin gip, yin ti se yin kaye̱e̱r áya a tá yis nong ta te yin áfe aYeso Kiristi.
ROM.1.7	Mi ta zibir yin'e cice̱r yin aya ita se yin na aRom, yin áya Adakunom ta shim, a tá ka yis yin nong tà te yin ázhe̱l'e.
ROM.1.7	Ritek be kameneng riye̱ riya ri ta nes nufe Adakunom a ta nye Ada yir ne Agwo̱m Ágwo̱m yir aYeso Kiristi se mak be yin.
ROM.1.8	Ni ime̱se̱ng'e, mi be riye̱ rikan be Adakunom kaye̱e̱r riyerek aYeso Kiristi kamok yin cice̱r kamok ánerawe fe̱ itak kuno̱o̱k katsak yin koake̱ kaye̱e̱r kazatse. 
ROM.1.9	Adakunom aya mi tu ku nye itomong be riye̱ rizining kaye̱e̱r kutaas Rife̱ Ritek Igon wu aYeso, ren kuri aduwa mi ta yiir nye ne i yiring be yin. 
ROM.1.10	Koakye izen iya ne mi nye aduwa'me, mi nye aduwa ye Adakunom rin karak iren nong mi ta ma kyem i be̱ nufe yin mama. 
ROM.1.11	A kun mi te ke mi n be̱ nufe yin nong ta be̱ sak yin ta se̱ yin kunang Adakunom kufe kabik nong ase̱ tin barang yin agap. 
ROM.1.12	Ike̱ng mi tin fe̱ natoon'e se ye nong mi be yin ta naka tsesek yir kaye̱e̱r kuno̱o̱k katsak yir.
ROM.1.13	Ároneng, mi shim yin tu ren yin ye mi n shim kube̱ nufe yin gbugbang, amma ike̱re̱ ikak ti roon kube̱. Mi shim ta se̱ áfudang yin ákak ya tana rasak nabik kaye̱e̱r yin kyo̱ndi mi tá se̱ nufe áner aya sang a ta nye áner aYahuda baꞌ. 
ROM.1.14	Itomong kuse rice mi natoon áya a tan karak anyisi be áya a ta rusek nawhi ne áya a ta ren ike̱ng be áya a ta ren ike̱ng ikak baꞌ. 
ROM.1.15	Iyong ne i sak mi ta be ifeng ke i ka taas yin Rife̱ Ritek'e yin áfe i ta se yin na aRom gip.
ROM.1.16	Mi fok isum kutaas Rife̱ Ritek aYeso baꞌ, kamok ri nye kukyem Adakunom nong a tin shesh koangan afe a tin no̱o̱k katsak, ni ime̱se̱ng'e nye rife áner aYahuda ne áner aya a ta nye áner aYahuda baꞌ, ni kuus. 
ROM.1.17	Kamok kaye̱e̱r'e ne a ti tonong iren ku te gye̱r nasho̱o̱n Adakunom, ku te gye̱r'e nye kuno̱o̱k katsak ni ime̱se̱ng'e ma nigang'e. Kyo̱ndi i ta se ni zibir ye, “Aner aya a ta se gye̱r nasho̱o̱n Adakunom 
ROM.1.18	Adakunom sen tonong riye̱ kubeseng wu ri ta ne naza natoon áya a ta zhe̱e̱sh Adakunom ne amaan kunye ánerawe áya a ta she̱re̱k katsak kaye̱e̱r amaan kunye ba. 
ROM.1.19	Kamok koakye ike̱ng iya a tana ren natoon Adakunom se kanang nufuba kamok Adakunom ne a tú ku tonong ba. 
ROM.1.20	Kamok kuse Adakunom kuya sang a ta kyem a di be anyisi baꞌ, nye kukyem kufe izen izen ne kuse wu ku ta tonong ye wu nye Adakunom, amma kum nizen iya a ta nye kazatse a tú ku tonong ba kanang kaye̱e̱r ike̱re̱ a tá nye nong fan akak bu se̱ ike̱ng iya a tanin fe̱ kanu natoon'e. 
ROM.1.21	Ba ren Adakunom gye̱r tatan, á ra ku tiyiik kamok a ta nye Adakunom ka á tonong riye̱ rikan ba baꞌ. Amma kuto̱ro̱ng ba se kpe̱de̱ng'e ingya, ne a te titak kaye̱e̱r aye̱ ba. 
ROM.1.22	Ba sor ye ba be ritseng, amma á nye áfunam'e. 
ROM.1.23	Nikum ke ba ya Adakunom ayiik'e aya sang a ta ku baꞌ iben, amma ba bun a shishing áya ike̱re̱ iya ba tá nye i ta tas ánerawe aya a tana ku, be ike̱re̱ itsi kyo̱ndi nanon ne ikewum be ike̱re̱ iya i ta wo̱k be kafa.
ROM.1.24	Kamok anong, Adakunom tú won ba nong á tá nye ike̱re̱ imaan'e iya aye̱ ba tá shim, yong á kok iro̱m ba a tin nye ike̱re̱ isum. 
ROM.1.25	Á shishing katsak Adakunom be abo̱o̱s. Á ya ike̱re̱ iya a tá nye iben ma á ku nye ba itomong nikum ke a nye aya a tá nye koakye ike̱ng'e, wu afe a ta kyem a tana ku kerek ma izen izen, anong!
ROM.1.26	Kamok anong, Adakunom tú ku won ba nong á tá kuus ike̱re̱ isum iya aye̱ ba tá shim. Ányining nye rikuna be ányining áfudang ba, anong ne Adakunom nye baꞌ. 
ROM.1.27	Anong ne, átek wosong ányining nong a ta no̱ nikuus átek áfudang ba. Átek nye ike̱re̱ isum be átek áfudang ba, kamok anong a tú ku no̱o̱k ba risam ri ta se te̱re̱ be ike̱re̱ imaan'e ife ba tá nye.
ROM.1.28	Kum ánerawe'me ta gaar kushan Adakunom, Adakunom tú ku won ba kaye̱e̱r amaan kuto̱ro̱ng ba yong a ma tsang a nye ike̱re̱ iya i tá taas ke ba nye baꞌ. 
ROM.1.29	An shining be iriri ike̱re̱ iya i ta se gye̱r nasho̱o̱n Adakunom baꞌ, be rikpe̱ ne kudi ike̱ng ne amaan kuto̱ro̱ng. Igak ku naka shishim be ku naka fe̱s be kuren ne ku naka wo̱ro̱k be amaan kunye. Ba te áfe imok, 
ROM.1.30	ne á fe̱ me̱r be akak. Á di Adakunom kye̱re̱ ne á shonong ne á kok rice naza ne á naka tiyiik. Á gung rice nong á tá nye anyas, á gaar kufok rife̱ átek ba. 
ROM.1.31	Á be kuto̱ro̱ng baꞌ, á fe̱ rife̱ a shishing baꞌ, á shim akak baꞌ, á be kuro̱ riye̱ baꞌ. 
ROM.1.32	A ren Itsi Adakunom iya i ta fe̱ ye a ra fe̱s áner aya a ta nye ike̱re̱ kuri iyu gye̱rtatan, amma á nye ike̱re̱ kuri iyong'e tsek baꞌ, amma á kuus kama áya a ta nye anong.
ROM.2.1	Kamok anong, wan be ike̱ng kufe̱ baꞌ, wan afe i ta to̱ akak amok. Be ike̱ng ife wan tin to̱ akak amok'e, wan naka to̱ amok'ong kamok wan nye ike̱re̱'ong. 
ROM.2.2	Yir ren yir ye amok Adakunom tà to̱ aner aya a ta nye ike̱re̱ kuri iyong se gye̱r. 
ROM.2.3	Kamok anong ke wan afe i ta nye anerawe tsek, wan to̱ akak amok natoon ike̱re̱ iya wu tá nye, amma ne wan nye ike̱re̱'ong, wan di ye wan tà wher amok Adakunom a? 
ROM.2.4	Ka wan zhe̱e̱sh agbang ritek Adakunom be kutsesek wu ne kuse whiwhe̱ wu e̱? Wan ren ye ritek Adakunom tá sak wan tá shishing kuse wan aꞌa?
ROM.2.5	Amma kamok kushonong wan i ta gaar kushishing kuse wan, wan naka tusung amok Adakunom natoon rice wan ma katuk riye̱ kubeseng Adakunom, nizen iya a tana to̱ kazatse amok kaye̱e̱r katsak. 
ROM.2.6	Adakunom tà no̱o̱k “Koangan ishorong wu te̱re̱ be ike̱ng iya a tá nye.” 
ROM.2.7	Áner áya a ta tsesek kaye̱e̱r kunye ike̱re̱ itek nong a ta se̱ nakerek be kuyiik ne kutser kufe izen izen, ba ne Adakunom tà ka no̱o̱k ba ishorong kutser kufe izen izen. 
ROM.2.8	Amma áya a ta shim rice ne á gaar katsak ne á nye amaan kunye, a tù ku karang ba be riye̱ kubeseng ne riye̱ riwe. 
ROM.2.9	Koangan afe a ta nye ike̱re̱ imaan'e, a tà so̱ risam ne a fok kuro̱'me, a ta san'e be áner aYahuda ne áya sang á ta nye áner aYahuda baꞌ, ni kuus. 
ROM.2.10	Amma koangan afe a tá nye ike̱re̱ itek, Adakunom tù ku no̱o̱k kuyiik be nakerek ne kameneng riye̱. A tà san'e be áner aYahuda ne áya sang á ta nye áner aYahuda baꞌ nikuus. 
ROM.2.11	Kamok Adakunom daam ka wan nye angan e̱ baꞌ.
ROM.2.12	Koangan afe a tá nye rine̱n kamok sang a ta ren Itsi aMusa baꞌ, a tà wei sang be Itsi'me baꞌ, amma afe a ta nye rine̱n ne a ren Itsi aMusa'me a tù ku to̱ amok be Itsi'me. 
ROM.2.13	Sang áya a foos Itsi ne a se gye̱r nasho̱o̱n Adakunom baꞌ, amma áya a ta kuus ike̱ng iya Itsi'me tá fe̱, ne a se gye̱r nasho̱o̱n Adakunom. 
ROM.2.14	(Katsak'e, ke aner aya sang a ta nye áner aYahuda baꞌ, be Itsi baꞌ, gip be anong nizen ikak a nye ike̱re̱ iya Itsi ta fe̱ ye a ra nye kyo̱ndi kuto̱ro̱ng ba tú ku no̱o̱k ba. Iyong tonong ye ba áya a tá sor dar Itsi te Itsi be rice ba. 
ROM.2.15	Kunye ba tonong ye ike̱re̱ Itsi tá fe̱ ye a ra nye se kaye̱e̱r ba, kuto̱ro̱ng aye̱ ba tonong anong gip. Kamok izen ikak kuto̱ro̱ng aye̱'me tonong ye ba taam, nizen ikak ne i ku tonong ba ye ba taam baꞌ.) 
ROM.2.16	Anong ne i bu se katuk Adakunom tana sak aYeso tana to̱ ike̱re̱ iya anerawe ta ne̱r kaye̱e̱r riye̱ amok, kyo̱ndi mi ta fe̱ kaye̱e̱r Rife̱ Ritek mi tá ka taas yin.
ROM.2.17	To̱, wan afe i ta fe̱ ye wan nye áner aYahuda, wan ti fereng natoon Itsi ne i ni itsor kafok ye wan ren Adakunom, 
ROM.2.18	ne i fe̱ ye wan ren ike̱ng iya Adakunom ta shim ne i ren ike̱ng iya i ta nar kuse gye̱r kamok a tá ka bo̱so̱p'e ye Itsi fe̱ anong. 
ROM.2.19	Wan ren gye̱r ye wan ne i ta ko̱k akpato̱o̱n kuse̱ ne i sor akanang nufe áner aya a ta sor kaye̱e̱r awhi, 
ROM.2.20	ne i bo̱so̱p azizik'e ike̱re̱ ne i bo̱so̱p azhizhe̱k'e gip, kamok Itsi ta bo̱so̱p ike̱re̱ cei ne i ka tonong katsak'e. 
ROM.2.21	To̱, wan afe i ta bo̱so̱p ánerawe'me, wan naka bo̱so̱p e̱ a? Wan afe i ta taas ye, rife̱ Adakunom roon itsang, wan nye itsang aꞌa? 
ROM.2.22	Wan afe i ta fe̱ ye, sang a tu nye rikuna baꞌ, wan nye aꞌa? Wan afe i ta di ike̱re̱ itsi kye̱re̱ wan nye itsang naro̱ itsi aꞌa? 
ROM.2.23	Wan afe i ta tsor kafok be Itsi aMusa, wan zhe̱e̱sh Adakunom nizen iya wan ta gaar kukuus Itsi'me aꞌa? 
ROM.2.24	Kyo̱ndi i ta se ni izibir ye, “Kamok yin áner aYahuda ne áya sang á ta nye áner aYahuda baꞌ, zhe̱e̱sh riyerek Adakunom.”
ROM.2.25	Izhak a ta ka nye'me se gye̱r ke wan kuus Itsi'me. Ke wan kuus ike̱ng iya Itsi ta fe̱ baꞌ, wan se tite̱re̱ be aner aya a tu ku nye izhak baꞌ. 
ROM.2.26	Ke áner aya sang á tú ku nye ba izhak baꞌ, kuus ike̱ng iya Itsi aMusa ta fe̱, aser, a tu ku di ba tite̱re̱'e be áner aya a tá ká nye ba izhak aꞌa? 
ROM.2.27	Aner aya a tú ku nye izhak baꞌ, amma ne a kuus Itsi'me gye̱r, wu tà ka to̱ amok, wan afe i ta ren Itsi i tan nye izhak gye̱rtatan i ra kuus ike̱ng iya Itsi'me ta fe̱ baꞌ. 
ROM.2.28	Aner aYahuda afe katsak nye aner aya a tu ku nye izhak nuro̱m tsek baꞌ. Izhak ife katsak ne i nye izhak iya a ta tse̱e̱r aner tsek baꞌ. 
ROM.2.29	Aner aYahuda afe katsak ne a nye aya a ta nye áner aYahuda kaye̱e̱r riye̱ wu, izhak ife katsak nye izhak ife Kabik ta nye kaye̱e̱r riye̱, sang ife Itsi aMusa baꞌ. Adakunom ne a kerek aner kuri ayong sang anerawe baꞌ.
ROM.3.1	To̱, akye̱ ne wan tà se̱ ke wan fe̱ ye wan nye áner aYahuda. Izhak tà ka barang mo akye̱ e̱? 
ROM.3.2	Ei katsak'e, á nar ribir'e nike̱re̱ dide̱ng. Ni ime̱se̱ng'e Adakunom tú no̱o̱k ba rife̱ wu. 
ROM.3.3	Amma, ke ákak ba ti no̱o̱k katsak baꞌ, ne̱? Ku won dar kuno̱o̱k katsak ba tà sak katsak Adakunom ta te kpe̱de̱ng a? 
ROM.3.4	Ko cie̱k, i se anong baꞌ. Adakunom ne a nye afe katsak dim; ánerawe be abo̱o̱s. Kyo̱ndi i ta se kaye̱e̱r izibir ye,
ROM.3.4	“Nong ase̱ a ta ren ye,
ROM.3.4	wan be katsak ke wan fe̱ kanu
ROM.3.4	Ne wan tonong kanang ye wan nye aner katsak
ROM.3.4	nizen iya a ta sen ka to̱ amok.”
ROM.3.5	Ke amaan kunye yir tonong kanang ye Adakunom nye gye̱r, ne i fe̱ yir ane̱ e̱? Ta fe̱ yir ye Adakunom nye gye̱r baꞌ, a tin tonong yir riye̱ kubeseng wu a? (Mi ma fe̱ kuri rife̱ rinerawe tsek.) 
ROM.3.6	Ko cie̱k, i se anong baꞌ. Ke i se anong, to̱, Adakunom ta nye ane̱ a ta to̱ kazatse amok e̱?
ROM.3.7	Ke kudun katsak'i tà sak katsak Adakunom tà wuruk kanang ne i tonong kuyiik Adakunom dide̱ng, to̱, akye̱ sak a tin te̱n amok ye mi nye afe rine̱n e̱? 
ROM.3.8	Ke i se anong, to̱, ne “I ya yir kasho̱o̱n be amaan kunye nong ase̱ ritek tà be̱ a?” Ákak tin bo̱s yir abo̱o̱s ye yir fe̱ yir anong. Amok Adakunom tana to̱ áner kuri ayong, tin kyem niba.
ROM.3.9	Iyong yir ta fe̱ yir ane̱ makong e̱? Ka yir áner aYahuda yir nar yir ribir ánerawe a? Ko cie̱k. Yir n tonong yir ye áner aYahuda be áya sang á ta nye áner aYahuda baꞌ, cice̱r a se kaye̱e̱r kukyem rine̱n. 
ROM.3.10	Kyo̱ndi i ta se kaye̱e̱r izibir ye,
ROM.3.10	“Akak kuse a ta se gye̱r nasho̱o̱n Adakunom baꞌ, ko azining.
ROM.3.11	Akak kuse a ta se̱ rikpa'me baꞌ,
ROM.3.11	akak kuse a ta tse̱r Adakunom baꞌ.
ROM.3.12	Koangan n kirik Adakunom kama,
ROM.3.12	an te akpe̱de̱ng'e.
ROM.3.12	Akak kuse a ta nye ike̱ng itek baꞌ,
ROM.3.12	ko azining.
ROM.3.13	Nanu ba se kyo̱ndi are̱k a ta se kuye̱,
ROM.3.13	nanu ba n me̱ be abo̱o̱s.
ROM.3.13	Írem ba turung amaan rife̱ kyo̱ndi nado̱m iwhen.
ROM.3.14	Ame̱r be ritok ne a wuruk ni nanu ba.
ROM.3.15	A ti gor kon nyosong naso̱k.
ROM.3.16	Koake̱ ne ba gor rimaan'e be riye̱ riwe ka kuus ba.
ROM.3.17	Á ren iren kusor caang baꞌ.
ROM.3.18	Inyim Adakunom kuse naye̱ ba cie̱k baꞌ.”
ROM.3.19	Yir ren yir ye, koakye ike̱ng iya Itsi ta fe̱, i ti fe̱ natoon áner aya Itsi tin nye itomong natoon ba, fan ákak bu se̱ ike̱ng iya a tana fe̱, ne amok Adakunom se natoon kazatse cice̱r. 
ROM.3.20	Akak ta se̱ ku te gye̱r nasho̱o̱n Adakunom kamok a ta kuus ike̱ng iya Itsi tá fe̱ ye a ra nye baꞌ. Ike̱ng iya Itsi ta nye se ye, nong i ta tonong ánerawe rine̱n ba ingya.
ROM.3.21	Amma kyo̱o̱rna an tonong iren ikak ze̱e̱r ánerawe tana te gye̱r nasho̱o̱n Adakunom. A se̱ kuse gye̱r kuyuna be kukuus Itsi baꞌ, Itsi aMusa ne afumung Áner Kuzarap gip a tonong anong gye̱r tatan. 
ROM.3.22	Adakunom sak koangan aya a tin no̱o̱k katsak na aYeso Kiristi ta te gye̱r nasho̱o̱n wu. Sang a ti kasa baꞌ. 
ROM.3.23	Kamok koangan nye rine̱n, a ti raar nuyiik Adakunom. 
ROM.3.24	Amma kamok ritek Adakunom tá nyesek warak a sak koangan se̱ ku te gye̱r nasho̱o̱n wu kamok kashesh kaya aYeso tá be̱e̱n'e. 
ROM.3.25	Adakunom no̱o̱k aYeso nong a tá sor asidaka kure̱ng rine̱n yir. A re̱ng ánerawe rine̱n ba kamok kuno̱o̱k katsak ba natoon kunyosong naso̱k wu. Adakunom nye anong, nong a tá tonong katsak be kuse kutek wu, kamok gbugbang, Adakunom kaye̱e̱r kuwhiwhe̱ wu a ye̱re̱k rine̱n anerawe wha. 
ROM.3.26	Be anong ne Adakunom tonong nizen na ye wu be rice wu nye aner katsak ne kuse kutek, nong a ta tonong katsak'e ne a sak koangan afe a tin no̱o̱k katsak na aYeso a ta te aner a ta se gye̱r nasho̱o̱n wu.
ROM.3.27	Iyong yir tin tsor yir kafok be akye̱ e̱? Ike̱ng ikak kuse baꞌ. Ka i tin tsor yir kafok kamok yir tá kuus yir itsi a? Wayo, yir ta tsor yir kafok baꞌ kamok ike̱ng aYeso tá nye. 
ROM.3.28	Rife̱ yir se ye anerawe ta te gye̱r nasho̱o̱n Adakunom kamok kuno̱o̱k katsak wu, sang be ku kuus ike̱ng iya Itsi ta fe̱ baꞌ. 
ROM.3.29	Ka Adakunom nye Adakunom áner aYahuda tsek a? Aser, a nye Adakunom áfe áya sang á ta nye áner aYahuda baꞌ gip aꞌa? Ei, a nye áfe aya sang a ta nye áner aYahuda baꞌ gip, 
ROM.3.30	kamok Adakunom se azining, a ta sak áya a ta nye izhak ta te gye̱r nasho̱o̱n wu kamok kuno̱o̱k katsak ba, anong ne áya a ta nye izhak baꞌ, ta se̱ kute gye̱r nasho̱o̱n Adakunom kamok kuno̱o̱k katsak ba gip. 
ROM.3.31	Kamok anong, yong yir ta won yir Itsi kamok kuno̱o̱k katsak na a? Wayo, ko cie̱k, ta titsik yir ingya.
ROM.4.1	Iyong ta fe̱ yir ane̱ natoon Ibrahim afe a tá nye atukop yir e̱? I kuse ane̱ be wu natoon kuno̱o̱k katsak e̱? 
ROM.4.2	Ke a fa fe̱ ye Ibrahim se gye̱r nasho̱o̱n Adakunom kamok kunye wu ke wu be ike̱ng iya a tanin tsor kafok natoon'e, amma sang nasho̱o̱n Adakunom baꞌ. 
ROM.4.3	Izibir rife̱ Adakunom tonong ye, “Ibrahim ti no̱o̱k katsak na Adakunom, ne Adakunom tú ku sok kyo̱ndi aner a ta se gye̱r nasho̱o̱n wu.” 
ROM.4.4	Aner aya a ta nye itomong nong a tu ku karang, ke a tu no̱o̱k ishorong wu, sang i tonong ye a tu nang nawarak baꞌ, amma a tú ku karang ishorong itomong wu. 
ROM.4.5	To̱, aner aya ne a ti fereng ni itomong wu baꞌ, amma a ti fereng na Adakunom, aya afe a ta sak amaan aner ta te gye̱r nasho̱o̱n wu, kuno̱o̱k katsak kuri kuyong tà sak a tù ku sok kyo̱ndi aner a ta se gye̱r nasho̱o̱n Adakunom. 
ROM.4.6	Iyuna ne i nye ike̱ng aDauda tin fe̱ natoon'e, nizen iya a tá fe̱ natoon aner riye̱ rikan aya Adakunom tú ku sok kyo̱ndi a se gye̱r nasho̱o̱n wu, sang kamok itomong aner'e tá nye baꞌ.
ROM.4.7	A fe̱ ye,
ROM.4.7	“Áner riye̱ rikan ne á nye
ROM.4.7	áner aya a tú ku re̱ng ba rine̱n ba,
ROM.4.7	áya a tú ku kusu ba rine̱n ba.
ROM.4.8	Aner riye̱ rikan ne a nye aner aya
ROM.4.8	Agwo̱m Ágwo̱m tana fa rine̱n wu baꞌ.”
ROM.4.9	Riye̱ rikan na nye rife áner aya a tú ku nye ba izhak tsek, ka mak be áya a tá ku nye ba izhak'e baꞌ e̱? Ei, ike̱ng yir ta sen nife̱ yir se ye, “Kuno̱o̱k katsak Ibrahim ne ku sak Adakunom tú ku sok kyo̱ndi aner a ta se gye̱r nasho̱o̱n wu.” 
ROM.4.10	To̱, nizen inyaka ne a tu sok kyo̱ndi wu se gye̱r nasho̱o̱n Adakunom e̱? Nama á tá mu ku nye izhak ka nizen a ta mu ku nye'me baꞌ e̱? Ei, kum ne a mu ku nye izhak'e baꞌ. 
ROM.4.11	Amma a tú ku nye izhak'e nong i tà sor ike̱ng iya i tana tonong ye wu se gye̱r nasho̱o̱n Adakunom. A te gye̱r nasho̱o̱n Adakunom kamok kuno̱o̱k katsak wu nizham a tá ra ku nye izhak. Kamok anong Ibrahim te Ada koangan afe a tin no̱o̱k katsak na Adakunom, amma a ta ma ku nye izhak'e baꞌ, nong ase̱ Adakunom ta sak ba ta te gye̱r nasho̱o̱n wu gip. 
ROM.4.12	Anong ne Ibrahim te ako̱k kasho̱o̱n áya a tú ku nye ba izhak gip, sang kamok á tú ku nye ba izhak tsek baꞌ, amma á kuus kuri kuno̱o̱k katsak ada yir Ibrahim tá be kum ne a mu ku nye izhak baꞌ.
ROM.4.13	Adakunom no̱o̱k kuto̱ be Ibrahim ne kuri wu ye ba ne a ta ya kutse kazatse na sang kamok Ibrahim ta kuus Itsi baꞌ, amma kamok ku te gye̱r kuya a ta se̱ kamok kuno̱o̱k katsak. 
ROM.4.14	Kamok ke i nye ye afe a ta kuus Itsi ne a nye aya a tana ya kutse kazatse to̱, kuno̱o̱k katsak anerawe te kpe̱de̱ng, kuno̱o̱k kuto̱ Adakunom nye ike̱ng ikak baꞌ. 
ROM.4.15	Itsi ta kyem i be̱e̱n riye̱ kubeseng Adakunom. Karo̱ kaya ne Itsi tu kuse baꞌ, kutaam tu kuse baꞌ.
ROM.4.16	Kamok anong ánerawe se̱ ike̱ng iya Adakunom tin no̱o̱k kamok kuno̱o̱k katsak ba nong ase̱ ike̱ng iya Adakunom tin no̱o̱k kuto̱'me ta se warak. Inoon Ibrahim cice̱r ta se̱ ike̱ng iya Adakunom tin no̱o̱k kuto̱'me. Ike̱ng iya Adakunom tin no̱o̱k kuto̱ nye ife áner aya a ta kuus Itsi baꞌ, i nye ife koangan aya a tin no̱o̱k katsak kyo̱ndi Ibrahim aya a tá nye Ada yir cice̱r. 
ROM.4.17	Kyo̱ndi i ta se kaye̱e̱r izibir rife̱ Adakunom ye, “Mi ta ka sak nong wan ta sor ada ánerawe whe̱re̱.” Adakunom afe wu tin no̱o̱k katsak tú ku sok a tá sor ada yir. Wu ne a nyesek áya a tá kus kutser, rife̱ wu ne ri sak a nye ike̱re̱ i ta tsang i kuse baꞌ. 
ROM.4.18	Kute riye̱ Ibrahim te kyo̱ndi kukpe̱de̱ng'e, gip be anong a ya kasho̱o̱n be kute riye̱ ne a ni no̱o̱k katsak. Kamok anong a te ada ánerawe whe̱re̱. Iyu se kyo̱ndi a tá tsang a ku tak ye, “Kuri wan tá te whe̱re̱.” 
ROM.4.19	Nizen iyong Ibrahim be aye̱ kyo̱ndi kuso̱k inyak, agap tsang a gang gye̱r tatan kamok a tá tsang a kop amma a shirim kaye̱e̱r kuno̱o̱k katsak wu baꞌ, ka ye izen aSaratu tana bun a tes tsang i gor baꞌ. 
ROM.4.20	Riye̱ se gak be kuno̱o̱k kuto̱ Adakunom nong a ta won dar a ni no̱o̱k katsak baꞌ, amma a ti barang kukpa agap kaye̱e̱r kuno̱o̱k katsak wu ne a no̱o̱k Adakunom kuyiik. 
ROM.4.21	A bun a ti te riye̱ dim ye Adakunom be kukyem a tana shining ike̱ng iya wu tá fe̱ ye a tà nye. 
ROM.4.22	Iyong ne i sak kamok kuno̱o̱k katsak wu ne “Adakunom tú ku sok ye a se gye̱r nasho̱o̱n wu.” 
ROM.4.23	Rife̱ a ta fe̱ ye, “A tu sok ye a se gye̱r nasho̱o̱n Adakunom,” sang kamok wu ze̱r tsek ne a ti zibir rife̱ na baꞌ, 
ROM.4.24	amma a zibir kamok yir, yir gip, yir áya Adakunom ta min sak yir i ta te yir gye̱r nasho̱o̱n wu, yir áya i ti no̱o̱k yir katsak ni wu aya a tá dorok aYeso Agwo̱m Ágwo̱m yir nure̱k. 
ROM.4.25	Kamok rine̱n yir ne a sok aYeso a no̱o̱k nong a tá ku, a tu ku dorok be kutser nong a tin sak yir ta te yir gye̱r nasho̱o̱n wu.
ROM.5.1	Kamok anong kum yir tan se̱ yir kute gye̱r nasho̱o̱n Adakunom kamok kuno̱o̱k katsak yir, yir sor yir caang be Adakunom kamok Agwo̱m Ágwo̱m yir, aYeso Kiristi. 
ROM.5.2	Natoon wu ne yir ti se̱ yir iren kuno̱ kaye̱e̱r ritek na yir tin sor yir kaye̱e̱r'e kamok kuno̱o̱k katsak yir. Aye̱ yir kare̱p i ta min te yir riye̱ natoon kuyiik Adakunom. 
ROM.5.3	Sang anong tsek baꞌ, yir bun i nye yir riye̱ rikan kaye̱e̱r risam yir kamok yir ren yir ye risam be̱e̱n kutsesek. 
ROM.5.4	Kutsesek be̱e̱n be kuse kutek ne kuse kutek be̱e̱n be kute riye̱. 
ROM.5.5	Kute riye̱'me tin sak yir ta no̱ yir nisum baꞌ, kamok Adakunom sak Kabik Kazhe̱l'e tin no̱o̱k yir kushim wu whe̱re̱ kaye̱e̱r aye̱ yir.
ROM.5.6	Kamok nizen'e dim, kum ne yir ta kyem i naka tobok yir baꞌ, aKiristi ku kamok yir, yir afe i ta rayir Adakunom. 
ROM.5.7	I ta ro̱ aner akak tana ku kamok áner aya a ta se gye̱r, amma kashim akak ta kyem a ku kamok áner aya a ta tonong kuse kutek. 
ROM.5.8	Amma Adakunom tin tonong yir kushim wu dide̱ng anong, kum ne yir ru nye yir áfe rine̱n, aKiristi ku kamok yir. 
ROM.5.9	Kum naso̱k aYeso ta sak yir ta te yir gye̱r nasho̱o̱n Adakunom, shita kyo̱o̱rna baꞌ a tin shesh kamok aKiristi fan riye̱ kubeseng Adakunom bu ni se̱ yir. 
ROM.5.10	To̱, i ta se ye yir tsang i nye yir ámudo̱n Adakunom, amma a ti nye yir igaas be riku igon wu, shita kyo̱o̱rna baꞌ a ta min sak yir i ta te yir áferime̱ wu, a tin shesh yir kamok igon wu ta be kutser. 
ROM.5.11	Awan anong tsek baꞌ, aye̱ yir kare̱p kamok ike̱ng Adakunom tá nye be Agwo̱m Ágwo̱m yir aYeso Kiristi aya kamok wu ne kyo̱o̱rna yir ti nye yir igaas.
ROM.5.12	Kamok anong kyo̱ndi rine̱n tá no̱ nazatse kamok Adamu, rine̱n'e ne ri be̱e̱n be riku. Anong ne riku se natoon koangan, kamok koangan nye rine̱n. 
ROM.5.13	Rine̱n tuse nazatse nizham a tá ra no̱o̱k Itsi, amma karo̱ kaya Itsi tu kuse baꞌ, a fa rine̱n baꞌ. 
ROM.5.14	Gip ne anong, riku ti nye rigwo̱m natoon ánerawe kum nizen Adamu ma nizen aMusa, gip be áner aya sang rine̱n ba tá nye kushorop ike̱ng iya Adakunom tá fe̱ kyo̱ndi Adamu tá nye baꞌ. Adamu se kyo̱ndi aner ayong a tana be̱. 
ROM.5.15	Amma kunang Adakunom tá no̱o̱k warak se kyo̱ndi rine̱n Adamu tá nye baꞌ. Ánerawe whe̱re̱ tá kus kamok rine̱n aner azining'ong, a tá nye Adamu. Amma ritek Adakunom nar ma ánerawe whe̱re̱ se̱ kunang wu a tá nye kamok ritek aner azining na, a ta nye aYeso Kiristi. 
ROM.5.16	Anong gbak kunang'e se ze̱e̱r be rine̱n aner azining'ong. Amok a ta to̱'ong se natoon rine̱n rizining. Amma kunang'e se nama rine̱n whe̱re̱ ne ri be̱e̱n kuse gye̱r nasho̱o̱n Adakunom. 
ROM.5.17	Rine̱n aner azining sak riku ti nye rigwo̱m natoon koangan. Amma áya a ta shan agbang ritek ne kunang kuse gye̱r nasho̱o̱n Adakunom tà nye rigwo̱m kaye̱e̱r kusor kufas kamok aner azining'ong aYeso Kiristi.
ROM.5.18	Kamok anong, kyo̱ndi rine̱n aner azining tá sak koangan ta ku, anong ne ike̱ng itek izining iya aner azining tá nye i ta sak koangan te gye̱r nasho̱o̱n Adakunom ne i ta be̱e̱n ánerawe kutser kufas. 
ROM.5.19	Kyo̱ndi kushonong aner azining tá sak ánerawe whe̱re̱ ta te áfe rine̱n, anong ne aner whe̱re̱ ta se̱ kute gye̱r nasho̱o̱n Adakunom kamok kuwon dar kushonong aner azining.
ROM.5.20	Ike̱ng i tá sak a ta nye Itsi se nong rine̱n tà wuruk kanang. Amma nizen iya ne rine̱n tin barang, ne ritek Adakunom nibarang dide̱ng, 
ROM.5.21	nong ase̱, kyo̱ndi rine̱n ta nye rigwo̱m wu be riku, anong ne ritek Adakunom ta nye rigwo̱m wu kyo̱o̱rna be kuse gye̱r nasho̱o̱n Adakunom. Anong ne ri ta tseng be yir kaye̱e̱r kutser kufe izen izen kamok aYeso Kiristi Agwo̱m Ágwo̱m yir.
ROM.6.1	Yir ta fe̱ yir ane̱ e̱? Ta ya yir kasho̱o̱n be kunye rine̱n nong ritek Adakunom tin barang a? 
ROM.6.2	Wayo, cie̱k! Aye̱ yir n kus ni itak rine̱n. I ta bun i nye yir ane̱ i ta sor yir kaye̱e̱r rine̱n e̱? 
ROM.6.3	Aser, yin ta ren yin ye yir cice̱r aya a tin nye yir abatisma kaye̱e̱r aYeso Kiristi a ti nye yir abatisma'me kaye̱e̱r riku wu aꞌa? 
ROM.6.4	Kamok abatisma yir a ti ne̱r yir mak be wu, yir te yir azining be wu kaye̱e̱r riku wu. Kyo̱ndi a tá dorok aKiristi nure̱k be kutser be kuyiik Ada'me, anong ne yir gip ta sor yir kaye̱e̱r kusor kufas.
ROM.6.5	Ke n te yir azining be wu kaye̱e̱r riku wu katsak'e yir ta bun i te yir azining be wu kaye̱e̱r ku dorok wu nure̱k be kutser. 
ROM.6.6	Yir ren yir ye an ti gak kuse yir kufe agbugbang kuri kufe rinerawe mak be wu fan ri bin be agap natoon yir. A nye anong fan i bu te yir ásam rine̱n baba. 
ROM.6.7	Kamok ke anerawe ku a kam be agap rine̱n'ong. 
ROM.6.8	Kyo̱o̱rna ke yir kus yir mak be aKiristi, yir ti no̱o̱k yir katsak ye yir ta bun sor yir mak be wu. 
ROM.6.9	Kamok yir ren yir ye a dorok aKiristi nure̱k be kutser, a tà bun a ku baba baꞌ. Riku bun ri be rigwo̱m rikak natoon wu baꞌ. 
ROM.6.10	Riku'ong a ta ku kamok rine̱n, a ku kutak kuzining tsek. Amma kusor wu a tá sor, a sor kamok kuyiik Adakunom. 
ROM.6.11	Anong ne yin gip, sok yin rice yin ye rine̱n n ku kaye̱e̱r yin, amma ne i sor yin kamok kuyiik Adakunom kaye̱e̱r aYeso aKiristi.
ROM.6.12	Kamok anong, tu won yin rine̱n tin nye rigwo̱m natoon kuro̱m yin nong ta kuus yin amaan ike̱ng iya wu tà shim baꞌ. 
ROM.6.13	Sang tu no̱o̱k yin afe kuro̱m yir abas akak kamok rine̱n baꞌ nong ku ta sor ares amaan kunye baꞌ. Amma no̱o̱k yin Adakunom rice yin kyo̱ndi áner aya a tú ku tun ba kaye̱e̱r riku nong a tú ku bun kaye̱e̱r kutser. Ne i no̱o̱k yin rice yin kyo̱ndi ares ku ninye ike̱re̱ i ta se gye̱r nasho̱o̱n Adakunom. 
ROM.6.14	Rine̱n tin nye rigwo̱m natoon yin baꞌ, kamok sang Itsi ne ti nye rigwo̱m natoon yin baꞌ, amma ritek Adakunom.
ROM.6.15	To̱, iyong ane̱ e̱? Yir ta yiir nye yir rine̱n kamok sang Itsi i ti nye rigwo̱m natoon yir baꞌ amma ritek Adakunom e̱? Wayo, cie̱k! 
ROM.6.16	Yin ren yin ye, ke yin no̱o̱k yin rice yin i ta te yin ásam aner akak, to̱, yin sor yin ásam aner ayong, ta kuus yin rife̱ wu aꞌa? Ka tu sor yin ásam rine̱n, ri tana sak ánerawe ta ku, ka tu kuus yin rife̱ Adakunom ri tana sak ta te yin gye̱r nasho̱o̱n wu. 
ROM.6.17	Amma yir be yir riye̱ rikan be Adakunom kamok rine̱n ne ri tsang ri ti nye rigwo̱m natoon yin gbugbang, amma kyo̱o̱rna be riye̱ rizining yin kuus yin ike̱re̱ a tá ka bo̱so̱p yin'e. 
ROM.6.18	A tá ka tun yin kaye̱e̱r rine̱n nong i ta te yin ásam kuse gye̱r. 
ROM.6.19	Mi fe̱ rife̱ na kuri rife rinerawe kamok kuraar yin kufe ánerawe. Kyo̱ndi yin tá tsang i sok yin abas akak afe kuro̱m yin nong i tin nye yin ike̱re̱ i ta se kye̱re̱ ne amaan kunye, kyo̱o̱rna no̱o̱k yin rice yin kyo̱ndi ásam natoon kunye ike̱re̱ i tana tonong ye yin se yin gye̱r nong ta te yin azhe̱l'e.
ROM.6.20	Nizen iya yin tá nye yin ásam rine̱n, ike̱ng ikak tá daam yin be kunye ike̱re̱ i ta se gye̱r nasho̱o̱n Adakunom baꞌ. 
ROM.6.21	Akye̱ kuri ishorong ne yin tà se̱ yin kaye̱e̱r ike̱re̱ iyong i ta sen ka no̱o̱k yin isum kyo̱o̱rna e̱? Ike̱re̱ iyong be̱e̱n riku! 
ROM.6.22	Amma kyo̱o̱rna a ta ma ka tun yin kaye̱e̱r rine̱n i tan te yin ásam Adakunom, ike̱ng iya yin tana se̱ yin nye kusor kuzhe̱l'e kuya ku tana be̱e̱n be kutser kufe izen izen. 
ROM.6.23	Kamok ishorong rine̱n nye riku, amma kunang Adakunom nye kutser kufe izen izen kaye̱e̱r aYeso Kiristi Agwo̱m Ágwo̱m yir.
ROM.7.1	To̱, ároneng, kum yin ta ren yin Itsi yin ta ren yin ike̱ng iya mi tin fe̱ natoon'e. Itsi ti nye rigwo̱m natoon aner ke aner'e rusek be kutser tsek. 
ROM.7.2	Ye̱re̱k yin ta di yin abining kuwe̱ne̱ng, Itsi kuwe̱ne̱ng se natoon wu ke amitek wu ru nye atser, amma ke amitek'e ku, to̱, kuwe̱ne̱ng ku se rice wu baꞌ. 
ROM.7.3	Kamok anong, ke a bun a nye kuwe̱ne̱ng kukak ne amitek'e ru nye atser, to̱, ne a fe̱ ye a nye rikuna. Amma ke amitek'e ku, a ta bun a sok amitek akak, iyong tonong ye a nye rikuna baꞌ, kamok kuwe̱ne̱ng akak ba se rice wu baꞌ.
ROM.7.4	Kamok anong ároneng, yin gip yin te yin kyo̱ndi yin kus yin nitak kukuus Itsi, kamok riku aYeso sak yin wher yin nitak Itsi, nong yin ta te yin afe akak ze̱e̱r, wu aya a tú ku dorok nure̱k, nong ase̱ yin tà nye yin itomong itek kamok Adakunom. 
ROM.7.5	Kamok izen iya ife yir tá sor yir kaye̱e̱r kuraar yir kuri kufe rinerawe, Itsi ti wo̱k yir nunye rine̱n kushim riye̱ yir ma kunye yir'ong ti be̱e̱n yir riku. 
ROM.7.6	Amma kyo̱o̱rna, yir sor yir washak dar Itsi kamok yir n te kyo̱ndi ikom'e nike̱ng iya i ta tsang i sak yir te yir ásam'me. Kyo̱o̱rna, yir ma nye yir itomong niren ifas ife Kabik sang niren izen ife Itsi baꞌ.
ROM.7.7	To̱, iyong yir ta fe̱ yir ane̱ makong e̱? Itsi nye rine̱n a? Ko cie̱k, katsak'e, a fa fe̱ ye Itsi baꞌ, sang ke mi ren ike̱ng iya i ta nye rine̱n baꞌ. Ye kamok Itsi ta fe̱ ye, “Sang tu shishim ike̱ng akak baꞌ,” ke mi ren ike̱ng iya a tá yis ye rishishim baꞌ. 
ROM.7.8	Amma kamok Itsi na ne rine̱n tu se̱ karo̱ nong ri ta sak mi ta kpaan koakye kuri kushim ike̱re̱ riye̱ mi. Kamok a fa fe̱ ye Itsi baꞌ, ke rine̱n se kyo̱ndi kukom. 
ROM.7.9	Gbugbang, mi nye atser nizen iya mi tá tsang i ren Itsi baꞌ, amma mi tá fa ren Itsi'me yong rine̱n funung ne mi ma te kukom'e. 
ROM.7.10	Mi ma ren ye, itsi na i tá se ye i tà be̱e̱n kutser i ban i be̱e̱n riku ingya. 
ROM.7.11	Rine̱n tu se̱ karo̱ kamok Itsi'me, i tin wo̱k i tin fe̱r.
ROM.7.12	Kamok anong, Itsi be rice wu se zhe̱l, ike̱ng iya i ta fe̱ se zhe̱l. I se gye̱r ne i nye itek. 
ROM.7.13	To̱, iyong ike̱ng i ta nye itek ti be̱e̱n riku a? Wayo, cie̱k, rine̱n ne ri ti be̱e̱n riku nong a ta ren kunik rine̱n, be Itsi ne rine̱n ta wuruk kanang be kurisik wu.
ROM.7.14	Yir ren yir ye Itsi'me nye itak kabik, amma mi be kuse rinerawe, a ti sok a tá re̱p rine̱n'e kyo̱ndi asam. 
ROM.7.15	Mi ren ike̱ng ife mi ta nye baꞌ. Kamok ike̱ng ife mi ta shim ke mi nye, iyong ne mi nye baꞌ. Amma iya mi ta shim ta nye baꞌ, iyong ne mi shishing i ban i nye ingya. 
ROM.7.16	Ke i nye ye ike̱ng mi ta shim ta nye baꞌ, iyong ne mi ban i nye ingya. To̱, aser Itsi nye ike̱ng itek. 
ROM.7.17	Sang mi be rice mi ne i nye ike̱re̱ na baꞌ, amma rine̱n ri ta se kaye̱e̱r'i. 
ROM.7.18	Mi ren ye sang ike̱ng ikak itek kuse kaye̱e̱r'i baꞌ, ife rinerawe. Kamok mi shim kunye ike̱re̱ i ta nye itek, amma kunye anong'e ti gaar. 
ROM.7.19	Mi nye ike̱ng ikak itek mi ta shim ke mi nye baꞌ, ma mi ban i shishing i nye anyas mi ta shim kunye'me baꞌ. 
ROM.7.20	To̱, ke i nye ye mi nye ike̱ng ife mi ta shim ta nye baꞌ, aser sang mi ne i nye baꞌ, amma rine̱n ri ta se kaye̱e̱r'i.
ROM.7.21	Mi ma ren ye ike̱ng na be itomong: Nizen iya mi ta shim ta nye ike̱ng i ta nye itek, ne mi ban i shishing i di imaan'e mak be mi. 
ROM.7.22	Kamok kaye̱e̱r riye̱ mi, mi fok kusas Itsi Adakunom. 
ROM.7.23	Amma kaye̱e̱r kuro̱m'i, mi fok ike̱ng ikak ze̱e̱r ta nye itomong be iya riye̱ mi ta shim. Ike̱ng i ta sak kuro̱m'i be riye̱ mi ta can, ne i te kyo̱ndi asam kaye̱e̱r kukuus ike̱ng iya i ta se kaye̱e̱r kuro̱m'i. 
ROM.7.24	Awo̱ tsek be mi, ike̱ng kuro̱ riye̱. Angan tin shesh kaye̱e̱r kuro̱m na ku ta tseng be mi kaye̱e̱r riku e̱? 
ROM.7.25	Mi be riye̱ rikan be Adakunom kamok a ti shesh be aYeso Kiristi Agwo̱m Ágwo̱m yir.
ROM.7.25	Kamok anong kaye̱e̱r riye̱ mi, mi te asam Itsi Adakunom, amma kaye̱e̱r kuse rinerawe mi te asam ike̱re̱ ife rine̱n tá fe̱ ye i ra nye.
ROM.8.1	Kamok anong, amok bu kuse natoon áya a ta se kaye̱e̱r aYeso Kiristi baꞌ. 
ROM.8.2	Kamok kukyem Kabik ku ta nyesek kutser kaye̱e̱r aYeso Kiristi sak mi sor ne̱k, kaye̱e̱r kukyem rine̱n ne riku. 
ROM.8.3	Kamok ike̱ng iya Itsi aMusa tá kyem i nye baꞌ, be kuse kufe rinerawe, nye ike̱ng Adakunom tá nye nizen a tá tom igon wu kaye̱e̱r kuro̱m. A no̱o̱k nong a ta te asidaka rine̱n ne a yirik kukyem rine̱n kaye̱e̱r kuro̱m. 
ROM.8.4	Adakunom nye anong, nong a tin shining yir be koakye ike̱ng i ta se gye̱r nasho̱o̱n wu iya Itsi tá fe̱ ye a ra nye, yir aya sang i ta sor yir kaye̱e̱r kuse rinerawe baꞌ, amma kaye̱e̱r Kabik. 
ROM.8.5	Áner aya a ta sor kaye̱e̱r kuro̱m a ti te riye̱ natoon ike̱re̱ kuro̱m. Áner aya a ta kuus ike̱ng iya Kabik ta fe̱ be ba min te riye̱ ba nike̱re̱ Kabik. 
ROM.8.6	Ke rine̱n ne ri te nye rigwo̱m natoon wan, wan ta ku, amma ke Kabik ne ka te nye rigwo̱m natoon wan, wan ta se̱ kutser ne kameneng riye̱. 
ROM.8.7	Kamok koangan afe rine̱n tin nye rigwo̱m natoon wu te amudo̱n Adakunom'ong, kamok a kuus Itsi Adakunom ta fe̱ baꞌ, a ta kyem a nye baꞌ. 
ROM.8.8	Áner aya rine̱n tin nye rigwo̱m natoon ba ta kyem á kare̱p Adakunom riye̱ baꞌ.
ROM.8.9	Amma yin, Kabik Adakunom ne ka ti nye rigwo̱m natoon yin sang rine̱n baꞌ, ke Kabik Adakunom sor kaye̱e̱r yin. Aner aya a ta be Kabik aKiristi baꞌ, a nye afe aKiristi baꞌ. 
ROM.8.10	Amma ke aKiristi sor kaye̱e̱r yin, yin ta kus yin kamok rine̱n, amma kabik yin nye katser kamok yin se yin gye̱r nasho̱o̱n Adakunom. 
ROM.8.11	Ke Kabik Adakunom aya a tá dorok aYeso nure̱k sor kaye̱e̱r yin, to̱, wu aya a tá dorok aYeso kaye̱e̱r kure̱k tá no̱o̱k iro̱m yin kuya ku tana bus kutser kamok Kabik wu kaya ka ta sor kaye̱e̱r yin.
ROM.8.12	Kamok anong aroneng, yir be yir itomong, amma sang ta sor yir kuri kusor kuri kufe rinerawe baꞌ. 
ROM.8.13	Kamok ke yin sor yin kaye̱e̱r kuse rinerawe, yin tà kus yin. Amma ke yin sor yin kaye̱e̱r Kabik, ne yin won yin kunye rine̱n, yin ta se̱ yin kutser. 
ROM.8.14	Kamok áner aya ne Kabik Adakunom tu ku ko̱k ba kasho̱o̱n ne á nye inoon Adakunom. 
ROM.8.15	Kamok Kabik a tá ka no̱o̱k yin nye kabik kaya ka tana ka sak yin ta te yin asam ne i fok yin inyim baꞌ. Amma yin se̱ yin Kabik ku te inoon Adakunom be anong ne yir yis yir Adakunom ye, “Abba, Ada.” 
ROM.8.16	Kabik Adakunom be rice wu nyim be kafe yir a ta tonong ye yir nye yir inoon Adakunom. 
ROM.8.17	To̱, ke i nye ye yir nye yir inoon'e, i nye ye yir nye yir áya kutse Adakunom, ta ya yir kutse'me mak be aKiristi kum ke i nye ye yir tà so̱ yir risam mak be wu nong ta se̱ yir kuyiik mak be wu.
ROM.8.18	Mi no̱o̱k katsak ye a ta kyem a maas risam yir ta sen so̱ yir'e kyo̱o̱rna be kuri kuyiik kuya a tanin tonong yir nasho̱o̱n baꞌ. 
ROM.8.19	Koakye ike̱ng Adakunom ta nye sen tor be ifeng nong á tà di inoon Adakunom'me. 
ROM.8.20	Ike̱re̱ Adakunom tá nye, shining ike̱ng i ta sak a tá ka nye ba baꞌ, sang i se ye kamok ike̱re̱'me ta shim anong baꞌ, amma kamok Adakunom shim anong. A nye anong ne a ni te riye̱, 
ROM.8.21	ye ike̱re̱'me cei be rice ba tà se̱ kashesh, a tà ba bus baꞌ. I ta se̱ kusor ne̱k'ong be kuyiik a tana tonong inoon Adakunom'me. 
ROM.8.22	Yir ren yir ye ike̱re̱'me cice̱r Adakunom ta nye'me ru rus kyo̱ndi aner abining tá rus nizen kutes ma kyo̱o̱rna. 
ROM.8.23	Sang ike̱re̱'me tsek baꞌ, amma yir gip, yir aya a tin no̱o̱k yir kunang Kabik Kazhe̱l'e kaya a tin no̱o̱k yir kum ni ime̱se̱ng'e, i rus yir kaye̱e̱r aye̱ yir ne i tor yir be ifeng nong Adakunom tin sok yir i ta te yir inoon wu ne a shesh iro̱m yir. 
ROM.8.24	Kamok kuni te riye̱'ong ne a ti shesh yir, amma ke yir n di yir ike̱ng yir ta min te yir riye̱'me, to̱, iyong ba nye ku ni te riye̱ baba baꞌ. Angan ti te riye̱ nike̱ng iya wu tan se̱ e̱? 
ROM.8.25	Amma ke yir min te yir riye̱ nike̱ng iya sang yir tan se̱ yir nizham baꞌ, yir naka tsesek yir ta tor yir.
ROM.8.26	Anong ne Kabik ti se̱ mo yir kaye̱e̱r kuraar yir. Yir ren yir ka ane̱ ne i ta nye yir aduwa baꞌ, amma Kabik be rice wu ne a ti nye yir aduwa be kurus kuya akak tana kyem a fe̱ baꞌ. 
ROM.8.27	Adakunom aya a ta ren kaye̱e̱r riye̱ ánerawe ren koakye Kabik ta shim kamok Kabik'e nye izong kamok ázhe̱l'e kyo̱ndi Adakunom ta shim.
ROM.8.28	Yir ren yir kaye̱e̱r koakye, Adakunom nye gye̱r kamok áya a tu ku shim áya a ta ma ka yis ba kaye̱e̱r kanye̱k wu. 
ROM.8.29	Kamok aya Adakunom tá tsang a kasa gbugbang ne a ku sak ba ze̱e̱r nong a tá sok kuse Igon wu, Igon'e ta sor asho̱n kaye̱e̱r ároneng whe̱re̱. 
ROM.8.30	Áya wu tá tsang a ku sak ba ze̱e̱r, a tú ku yis ba'me, ne a ku sak ba a tá se gye̱r nasho̱o̱n wu, ne ku te yiik ba.
ROM.8.31	To̱, iyong yir tà fe̱ yir ane̱ natoon ike̱re̱ na e̱? Ke Adakunom se mak be yir, akye̱ ti daam yir ke a ti ra yir e̱? 
ROM.8.32	Wu afe a tin roon yir Igon wu baꞌ, amma a sok a tá no̱o̱k kamok yir cice̱r. Aser, wu Adakunom afe a tá tsang a ni no̱o̱k yir Igon wu ta won dar a ni no̱o̱k yir ribir ike̱re̱ wu cice̱r washak aꞌa. 
ROM.8.33	Angan ne a ta nye kukun áya Adakunom tan kasa e̱? Adakunom be rice wu ne a fe̱ ye ba se gye̱r nasho̱o̱n wu. 
ROM.8.34	Angan ne a ta kyem a ta te̱n anerawe amok e̱? aYeso Kiristi, aya a tá ku, sang a ku tsek baꞌ, a tú ku dorok nure̱k be kutser, aya a ta se nubo̱k riya Adakunom ne a nye izong kamok yir. 
ROM.8.35	Angan ta kyem a tin kam yir be kushim aKiristi tin shim yir e̱? Risam ka kudaam, ka kutabak, ka izong ka kudun ike̱ng, ka kawei, ka riku e̱? 
ROM.8.36	Kyo̱ndi i ta se ni izibir kaye̱e̱r rife̱ Adakunom,
ROM.8.36	“Kamok wan ne yir yiir i ye̱re̱k yir riku ye̱rye̱r:
ROM.8.36	a ti ko̱k yir kyo̱ndi ítsamang iya á ta ba itse̱k'e.”
ROM.8.37	Wayo, kaye̱e̱r ike̱re̱ na cice̱r, yir nar yir agap áya a tana fe̱ ye á be agap kaye̱e̱r aYeso aya a tin shim yir. 
ROM.8.38	Kamok mi ti no̱o̱k katsak dim ye riku ka kutser ka ámaleka ka ítseng ka kuse kyo̱o̱rna ka kufe kasho̱o̱n ka koakye kuri kukyem, 
ROM.8.39	ka kuso̱p'e ka kutsik'e ka koakye kuri ike̱ng Adakunom ta nye, ike̱ng ikak kuse i tana kyem i tin kam yir be kushim afe Adakunom tin shim yir kaye̱e̱r aYeso Kiristi Agwo̱m Ágwo̱m yir baꞌ.
ROM.9.1	Katsak'e, ne mi fe̱ kamok aKiristi, sang mi bo̱ abo̱o̱s baꞌ, kaye̱e̱r kuto̱ro̱ng'i ne ike̱ng iya Kabik Kazhe̱l'e tin tonong, mi no̱o̱k katsak ye i nye katsak. 
ROM.9.2	Kaye̱e̱r riye̱ mi be kudaam be riye̱ riwe dide̱ng ye̱r ye̱r ma riye̱ mi tse̱k. 
ROM.9.3	Ye a fa fe̱ ye mi be rice mi ne a ti fiming a bun a tin kam be aKiristi nong ároneng afe izere mi ta se̱ kashesh, to̱ tsek, 
ROM.9.4	áner Isarela. Ba ne Adakunom tú ku sak ba á tá te inoon wu, a tú tonong ba kuyiik wu, a tú ku nye ba kushu be Itsi iya a ta ka no̱o̱k ba, ne a ka tonong ba iren ku kuya iben ife katsak. A bun a tú ku no̱o̱k ba kuto̱. 
ROM.9.5	Kunik ba ne kaye̱e̱r átukop átukop áya a tá ren dide̱ng. aKiristi, kaye̱e̱r kuto̱ro̱ng rinerawe wuruk kaye̱e̱r kuri ba. Won Adakunom aya a ti nye rigwo̱m natoon koakye tu se̱ nakerek ma izen izen. Anong!
ROM.9.6	Sang i se ye rife̱ Adakunom n kpa baꞌ. Sang koangan aner Isarela ne a nye aner aya Adakunom ta kasa baꞌ. 
ROM.9.7	Sang koangan a ta nye kuri Ibrahim ne a nye aya Adakunom ta kasa baꞌ. Adakunom ban a fe̱ be Ibrahim ye, “Be Ishaku ne wan ta se̱ inoon na mi ta fe̱ be wan.” 
ROM.9.8	Iyong ne i sak inoon a ta se̱ nuro̱m ne na nye inoon Adakunom baꞌ, amma naya á tin no̱o̱k kuto̱ natoon'e ne á nye inoon nafe katsak. 
ROM.9.9	Kamok kuno̱o̱k kuto̱ Adakunom tá nye be Ibrahim se ye, “Ke izen'e nye mi ta bun i be̱ ne aSaratu tes igon kamitek'e.”
ROM.9.10	Sang anong tsek baꞌ, inoon aRifkatu se atek azining, wu ne a nye Ishaku a ta nye atukop yir. 
ROM.9.11+ROM.9.12	Kum ne an tsang a tes Isuwa be aYakub baꞌ ka kum ne ba tsang an nye ike̱ng ikak itek ka imaan'e baꞌ, Adakunom fe̱ be aRifkatu ye, “Igon kako'me tà nye kawusong'e itomong.” Adakunom fe̱ anong nong a ta tonong ye aner a tana kasa a tu ku kasa kamok kushim Adakunom sang kamok itomong aner'e. 
ROM.9.13	Kyo̱ndi i ta se ni izibir rife̱ Adakunom ye, “Mi shim aYakub amma mi gaar Isuwa.”
ROM.9.14	Iyong yir ta fe̱ yir ane̱ e̱? Adakunom nye gye̱r baꞌ a? Wayo, cie̱k! 
ROM.9.15	Kamok Adakunom fe̱ be aMusa ye,
ROM.9.15	“Mi tà tonong ritek'e natoon aner aya mi ta shim tu ku tonong ritek ne mi ro̱ riye̱ aner aya mi ta shim ta ro̱ riye̱ wu.”
ROM.9.16	To̱, sang i se ye, ike̱ng anerawe ta shim ka kuren kunye wu baꞌ, amma ritek Adakunom tsek. 
ROM.9.17	Kamok rife̱ Adakunom fe̱ be aFiruna ye, “Mi tà sak wan ta te agwo̱m nong ase̱ mi tin tonong kukyem'i natoon wan, ne kazatse cei ren riyerek'i.” 
ROM.9.18	Kamok anong ne Adakunom ro̱ riye̱ aner aya a ta shim a ta ro̱ riye̱ wu, ne a sak aner aya wu ta shim a ta shonong, nong a ta shonong.
ROM.9.19	Kashim ne akak yin fe̱ be mi ye, “To̱, akye̱ sak Adakunom bun a di rine̱n yir e̱? Angan tà kyem a gaar ike̱ng wu tá shim e̱?” 
ROM.9.20	Amma wan anerawe, wan nye akye̱ wan tana ya kanu be Adakunom e̱? “Ike̱ng ikak a tá nye ta kyem i fe̱ be aner aya a tú ku nye'me ye, ‘Akye̱ sak wan tin nye ana a?’ ” 
ROM.9.21	Aser, sang ano̱k nadonong ta kyem a bo̱ rirem naro̱ kazining nong a tin nye kadonong kakak yiik ne a nye kakak fe̱re̱ aꞌa?
ROM.9.22	Anong ne itomong Adakunom se. Ke a shim ne a tonong riye̱ kubeseng wu, ne a bun a tonong kukyem wu kanang. Amma kaye̱e̱r acaang riye̱ wu, a tsesek dide̱ng be aya i ta se gye̱r ke di kubeseng riye̱ wu aya Adakunom tan gang kanye̱k ku ka shosh ba. 
ROM.9.23	A nye anong nong a tà tonong agbang kuyiik wu natoon áya wu ta ro̱ riye̱ ba, aya wu tá tsang a sak kum ni ime̱se̱ng'e nong a ta se̱ kuyiik wu. 
ROM.9.24	Yir gip, áya wu tá yis sang kaye̱e̱r áner aYahuda tsek baꞌ, amma be áya sang á ta nye áner aYahuda baꞌ gip.
ROM.9.25	Kyo̱ndi á ta fe̱ kaye̱e̱r kufumung aHosiya ye,
ROM.9.25	“Mi tà yis áner aya a ta tsang á ta nye anaan baꞌ ye, ‘Aner'i,’ ne mi ku yis ba ye, ‘Áner riye̱ mi,’ ko á ta tsang a nye áner riye̱ mi baꞌ.”
ROM.9.26	“Dim naro̱ a ta fe̱ ye,
ROM.9.26	‘Yin nye yin ánerawe mi baꞌ,’ Naro̱ kayong ne a ta fe̱ be ba ye, ‘Inoon Adakunom afe kutser.’ ”
ROM.9.27	Ishaya fe̱ natoon áner Isarela ye,
ROM.9.27	“Kuwhe̱r áner Isarela se kyo̱ndi rize̱k kanu isho̱ng gye̱rtatan,
ROM.9.27	ribir áya a tu ku tuk cie̱k kaye̱e̱r ba ne a tà se̱ kashesh tsek.
ROM.9.28	Kamok sang i ta sok izen baꞌ,
ROM.9.28	Agwo̱m Ágwo̱m tà to̱ kazatse amok cei nigang'e.”
ROM.9.29	Kyo̱ndi Ishaya tá tsang a nye kuzarap ye,
ROM.9.29	“A fa fe̱ ye Agwo̱m Ágwo̱m aya a ta be kukyem ti won yir ákak cie̱k kaye̱e̱r kuri'me baꞌ,
ROM.9.29	ke yir te yir kyo̱ndi aSodom ne aGomora.”
ROM.9.30	To̱, iyong ta fe̱ yir ane̱ e̱? Aner aya sang a ta nye áner aYahuda baꞌ, a ti daam be kutse̱r kute gye̱r nasho̱o̱n Adakunom baꞌ, amma a se̱. Kuse̱ kute gye̱r ba nasho̱o̱n Adakunom ba se̱ se kamok kuno̱o̱k katsak ba. 
ROM.9.31	Amma áner Isarela áya a tin te iso̱r nong a ta se̱ kute gye̱r nasho̱o̱n Adakunom kamok á kuus Itsi, á se̱ baꞌ. 
ROM.9.32	Akye̱ sak anong e̱? Kamok sang ba tá tse̱r niren kuno̱o̱k katsak baꞌ amma be kukuus Itsi ne kunye kutek, yong a ti tu atak natoon “kuta kutu atak.” 
ROM.9.33	Kyo̱ndi i ta se ni izibir rife̱ Adakunom ye,
ROM.9.33	“Di yin mi n sak kuta kukak na aSihiyona ku tana sak ánerawe tanin tu atak,
ROM.9.33	ne ku sak ánerawe tà kpas,
ROM.9.33	amma aner aya ne a ti no̱o̱k katsak ni wu a tà fok isum baꞌ.”
ROM.10.1	Ároneng, aduwa mi be kanak'i se ye ke áner Isarela se̱ kashesh. 
ROM.10.2	Kamok mi ren kuri ifeng iya ba ta be nikuus Adakunom, amma ifeng ba'me ra se natoon katsak baꞌ. 
ROM.10.3	Kum ba ta dun iren i tana sak anerawe tana te gye̱r nasho̱o̱n Adakunom, a tse̱r iren ifuba iya ba ta di ye i ta kyem i ka sak ba a ta te gye̱r nasho̱o̱n Adakunom, iyong ne i sak ba ta gaar iren i tana sak ánerawe ta te gye̱r nasho̱o̱n Adakunom. 
ROM.10.4	Kamok aKiristi ne a shining ike̱ng iya Itsi ta fe̱ ye a ra nye nong koangan a tin no̱o̱k katsak ni wu ta se gye̱r nasho̱o̱n Adakunom.
ROM.10.5	aMusa nye izibir natoon iren aner tana se̱ kute gye̱r nasho̱o̱n Adakunom kamok a kuus Itsi. A fe̱ ye, “Koangan afe a ta kuus Itsi na cei ta se̱ kutser kufe izen izen.” 
ROM.10.6	Amma rife̱ Adakunom natoon kute gye̱r nasho̱o̱n wu kamok kuno̱o̱k katsak fe̱ ye, “Sang tu fe̱ kaye̱e̱r riye̱ wan ye, ‘Angan tà ngarak naza e̱?’ ” (nong ase̱ a ta tiik be aKiristi.) 
ROM.10.7	“Ka tu fe̱ ye, ‘Angan ta no̱ kaye̱e̱r kaben tsik e̱?’ ” (Nong a ta dorok be aKiristi nure̱k.) 
ROM.10.8	Amma aner aya a ta se̱ kute gye̱r nasho̱o̱n Adakunom kamok kuno̱o̱k katsak fe̱ kyo̱ndi aMusa tá fe̱ ye, “Rife̱ Adakunom se bubarak be wan, ri se nanu wan, ri bun ri se kaye̱e̱r riye̱ wan.” Rife̱ na se ye, rife̱ kuno̱o̱k katsak ne yir sen taas yir'e. 
ROM.10.9	Ke wan fe̱ be kanu wan ye, “aYeso ne a nye Agwo̱m Ágwo̱m,” ne wan bun i ti no̱o̱k katsak kaye̱e̱r riye̱ wan ye Adakunom tú ku dorok nure̱k be kutser, wan tà se̱ kashesh. 
ROM.10.10	Kamok kaye̱e̱r riye̱ wan ne wan ti no̱o̱k katsak nong ta se̱ kute gye̱r nasho̱o̱n Adakunom, ne wan fe̱ kuno̱o̱k katsak wan be kanu wan, ne wan se̱ kashesh. 
ROM.10.11	Kyo̱ndi izibir rife̱ Adakunom ta fe̱ ye, “Koangan ne a ti no̱o̱k katsak ni wu, a tà fok isum baꞌ.” 
ROM.10.12	Kamok áner aYahuda be áya sang a ta á nye áner aYahuda baꞌ se ze̱e̱r baꞌ. Agwo̱m Ágwo̱m'me se azining, a ti nye rigwo̱m natoon koangan, ne a no̱o̱k koangan afe a ta yis kaye̱e̱r riyerek wu kurum wu washak, 
ROM.10.13	Kyo̱ndi i ta se kaye̱e̱r rife̱ Adakunom, “Koangan afe a ta yis kaye̱e̱r riyerek Agwo̱m Ágwo̱m ta se̱ kashesh.”
ROM.10.14	To̱, ane̱ ne ba ta yis aner aya afe sang ba tin no̱o̱k katsak baꞌ e̱? A ta nye ane̱ á tin no̱o̱k katsak na aner aya ba ta kum ku fok baꞌ e̱? Ne á nye ane̱ á ta fok ke akak tu ku nye ba awazi baꞌ e̱? 
ROM.10.15	Á ta nye ane̱ á ta nye awazi sang ke a tú ku tom ba baꞌ e̱? Kyo̱ndi i ta se ni izibir kaye̱e̱r rife̱ Adakunom ye, “Wan fa di atak aner aya a ta taas Rife̱ Ritek ta saas baꞌ.” 
ROM.10.16	Amma sang aner Isarela cice̱r ne a shan Rife̱ Ritek'e baꞌ. Kyo̱ndi Ishaya ta fe̱ ye, “Agwo̱m Ágwo̱m, angan ti no̱o̱k katsak rife̱ yir e̱?” 
ROM.10.17	Kamok anong, a ti no̱o̱k katsak rife̱ ke a fok rife̱'me. A fok rife̱'me nizen iya a ta nye awazi Rife̱ Ritek natoon aKiristi.
ROM.10.18	Mi rip ana'ong, katsak'e ba fok aꞌa? A fok ko̱! Kyo̱ndi rife̱ Adakunom ta fe̱ ye,
ROM.10.18	“Kuto̱ ba n tseng koake̱ kaye̱e̱r kazatse,
ROM.10.18	rife̱ ba n tseng nigang kazatse.”
ROM.10.19	Mi ta bun rip gbak ye: Aner Isarela ren ike̱ng rife̱'me ta sor aꞌa? Ni ime̱se̱ng'e, aMusa fe̱ be ba ye,
ROM.10.19	“Mi ta sak yin ta shishim yin ákak aya yin ta di yin ye a kyem ike̱ng ikak baꞌ.
ROM.10.19	Mi ta ka beseng yin riye̱ be ákak aya yin ta di yin ye a se zizik.”
ROM.10.20	Ishaya bun a nye riye̱ ritser a tá fe̱ ye, Adakunom fe̱ ye:
ROM.10.20	“Áner aya á tin tse̱r baꞌ, ba ne a ti se̱.
ROM.10.20	Mi tonong rice mi nufe áya sang á ta tse̱r karo̱ mi baꞌ.”
ROM.10.21	Amma natoon Isarela, Adakunom fe̱ ye,
ROM.10.21	“Kuwoso cice̱r mi nabak ibo̱k'i
ROM.10.21	natoon áner aya a tá gaar rife̱ mi, ne á shonong.”
ROM.11.1	To̱, mi nye kurip: Iyong Adakunom gaar ánerawe wu a? Wayo, cie̱k! Mi be rice mi gip mi nye aner Isarela, aner kasa Ibrahim, kaye̱e̱r izo̱ro̱k aBanyami. 
ROM.11.2	Adakunom gaar ánerawe wu baꞌ, áya wu tá tsang a ren. Yin ren yin ike̱ng iya kufumung Adakunom tá fe̱ natoon Iliya nizen a ta tos kanak nasho̱o̱n Adakunom kamok kuse áner Isarela aꞌa? 
ROM.11.3	A tá fe̱ ye, “Agwo̱m Ágwo̱m, an fe̱s áner kuzarap wan ne a yirik naro̱ ku ka nye asidaka, a tú ku won mi tsek. Ayong a bun a tse̱r a tin fe̱r.” 
ROM.11.4	Akye̱ ne Adakunom fe̱ be wu e̱? A fe̱ be wu ye, “Mi won áner izungu kanataar áifya a tan gaar kuya aBaal 
ROM.11.5	Anong ne i se kyo̱o̱rna gip. Ribir áner ákak kuse áya Adakunom tá kasa kaye̱e̱r ritek wu. 
ROM.11.6	Ke i se ye kaye̱e̱r ritek wu to̱, i nye ye sang kamok itomong ba baꞌ. Ke i se ye kamok itomong ba, to̱, i nye ye ritek wu'me nye katsak baꞌ.
ROM.11.7	To̱, yong ta fe̱ yir ane̱ makong e̱? Aner Isarela se̱ ike̱ng iya ba ta tse̱r be ifeng baꞌ, amma áya a tá kasa tsek ne a se̱, ribir'e Adakunom sak ba ta shonong. 
ROM.11.8	Kyo̱ndi i ta se ni izibir ye,
ROM.11.8	“Adakunom sak aye̱ ba te gbirim
ROM.11.8	a tá no̱o̱k ba anyisi afe á tá kyem á ta di karo̱ baꞌ.
ROM.11.8	A ta no̱o̱k ba ato afe sang á tá kyem a ti fok baꞌ,
ROM.11.8	ma katuur ana.”
ROM.11.9	aDauda bun a fe̱ ye,
ROM.11.9	“Won naro̱ kuya naya ba ne naro̱ riye̱ rikan tu sor agunung ba,
ROM.11.9	ne karo̱ a tanin tu atak, ne a se̱ ishorong ba.
ROM.11.10	Won anyisi ba tu te whi fan á bu kyem a di karo̱,
ROM.11.10	won risam ba tu sak ba nong á ta tseng guk guk ma izen izen.”
ROM.11.11	Mi bun inye kurip gbak ye. Nizen iya áner Isarela tá turuk kutak, á ba bun á dorok aꞌa? Wayo, ko cie̱k! Kunye rine̱n ba ban kusak áner afe sang á ta nye áner aYahuda baꞌ, ta se̱ kashesh ingya ma áner Isarela tu shishim ba. 
ROM.11.12	To̱, ke rine̱n ba sak kazatse ta se̱ ritek, ku raar ba be̱e̱n áner aya sang á ta nye áner aYahuda baꞌ ritek, i nye ye ritek'e tà shining makiyi nizen iya áner aYahuda tana kubun nufe Adakunom.
ROM.11.13	To̱, yin áya sang i ta nye yin áner aYahuda baꞌ, mi fe̱ be yin. Kum mi ta nye amanzo nufe yin, mi tin ya kuka ni itomong'i. 
ROM.11.14	Be anong ne mi ti te riye̱ ye kashim áner'i, áner Isarela ta ka shishim yin, nong ákak ba ta se̱ kashesh. 
ROM.11.15	Ke ku ka raba ba ta be̱e̱n kazatse igaas, ku ka shan ba tà be̱e̱n akye̱, kyo̱ndi a ta wuruk kaye̱e̱r riku nong a ta be kaye̱e̱r kutser aꞌa?
ROM.11.16	Ke a no̱o̱k Adakunom ikpis abiredi, i nye ye agbang abiredi'me cice̱r te zhe̱l'ong gip. Ke ritin kakon'e se zhe̱l, to̱, i nye ye iwhang'e se zhe̱l gip. 
ROM.11.17	Ke a bo̱ iwhang rifar riya ri ta ta, to̱, yin aya i ta se yin kyo̱ndi iwhang'e iya i ta ta baꞌ, a ta sok a tin gung mo, kyo̱o̱rna yin ma se̱s yin ashi'me aya a ta ta, 
ROM.11.18	Kamok anong tu ya yin kuka ye yin nar yin iwhang'e iya a tá turung baꞌ. Ke yin nye yin anong, yiring yin ye, sang yin ne i yiir yin ritin kakon'e baꞌ, amma ritin kakon'e ne ri ta ka yir yin.
ROM.11.19	Kashim wan ta fe̱ ye, “Ei, a turung íwhang'e íkak nong a tin te mo naro̱'me.” 
ROM.11.20	Katsak'e yong. Amma a tu turung ba kamok kuwon dar kuno̱o̱k katsak ba, yin se yin azong kamok kuno̱o̱k katsak yin. Tin ya yin kuka baꞌ, amma nye yin tatan. 
ROM.11.21	Ke Adakunom won iwhang'e iya i ta nye atuk kunik kakon'e baꞌ, to̱, a ta won dar a ka turung yin baꞌ. 
ROM.11.22	Aze yir di yir Adakunom be kuro̱ riye̱ ne a se nye̱k nye̱k. A se nye̱k nye̱k be áya a ta kpas, amma a ro̱ riye̱ wan ke wan ya kasho̱o̱n kaye̱e̱r kuro̱ riye̱ wu. Ke anong baꞌ, wan gip a tà ka tun kaye̱e̱r ritin'e. 
ROM.11.23	Ke áner aYahuda san ku nino̱o̱k katsak, á tu ku bun ba naro̱ ba kamok Adakunom ta kyem a ku bun be ba. 
ROM.11.24	Yin aya sang i ta nye yin áner aYahuda baꞌ yin se yin kyo̱ndi iwhang kakon iya i ta ta baꞌ, a tin gung be ritin kakon kaya a tá tuus. Iya sang i ta nye atuk kunik kakon'e baꞌ. To̱, kum áner aYahuda ta se kyo̱ndi iwhang kakon iya a ta tuus iya i ta ro̱ baꞌ a tana bun a ku bun'e ritin kakon'e.
ROM.11.25	Mi shim yin tu sor yin dar iren yin ike̱re̱ i ta se nune̱re̱ng'ong baꞌ, ároneng, nong fan i bu kaa yin. Kushonong san'e be áner Isarela ákak ma izen iya Adakunom ta kasa cice̱r áya sang a ta nye áner aYahuda baꞌ ta be̱ niren Adakunom. 
ROM.11.26	Be anong ne a tà shesh Isarela cice̱r, kyo̱ndi a tá zibir ye,
ROM.11.26	“Aner Kashesh ta wuruk na aSihiyona;
ROM.11.26	a ta shishing aye̱ kuri aYakub nong á ta won rine̱n.
ROM.11.27	Iyong ne i nye kushu mi be ba
ROM.11.27	nizen mi tana sok rine̱n ba.”
ROM.11.28	Áner Isarela te ámudo̱n Adakunom ku raba Rife̱ Ritek ba ta nye, i se anong kamok yin. Amma kamok a tú ku kasa ba, ba nye áner Adakunom ta shim kamok átukop ba, 
ROM.11.29	kamok kunang Adakunom ne kuyis wu shishing baꞌ. 
ROM.11.30	Kamok kyo̱ndi yin tá tsang i kuus yin rife̱ Adakunom baꞌ, amma kyo̱o̱rna yin se̱ yin kuro̱ riye̱ Adakunom kamok kushonong áner aYahuda. 
ROM.11.31	Ba gip, ba shonong Adakunom'me kyo̱o̱rna, nong ba gip ta ma se̱ kuro̱ riye̱ Adakunom kamok Adakunom ta ro̱ riye̱ yin. 
ROM.11.32	Kamok Adakunom rosom aye̱ ánerawe cice̱r kamok kushonong nong ase̱ a tin tonong kuro̱ riye̱ wu natoon koangan.
ROM.11.33	Katsak'e, kutsik kuren kukyem Adakunom ne kuren ike̱ng wu be igak baꞌ.
ROM.11.33	Angan ta kyem a ren iren wu ta nye ike̱re̱ wu
ROM.11.33	ne iren wu tu ku gosok e̱?
ROM.11.34	“Angan ren riye̱ Adakunom e̱?
ROM.11.34	Angan ta kyem a ku no̱o̱k ibo̱ro̱ng e̱?”
ROM.11.35	“Angan kun ku no̱o̱k ike̱ng ikak
ROM.11.35	ma a tana fe̱ ye Adakunom ra ku karang e̱?”
ROM.11.36	Kamok wu ne a nye koakye ike̱ng, ne koakye se nubo̱k wu, a nye koakye kamok rice wu.
ROM.11.36	Kuyiik nye kufe Adakunom ma izen izen. Anong!
ROM.12.1	Kamok anong, ároneng, mi ta nye yin akusuk kaye̱e̱r kuro̱ riye̱ Adakunom ye i ra no̱o̱k yin iro̱m yin kyo̱ndi asidaka atser, azhe̱l'e, kuri aya Adakunom a tana fok kusas'e. Iyong ne i nye iren kuya Adakunom iben kufe katsak. 
ROM.12.2	Sang tu ba kuus yin kuse kuri kufe kazatse na baꞌ, amma won yin Adakunom ta ka shishing yin kuto̱ro̱ng yin. Be anong ne yin ta shan yin ike̱ng iya Adakunom ta shim, ike̱ng iya i ta nye itek, iya wu tana fok kusas'e ne ike̱ng wu ta shim dim.
ROM.12.3	Kamok ritek Adakunom tin nye'me na, mi fe̱ be koangan yin ye sang akak tu sok rice naza ye wu nye ike̱ng ikak baꞌ, a ra ban a mees rice wu ingya, a ra mees rice wu te̱re̱ be kuri kuno̱o̱k katsak Adakunom tú ku no̱o̱k. 
ROM.12.4	Kyo̱ndi kuro̱m ta be ikap ze̱r ze̱r, ne cice̱r ikap'e nye itomong kuri kuzining baꞌ, 
ROM.12.5	anong ne i se kaye̱e̱r aKiristi, i se yir whe̱re̱ kaye̱e̱r kuro̱m kuzining be afudang yir áfikuus. 
ROM.12.6	Yir be yir kunang iriri'me tite̱re̱ be ritek Adakunom tin no̱o̱k yir. Ke kunang akak nye kunang kuzarap, a rin nye kuzarap'e te̱re̱ be kuno̱o̱k katsak wu ta be. 
ROM.12.7	Ke kunang'e nye kunye ánerawe itomong, a ra nye itomong'e gye̱r, ke kunye kubo̱so̱p ánerawe'me, a ra bo̱so̱p gye̱r. 
ROM.12.8	Ke kunye kutsesek ánerawe, a ra sor afe kutsesek ánerawe'me. Ke kunye kunang kutobok áfe a ta se nutser, a ra no̱o̱k washak. Ke kunang'e nye kuko̱k kasho̱o̱n, won a tu nye kaye̱e̱r katsak. Ke ku nye kuro̱ riye̱, a ra nye be riye̱ rikan.
ROM.12.9	Kushim ra se kaye̱e̱r katsak. Rayin ike̱ng iya i ta nye imaan'e, amma yiir yin ike̱ng iya i ta nye itek. 
ROM.12.10	Naka shim yin kyo̱ndi aner be aronyining. Koangan ra sok afudang yiik ne a nar rice wu. 
ROM.12.11	Sang tu se yin dar ifeng baꞌ, be yin ifeng kaye̱e̱r aye̱ yin ne i nye yin Adakunom itomong. 
ROM.12.12	Nye yin riye̱ rikan natoon ike̱ng iya yin ta min te yin riye̱, naka tsesek yin kaye̱e̱r risam yin ne i yiir nye yin aduwa koakye izen. 
ROM.12.13	Kasap yin ike̱ng yin ta be yin be áner Adakunom áya a ta se kaye̱e̱r kutser. Shim yin kushashang átsen.
ROM.12.14	Te yin áya a ta ka tabak yin kuce̱ kutek, ku te yin ba kuce̱ kutek sang tu ku fiming yin ba baꞌ. 
ROM.12.15	Nye yin riye̱ rikan be áya a ta sen nye riye̱ rikan, nye yin riyo̱m be áya a ta se kaye̱e̱r riyo̱m. 
ROM.12.16	Sor yin caang be afudang yin. Sang tu kok yin rice naza baꞌ, amma gung yin rice be áya a tu ku di ba kyo̱ndi ike̱ng ikak baꞌ. Sang tu sok yin rice yin ye yin ren yin koakye baꞌ.
ROM.12.17	Sang tu ku karang yin anyas be anyas baꞌ. Sak yin riye̱ nong ta nye yin ike̱re̱ i ta se gye̱r nasho̱o̱n koangan. 
ROM.12.18	Nye yin ike̱ng iya yin tana kyem i nye, ke ta kyem yin, to̱, ne i sor yin caang be koangan. 
ROM.12.19	Aro̱, tu sor yin aner a tu ku karang imaan'e baꞌ, won yin Adakunom'me. Kamok i se ni izibir ye, “Kukarang ike̱ng nye kunaan, mi tù ku karang,” Agwo̱m Ágwo̱m fe̱ anong. 
ROM.12.20	Rife̱ Adakunom bun ri fe̱ ye,
ROM.12.20	“Ke amudo̱n wan fok izong, ku no̱o̱k naya,
ROM.12.20	ke a fok kuto̱ kukoor ne i ku no̱o̱k ashi a ta so̱.
ROM.12.20	Ke wan nye anong, i ta se kyo̱ndi wan tu ku korok atse̱n kuro̱ng rice.”
ROM.12.21	To̱, tu won yin anyas ta ya agap yin baꞌ, ya yin agap anyas be kunye kutek ingya.
ROM.13.1	Koangan ra kuus ike̱ng iya rigwo̱m iben ta fe̱ ye a ra nye dim kamok akak ta kyem a te ako̱k kasho̱o̱n baꞌ, sang ke Adakunom ne a tu ku no̱o̱k baꞌ. Áko̱k kasho̱o̱n afe yir ta be yir cice̱r Adakunom ne a tu no̱o̱k. 
ROM.13.2	Kamok anong, koangan ne a ko̱n be áko̱k kasho̱o̱n, a ko̱n be ike̱ng iya Adakunom ta sak. Áner aya a ta nye anong yis amok Adakunom natoon rice ba. 
ROM.13.3	Kamok aner aya a ta tseng gye̱r ta fok inyim rigwo̱m baꞌ, ma ke aya a ta tseng gye̱r baꞌ. Wan shim ta di riye̱ kubeseng áko̱k kasho̱o̱n baꞌ a? To̱, nye ike̱ng iya i ta se gye̱r. 
ROM.13.4	Kamok wu nye asam Adakunom nong a ta ka tobok yin gye̱r. Amma ke wan nye aner kunye imaan'e, to̱, ne wan fok inyim, kamok sang ishe̱n rigwo̱m'e se nubo̱k wu kpe̱de̱ng tsek baꞌ. Áko̱k kasho̱o̱n nye asam Adakunom, aya a tana tonong riye̱ kubeseng Adakunom nizen a tana whereng áner aya a ta nye imaan'e. 
ROM.13.5	Kamok anong, i se gye̱r ta kuus yin ike̱ng iya rigwo̱m iben ta fe̱, sang kamok ba tana ka to̱ yin amok tsek baꞌ, amma kamok nong kuto̱ro̱ng aye̱ yin ta se gye̱r.
ROM.13.6	Ike̱ng iya i ta sak yin ta karang yin itso̱m iben, kamok áko̱k kasho̱o̱n nye ásam Adakunom áya a ta no̱o̱k izen ba kamok itomong kube ánerawe. 
ROM.13.7	Karang yin koangan ike̱ng iya a ta ka kuus yin. Ke a ta kuus yin koakye kuri itso̱m iben ne i karang, ke itso̱m ares yin ne yin karang yin. Fok yin inyim aya a ta tas ke a fok inyim wu, ne i tiyiik yin aya a ta tas ke a ku tiyiik.
ROM.13.8	Sang tu yiir yin ike̱ng akak baꞌ, amma yiir naka shim yin inga kamok aner aya a ta shim afudang shining ike̱ng iya Itsi ta fe̱. 
ROM.13.9	Kamok Itsi fe̱ ye, “Sang tu nye rikuna baꞌ, Sang tu fe̱r akak baꞌ, Sang tu nye itsang baꞌ, Sang tu be rinyisi rikan baꞌ,” be ribir ike̱re̱ ikak Itsi ta roon'e, a ta kyem a gung cice̱r a ta fe̱ ye, “Shim afegbak wan kyo̱ndi wan ta shim rice wan.” 
ROM.13.10	Ke wan shim afegbak wan, wan tu ku nye anyas baꞌ. Kamok anong, ke wan shim afegbak wan ne i nye ye wan nye koakye ike̱ng Itsi ta fe̱.
ROM.13.11	To̱, kuus yin ike̱re̱ na kamok yin ren yin kuri izen afe yir tin se yir. Izen n nye ife yin tana shiming yin nida, kamok izen kashesh yir n be̱ bubarak kyo̱o̱rna nar nizen iya yir tin no̱o̱k yir katsak ni ime̱se̱ng'e. 
ROM.13.12	Katuk m be̱ barak ka ta gor, kadiding n be̱ barak ka ta karak. Kamok anong, i wobok yir amaan kunye afurin nukim ne i te yir ike̱re̱ itsom ife akanang. 
ROM.13.13	Won i tu sor yir kusor kutek kuya ku tana tonong ye yir nye yir aya a ta se kaye̱e̱r akanang, sang ku so̱ iriri ike̱re̱ ne a feng baꞌ, ne a gung rice nong á ta nye ike̱re̱ isum ka ku nye kukpe̱de̱ng'e ne rikuna baꞌ. I tu ko̱ro̱ng yin ka tin no̱ yin kaye̱e̱r rishishim baꞌ. 
ROM.13.14	Amma i ban i naka kis yin be aYeso Kiristi Agwo̱m Ágwo̱m yir, sang i tu kuus yin amaan kuse rinerawe baꞌ.
ROM.14.1	Shan yin aner aya sang kuno̱o̱k katsak wu tan kpa agap baꞌ, amma tu ku tser yin be rine̱n ike̱ng ikak ke kuto̱ro̱ng wu se ze̱e̱r be kufe yin baꞌ. 
ROM.14.2	Kuno̱o̱k katsak akak, tu ku won a ta ya koakye ike̱ng wu ta se̱, amma aner aya kuno̱o̱k katsak wu ta be̱ agap baꞌ, ya awan rikon tsek. 
ROM.14.3	Aner aya a ta kyem a ya koakye kuri naya afe wu ta shim, a tu zhe̱e̱sh aner aya a ta won dar a kyem a ya koakye kuri baꞌ. Anong ne aner aya a ta won dar aya koakye kuri naya tu di rine̱n aner aya a ta ya koakye kuri naya baꞌ, kamok Adakunom mu ku shan. 
ROM.14.4	Wan nye angan tana to̱ asam akak amok e̱? Asam'me tu nye itomong itek, ka a tu won dar a nye, iyong nye itomong atekasa wu. A tà nye itomong itek kamok Agwo̱m Ágwo̱m tu ku se̱ mo a ta nye itomong'e.
ROM.14.5	Akak sok kunom kukak yiik ye ku nar ribir'e. Ne akak sok ye inom'e cei se kuri kuzining. Koangan ra sok be agap kaye̱e̱r riye̱ wu ye ike̱ng iya wu ta nye, nye katsak. 
ROM.14.6	Koangan afe a ta sok kunom kukak yiik ye ku nar ribir'e nye anong nong a tin tiyiik Agwo̱m Ágwo̱m wu. Koangan afe a ta ya koakye kuri rinam nye anong nong a tin tiyiik Agwo̱m Ágwo̱m wu. Kamok nong a tin tonong riye̱ rikan be Adakunom be rinam'e. Aner aya a ta ya koakye kuri rinam baꞌ, nye anong gip nong a tin tiyiik Agwo̱m Ágwo̱m wu kamok nong a tin tonong riye̱ rikan wu be Adakunom. 
ROM.14.7	Kaye̱e̱r yir, akak sor kamok rice wu baꞌ. Sang akak yir ku kamok rice wu baꞌ. 
ROM.14.8	Ke yir sor yir be kutser, to̱, i sor yir kamok Agwo̱m Ágwo̱m, ke i kus yir, to̱, i kus yir kamok Agwo̱m Ágwo̱m. Kamok anong, yir tu sor yir be kutser ka i tu kus yir, yir nye yir afe Agwo̱m Ágwo̱m. 
ROM.14.9	aKiristi ku a ta bun a dorok be kutser nong a ta sor Agwo̱m Ágwo̱m áfe aya a tan kus ne áya a ta nye atser. 
ROM.14.10	Wan ne̱? Akye̱ sak wan to̱ afudang wan amok e̱? Ka akye̱ sak wan zhe̱e̱sh afudang wan e̱? Yir cice̱r tà nyeseng yir nasho̱o̱n itsik rigwo̱m Adakunom. 
ROM.14.11	Kamok i se ni izibir ye,
ROM.14.11	“Agwo̱m Ágwo̱m fe̱ ye, ‘Mi shu ye,
ROM.14.11	koangan ta tigbok akuur nasho̱o̱n'i,
ROM.14.11	koangan ta fe̱ be kanu wu ye mi ne i nye Adakunom.’ ”
ROM.14.12	Kamok anong, koangan yir ta tak ike̱ng iya wu tá nye nasho̱o̱n Adakunom.
ROM.14.13	Kamok anong, tu naka to̱ yir amok baꞌ. Koangan ra sok kaye̱e̱r riye̱ wu ye sang wu ta sor ike̱ng iya i tana sak akak tanin turuk kutak ka a tin kpa baꞌ. 
ROM.14.14	Mi ren, mi bun i no̱o̱k katsak na Agwo̱m Ágwo̱m yir aYeso ye naya nakak kuse na ta won dar na se zhe̱l be kunik wu baꞌ. Amma ke akak ra di ye ike̱ng ikak se zhe̱l baꞌ, to̱, nufu ne i se zhe̱l baꞌ. 
ROM.14.15	Ke ike̱ng iya wan ta ya beseng afudang wan riye̱, to̱, i nye ye wan tu ku tonong kushim baꞌ. Sang tu won naya wan ta ya ta sor iren i tana beseng afudang wan, aya aKiristi ta ku kamok wu baꞌ. 
ROM.14.16	Sang tu won ike̱ng i ta se gye̱r nasho̱o̱n wan, ta sor ike̱ng iya a tanin fe̱ imaan'e natoon'e baꞌ. 
ROM.14.17	Kamok itak rigwo̱m Adakunom nye itak kuya ne a so̱ baꞌ, amma itak kuse gye̱r nasho̱o̱n Adakunom ne kusor caang be riye̱ rikan kaye̱e̱r Kabik Kazhe̱l'e. 
ROM.14.18	Koangan afe a ta nye aKiristi itomong niren iyong, wu ne a kare̱p Adakunom riye̱, ne ánerawe shim anong gip.
ROM.14.19	Kamok anong, won i tu nye yir koakye ike̱ng i tana kyem i nye yir i tana be̱e̱n kusor caang be anong i tana ka tsesek yir. 
ROM.14.20	Sang i tu beseng yin itomong Adakunom kamok itak naya baꞌ. Koakye kuri naya se zhe̱l, amma i se gye̱r anerawe ta ya ike̱ng i tana sak afudang wu tanin turuk kutak baꞌ. 
ROM.14.21	I nar ta gaar kuya rinam ka kuso̱ ashi anap, ka ta nye ike̱ng ikak i tana sak afudang wu tana kpa. 
ROM.14.22	Kamok anong, won kuto̱ro̱ng wan tin be natoon ike̱re̱ na tu se wan be Adakunom wan tsek. Aner riye̱ rikan ne a nye aner aya a tin be riye̱ gak natoon ike̱ng iya riye̱ wu tú ku no̱o̱k ye a ra nye baꞌ. 
ROM.14.23	Amma aner aya a tin be agak riye̱ natoon ike̱ng iya wu ta sen ya'me, nye rine̱n nasho̱o̱n Adakunom kamok a tin no̱o̱k katsak natoon ike̱ng'e baꞌ. Koakye ike̱ng iya sang i ti fereng natoon kuno̱o̱k katsak baꞌ, nye rine̱n.
ROM.15.1	Yir afe kuno̱o̱k katsak yir ta be agap won i tu tobok yir aya a ta be agap nabik baꞌ, sang i tu nye yir ike̱re̱ iya i tin se yir gye̱r tsek baꞌ. 
ROM.15.2	Won koangan kaye̱e̱r yir tu kare̱p afegbak wu riye̱ kamok i se gye̱r anong be wu ne i ku barang mo agap kaye̱e̱r kuno̱o̱k katsak. 
ROM.15.3	Kamok aKiristi be rice wu gip, a naka kare̱p riye̱ baꞌ. Kyo̱ndi i ta se ni izibir ye, “Ritok ákak ta ka kas ti bun ni mi.” 
ROM.15.4	Koakye ike̱ng iya a tá zibir gbugbang, a zibir nong a tin bo̱so̱p yir'e, nong ase̱ rife̱ Adakunom tin bo̱so̱p yir kutsesek nong ta se̱ yir ike̱ng tanin te yir riye̱. 
ROM.15.5	Won Adakunom aya a ta nyesek kutsesek ta ka tsesek yin ne a ka no̱o̱k yin kuto̱ro̱ng kuri kuzining kyo̱ndi aYeso aKiristi. 
ROM.15.6	Be anong ne yin ta tiyiik yin Adakunom a ta nye Ada aYeso Kiristi Agwo̱m Ágwo̱m yir be riye̱ rizining ne kanu kazining.
ROM.15.7	Naka yiir yin ibo̱k ifa kyo̱ndi aKiristi ta ka yiir yin nong ase̱ Adakunom ta se̱ nakerek. 
ROM.15.8	Kamok mi sen ka tak yin ye ike̱ng i ta sak aKiristi tá aner aya a tá nye áner aYahuda itomong, se nong a tá tonong katsak rife̱ Adakunom, nong ase̱ ike̱ng iya Adakunom tá fe̱ ye a tá nye gbugbang be átukop yir, ta shining 
ROM.15.9	nong áya sang á tá nye áner aYahuda baꞌ, ta kerek Adakunom kamok kuro̱ riye̱ wu. Kyo̱ndi i ta se ni izibir ye,
ROM.15.9	“Kamok anong, mi tà ka kerek kaye̱e̱r áya sang á ta nye áner aYahuda baꞌ,
ROM.15.9	mi tà bom abom tin kerek riyerek wan.”
ROM.15.10	Rife̱ Adakunom bun rife̱ gbak ye,
ROM.15.10	“Yin áya sang i ta nye yin áner aYahuda baꞌ,
ROM.15.10	nye yin riye̱ rikan mak be áner Adakunom.”
ROM.15.11	Ri bun ri fe̱ gbak ye,
ROM.15.11	“Kerek yin Agwo̱m Ágwo̱m,
ROM.15.11	Yin áya sang i ta nye yin áner aYahuda baꞌ cice̱r.
ROM.15.11	yin ánerawe cice̱r ku kerek yin.”
ROM.15.12	Ishaya bun a fe̱ gbak ye,
ROM.15.12	“Akak kaye̱e̱r kuri aZhese ta wuruk,
ROM.15.12	a ta dorok a tin nye rigwo̱m
ROM.15.12	natoon áya sang á ta nye áner aYahuda baꞌ,
ROM.15.12	ne áya sang á ta nye áner aYahuda baꞌ,
ROM.15.12	tin te riye̱ ni wu.”
ROM.15.13	Won Adakunom aya a ta nyesek ánerawe kute riye̱ ta ka shining yin be riye̱ rikan ne kusor caang kamok yin tin no̱o̱k yin katsak ni wu. Be anong ne yin shining yin dide̱ng be ku ni te riye̱ kamok kukyem Kabik Kazhe̱l'e.
ROM.15.14	Ároneng, mi be rice mi ren ye yin be rice yin, yin be yin kuse kutek dide̱ng ne i ren yin ike̱ng dide̱ng ma i kyem i naka bo̱so̱p yin'e. 
ROM.15.15	Mi ma ka zibir yin ike̱re̱ ikak de̱s nong ta bun ta ka yiring yin'e gbak. Mi nye anong kamok ritek Adakunom tin no̱o̱k, 
ROM.15.16	nong ta te aner itomong aYeso Kiristi nufe áya sang á ta nye áner aYahuda baꞌ. Mi nye itomong ritsi i ta taas Rife̱ Ritek Adakunom, nong aya sang a ta nye áner aYahuda baꞌ, ta sor asidaka Adakunom tana shan, áya Kabik Kazhe̱l'e tu ku sak ba á ta te zhe̱l. 
ROM.15.17	Kamok anong ne mi ya kuka kaye̱e̱r aYeso Kiristi kamok itomong'i nasho̱o̱n Adakunom. 
ROM.15.18	Mi ta kyem i nye riye̱ ritser nong tin fe̱ ike̱ng ikak natoon'e baꞌ, ma ke ike̱ng iya aKiristi tin sak mi tan nye. Ike̱ng mi ta nye'me nye mi ta be̱e̱n áya sang á ta nye áner aYahuda baꞌ, ta kuus Adakunom kamok rife̱ mi be kunye mi, 
ROM.15.19	kaye̱e̱r kukyem kunye ike̱re̱ azhing ne itomong azhing, kaye̱e̱r kukyem Kabik. Kum a ta san'e na aUshalima ma a gorok'e ma na Ilirikum, mi taas Rife̱ Ritek natoon aKiristi cei. 
ROM.15.20	Koakye izen mi shim ke mi se taas Rife̱ Ritek naro̱ kaya sang a ta ren aKiristi baꞌ, nong fan i bu se kyo̱ndi mi bun i sen no̱k natoon ribor akak. 
ROM.15.21	Kyo̱ndi i ta se ni izibir,
ROM.15.21	“Áya á tu ku tak ba itak wu baꞌ, tu ku di,
ROM.15.21	áya a ta kun ku fok baꞌ, tu ku ren.”
ROM.15.22	Ike̱ng iya i ta sak a ta yiir ku ni roon kube̱ nufe yin'ong.
ROM.15.23	Kyo̱o̱rna mi n gang itomong'i kaye̱e̱r kaben na nama aye̱ whe̱re̱ mi n shim ku be̱ nufe yin. 
ROM.15.24	Mi se be kanye̱k kutseng na Abaniya, ke mi tseng, mi ta gor na aRom. Nama mi ra kusor be yin cie̱k, ne yin min tobok yin nong ta weer. 
ROM.15.25	Amma kyo̱o̱rna, mi se niren ku be na aUshalima nong ta se no̱o̱k ázhe̱l'e áfe Adakunom kutom ba. 
ROM.15.26	Afikuus á ta se na aMakidoniya ne áfe Akaya nye riye̱ rikan nong a ta tusung ike̱re̱ a tana no̱o̱k ázhe̱l'e áfe Adakunom áfe a ta se na aUshalima áya a ta be ike̱ng ikak baꞌ. 
ROM.15.27	A nye riye̱ rikan nong á ta nye anong, i sor itomong ba a tana nye dim. Ke i nye ye áner aYahuda tin se̱ áner aya sang a ta nye áner aYahuda baꞌ nike̱re̱ kabik, i se gye̱r ke ba min se̱ áner aYahuda nike̱re̱ ife kuro̱m. 
ROM.15.28	Ke mi gang itomong na, mi di kutom na no̱ nubo̱k ba dim, mi ta tseng na Abaniya, amma ta tire̱e̱r nufe yin. 
ROM.15.29	Mi ren nizen iya mi tana be̱ nufe yin, mi tà be̱ be agbang ritek Kiristi.
ROM.15.30	Ároneng, mi ta nye yin izong kaye̱e̱r riyerek aYeso aKiristi Agwo̱m Ágwo̱m yir, ye i ra gung yin rice be mi kaye̱e̱r kucan'i ne i nye yin aduwa kamok'i. Nye yin anong kamok kushim yin kuya Kabik Kazhe̱l'e ta ka no̱o̱k yin. 
ROM.15.31	Nye yin aduwa nong mi tà whe̱r nubo̱k áya a ta se na aYahuda á ta nye áfurin. Nye yin aduwa gbak ye áfikuus á ta se azong ta shan ike̱ng iya mi ta be ni kuno̱o̱k ba, 
ROM.15.32	nong ase̱ ke Adakunom shim, mi ta be̱ nufe yin be riye̱ rikan ne i be̱ song mak be yin. 
ROM.15.33	Won Adakunom aya a ta nyesek kameneng riye̱ tuse mak be yin cice̱r. Anong!
ROM.16.1	Angasnyining yir aFibi, aya a ta be kuse kutek, a nye itomong Adakunom kaye̱e̱r ikilisiya aKankiriya, saase a ta be̱ a ta ka di yin. 
ROM.16.2	Ku shan yin kaye̱e̱r riyerek Agwo̱m Ágwo̱m yir ni iren i ta se gye̱r ke a shan azhe̱l'e. Ku tobok yin ke a tse̱r ike̱ng ikak nufe yin kamok an tobok ánerawe whe̱re̱ be mi gip.
ROM.16.3	Ku nye shou yin aBiriskila ne Akila, áferime̱ itomong'i kaye̱e̱r aYeso Kiristi. 
ROM.16.4	A no̱o̱k kutser ba kamok'i. Mi be áfikuus cice̱r áya sang á ta nye áner aYahuda baꞌ, yir be yir riye̱ rikan be ba.
ROM.16.5	Ku nye shou yin áfikuus aya a ta nyiis nasa ba.
ROM.16.5	Nye shou yin agbang aferime̱ mi Apinatus aya a ta nye ime̱se̱ng kushan aKiristi niben Asiya.
ROM.16.6	Ku nye shou yin aMarya, aya a tin furku natoon yin dide̱ng.
ROM.16.7	Nye shou yin Adaronikus ne aZhuniyas, afuri mi á tá se nitso̱m mak be mi. Ba nye agbang'e kaye̱e̱r ámanzo, á tá te afikuus nasho̱o̱n'i.
ROM.16.8	Ku nye shou yin Ampiliyatus, aya a ta nye agbang aferime̱ mi nikuus Agwo̱m Ágwo̱m yir.
ROM.16.9	Ku nye shou yin aUbanas, aferime̱ itomong yir kaye̱e̱r aKiristi, ne agbang afertseng mi aSitakis.
ROM.16.10	Ku nye shou yin Apeles, aya i tá mu ku bo̱mo̱ng an di a be katsak kaye̱e̱r aKiristi.
ROM.16.10	Ku nye shou yin áfekasa Aristobulus.
ROM.16.11	Ku nye shou yin aHirudiya afuri mi.
ROM.16.11	Ku nye shou yin áfekasa aNakisus áya a ta se kaye̱e̱r Agwo̱m Ágwo̱m yir.
ROM.16.12	Ku nye shou yin aTirafena ne aTirafosa, ányining'ong á ta furku ni itomong Agwo̱m Ágwo̱m yir.
ROM.16.12	Bun i ku nye shou yin agbang afertseng'i aPasis, abining'ong gip a furku ni itomong Agwo̱m Ágwo̱m yir.
ROM.16.13	Ku nye shou yin aRufus aya Agwo̱m Ágwo̱m ta kasa a ta sor afu, ne anyining wu aya a ta se kyo̱ndi ango̱ mi gip.
ROM.16.14	Ku nye shou yin Asinkiritus ne aFiligon be aHames ne aPaturobas be aHamas ne ároneng áya a ta se mak be ba.
ROM.16.15	Ku nye shou yin aFilologus ne aZhuliya be aNeriyus ne angasnyining wu, ne aOlimfas be ázhe̱l'e cice̱r áya a ta se mak be ba.
ROM.16.16	Naka nye yin ashou be ku naka kur kuzhe̱l'e.
ROM.16.16	Áfikuus aKiristi cice̱r ta nye yin ashou.
ROM.16.17	Kusuk yin ároneng, sak yin riye̱ be áfe a ta shim á ta shik kugung rice yin ne á ka sak yin ta kpas yin nike̱ng iya á tá ma ka bo̱so̱p yin'e. Kam yin be ba. 
ROM.16.18	Kamok sang áner kuri ayong nye Agwo̱m Ágwo̱m yir aKiristi itomong baꞌ. Á nye nafa ba'me tsek. Á ren kanu ne á fe̱ re̱m re̱m ne á ti wo̱ro̱k ánerawe aya sang a ta ren ike̱ng ikak natoon'e baꞌ. 
ROM.16.19	Koangan n fok itak yin ta kuus yin rife̱ aKiristi, kamok anong mi be riye̱ rikan be yin. Amma mi shim yin tuse yin be ritse̱ng natoon kunye ike̱ng iya i ta se gye̱r, tu ren yin kunye imaan'e baꞌ.
ROM.16.20	Adakunom afe a ta nyesek kameneng riye̱ tà me̱re̱sh Ishetan sang be kubeseng izen baꞌ. Won ritek Agwo̱m Ágwo̱m yir aYeso tu se mak be yin.
ROM.16.21	aTimoti aferime̱ itomong'i ta nye yin ashou. Anong ne aLushiyos ne aZhaso be aSosipata, ba gip á nye ároneng a ta nye yin ashou.
ROM.16.22	Mi, aTatiyus aner izibir kufumung na mi ta nye yin ashou kaye̱e̱r riyerek Agwo̱m Ágwo̱m yir.
ROM.16.23	aGayus aya a tin sak kari wu, aya áfikuus cice̱r ta nyiis kari wu, ta nye yin ashou.
ROM.16.23	Arastus a ta saas itso̱m agbang kuwo̱p ne aronyining yir aKpatus ta nye yin ashou. 
ROM.16.24	[Ritek Agwo̱m Ágwo̱m yir aYeso Kiristi se mak be yin cice̱r. Anong!]
ROM.16.25	Won kuyiik tu sor kufe Adakunom, wu afe a tana kyem a tana ka sak yin ta nyeseng yin be agap kaye̱e̱r kuno̱o̱k katsak yin, natoon Rife̱ Ritek na mi ta taas natoon aYeso Kiristi, Rife̱ Ritek riya ri tin tonong yir ike̱re̱ iya sang a ta tsang a ren gbugbang baꞌ, 
ROM.16.26	amma kyo̱o̱rna a min tonong yir. Adakunom afe izen izen fe̱ be áner kuzarap wu ye a ra zibir natoon Rife̱ Ritek'e nong áfurin tin no̱o̱k katsak ne a ku kuus. 
ROM.16.27	Won Adakunom aya a ta ren koakye tu se̱ kuyiik kaye̱e̱r aYeso Kiristi ma izen izen. Anong!
1CO.1.1	Mi, aBulus, aya a tin yis nong tà te amanzo aYeso Kiristi, kaye̱e̱r kushim Adakunom, i ta se yir mak be aronyining yir aSatanis ne i ta zibir yin kufumung na.
1CO.1.2	Yin áfikuus Adakunom i ta se yin na aKoranti áya a tá te ázhe̱l'e, áya a tá ka yis ba nong á tà sor zhe̱l kaye̱e̱r aYeso aKiristi, mak be áner aya a ta se koake̱, á ta yis riyerek Agwo̱m Ágwo̱m yir aYeso Kiristi, a ta nye Agwo̱m Ágwo̱m ba, ne a nye Agwo̱m Ágwo̱m yir cice̱r.
1CO.1.3	Ritek ne kameneng riye̱ riya ri ta nes nufe Adakunom a ta nye Ada yir ne Agwo̱m Ágwo̱m aYeso Kiristi yir se mak be yin.
1CO.1.4	Koakye izen mi tonong Adakunom riye̱ rikan kamok yin, kamok ritek wu a tá ka no̱o̱k yin kaye̱e̱r aYeso Kiristi. 
1CO.1.5	Ka a tá no̱o̱k yin kurum na kaye̱e̱r koakye iren, ne kufe̱ kanu be kuren ike̱ng cei kamok yin nye yin áfu. 
1CO.1.6	Kamok ike̱re̱ iya yir tá fe̱ yir natoon aKiristi, a di kaye̱e̱r kuse yin. 
1CO.1.7	Kamok anong yin dun yin kunang kabik ta nyesek baꞌ, yin ta sen tor yin kube̱ Agwo̱m Ágwo̱m yir aYeso Kiristi be ifeng. 
1CO.1.8	Wu tà ka berek yin ma nigang'e fan a ba ka se̱ yin be rine̱n katuk kube̱ Agwo̱m Ágwo̱m yir aYeso Kiristi. 
1CO.1.9	Adakunom afe a tá ka yis yin, nong ta gung yin rice be igon wu aYeso Kiristi Agwo̱m Ágwo̱m yir, a nye aner aya a ta fe̱ ike̱ng ne a nye.
1CO.1.10	Ároneng, mi ta nye yin akusuk kaye̱e̱r riyerek Agwo̱m Ágwo̱m yir aYeso Kiristi ye, kanu yin tuse kazining. Sang tu naka kasap yin baꞌ, gung yin rice nong kuto̱ro̱ng tu sor kuzining. 
1CO.1.11	Ároneng, áner kasa aKaluwi ákak ti tak ye yin n kpaan yin nanan dide̱ng. 
1CO.1.12	Ike̱ng iya mi tin fe̱'me nye, koangan yin fe̱ ike̱ng ikak ze̱r, “Akak fe̱ ye, Mi kuus aBulus,” ne akak fe̱ ye, “Mi kuus Apolos,” ne akak fe̱ ye, “Mi kuus aKefas,” 
1CO.1.13	Aser, an kabak aKiristi nagwo̱m agwo̱m a? A tigak aBulus kamok yin a? A tá nye yin abatisma kaye̱e̱r riyerek aBulus a?
1CO.1.14	Mi be riye̱ rikan sang mi tá nye akak yin abatisma baꞌ, igak aKirispus ne aGayus tsek. 
1CO.1.15	Kamok anong akak ta kyem a fe̱ ye a tá nye yin abatisma kaye̱e̱r riyerek'i baꞌ. 
1CO.1.16	(Mi ne i nye áfekasa Itifanus abatisma tsek, nama ayong, mi ba ren akak ze̱e̱r afe mi tú ku nye abatisma baꞌ.) 
1CO.1.17	aKiristi ti tom nong ta nye abatisma baꞌ. A ti tom nong ta taas Rife̱ Ritek sang be kukyem rinerawe baꞌ, nong fan riku aKiristi nukon bu te kpe̱de̱ng.
1CO.1.18	Rife̱ riku aKiristi nukon nye rifunam nufe áner aya a ta se niren kuwei, i nye kukyem Adakunom nufe yir aya i ta se̱ yir kashesh. 
1CO.1.19	Kyo̱ndi i ta se ni izibir ye,
1CO.1.19	“Mi tà beseng kukyem áfe ritseng,
1CO.1.19	ne i shik kuren ike̱ng áner áfe a ta ren ike̱ng dide̱ng.”
1CO.1.20	To̱, afe a ta fe̱ ye wu be kukyem se ake̱ e̱? Afe a ta ren ike̱ng se ake̱ e̱? Afe a ta ren kuya nanan afe izam iyu se ake̱ e̱? Adakunom n sak ritseng afe kukyem kazatse na sor rifunam tsek aꞌa?
1CO.1.21	Be kukyem Adakunom, ánerawe nazatse na kyem a tu ren be kukyem kufe rinerawe baꞌ. Adakunom di i tu se gye̱r a tà shesh aya a ti no̱o̱k katsak ni wu be iren kutaas Rife̱ Ritek riya a ta di kyo̱ndi rifunam. 
1CO.1.22	Áner aYahuda shim ke á di itomong azhing, ne áner aHeleni shim ke á se̱ kukyem. 
1CO.1.23	Yir taas yir itak riku aYeso be kutigak wu, iyong sor ike̱ng áner aYahuda ta wor a shim kufok'e baꞌ, ne i sor rifunam nufe aner aya a ta nye aner aYahuda baꞌ. 
1CO.1.24	Rife̱ yir se ye, aKiristi nye agap be kukyem Adakunom nufe aner aya Adakunom ta yis ko aner'e tu nye aner aYahuda ka aner aHeleni. 
1CO.1.25	Kamok ike̱ng iya a ta di kyo̱ndi rifunam Adakunom i nar kukyem ánerawe, ne ike̱ng iya a di kyo̱ndi kuyo̱mo̱ng Adakunom i nar agap ánerawe ta be.
1CO.1.26	Ároneng, yiring yin be kuri kuse yin tin se yin nizen iya Adakunom tá ka yis yin. Áfe a tá be ritseng kuri rife rinerawe kaye̱e̱r yin se whe̱re̱ baꞌ. Áfe a tá nye agbang aner kaye̱e̱r yin se whe̱r baꞌ, whe̱re̱ kaye̱e̱r yin nye áfekasa rigwo̱m baꞌ. 
1CO.1.27	Adakunom kasa ike̱re̱ iya ánerawe ta di ye i nye rifunam nong a tin te áfe a ta be ritse̱ng kuri rife̱ kazatse isum. Adakunom kasa ike̱re̱ kazatse na ta zhe̱e̱sh nong a tin te áfe a ta be agap isum. 
1CO.1.28	Adakunom kasa ike̱re̱ iya kazatse na ta di ye i nye ike̱ng ikak baꞌ, be ike̱re̱ kazatse ta zhe̱e̱sh, nong a ta teen be ike̱ng kazatse ta di ye i kyem ike̱ng, 
1CO.1.29	fan akak bu ya kuka nasho̱o̱n wu. 
1CO.1.30	Kamok wu ne yin se yin kaye̱e̱r aYeso Kiristi aya a ta sor kukyem Adakunom nufe yir, wu ne a ti sak yir i ta se yir gye̱r, ne i se yir zhe̱l, ne i se̱ yir kashesh. 
1CO.1.31	Kamok anong kyo̱ndi i ta se ni izibir ye, “Won aner aya a ta shim kuka a ra nye kuka wu be Agwo̱m Ágwo̱m.”
1CO.2.1	Ároneng, nizen iya mi tá be̱ nufe yin i tá ka taas yin katsak Adakunom kaya ka ta se nune̱re̱ng, sang mi be̱ be kuren kanu ka be kutonong kukyem baꞌ. 
1CO.2.2	Katsak'e, mi shim be riye̱ mi nong i tá wobok koakye ike̱ng mi tá ren nizen mi ta se mak be yin, ma ke itak natoon aYeso Kiristi be ku kutigak tsek. 
1CO.2.3	Nizen iya mi ta se mak be yin, mi be agap riye̱ baꞌ ne i be inyim ne ikap kutiim dide̱ng. 
1CO.2.4	Iren iya mi ta ka taas yin ne ike̱re̱ iya mi ta ka taas yin se be ritseng ka be rife̱ re̱m re̱m baꞌ, i se natoon kukyem Kabik Adakunom tá tonong, 
1CO.2.5	fan kuno̱o̱k katsak yin bu se natoon kukyem kuri rife anerawe baꞌ. Amma kaye̱e̱r kukyem Adakunom.
1CO.2.6	Gip be anong, yir fe̱ yir rife̱ riya ri ta nye rife kukyem kuri rife áner á tan kyem ánerawe nabik sang kuri rife ágwo̱m kazatse ka kuri kufe áner izam na áya a tana wei baꞌ. 
1CO.2.7	Wayo, yir fe̱ yir itak kukyem Adakunom kuya ku ta se nune̱re̱ng, kuya anerawe ta ren baꞌ, kuya Adakunom tá tsang a sak kum ni ime̱se̱ng'e nong ase̱ yir tin se̱ yir kuyiik. 
1CO.2.8	Akak kaye̱e̱r ágwo̱m izam iyu kyem a ren kukyem'me baꞌ, ke á fa fe̱ ye ba ren ke ba tigak Agwo̱m Ágwo̱m yir a ta se yiik baꞌ. 
1CO.2.9	Kyo̱ndi i ta se ni izibir ye,
1CO.2.9	“Akak kun di baꞌ,
1CO.2.9	akak kun fok baꞌ,
1CO.2.9	akak kun to̱ riye̱ wu
1CO.2.9	ike̱ng iya Adakunom ta nye kanye̱k'e
1CO.2.9	kamok áfe a tu ku shim baꞌ.”
1CO.2.10	Amma Adakunom be Kabik wu ne a ti tonong yir ike̱re̱ na. Kabik'e ne ka ye̱re̱k koakye, be ike̱re̱ ife Adakunom i ta se tsik gip. 
1CO.2.11	Angan ta kyem a ren kuto̱ro̱ng ku ta se kaye̱e̱r riye̱ akak sang ke kabik aner'e baꞌ e̱? Anong gip, akak ta kyem a ren kuto̱ro̱ng ku ta se kaye̱e̱r riye̱ Adakunom baꞌ, ma ke Kabik Adakunom'me tsek. 
1CO.2.12	Yir n shan yir Kabik kaya ka tá ne̱ nufe Adakunom, sang kafe kazatse na baꞌ, nong ase̱ ta ren yir ike̱re̱ Adakunom tin no̱o̱k yir na awarak.
1CO.2.13	Yir ta taas yin ike̱re̱ na sang be irem ife a tin bo̱so̱p yir'e be kukyem rinerawe baꞌ, amma yir fe̱ yir ike̱ng ife Kabik tin bo̱so̱p yir'e, ne i fe̱ yir natoon ike̱re̱ iya i ta nye ife kabik ife katsak be áya a ta nye áfe kabik. 
1CO.2.14	Aner aya a be Kabik Adakunom baꞌ, a ta shim ike̱re̱ i ta nye ife Kabik baꞌ kamok ike̱re̱ Kabik'e sor rifunam nufu. A ta kyem a ren ike̱ng Kabik'e tin fe̱ baꞌ, kamok aner aya a ta be kabik tsek ne a ta kyem a ren. 
1CO.2.15	Aner aya a ta nye afe kabik to̱ natoon koakye, akak ra ren riye̱ wu baꞌ. 
1CO.2.16	Rife̱ Adakunom fe̱ ye,
1CO.2.16	“Angan ren kuto̱ro̱ng Adakunom,
1CO.2.16	a tana ku no̱o̱k itabak e̱?”
1CO.2.16	Amma yir be yir kuto̱ro̱ng kyo̱ndi kufe aKiristi.
1CO.3.1	Katsak'e ároneng, mi kyem i fe̱ be yin kyo̱ndi áner aya a tan kyem ánerawe nabik baꞌ, mi fe̱ be yin kyo̱ndi áner aya a ta be kuto̱ro̱ng rinerawe, kyo̱ndi inoon nazhizhe̱k'e kaye̱e̱r aKiristi. 
1CO.3.2	Mi tá no̱o̱k yin nabasang sang naya na ta se kpakarak baꞌ, kamok yin tsang i kyem yin baꞌ. Kyo̱o̱rna gip yin n kyem yin baꞌ. 
1CO.3.3	Yin ru be yin kuto̱ro̱ng rinerawe kamok yin ru be yin rishishim ne i ko̱ro̱ng yin. Aser, iyong tonong ye yin ru be yin kuto̱ro̱ng rinerawe aꞌa? Kunye kuyong nye kuse rinerawe aꞌa? 
1CO.3.4	Ke i nye ye akak fe̱ ye, “Mi nye afe aBulus,” ne akak fe̱ ye, “Mi nye afe Apolos.” Aser, iyong tonong ye yin ru be yin kuse kuri rife rinerawe aꞌa?
1CO.3.5	Angan ne a nye Apolos nigaan'e e̱? aBulus nye angan kuruk e̱? Yir nye yir ásam Adakunom tsek, áya a ta sak yin tin no̱o̱k yin katsak, kamok Adakunom no̱o̱k koangan itomong a tana kunye'me. 
1CO.3.6	Mi tuus ne Apolos ni tes ashi, amma Adakunom ne a sak i tá rasak. 
1CO.3.7	Kamok anong aner aya a tá tuus be aya a tin tes ashi nye ike̱ng ikak baꞌ, Adakunom tsek ne a sak ike̱ng'e ta rasak. 
1CO.3.8	Kuto̱ro̱ng aner aya a ta tuus be aya a tin tes ashi se kuzining, koangan ba tà se̱ ishorong wu nanu itomong wu tá nye. 
1CO.3.9	Yir nye yir itomong Adakunom mak, ne yin nye yin riko̱ Adakunom be rino̱k wu.
1CO.3.10	Mi ti nye itomong be ritek Adakunom tin no̱o̱k ne i ni barak ribor kyo̱ndi aner aya ta ren rino̱k dide̱ng. Iyong ákak sen nino̱k natoon'e. Koangan a ta sen nino̱k natoon'e rin sak riye̱ be iren iya wu ta sen no̱k'e. 
1CO.3.11	Sang akak ta ba kyem a barak ribor rikak ze̱e̱r be riya a tan barak baꞌ, kamok ribor'e nye aYeso Kiristi. 
1CO.3.12	Aner aya a ta no̱k natoon ribor na be izinariya ka be azurfa, ka be ata aya a ta sas, ka be ikon, ka be agam ka be akanyo̱o̱r ayi, 
1CO.3.13	a tà di kuri itomong koangan ta nye kanang kamok katuk Adakunom tana to̱ kazatse amok a tà tun koakye de̱s. Kamok katuk kayong a tà te̱s itomong koangan tá nye be kuro̱ng, kuro̱ng'e ne ku ta tonong itomong koangan. 
1CO.3.14	Ke itomong wu tá nye'me nyeseng, a ta se̱ ishorong wu. 
1CO.3.15	Ke kuro̱ng ya itomong'e, i nye ye risam wu be nashi, a tà se̱ kashesh gye̱rtatan. Amma kashesh wu tà ra se kyo̱ndi aner a ta gor kaye̱e̱r rigyem kuro̱ng.
1CO.3.16	Aser, yin ren yin ye yin nye yin karo̱ Adakunom tu ku sor aꞌa? Yin ren yin ye Kabik Adakunom sor kaye̱e̱r yin aꞌa? 
1CO.3.17	Koangan ne a beseng karo̱ Adakunom tu ku sor, Adakunom tú ku beseng gip; kamok karo̱ Adakunom tu ku sor se zhe̱l. Yin ne i nye yin karo̱ Adakunom tu ku sor.
1CO.3.18	Sang tu naka wo̱ro̱k yin baꞌ. Ke akak di ye wu be ritseng kaye̱e̱r yin nizam iyu, a ra sok rice wu kyo̱ndi wu be ritseng baꞌ, nong ase̱ a ta kpa ritseng. 
1CO.3.19	Kamok kukyem kazatse na nye rifunam nasho̱o̱n Adakunom kyo̱ndi i ta se ni izibir ye, “Adakunom yising áya a ta se tse̱ng tse̱ng kaye̱e̱r ritse̱ng ba'me.” 
1CO.3.20	I se ni izibir gbak ye, “Agwo̱m Ágwo̱m ren ye kuto̱ro̱ng áner ritseng nye kukpe̱de̱ng'e.” 
1CO.3.21	Kamok anong, akak tin ya kuka natoon anerawe baꞌ. Koakye ike̱ng nye ife yin, 
1CO.3.22	ko aBulus ko Apolos ko aKefas ko kazatse na, ko riku ko kutser ko ike̱re̱ a kyo̱o̱rna ko iya i tana be̱, i nye ife yin cei, 
1CO.3.23	Yin nye yin áfe aKiristi, aKiristi nye afe Adakunom.
1CO.4.1	Kamok anong ni sok yir kyo̱ndi ásam aKiristi, áya Adakunom tú ku won ba ike̱re̱ wu iya i ta se nune̱re̱ng nubo̱k. 
1CO.4.2	Kamok anong ne a shim aner aya a tu ku won ba amana, a ra sor aner aya a tana yiir ike̱ng'e kyo̱ndi a ta shim. 
1CO.4.3	I nye ike̱ng kudaam nunaan dide̱ng baꞌ ke yin ti to̱ yin amok, ka a ti to̱'me naro̱ a ta to̱ ánerawe amok. Mi gip mi to̱ rice mi amok baꞌ. 
1CO.4.4	Riye̱ mi se rizining, iyong ra tonong ye mi dun rine̱n baꞌ. Adakunom ne a ta kyem a fe̱ natoon'i. 
1CO.4.5	Kamok anong tu te̱n yin akak amok kum ne izen'e ruresek baꞌ. Won yin ma Agwo̱m Ágwo̱m yir aYeso be̱. Wu ne a tà be̱ te̱s ike̱re̱ i ta se nawhi ne a tonong ike̱re̱ i ta se kaye̱e̱r aye̱ ánerawe. Nizen iyong ne koangan tà shan nakerek wu nufe Adakunom.
1CO.4.6	Ároneng, mi ti maas rife̱ na natoon Apolos be mi kamok yin, nong ase̱ yin tin ye̱re̱k yir ta se̱ yin rikpa rife̱ a ta fe̱ ye, “Sang tu shorop rife̱ a tan zibir baꞌ,” Fan yin bin nye yin kuka natoon akak kaye̱e̱r yir ne i nar yin. 
1CO.4.7	Angan ta sak wan ta nar akak e̱? Akye̱ ne wan be a ta won dar a ka no̱o̱k e̱? Ke i nye ye a tá no̱o̱k koakye ike̱ng iya wan ta be, to̱, akye̱ sak wan ta ya kuka kyo̱ndi a tá no̱o̱k baꞌ e̱?
1CO.4.8	Kyo̱o̱rna'me yin be yin koakye yin ta shim yin, yin n te yin árum nakuruk. Yin n te yin ágwo̱m dar yir. Akye̱ fa sak yin n te yin ágwo̱m katsak'e nong ase̱ yir gip tà te yir ágwo̱m mak be yin. 
1CO.4.9	Mi di ye Adakunom min sak yir ta te yir ámanzo nong a ta nye be yir fe̱re̱, kyo̱ndi áner aya a tà ma ka te̱n ba amok riku. Yir n te yir ike̱ng kuye̱re̱k nasho̱o̱n kazatse na kusum, be nasho̱o̱n ámaleka ne ánerawe gip. 
1CO.4.10	Yir te yir afunam'e kamok aKiristi, yin di yin ye yin be yin ritseng kamok aKiristi. Yir yo̱mo̱ng yir, yin be yin agap. Ánerawe ta ka tiyiik yin, ne á ni zhe̱e̱sh yir. 
1CO.4.11	Kyo̱o̱rna'me yir sor yir be izong ne kuto̱ kukoor, yir tes yir agye̱e̱r ares, á ti tsosok yir, yir be yir karo̱ kuko̱s baꞌ. 
1CO.4.12	Yir nye yir itomong dide̱ng be ibo̱k yir. Ke akak ti kas yir, ne yir te yir aner'e ritek. Ke a ti tabak yir, ne yir naka tsesek yir. 
1CO.4.13	Ke ánerawe fe̱ rimaan'e natoon yir, ne yir fe̱ yir tatan be ba. Kyo̱o̱rna'me yir n te yir kyo̱ndi awha kazatse na aya ánerawe ta di kye̱re̱, n te yir kubutong kazatse na.
1CO.4.14	Sang mi ta zibir yin ike̱re̱ na nong ase̱ ta ka te yin nisum baꞌ, mi ta zibir yin'e nong ase̱ ta ka ko̱ro̱k yin kuto kamok yin nye yin inoon mi naya mi ta shim. 
1CO.4.15	Yin be yin áner á ta ka bo̱so̱p yin'e kaye̱e̱r aKiristi whe̱re̱ gye̱rtatan, amma yin be yin áda whe̱re̱ baꞌ, kamok kaye̱e̱r aYeso Kiristi, mi sor ada yin nizen mi tá ka taas yin Rife̱ Ritek 
1CO.4.16	Mi ta nye yin akusuk, bo̱so̱p yin kuse mi. 
1CO.4.17	Kamok anong, mi tà ka tom yin aTimoti, igon mi kaya mi ta shim, aya a ta be katsak nikuus aYeso. Wu tà ka yiring yin kuri kutseng mi ni ikuus aYeso aKiristi, kuya ku ta se tite̱re̱ be ike̱ng iya mi tá bo̱so̱p áfikuus'e koake̱ ne mi tseng naro̱ kuya Adakunom iben.
1CO.4.18	Ákak yin kok rice naza kyo̱ndi mi ta ba be̱ nufe yin baꞌ. 
1CO.4.19	Ke Adakunom shim mi m be̱ barak ta be̱ nufe yin. Mi ta be̱ fok kuri rife̱ áfe a ta kok rice naza'ong tá fe̱ tsek baꞌ, amma mi tà be̱ di kuri kukyem kuya ba ta be. 
1CO.4.20	Kamok rigwo̱m Adakunom nye ike̱ng kufe̱ nanu tsek baꞌ, ri nye rife̱ kukyem. 
1CO.4.21	Akye̱ ne yin shim ne i nar yin e̱? I be̱ nufe yin be awhereng, ka be kushim ne kuse tatan e̱?
1CO.5.1	Mi fok ye yin nye yin rikuna, kuri kuya áfurin gip ta nye baꞌ. Anerawe ko̱s be abining atek wu, 
1CO.5.2	ne yin ni iya yin kuka. Gye̱r ke i ka daam yin, ne i tun yin aner aya a tá nye ike̱ng kuri iyong kaye̱e̱r yin aꞌa? 
1CO.5.3	Mi se mak be yin kyo̱o̱rna baꞌ gye̱rtatan, amma mi se mak be yin kaye̱e̱r kabik. Mi n wor n te̱n amok natoon aner aya a ta nye ike̱ng kuri iyong nakuruk kyo̱ndi mi se azong. 
1CO.5.4	Izen iya yin nyim yin kaye̱e̱r riyerek Agwo̱m Ágwo̱m yir aYeso, mi se be yin kaye̱e̱r kabik ne kukyem Agwo̱m Ágwo̱m yir aYeso, 
1CO.5.5	won yin aner ayong nubo̱k Ishetan nong a tà fok risam nong ase̱ a ta shishing kuse wu ne a se̱ kashesh katuk kube̱ Agwo̱m Ágwo̱m yir aYeso.
1CO.5.6	Kuka yin nye kutek baꞌ. Aser, yin ren yin ye ayisti cie̱k ne a sak nakan'e kusum ta dorok aꞌa? 
1CO.5.7	Kam yin be ayisti azen nong ta te yin kyo̱ndi nakan nafas na ta se dar ayisti, kyo̱ndi yin ta se yin kyo̱o̱rna'me, kamok a min nye asidaka be aYeso a ta nye aturuk aPasova yir. 
1CO.5.8	Kamok anong, ti nye yir riye̱ rikan'e amma be ayisti azen aya a ta nye ayisti amaan'e ka akardak'e baꞌ. Sor yin kyo̱ndi abiredi a ta se dar ayisti, abiredi'me se kyo̱ndi aner a ta be katsak ne a se zhe̱l.
1CO.5.9	Mi tá zibir yin'e kaye̱e̱r kufumung'i ye sang tu gung yin rice be áner aya a ta nye rikuna baꞌ. 
1CO.5.10	Sang mi ti fe̱ natoon aya á ta nye afurin a ta nye rikuna baꞌ, ka áya a ta ye̱re̱k, ka áya a ta be itsang, ka áya a ta kuus ike̱re̱ itsi. Ke i se anong, i nye ye ma yin ta won yin kazatse'me. 
1CO.5.11	Kyo̱o̱rna, mi sen ka zibir yin'e ye sang tu gung yin rice be koangan a ta yis rice wu ye afikuus ne a nye rikuna, ka a di ike̱ng ka a kuus itsi ka kukas naro̱, ka a so̱ amaan ike̱re̱, ka akpatang baꞌ. Sang tu ya yin naya mak be áner kuri ayong baꞌ.
1CO.5.12	Akye̱ ti gung be áfurin a tana ku to̱ ba amok e̱? Áya á ta nye áfikuus ne yin tu ku to̱ yin ba amok aꞌa? 
1CO.5.13	Adakunom ne a tà to̱ áfurin amok. “Tun yin aner a ta nye amaan'e kaye̱e̱r yin.”
1CO.6.1	Ke akak yin be rife̱ be afudang wu afikuus, akye̱ sak a ta tseng be wu nufe aner aya sang a ta nye afikuus baꞌ e̱? Gye̱r ke a tseng be wu nufe aner aya a ta nye afikuus aꞌa? 
1CO.6.2	Yin ren ye ázhe̱l'e ne á tà to̱ kazatse na amok aꞌa? Ke yin ne i ta to̱ yin kazatse amok, yin kyem i tà to̱ yin amok natoon ike̱re̱ izhizhe̱k'e aꞌa? 
1CO.6.3	Yin ren yin ye yir ne i tà to̱ yir ámaleka amok aꞌa? Shita ike̱re̱ kazatse na baꞌ. 
1CO.6.4	Kamok anong ke yin be yin rife̱ natoon ike̱re̱ kuri iyong, ne yin kasa yin akak kaye̱e̱r yin nong a ta te afe kuto̱ amok, aner'e tu nye aner aya a tan kyem ike̱ng ikak kaye̱e̱r afikuus baꞌ. 
1CO.6.5	Mi fe̱ iyu nong ta fok yin isum. Aser, a ta kyem a se̱ akak kaye̱e̱r yin a tan kyem a ta to̱ amok ke kudaam ti no̱ kaye̱e̱r afikuus aꞌa? 
1CO.6.6	Nikum ke yin se̱ yin aner a tana ka to̱ yin amok, ne aner'e tseng be afudang wu naro̱ amok, nufe áner aya sang a ta nye afikuus baꞌ.
1CO.6.7	Kum yin ta tsees yin kukun áfudang yin iyong tonong kuraar yin nakuruk. I nar a ta ka beseng yin riye̱ aꞌa? I nar a ta ka mo̱o̱r yin tsek aꞌa? 
1CO.6.8	Yin be rice yin, ne i naka mo̱o̱r yin ingya, ne i naka nye yin imaan'e yin aner be aronyining. 
1CO.6.9	Yin ren yin ye ákardak áner tà won dar a no̱ kaye̱e̱r rigwo̱m Adakunom aꞌa? Sang tu won yin akak ta ka wo̱k yin baꞌ, áner aya a ta nye rikuna ka áya a ta kuus ike̱re̱ itsi ka áfe a ta nyiis kuro̱m be áfe a sang a tan nye kuwe̱ne̱ng baꞌ, ka átek áfe ányining ta ka nyesek ba itso̱m nong á tà mereng be ba, ka átek á ta mereng be átek, 
1CO.6.10	ka ákpatang ka áfe kuye̱re̱k ka áya a ta mak a sok kugbe̱re̱ ka áfe a ta kas naro̱ ka áfe a tà mo̱o̱r ánerawe ta won dar a no̱ kaye̱e̱r rigwo̱m Adakunom baꞌ aꞌa? 
1CO.6.11	Anong ne ákak yin tsang a se, a ra ka kusu yin nong a ta sak yin n te yin zhe̱l. Yin n te yin gye̱r nasho̱o̱n Adakunom kaye̱e̱r riyerek Agwo̱m Ágwo̱m yir aYeso Kiristi ne Kabik Adakunom yir.
1CO.6.12	“Mi ta kyem i nye koakye mi ta shim.” Amma sang koakye ne i ra se gye̱r be mi baꞌ. “Mi ta kyem i nye koakye mi ta shim.” Amma mi ta ra te asam koakye baꞌ. 
1CO.6.13	Ákak fe̱ ye, “A nye kafa kamok naya, naya kamok kafa,” ikak ta ra sor ma izen izen baꞌ. Adakunom tu ku whe̱se̱ng ba cice̱r. A nye kuro̱m kamok rikuna baꞌ, amma nong a tin tiyiik Adakunom, ne Adakunom ni sak riye̱ nuro̱m'e. 
1CO.6.14	Adakunom kaye̱e̱r kukyem wu a sak Agwo̱m Ágwo̱m dorok nure̱k, a tà sak yir tà dorok yir gip.
1CO.6.15	Aser, yin ren yin ye iro̱m yin nye ikap kuro̱m aKiristi aꞌa? Mi ta sok ikap kuro̱m aKiristi nong tin nyim kuro̱m be inyak agwo̱m a? I ta te anong baꞌ, cie̱k. 
1CO.6.16	Yin ren yin ye aner aya a ta men be inyak agwo̱m n te azining be wu nuro̱m aꞌa? Kamok rife̱ Adakunom fe̱ ye, “Aner afa'me ta te kuro̱m kuzining.” 
1CO.6.17	Aner aya a ta gun rice wu be Agwo̱m Ágwo̱m n te kuro̱m kuzining be wu kaye̱e̱r kabik.
1CO.6.18	Kuteng yin kunye kye̱re̱. Sang koakye kuri rine̱n ánerawe ta nye ne ri beseng kuro̱m wu baꞌ, amma aner aya a ta nye kye̱re̱ be kuro̱m wu, beseng kuro̱m wu. 
1CO.6.19	Yin ren yin ye kuro̱m yin nye karo̱ kusor Kabik Kazhe̱l'e aꞌa? Wu ne a se kaye̱e̱r yin, aya Adakunom tá ka no̱o̱k yin aꞌa? Yin sor yin kusor rice yin baꞌ, 
1CO.6.20	a tá sheshek yin. Kamok anong tiyiik yin Adakunom be iro̱m yin.
1CO.7.1	To̱, Kyo̱o̱rna natoon ike̱re̱ yin tin zibir yin'e, i se gye̱r anerawe ta sor dar kuwe̱ne̱ng. 
1CO.7.2	Amma kamok kunye kye̱re̱ tu ku se kaye̱e̱r yin, koangan ra sok abining wu ne koangan abining ra be amitek wu. 
1CO.7.3	Aner amitek ra no̱o̱k abining wu ike̱ng iya i ta se gye̱r ke a no̱o̱k ife kuwe̱ne̱ng, anong ne abining'e gip, a ra no̱o̱k amitek wu. 
1CO.7.4	Kuro̱m abining kuwe̱ne̱ng nye kufu wu ze̱r baꞌ, kunye kufe amitek wu gip. Anong ne i se, kuro̱m aner a tá nye kuwe̱ne̱ng nye kufu wu ze̱r baꞌ, kunye kufe abining wu gip. 
1CO.7.5	Sang tu naka roon yin'e baꞌ, ma ke i ti sak yin ta nye yin anong kaye̱e̱r izen cie̱k nong ase̱ tin te yin rice ni inye aduwa. Nama anong ne yin bun i nyim yin fan Ishetan ba ka te yin afartak kamok kudun kuyiir rice yin.
1CO.7.6	Sang mi fe̱ ye ma i ra se anong baꞌ, ike̱ng mi ta fe̱ na nye itabak tsek. 
1CO.7.7	Ánerawe cice̱r fa se kyo̱ndi mi ke iwe̱r. Koangan anerawe ra be kunang kuya Adakunom tu ku no̱o̱k, akak be kuri kuyu ne akak be kuri kukya.
1CO.7.8	To̱, natoon áya a ta rusek dar kuwe̱ne̱ng ne aya á ta nye ákumung'e, mi fe̱ ye, i se gye̱r á ra sor dar kuwe̱ne̱ng kyo̱ndi mi ta se. 
1CO.7.9	Ke á ta ra kyem a tsesek baꞌ, á ra nye kuwe̱ne̱ng. I ta nar á tu nye kuwe̱ne̱ng be á tana won riko̱o̱k'e tu ku daam ba.
1CO.7.10	Yin áfe i tan nye yin kuwe̱ne̱ng mi fe̱ be yin be agbang kuto̱ (sang mi ne i fe̱ baꞌ, Adakunom ne a fe̱ ye), abining kuwe̱ne̱ng tu kam be amitek wu baꞌ. 
1CO.7.11	Ke a kam be wu, a tu nye kuwe̱ne̱ng kukak baꞌ ke anong baꞌ a rin sak be amitek wu. Aner amitek tu kam be abining wu gip baꞌ.
1CO.7.12	To̱, yin ribir'e (mi ne i fe̱ iyu, sang Adakunom baꞌ) ke aronyining yir afikuus akak be abining aya a ta nye abafe ikuus baꞌ, ke abining'e ra shim a ta sor be wu, a tu kam be wu baꞌ. 
1CO.7.13	Ke abining kuwe̱ne̱ng se be amitek wu a ta nye afikuus baꞌ, ke amitek'e ra shim a ta sor be wu, a tu kam be wu baꞌ, 
1CO.7.14	kamok abining a ta nye abafe ikuus ta sak amitek wu ta te zhe̱l. Aner amitek a ta nye afikuus ta sak abining wu a ta nye afikuus baꞌ ta te zhe̱l. Ke anong baꞌ inoon yin ta “se zhe̱l baꞌ” amma kyo̱o̱rna, a se zhe̱l. 
1CO.7.15	Ke aner aya a ta nye afikuus baꞌ, a shim a ta kam be aner a ta nye afikuus, to̱, a ra kam kaye̱e̱r kusor kuri kuyu, aner amitek ka aner abining a ta nye afikuus'e, a ta kyem a kam kuwe̱ne̱ng kamok ike̱ng ikak tu gung ba baꞌ. Adakunom ti yis yir nong ta sor yir caang. 
1CO.7.16	Anyiningkasa, wan ren ka wan ta shesh atekasa wan e̱? Ka wan atekasa, wan ren ka wan ta shesh abining wan e̱?
1CO.7.17	To̱, koangan ra sor kuri kusor kuya Agwo̱m Ágwo̱m ta shim. Ike̱ng iya ife mi ta yiir ife̱ be áfikuus'ong cice̱r. 
1CO.7.18	Aner aya a tá tsang a ku nye izhak nizham Adakunom tá ra ku yis tu birik izhak'e baꞌ. Aner aya Adakunom tú ku yis a tá tsang a nye izhak baꞌ, a tu nye baꞌ. 
1CO.7.19	Izhak nye ike̱ng ikak baꞌ, ku won dar kunye izhak nye ike̱ng ikak baꞌ, kukuus Itsi Adakunom nar. 
1CO.7.20	Koangan ra sor kyo̱ndi wu ta se nizen iya Adakunom tú ku yis. 
1CO.7.21	Wan tsang i nye asam nizham Adakunom ta ra ka yis a? Sang tu daam baꞌ, ke wan ta kyem i wuruk kaye̱e̱r risam'me ne i nye anong. 
1CO.7.22	Koangan aya a tá tsang a nye asam nizham Agwo̱m Ágwo̱m tá ra ku yis, a ba nye asam baba baꞌ. Anong ne asam aya Agwo̱m Ágwo̱m tú ku no̱o̱k kusor washak, n te asam aKiristi makong. 
1CO.7.23	A tá sheshek yin, a karang, tu te yin ásam anerawe baꞌ. 
1CO.7.24	To̱, ároneng, koangan ra sor kuri kusor kuya wu tin se nizham Adakunom tá ra ku yis.
1CO.7.25	To̱, natoon nanamang naya na tan nye iwe̱ne̱ng baꞌ, Agwo̱m Ágwo̱m min tonong ike̱ng ikak nong ta ka tak ba baꞌ. Amma mi ta ka no̱o̱k yin ibo̱ro̱ng, kaye̱e̱r ritek riya Agwo̱m Ágwo̱m tin no̱o̱k, ye rife̱ mi ta ka tak yin na nye katsak.
1CO.7.26	Kamok kudaam a tin se kyo̱o̱rna, mi di ye i se gye̱r anerawe ta sor dar kuwe̱ne̱ng. 
1CO.7.27	Ke wan n nye kuwe̱ne̱ng, to̱, tu kam baꞌ. Amma ke wan n tsang i nye baꞌ, to̱, tu nye baꞌ. 
1CO.7.28	Aner aya a tan nye kuwe̱ne̱ng, a nye rine̱n baꞌ. Ke kanamang n nye kuwe̱ne̱ng, ka nye rine̱n baꞌ. Áner áfe a tan nye kuwe̱ne̱ng tà se̱s kudaam iriri'me kaye̱e̱r kuwe̱ne̱ng nazatse na. Mi shim yin tu se̱ yin kudaam anong baꞌ.
1CO.7.29	Ároneng, ike̱ng iya mi tin fe̱ natoon'e se ana, izen ba rusek dide̱ng baꞌ. Kyo̱o̱rna, áner aya a ta be anyining ra sor kyo̱ndi ba be anyining baꞌ. 
1CO.7.30	Áya a ta se riyo̱m ra sor kyo̱ndi ba se riyo̱m baꞌ. Áner aya a ta se be riye̱ rikan ra sor kyo̱ndi ba se be riye̱ rikan baꞌ. Áfe a tan shashang ike̱re̱ ra sor kyo̱ndi ike̱re̱'me nye ifuba baꞌ. 
1CO.7.31	Cice̱r yir i tin nye yir itomong be ike̱re̱ kazatse na, i tin te yir riye̱ nike̱re̱'me baꞌ, kamok kazatse yir ta di yir na tà gang.
1CO.7.32	Mi shim yin tu daam yin baꞌ. Aner aya a ta rusek dar kuwe̱ne̱ng daam be ike̱ng iya i ta nye ife Adakunom dide̱ng, iya i tana kare̱p Adakunom riye̱. 
1CO.7.33	Amma aner aya a tan nye kuwe̱ne̱ng daam be ike̱re̱ kazatse na, a to̱ ike̱ng iya wu tana nye nong a kare̱p abining wu riye̱, 
1CO.7.34	ne kuto̱ro̱ng wu te abas afa. Anong ne abining aya a ta n nye kuwe̱ne̱ng baꞌ ka kanamang, a ti daam be ike̱re̱ i ta nye ife Adakunom dide̱ng, be riye̱ rizining. Abining kuwe̱ne̱ng ti daam be ike̱re̱ kazatse na, a to̱ ike̱ng iya wu tana nye a tana kare̱p amitek wu riye̱.
1CO.7.35	Mi fe̱ anong kamok yin, sang mi fe̱ ye ma yin ru nye yin anong baꞌ. Mi shim ke yin sor yin ne i nye yin ike̱ng iya i ta se gye̱r niren Adakunom nong ta no̱o̱k yin Adakunom rice yin kusum be riye̱ rizining.
1CO.7.36	Amma ke aner aya tsang n sak be kanamang ka tan kyem kuwe̱ne̱ng, ne wu di kyo̱ndi ike̱ng iya wu ta nye be wu nye itek baꞌ, amma ne wu kushim dide̱ng, to̱, inar a ta nye kuwe̱ne̱ng i nye rine̱n baꞌ. 
1CO.7.37	Amma aner aya a ta di be riye̱ wu ye sang wu ta nye kuwe̱ne̱ng baꞌ, sang kamok akak ne a tu ku sak ye a ra sor anong baꞌ, Ke a kyem a na tsesek, a ra yiir rice wu kamok wu sok kaye̱e̱r riye̱ wu ye wu ta sor dar kuwe̱ne̱ng. A nye ike̱ng iya i ta se gye̱r. 
1CO.7.38	Kamok anong, aner aya a ta sok kanamang, a nye ike̱ng iya i ta se gye̱r, aya a ta sok kanamang baꞌ, a nye ike̱ng iya i ta se gye̱r ne i nar'e. 
1CO.7.39	Abining kuwe̱ne̱ng ta kam be amitek wu baꞌ, ma katuk kaya amitek'e ku. Ke a ku, a ta kyem a nye kuwe̱ne̱ng be aner aya riye̱ wu ta shim, amma aner'e ra nye afikuus'e. 
1CO.7.40	Amma mi di ye a fok kusas kusor ke a sor anong, mi fe̱ anong kamok mi gip mi di ye mi be Kabik Adakunom.
1CO.8.1	To̱, natoon naya a tá nye kamok itsi, yir ren yir ye yir cice̱r yir ren ike̱re̱ dide̱ng. Kuren ike̱ng dide̱ng sak anerawe ta ya kuka, amma kushim be̱e̱n kuya kasho̱o̱n. 
1CO.8.2	Aner aya a ta di ye wu ren ike̱ng dide̱ng, an ren ike̱ng iya i ta se gye̱r ke wu ren nizham baꞌ. 
1CO.8.3	Amma aner aya a ta shim Adakunom, Adakunom ren aner ayong.
1CO.8.4	Kamok anong, natoon kuya naya itsi, yir ren yir ye ike̱re̱ itsi'ong sor ike̱ng ikak baꞌ. Yir ren yir ye Adakunom se azining, akak kuse ze̱e̱r baꞌ. 
1CO.8.5	Ko ákak ta fe̱ ye ike̱re̱ ikak kuse ánerawe ta ka ya ba iben natoon kaza ka kaben, i se anong kamok ike̱re̱ se whe̱r ánerawe ta di ye i nye ádakunom ne kunom ba, 
1CO.8.6	gip be anong, yir ren yir ye Adakunom se azining. Wu ne a nye Ada aya a ta nye koakye ike̱ng, yir sor yir kamok wu. Yir ren yir ye Agwo̱m Ágwo̱m se azining. Wu ne a nye aYeso Kiristi aya be wu ne a nye koakye, kamok wu ne yir ti sor yir.
1CO.8.7	Amma koangan ne a ren anong baꞌ. Ke áner áya a tan me̱ be ike̱re̱ itsi ya naya kuri nayong, ne á di ye na nye nafe itsi, ne aye̱ tigak kamok kuto̱ro̱ng ba ta be agap baꞌ. 
1CO.8.8	Sang naya ne na ta sak ta be̱ yir bubarak be Adakunom baꞌ. Ko yir tu ya yir ko i tu won dar i ya yir, na tin barang mo yir ike̱ng ikak baꞌ.
1CO.8.9	Nye yin tatan, fan kusor ne̱k yin bu sak áya a tan kpa agap kaye̱e̱r kabik baꞌ, ta kpas. 
1CO.8.10	Kamok ke áya kuto̱ro̱ng riye̱ ba tan kpa agap baꞌ ta di yin áfe i ta ren yin ike̱ng'e sen yas yin naro̱ itsi, iyong tu ku sak a ta se ya ike̱ng i ta nye ife itsi aꞌa? 
1CO.8.11	To̱, aroneng ayong afe aKiristi ta ku kamok wu aya kuto̱ro̱ng wu tan kpa agap baꞌ ta kpa kamok kuren ike̱ng yin'ong. 
1CO.8.12	Ke yin nye yin anong, i nye ye yin nye yin áronyining yin áya kuto̱ro̱ng ba tan kpa agap baꞌ rine̱n. Yin, ne i sak yin ba ta kpa. I nye ye yin nye yin aKiristi rine̱n gip. 
1CO.8.13	Kamok anong, ke ike̱ng iya mi tana ya ta sak aroneng ta nye rine̱n, mi ta ba ya ike̱ng'e baꞌ, fan mi bu ku sak a ta kpa.
1CO.9.1	Yin ren yin ye mi se washak aꞌa? Mi nye amanzo aꞌa? Ka yin di yin ye mi di Agwo̱m Ágwo̱m yir aYeso be anyisi mi aꞌa? Yin nye yin inoon'i kaye̱e̱r Agwo̱m Ágwo̱m yir aYeso aꞌa? 
1CO.9.2	Ko mi fa nye amanzo nufe ákak baꞌ, katsak'e mi nye amanzo nufe yin. Kamok yin sor yin ike̱ng iya i tana tonong ye mi nye amanzo nasho̱o̱n Agwo̱m Ágwo̱m.
1CO.9.3	Ana ne mi fek rice mi ke ákak ti fe̱ rife̱ natoon'i. 
1CO.9.4	Aser, yir kyem ta ya yir ne i so̱ yir kamok itomong yir aꞌa? 
1CO.9.5	Aser, yir kyem yir tá tsang i tseng yir be ányining aya a ta nye áfikuus kyo̱ndi ribir ámanzo ne áronyining Agwo̱m Ágwo̱m yir ne aKefas tá nye aꞌa? 
1CO.9.6	Ka yir be aBarnabas tsek ne ta nye yir itomong nong tin ta yir rice yir e̱? 
1CO.9.7	Angan kun nye itomong asozha ne a bun a ta rice wu e̱? Angan kun kap riko̱ anap ne a won dar a ya agba'me e̱? Angan kun fek inyak, ne a won dar a so̱ nabasang'e e̱?
1CO.9.8	Mi fe̱ anong be kuto̱ro̱ng rinerawe tsek a? Itsi gip i fe̱ anong aꞌa? 
1CO.9.9	Kamok i se ni izibir kaye̱e̱r Itsi aMusa ye, “Sang tu whe̱e̱n kanu inyak nizen iya wan ta se be kushushu naya baꞌ.” Adakunom ti daam be inyak tsek a? 
1CO.9.10	Katsak'e, a fe̱ rife̱ riyong kamok yir, ka anong ba e̱? Ei, kamok fa gye̱ ke aner a ta kap be aner a ta shushu ti te riye̱ ye ba ta se̱ kanu kafuba. 
1CO.9.11	Ke yir ne i tuus yir izha kabik kaye̱e̱r aye̱ yin, i nye ike̱ng ikak ke yir se̱ yir ife kuro̱m nufe yin a? 
1CO.9.12	Ke ákak kyem á ya nubo̱k yin, aser fa gye̱ ke yir ya yir nubo̱k yin ne i nar yir aꞌa? Yir nye yir anong baꞌ, yir ti fan yir anong be koakye fan yir bu te̱ne̱ng yir kuya kasho̱o̱n Rife̱ Ritek aKiristi.
1CO.9.13	Yin ren yin ye áfe a ta nye itomong nagbang kutu kuya Adakunom iben, se̱s naya ba azong aꞌa? Áfe a ta nye itomong na abagadi, se̱s kanu kafuba azong kaye̱e̱r ike̱ng á ta be̱s'e aꞌa? 
1CO.9.14	Anong gip, Agwo̱m Ágwo̱m fe̱ be agbang kuto̱ ye áfe a ta nye itomong kutaas Rife̱ Ritek ra se̱s ike̱ng kuya kaye̱e̱r itomong ba.
1CO.9.15	Amma mi n ra ya izining kaye̱e̱r'e baꞌ. Sang i se ye mi ta zibir yin'e na nong tin nyesek yin ike̱re̱ kuri iyong baꞌ, i tin nar ta ku, be akak tanin roon ike̱ng iya mi tin tsor kafok natoon'e. 
1CO.9.16	Gip be anong mi kyem i tsor kafok ye kamok mi taas Rife̱ Ritek aYeso baꞌ, kamok Adakunom ti sak ta taas rife̱ wu. Awo̱ be mi ke mi taas Rife̱ Ritek aYeso baꞌ. 
1CO.9.17	A fa fe̱ ye mi taas Rife̱ Ritek aYeso kamok kushim riye̱ mi ke a min no̱o̱k ishorong'i. Sang mi nye kaye̱e̱r kushim riye̱ mi baꞌ, mi nye ike̱ng iya Adakunom tin sak ye i ra nye tsek. 
1CO.9.18	Akye̱ ne mi se̱s makong e̱? Ishorong'e nye kutaas Rife̱ Ritek aYeso nawarak dar kuse̱ ike̱ng iya i ta se gye̱r ke mi se̱ kaye̱e̱r itomong kutaas Rife̱ Ritek'e. 
1CO.9.19	Mi nye asam akak baꞌ, gip be anong mi sok rice mi kyo̱ndi asam koangan nong ase̱ ta ko̱ro̱k ánerawe whe̱re̱ nufe aKiristi. 
1CO.9.20	Nizen iya mi ta se be áner aYahuda, mi sok rice mi kyo̱ndi aner aYahuda nong ta ko̱ro̱k aye̱ ba. Nizen iya mi ta se be áner aya a ta kuus Itsi aMusa, mi sok rice mi kyo̱ndi aner aya a ta kuus Itsi (Itsi ti be ike̱ng ikak rice mi baꞌ gye̱rtatan) nong ase̱ ta ko̱ro̱k aye̱ ba. 
1CO.9.21	Nizen iya mi ta se be áya a ta kuus Itsi baꞌ, mi sok rice mi i ta te kyo̱ndi áya Itsi tin be ike̱ng ikak natoon ba baꞌ, (Sang i se ye Itsi Adakunom won dar i ni be ike̱ng ikak rice mi baꞌ, Wayo, mi kuus Itsi aKiristi), nong ta korok aye̱ áya a ta kuus itsi'me baꞌ. 
1CO.9.22	Nizen iya mi ta se be áner aya a ta be agap nabik baꞌ, mi sok rice mi kyo̱ndi aner a ta be agap nabik baꞌ, nong ase̱ ta ko̱ro̱k aye̱ ba. Mi kirik kuse nasho̱o̱n iriri ánerawe nong ase̱ ta nye koakye mi tana kyem i nye nong ta shesh ákak ba.
1CO.9.23	Mi nye anong kamok Rife̱ Ritek aYeso nong ase̱ mi tin se̱ kanu kanaan kaye̱e̱r Rife̱ Ritek'e. 
1CO.9.24	Aser, yin ren yin ye ke a ta maas itsi, cice̱r áfe itsi'me teng gye̱rtatan amma aner azining ne a ra ya itsi'me aꞌa? Kamok anong teng yin kyo̱ndi yin tà ya yin itsi'me. 
1CO.9.25	Koangan a ta be nuyo̱ro̱k bo̱so̱p kuyo̱ro̱k'e dide̱ng nizham, ba nye anong nong a ta se̱ ishorong iya i tana bun i beseng, ishorong yir nye iya i tana sor ma izen izen. 
1CO.9.26	Kamok anong mi teng kyo̱ndi aner aya a ta teng kpe̱de̱ng baꞌ, sang mi se kyo̱ndi aner aya a ta se be kuren ne a kap ibo̱k nuwun tsek baꞌ. 
1CO.9.27	Wayo, mi no̱o̱k kuro̱m'i risam nong ase̱ ku tin me̱ ninye ike̱ng iya riye̱ mi ta shim, fan mi be rice mi a bin won kpe̱de̱ng nama mi tan taas ákak Rife̱ Ritek aYeso'me.
1CO.10.1	Ároneng, mi shim yin tu ren yin ye nizen iya átukop yir tá se be kutseng kaye̱e̱r katse, á tá tar agbang isho̱ng, kune̱n tú fek ba. 
1CO.10.2	I se kyo̱ndi a tú nye ba abatisma kaye̱e̱r kune̱n'e ne kaye̱e̱r agbang isho̱ng'e cice̱r nong a tá te afe ku kuus aMusa. 
1CO.10.3	Cice̱r ba á ya naya kabik 
1CO.10.4	ne á so̱ ashi kabik 
1CO.10.5	Gip be anong, Adakunom fok kusas ike̱ng iya ákak ba tá nye baꞌ, iyong ne i sak kukap ba tá kus kaye̱e̱r katse'me.
1CO.10.6	Ike̱re̱ na tá se̱ ba fan yir bu ni te yir aye̱ yir nike̱re̱ imaan'e kyo̱ndi ba tá nye. 
1CO.10.7	Sang tu kuus yin itsi kyo̱ndi ákak ba tá nye baꞌ, kyo̱ndi i ta se ni izibir ye, “Ánerawe sosok a ta ya ne a so̱ ne a dorok a ta to nato áfurin.” 
1CO.10.8	Sang tu nye yir rikuna kyo̱ndi ákak ba tá nye baꞌ, nizen iyong áner izungu iso̱k ifa be ataar kaye̱e̱r ba kus kaye̱e̱r kunom kuzining. 
1CO.10.9	Sang tu bo̱mo̱ng yir Agwo̱m Ágwo̱m kyo̱ndi ákak ba tá nye ma íwhen tá ka fe̱s ba baꞌ. 
1CO.10.10	Sang tu fe̱ yir anyinye̱m kyo̱ndi ákak ba tá nye ma amaleka riku tá ka fe̱s ba baꞌ.
1CO.10.11	Ike̱re̱ na tá se̱ ba nong i tin tonong yir ike̱ng ikak. A zibir kaye̱e̱r kufumung rife̱ Adakunom nong a tin ko̱ro̱k yir kuto, a fe̱ ike̱re̱ na natoon yir i ta se yir nizen igang kazatse.
1CO.10.12	Kamok anong, ke wan di ye wan n nyeseng be agap, to̱, nye tatan fan i bu kpa. 
1CO.10.13	Kubo̱mo̱ng kukak kuse ku ta ka se̱ yin ku tan won dar kun se̱ akak baꞌ. Adakunom shishing ike̱ng wu ta fe̱ baꞌ, a tà ka won yin tà no̱ yin nubo̱mo̱ng kuya ku ta nar agap yin baꞌ. Ke yin no̱ yin nubo̱mo̱ng'e a tà ka nye yin iren ife yin tana kyem i tsesek yin kaye̱e̱r'e. 
1CO.10.14	Kamok anong ároneng aya mi ta shim, sor yin gugo̱k be ike̱re̱ itsi. 
1CO.10.15	Mi fe̱ be yin kamok yin be yin kuto̱ro̱ng kutek. Ye̱re̱k yin ta di yin ike̱ng mi tin fe̱ natoon'e. 
1CO.10.16	Ke yir sen so̱ yir na ako̱p Azhibi, aya yir tin be yir riye̱ rikan be Adakunom, i nye ye yir te yir ázining kaye̱e̱r naso̱k aKiristi aꞌa? Ke yir ya yir abiredi azhibi Agwo̱m Ágwo̱m'me, i nye ye yir te yir azining kaye̱e̱r kuro̱m aKiristi aꞌa? 
1CO.10.17	Agbang abiredi'me ta se azining, yir i ta se yir whe̱r, i ta ya yir abiredi azining'e, n te yir azining nuro̱m.
1CO.10.18	Ye̱re̱k yin áner Isarela ta di yin, áfe a tá ya naya asidaka Adakunom gung rice ba be asidaka'me a ta nye na abagadi aꞌa? 
1CO.10.19	Sang mi fe̱ ye asidaka itsi nye ike̱ng itek baꞌ, ka itsi nye ike̱ng ikak baꞌ. 
1CO.10.20	Wayo, asidaka áfurin ta nye, a nye kamok ámaan nabik sang kamok Adakunom baꞌ. Mi shim yin ta gung yin rice be amaan nabik baꞌ. 
1CO.10.21	Yin ta kyem i so̱ yin na ako̱p Agwo̱m Ágwo̱m ne i bun i so̱ yin na ako̱p amaan nabik baꞌ. Yin ta kyem i ya yin nakereng Agwo̱m Ágwo̱m ne i bun i ya yin nakereng amaan nabik baꞌ. 
1CO.10.22	Ka yir shim ta ra yir Adakunom riye̱ nong a ta tonong rishishim wu a? Ka yir di yir ye yir tu nar yir agap e̱?
1CO.10.23	“Mi ta kyem i nye koakye mi ta shim,” sang koakye ne i se gye̱r baꞌ. “Mi ta kyem i nye koakye mi ta shim,” sang koakye ne i ta ra be̱e̱n kuya kasho̱o̱n baꞌ. 
1CO.10.24	Sang akak tu to̱ rice wu tsek baꞌ, koangan ra to̱ afudang gip.
1CO.10.25	Ya yin koakye kuri rinam i ta shan yin naro̱ a ta re̱e̱s dar kurip fan riye̱ yin bu se gak. 
1CO.10.26	Kamok rife̱ Adakunom fe̱ ye, “Kazatse na be ike̱re̱ i ta se kaye̱e̱r'e cice̱r nye ife Adakunom.”
1CO.10.27	Ke afurin akak fe̱ be wan ye i ra se yas yin mak, ke riye̱ wan shim ne i tseng nong ta ya koakye kuri naya a tana ka no̱o̱k dar kurip fan riye̱ wan bu se gak. 
1CO.10.28	Amma ke akak fe̱ be wan ye, “Naya na nye nafe itsi.” To̱, tu ya baꞌ, fan aner a tá ka tak'e bu daam ne riye̱ se gak gip. 
1CO.10.29	Mi ti fe̱ natoon kuto̱ro̱ng kufuan baꞌ, amma kufu.
1CO.10.29	Akak ta kyem a fe̱ ye, “To̱, akye̱ tin roon kunye ike̱ng iya riye̱ mi ta shim kamok riye̱ akak ta se gak e̱?” 
1CO.10.30	Ke mi tonong Adakunom riye̱ rikan natoon naya mi ta se̱, kamok akye̱ akak ta fe̱ ye awo̱ natoon naya mi tá min tonong Adakunom riye̱ rikan'e e̱?
1CO.10.31	Kamok anong koakye ne yin ta sen nye yin'e, kaye̱e̱r kuya ka kuso̱ yin ayi, nye yin koakye kamok ku tiyiik Adakunom. 
1CO.10.32	Sang tu sak yin akak ta turuk kutak baꞌ, aner'e tu nye aner aYahuda ka aner aYahuda baꞌ, ka afikuus Adakunom ayi. 
1CO.10.33	Kyo̱ndi mi ta nye nong ta kare̱p koangan riye̱ kaye̱e̱r koakye iren. Mi to̱ rice mi tsek baꞌ, mi to̱ ákak gip nong ba ta se̱ kashesh.
1CO.11.1	Kuus yin ane̱e̱ mi kyo̱ndi mi ta kuus afe Kiristi.
1CO.11.2	Mi be riye̱ rikan be yin kamok yin yiring yin be mi kaye̱e̱r koakye ne i kuus yin ike̱ng iya mi tá ka bo̱so̱p yin'e gye̱r kyo̱ndi mi ta ka bo̱so̱p yin'e. 
1CO.11.3	Mi shim yin tu ren yin ye aner amitek ne a nye atekasa natoon abining wu, aKiristi ne a nye atekasa natoon aner amitek, Adakunom ne a nye atekasa natoon aKiristi. 
1CO.11.4	Aner amitek aya a ta kis rice wu nizen iya a ta sen nye aduwa ka kuzarap ayi, a te fe̱re̱ be aKiristi, a ta nye atekasa wu. 
1CO.11.5	Aner abining a ta nye aduwa ka kuzarap ayi be rice kuye̱, a te fe̱re̱ be atekasa wu. I se kyo̱ndi a kor rice wu. 
1CO.11.6	Ke aner abining gaar kukis rice wu, to̱ a ra kor. Amma ke i nye ye i nye ike̱ng isum aner abining tana kor rice wu to̱, a ra kis. 
1CO.11.7	I se gye̱r aner amitek ta kis rice wu baꞌ, kamok wu ne a se nuse ne kuyiik Adakunom. Amma aner abining ne a nye kuyiik aner amitek. 
1CO.11.8	Kamok aner amitek wuruk kaye̱e̱r kuro̱m aner abining ni ime̱se̱ng'e baꞌ, aner abining wuruk kaye̱e̱r aner amitek. 
1CO.11.9	A nye aner amitek kamok aner abining baꞌ, amma aner abining kamok aner amitek. 
1CO.11.10	Kamok anong i se gye̱r ke aner abining ta kis rice wu dim, nong i tà tonong ye a ti nye rigwo̱m natoon wu, ne kamok ámaleka gip.
1CO.11.11	Gip be anong, kaye̱e̱r Agwo̱m Ágwo̱m aner abining ta kyem a sor dar aner amitek baꞌ, ka aner amitek ta kyem a sor dar aner abining baꞌ. 
1CO.11.12	Kyo̱ndi aner abining ta wuruk kaye̱e̱r kuro̱m aner amitek, anong ne aner abining tes aner amitek. Amma koakye ne nufe Adakunom. 
1CO.11.13	Ye̱re̱k yin be rice yin ta di yin, yin di yin i se gye̱r aner abining tu nye aduwa dar kukis rice wu a? 
1CO.11.14	Kaye̱e̱r kusor yin, yin di yin ye ke aner amitek won nakuyo̱ng wu naso̱p, i nye ike̱ng isum aꞌa? 
1CO.11.15	Amma ke aner abining be nakuyo̱ng wu naso̱p, i nye kuyiik nufu. Kamok a tu nye nakuyo̱ng nong a tin kis rice wu. 
1CO.11.16	Ke aner akak shim a tin ya nanaan natoon iyu, yir ren yir igo̱o̱n ikak ze̱e̱r be iyu baꞌ. Anong ne ribir áfikuus ákak ninaro̱ kuya Adakunom iben.
1CO.11.17	Mi ta kyem i ka kerek yin natoon ike̱ng iya mi ta shim ta ka tonong yin kyo̱o̱rna baꞌ, kamok yin nye yin ike̱re̱ imaan'e kaye̱e̱r nayim yin ne i nar itek. 
1CO.11.18	Ni igaan'e, mi fok ye ke yin nye yin kanyim kafe áfe kuya Azhibi, yin gung yin rice baꞌ, ma mi min no̱o̱k katsak rife̱'me rikak. 
1CO.11.19	Anong gye̱r, nanan tin no̱ kaye̱e̱r yin nong ase̱ a ta ren áfe a ta nye áfe Adakunom be katsak. 
1CO.11.20	Ke yin nyim yin nong ta ya yin Azhibi Agwo̱m Ágwo̱m'e, 
1CO.11.21	koangan ya kasho̱o̱n be kuya'me dar kutor afudang. Ákak sor be izong. Ákak so̱ ma a feng'e. 
1CO.11.22	Yin be yin nasa tana yas yin ne i so̱ yin kaye̱e̱r'e aꞌa? Ka yin zhe̱e̱sh yin karo̱ kuya Adakunom iben ne i tes yin áfe rizor kaye̱e̱r isum e̱? To̱, akye̱ ne mi ta fe̱ be yin e̱? I ka nye yin adazha a? Wayo, i ta te anong cie̱k baꞌ.
1CO.11.23	Ike̱ng na mi ta ka no̱o̱k yin, mi shan nufe aYeso a ta nye Agwo̱m Ágwo̱m ye; Agwo̱m Ágwo̱m yir aYeso natuk a tú ku re̱p, a sok abiredi. 
1CO.11.24	Nama a tá tonong Adakunom riye̱ rikan'e ne a te̱se̱ng abiredi'me a tá fe̱ ye, “Iyuna nye kuro̱m mi kuya a ta no̱o̱k kamok yin. Yiir nye yin anong nong ta yiring yin be mi.” 
1CO.11.25	Anong gbak, nama azhibi'me yong a sok ako̱p a tá fe̱ ye, “Ako̱p na nye kushu kufas kaye̱e̱r naso̱k'i. Yiir nye yin anong nizen iya yin ta sen so̱ yin'e, nong ta yiring yin be mi.” 
1CO.11.26	Kamok koakye izen yin ta ya yin abiredi na ne i so̱ yin nako̱p name, yin taas yin itak riku Agwo̱m Ágwo̱m yir aYeso, ma nizen iya a tana be̱.
1CO.11.27	Kamok anong, koangan ne a ya abiredi na, ka a so̱ kaye̱e̱r ako̱p na afe Agwo̱m Ágwo̱m yir aYeso niren i ta se gye̱r baꞌ, a nye rine̱n kuzhe̱e̱sh kuro̱m ne naso̱k aYeso. 
1CO.11.28	To̱, koangan ra maas rice wu nizham a ta ra ya abiredi ne a so̱ kaye̱e̱r ako̱p na. 
1CO.11.29	Komok aner ne a ya abiredi na, ka a so̱ nako̱p na dar kuren kuyiik kuro̱m Agwo̱m Ágwo̱m yir aYeso, a yis amok Adakunom natoon rice wu. 
1CO.11.30	Ike̱ng i ta sak ákak whe̱r kaye̱e̱r yin tan te gbe̱re̱k be iro̱k ma ákak n kus. 
1CO.11.31	Amma ke yir maas yir rice yir nizham, a tin to̱ yir amok baꞌ. 
1CO.11.32	Izen iya Adakunom ti to̱ yir amok, i nye ye a sen ni ko̱ro̱k yir kuto fan a bin te̱n yir amok riku mak be áfe kazatse na.
1CO.11.33	Kamok anong ároneng, izen iya yin nyim yin nong ta ya yin Azhibi Agwo̱m Ágwo̱m'me mak'e, na ka tor yin. 
1CO.11.34	Ke aner akak fok izong a ra ya naya kari nizham fan i bu yis yin amok Adakunom natoon rice yin. Ke mi be̱ mi ta ka taas yin ike̱ng iya yin tana nye yin natoon ribir ike̱re̱ íkak.
1CO.12.1	To̱, kyo̱o̱rna, ároneng, natoon kunang Kabik Kazhe̱l'e, mi shim yin tú sor kaye̱e̱r kudun kuren baꞌ. 
1CO.12.2	Yin ren yin nizen iya yin tá nye yin áfurin, a tá wo̱ro̱k yin nong i ta kuus yin ike̱re̱ itsi iya i ta be kutser baꞌ. 
1CO.12.3	Kamok anong mi shim yin tu ren yin ye, aner akak kuse aya a ta be Kabik Adakunom a tana fe̱ ye, “A ra fiming aYeso baꞌ.” Akak kyem a ta fe̱ ye, “aYeso nye Agwo̱m Ágwo̱m” baꞌ, ma ke a be Kabik Kazhe̱l'e.
1CO.12.4	To̱, kunang Kabik Kazhe̱l'e se iriri'me, amma Kabik kazining ne a nyesek. 
1CO.12.5	Iriri itomong kuse, amma Agwo̱m Ágwo̱m'me se azining. 
1CO.12.6	Ike̱re̱ kunye kuse iriri'me, amma Adakunom'me se azining, ne a nyesek koangan kukyem kunye'me cei. 
1CO.12.7	Ike̱re̱ iya Kabik Kazhe̱l'e ta no̱o̱k koangan, nye ife i ta naka tosok mo yir. 
1CO.12.8	Kabik Kazhe̱l'e kazining ne a no̱o̱k akak kukyem, ne a no̱o̱k akak kuren ike̱ng. 
1CO.12.9	Akak a tu ku no̱o̱k kunang kuno̱o̱k katsak. Ne akak kunang kusak áfe iro̱k ta te atser. 
1CO.12.10	Akak a tu ku no̱o̱k kunang kunye ike̱re̱ azhing, akak a tu ku no̱o̱k kunang kunye kuzarap. Akak a tu ku no̱o̱k kunang kukaas iriri nabik. Akak a tu ku no̱o̱k kunang kukyem kufe̱ ni írem iduk, akak gbak a tu ku no̱o̱k kunang kutaas ike̱ng ákak tá fe̱ ni írem iduk'e. 
1CO.12.11	Kabik kazining ne a nye ike̱re̱ na cice̱r, ne a no̱o̱k koangan kyo̱ndi wu ta shim.
1CO.12.12	Kyo̱ndi kuro̱m ánerawe ta se agung'e kuzining be ikap ze̱r ze̱r, ikap ze̱r ze̱r amma kuro̱m se kuzining. To̱, aKiristi se anong. 
1CO.12.13	Di, Kabik Kazhe̱l'e a ti nye yir abatisma kaye̱e̱r kuro̱m kuzining cice̱r yir, aner aYahuda ka aya sang a ta nye aner aYahuda baꞌ, ka asam ka aner a ta nye asam baꞌ, a min no̱o̱k yir Kabik kazining cice̱r yir nong ta so̱ yir.
1CO.12.14	Kuro̱m anerawe se agung'e azining tsek baꞌ, ku be ikap ze̱r ze̱r. 
1CO.12.15	Ke kutak fa fe̱ ye, “Kamok mi ta nye kubo̱k baꞌ, mi nye ikap kuro̱m baba baꞌ.” Iyong ne i ta sak ku ta won dar sor ikap kuro̱m baꞌ. 
1CO.12.16	Ke kuto fe̱ ye, “Mi nye rinyisi baꞌ, kamok anong mi ba nye ikap kuro̱m baba baꞌ.” Iyong ne i ta sak ri ta won dar isor ikap kuro̱m baꞌ. 
1CO.12.17	Ke a fa fe̱ ye kuro̱m anerawe cice̱r nye rinyisi tsek, ke kuro̱m'e fok kuto be akye̱ e̱? Ke a fa fe̱ ye kuro̱m anerawe cice̱r nye kuto tsek, ke a fok iko̱o̱n be akye̱ e̱? 
1CO.12.18	Adakunom nye kuro̱m anerawe nong a ta ma saas koakye ikap gye̱r naro̱ wu ta shim. 
1CO.12.19	Ke a fa fe̱ ye, akusum kuro̱m anerawe nye ikap izining tsek, ke ribir kuro̱m'e se ake̱ e̱? 
1CO.12.20	To̱, kuro̱m se kuzining ne ku be ikap ze̱r ze̱r.
1CO.12.21	Rinyisi ta kyem ri fe̱ be kubo̱k ye, “Akye̱ ti gung be wan e̱?” Rinyisi ta kyem kufe̱ anong baꞌ. Rice ta kyem ri fe̱ be kutak ye, “Akye̱ ti gung be wan e̱?” 
1CO.12.22	I ta te anong baꞌ, ikap'e iya i ta zhe̱e̱sh yir, yir ta kyem ta sor yir dar ba baꞌ. 
1CO.12.23	Ikap kuro̱m iya yir ta zhe̱e̱sh yir, iyong ne yir nar ku ni sak yir riye̱ niba. Anong ne ikap'e iya i ta tas ke a di baꞌ, iyong ne i nar ke i ni sak yir riye̱ ingya. 
1CO.12.24	Ikap kuro̱m iya i ta sas kuye̱re̱k, yir tin daam mo yir baꞌ. Adakunom nye kuro̱m a sak ikap'e iya yir ta di yir ye i se yiik baꞌ, iyong ne i se yiik. 
1CO.12.25	Fan ikap kuro̱m'me bu won dar á gung rice nong koangan tin daam be afudang. 
1CO.12.26	Kamok anong, ke abas akak naka man ne ribir'e fok kuro̱'me. Ke a kerek abas akak ne ribir'e nye riye̱ rikan.
1CO.12.27	Kyo̱o̱rna, yin ne i nye yin kuro̱m aKiristi cice̱r yin, koangan kaye̱e̱r yin nye abas akak. 
1CO.12.28	Kaye̱e̱r áfikuus, Adakunom kasa ámanzo a ta te áfe ime̱se̱ng'e, afe afa nye áner kuzarap, afe ataar nye áfe kubo̱so̱p ánerawe'me. Ákak nye áfe kunye itomong azhing, ne áfe kusak áfe iro̱k ta te atser, ne áfe a tana tobok ánerawe. Ne ákak áfe kube ánerawe, nigang'e áfe a tana fe̱ ni írem iduk. 
1CO.12.29	Cice̱r ba nye ámanzo a? Ka Cice̱r ba nye áner kuzarap a? Cice̱r be nye áner kubo̱so̱p a? Ka Cice̱r ba nye itomong azhing a? 
1CO.12.30	Cice̱r ba sak áfe iro̱k te atser a? Cice̱r ba fe̱ ni írem iduk a? Cice̱r ba kyem a taas ike̱ng iya a ta fe̱ ni írem iduk'e a? 
1CO.12.31	Amma ni te yin riye̱ ni itse̱r kunang kuya ku ta se yiik ne ku nar.
1CO.12.31	Mi ta ka tonong yin iren iya i ta nar itek.
1CO.13.1	Ko mi fa kyem i fe̱ kanu ni irem ánerawe ze̱r ze̱r ne ife ámaleka, amma sang ke mi ra be kushim baꞌ, i nye ye mi se kyo̱ndi ire̱k ka ibin iya i ta wo̱ng kpe̱de̱ng tsek. 
1CO.13.2	Ko mi fa nye kuzarap, ne i ren koakye ike̱ng iya i ta se nune̱re̱ng, ne i be kukyem kuren koakye ike̱ng, ne ko mi fa be kuno̱o̱k katsak dide̱ng ma i kyem i fe̱ be rifan ye tseng aza ne ri tseng, amma sang ke mi ra be kushim baꞌ, to̱, i nye ye mi nye ike̱ng ikak baꞌ. 
1CO.13.3	Ko mi fa no̱o̱k áfe rizor koakye mi ta be ka mi fa no̱o̱k kuro̱m'i nong a ta shosh, amma ke mi ra be kushim baꞌ, iyong tin barang mo ike̱ng ikak baꞌ.
1CO.13.4	Kushim nye riye̱ ricaang be kunye kutek. Kushim be rishishim baꞌ, ri nye kuka baꞌ. Ka ku sok rice naza baꞌ. 
1CO.13.5	Ka ku be rice ribun ka kushim rice baꞌ, ka riye̱ rife baꞌ, ka kutusung ike̱re̱ imaan'e kaye̱e̱r riye̱ baꞌ. 
1CO.13.6	Kushim ti be riye̱ rikan natoon imaan'e baꞌ, amma ri fok kusas katsak. 
1CO.13.7	Kushim kyem fek koakye, ne ku ni ino̱o̱k katsak natoon koakye, ne ku te riye̱ natoon koakye, ne ku naka tsesek kaye̱e̱r koakye.
1CO.13.8	Kushim gang baꞌ, kuzarap tà gang, kufe̱ rife̱ ni irem iduk tà wei, kuren ike̱ng tà gang. 
1CO.13.9	Katsak'e, kuren ike̱ng yir shining baꞌ, kuzarap yir gip shining baꞌ. 
1CO.13.10	Izen iya ife i tà shining be̱, iya i tá shining baꞌ me tà wei. 
1CO.13.11	Nizen iya mi tá ru nye igon, mi fe̱ kanu kyo̱ndi igon. Kuye̱re̱k'i be kuto̱ro̱ng'i nye kufe rigon. Nizen iya mi tá kyem ánerawe, mi wobok kuse rigon amaama. 
1CO.13.12	Kyo̱o̱rna ike̱re̱ yir ta ye̱re̱k yir se kanang baꞌ. Katuk kayong yir ta ye̱re̱k yir koakye kanang. Kyo̱o̱rna kuren ike̱ng'i shining baꞌ, katuk'ong mi tà ren koakye kyo̱ndi Adakunom tin ren.
1CO.13.13	To̱, Kyo̱o̱rna, ike̱re̱ itaar na nyeseng, kuno̱o̱k katsak be kute riye̱ ne kushim. Amma, igbang'e kaye̱e̱r ba cice̱r nye kushim.
1CO.14.1	Ni te yin iso̱r ni itse̱r kushim, ne i be yin ife̱ng kunang Kabik Kazhe̱l, atuk kuya a tanin nye kuzarap baꞌ. 
1CO.14.2	Kamok aner aya a ta fe̱ ni írem iduk, sang a fe̱ be ánerawe baꞌ. A fe̱ be Adakunom kamok akak ren ike̱ng iya a tin fe̱ baꞌ. A fe̱ ike̱re̱ akak ta kyem a ren baꞌ, kaye̱e̱r kabik wu. 
1CO.14.3	Amma aner aya a ta nye kuzarap fe̱ rife̱ riya ri tana no̱k ánerawe ne kutsesek ne ri sak aye̱ ta shirim. 
1CO.14.4	Aner aya a ta fe̱ ni írem iduk no̱k rice wu tsek, amma afe a ta nye kuzarap sak áfikuus ta rasak nabik. 
1CO.14.5	Kamok anong, mi shim ke koangan kaye̱e̱r yin fe̱ ni írem iduk gye̱rtatan, amma mi ra shim yin tu nye yin kuzarap ne i nar. Afe a ta nye kuzarap nar aya a ta fe̱ ni írem iduk, ma ke a se̱ aner a tana kirik ike̱ng iya a ta fe̱, nong áfikuus ta rasak nabik.
1CO.14.6	Ároneng, ke mi be̱ nufe yin i be̱ i fe̱ be yin ni írem iduk, akye̱ kuri ike̱ng ne mi ta ka barang yin'e e̱? Ma ke mi ta tak yin ike̱ng iya Adakunom tin tonong, ka mi ta ka barang mo yin kuren ike̱ng, ka kuzarap, ka ta ka bo̱so̱p yin ike̱ng ikak ayi. 
1CO.14.7	Ike̱re̱ iya i ta be kutser baꞌ, iya a tin bom abom kyo̱ndi asharuwa be izom, akak ta kyem a ren kuto̱ abom'e baꞌ, ma ke a rom izom ka a te̱p asharuwa'me kanang kyo̱ndi kuto̱ abom'e ta se. 
1CO.14.8	Ke a fe̱e̱p rigba itsom gye̱r baꞌ, angan ta nye kanye̱k nong a ta be ni itsom'e e̱? 
1CO.14.9	Anong ne i se be yin. Ke yin fe̱ yin kanu ni irem a ta fok baꞌ, akak ta kyem a ren ike̱ng iya yin tin fe̱ yin baꞌ. I te kyo̱ndi yin korok yin riwo̱ng kpe̱de̱ng tsek. 
1CO.14.10	Írem kuse ze̱r ze̱r nazatse na, ko inyaka sor ike̱ng ikak nufe aya a ta fe̱. 
1CO.14.11	Ke mi kyem iren ike̱ng iya akak ta sen fe̱'me ni írem iduk baꞌ, i nye ye mi te aner atsen nufu, ne wu ma te atsen nunaan gip. 
1CO.14.12	Anong ne i se be yin, kum yin ta min te yin riye̱ ni itse̱r ike̱re̱ Kabik ta nyesek, ni no̱o̱k yin agap ni itse̱r kuno̱o̱k kuya ku tana no̱k áfikuus nabik.
1CO.14.13	Kamok anong, koangan afe a ta ren a fe̱ ni írem iduk a ra nye aduwa nong a tù ku no̱o̱k kunang kuni taas ike̱ng iya wu ta fe̱. 
1CO.14.14	Ke mi nye aduwa ni írem iduk, kabik'i ne ka nye, amma riye̱ mi se̱ ike̱ng ikak baꞌ. 
1CO.14.15	To̱, akye̱ ne mi ta nye e̱? Mi tà nye aduwa nabik'i, ne i bun i nye be riye̱ mi. Mi tà bom abom kukerek Adakunom be kabik'i, ne i bun i bom be riye̱ mi. 
1CO.14.16	Ke wan kerek Adakunom be kabik wan, to̱, aner aya a ta ka foos ta san'e ane̱ a ta fe̱ ye “Anong” sang wu ta fok irem'e baꞌ natoon riye̱ rikan wan ta sen nye'me e̱? 
1CO.14.17	Wan kerek Adakunom gye̱rtatan, amma aner ayong se̱ ike̱ng ikak i tana ku tobok baꞌ.
1CO.14.18	Mi shim ta tonong Adakunom riye̱ rikan kamok mi ta kyem i fe̱ ni írem iduk ne i ka nar yin cei. 
1CO.14.19	Amma i tin nar mi ta fe̱ ike̱re̱ itoon tsek nanyim afikuus nong á ta fok, be i tana fe̱ ike̱re̱ izungu kuso̱k (10,000) ne á fok baꞌ.
1CO.14.20	Ároneng, won yin kuto̱ kyo̱ndi inoon. Kaye̱e̱r amaan kunye te yin kyo̱ndi inoon nazhizhe̱k'e, amma be yin kuto̱ro̱ng kuri kufe risho̱n. 
1CO.14.21	I se ni izibir kaye̱e̱r rife̱ Adakunom ye,
1CO.14.21	“Mi ta fe̱ rife̱ be áner na
1CO.14.21	be áner aya a ta nye írem iduk ne irem átsen,
1CO.14.21	gip be anong a tin fok baꞌ,
1CO.14.21	Adakunom fe̱ anong.”
1CO.14.22	To̱, aser, kufe̱ ni írem iduk tonong áfikuus ike̱ng ikak baꞌ ma ke áfurin. Kuzarap se kamok áfe a tan no̱o̱k katsak sang kamok áya a won dar á no̱o̱k katsak baꞌ. 
1CO.14.23	Kamok anong, izen iya ne áfikuus nyim cice̱r ne koangan fe̱ ni írem iduk, áya a ta ren ike̱ng iya yin ta sen nye yin'e baꞌ, ka áfurin ti no̱ kaye̱e̱r'e, aser á ta fe̱ ye yin n yirim yin aꞌa? 
1CO.14.24	Amma ke afurin ka aner áya a ta ren ike̱ng iya yin ta sen nye yin'e baꞌ, ti no̱ kaye̱e̱r yin nizen iya koangan ta sen nye kuzarap, ike̱ng iya wu tá fok tù ku tonong ye wu nye afe rine̱n ne a di kuraar wu be ike̱ng iya wu ta fok'e cei. 
1CO.14.25	A tà te̱s ike̱re̱ iya i ta se nune̱re̱ng kaye̱e̱r riye̱ wu. Be anong ne a tà kpa kaben nasho̱o̱n Adakunom a tu ku ya iben ne a fe̱ ye, “Katsak'e, Adakunom se mak be yin.”
1CO.14.26	Ároneng, ike̱ng mi tin fe̱ natoon'e se ye, nizen iya yin nyim yin, ke akak se be abom kukerek Adakunom, ne akak sen bo̱so̱p ánerawe'me, ne akak fe̱ ike̱ng iya Adakunom tu ku tonong, ne akak sen fe̱ ni írem iduk, ne akak kirik ike̱ng iya a ta fe̱. A ra nye koakye nong a tin no̱k áfikuus kaye̱e̱r kabik. 
1CO.14.27	Ke ákak ta fe̱ ni írem iduk, á tu nar áner afa ka ataar baꞌ, á ra fe̱ azizirik azizirik. Ma akak ra kirik ike̱ng ba ta fe̱. 
1CO.14.28	Ke akak tuse afe a tana kirik'e baꞌ, aner'e ra te gbik kaye̱e̱r kanyim áfikuus'e. A ra fe̱ be rice wu ne Adakunom tsek.
1CO.14.29	Áfe a tana nye kuzarap tu nar áner afa ka ataar á tana fe̱ kanu baꞌ, ribir'e ra ye̱re̱k tatan nong a ta di ike̱ng ba ta sen fe̱'me. 
1CO.14.30	Ke Adakunom tonong akak ike̱ng ikak a ta se nusonong, afe a ta se be rife̱ ni ime̱se̱ng'e ra te gbik. 
1CO.14.31	Nye yin kuzarap cice̱r yin azizirik azizirik, nong koangan ta se̱ kuren ne kutsesek. 
1CO.14.32	Nabik kunye kuzarap se nubo̱k aner kuzarap'e. 
1CO.14.33	Kamok Adakunom yir nye Adakunom aya a ta nye ike̱re̱ kpe̱de̱ng baꞌ, amma a nye afe kusor caang.
1CO.14.33	Kyo̱ndi i ta se be áfikuus ninaro̱ kuya Adakunom iben cice̱r, 
1CO.14.34	ányining ra sor gbik naro̱ kuya Adakunom iben. Kamok a tu no̱o̱k ba iren kufe̱ kanu baꞌ, a ra kuus ike̱ng iya a ta sen nye'me kyo̱ndi Itsi ta fe̱. 
1CO.14.35	Ke á shim á ta ren ike̱ng ikak, á ra rip atek ba ninasa, kamok i nye ike̱ng isum aner abining ta fe̱ kanu naro̱ kuya Adakunom iben.
1CO.14.36	Rife̱ Adakunom san'e nufe yin, ka awan yin tsek ne n fok yin rife̱'me e̱? 
1CO.14.37	Ke akak kaye̱e̱r yin di ye wu nye aner kuzarap ka a be kunang Kabik ta nyesek, to̱, a ra ren ye ike̱re̱ mi ta ka zibir yin'e na nye ike̱ng iya Agwo̱m Ágwo̱m tin tak. 
1CO.14.38	Ke aner'e ti daam be rife̱ na baꞌ, a tin daam ni wu baꞌ.
1CO.14.39	Kamok anong ároneng, ni te yin riye̱ ninye kuzarap tu roon yin kufe̱ kanu ni írem iduk baꞌ. 
1CO.14.40	Amma a ra nye koakye gye̱r sang kpe̱de̱ng baꞌ.
1CO.15.1	Kyo̱o̱rna ároneng, mi shim ta ka yiring yin itak Rife̱ Ritek riya yin tá shan yin, ne i ni nyeseng yin. 
1CO.15.2	Be Rife̱ Ritek na ne yin ti se̱ yin kashesh ke yin yiir yin rife̱ mi tá ka tak yin kpa. Ma ke i se ye yin ti no̱o̱k yin katsak kpe̱de̱ng tsek.
1CO.15.3	Agbang ike̱ng iya mi ta shim ta ka tak yin, se ye aKiristi ku kamok rine̱n yir, kyo̱ndi kufumung rife̱ Adakunom ta fe̱, 
1CO.15.4	ye a tú ne̱r, a tú dorok katuk afe ataar, kyo̱ndi kufumung rife̱ Adakunom ta fe̱. 
1CO.15.5	A ti wuruk na aKefas ne nufe ámanzo kuso̱k be afa. 
1CO.15.6	Nama anong, a bun a ti wuruk na ároneng áfikuus a ta nar inyak iso̱k itoon nizen izining áya kukap ba ta rusek be kutser, amma ákak mereng ida. 
1CO.15.7	A bun a ti wuruk na aYakub ne na ámanzo cice̱r. 
1CO.15.8	Ni igang'e, a bun a ti wuruk natoon'i, mi ta se kyo̱ndi aner a tu ku tes nitik'e.
1CO.15.9	Mi ti raar kaye̱e̱r ámanzo, mi kyem a tin yis ye amanzo gum baꞌ kamok mi tabak áfikuus dide̱ng. 
1CO.15.10	Amma kamok ritek Adakunom ne mi n te ana, ritek wu natoon'i se kpe̱de̱ng tsek baꞌ, cie̱k. Mi n nye itomong dide̱ng ne i nar ribir ámanzo cice̱r. Gip be anong, sang mi ne i nye itomong'e be rice mi baꞌ, ritek Adakunom ne ri nye itomong'e kaye̱e̱r'i. 
1CO.15.11	To̱, ka mi ka ba ayi, anong ne yir nye yir awazi'me, iyong ne yin ti no̱o̱k yin katsak.
1CO.15.12	To̱, ke a nye awazi natoon kudorok aKiristi nure̱k, kamok akye̱ ákak yin fe̱ ye kudorok ikom kuse baꞌ e̱? 
1CO.15.13	Ke i nye ye kudorok ikom kuse baꞌ, i nye ye aKiristi dorok nure̱k baꞌ. 
1CO.15.14	Ke i nye ye aKiristi dorok nure̱k baꞌ, to̱, aser awazi yir ta nye yir nye abab'e tsek, kuno̱o̱k katsak yin te kpe̱de̱ng gip. 
1CO.15.15	Iyong tonong ye yir ti bo̱ yir naborok na Adakunom kamok yir n taas yir ye Adakunom dorok aKiristi nure̱k. Amma a tú ku dorok baꞌ, ke i nye ye a dorok ikom baꞌ. 
1CO.15.16	Ke i nye ye a dorok ikom baꞌ, to̱, aKiristi gip a tú ku dorok baꞌ. 
1CO.15.17	Ke i nye ye a dorok aKiristi nure̱k baꞌ, to̱, kuno̱o̱k katsak yin te kpe̱de̱ng, i nye ye i rusek yin rine̱n yin. 
1CO.15.18	To̱, áya a ta se nida kaye̱e̱r aKiristi wei ma izen izen. 
1CO.15.19	Ke i nye ye ku ni te riye̱ yir na aKiristi se kamok kusor yir nazatse na tsek, i nye ye yir te yir ike̱ng kuro̱ riye̱ ne i nar yir koangan nazatse na.
1CO.15.20	Amma katsak'e, a dorok aKiristi nure̱k wu ne a nye afe ime̱se̱ng'e kaye̱e̱r áya a tá dorok nure̱k. 
1CO.15.21	Kum i ta nye ye riku be̱ nazatse kamok aner azining, anong ne kudorok ikom gip be̱ kamok aner azining. 
1CO.15.22	Kamok kyo̱ndi koangan tà ku kamok i ta wuruk yir kaye̱e̱r Adamu, anong ne a tà dorok koangan kaye̱e̱r aKiristi. 
1CO.15.23	Koangan nizen ifu, aKiristi afe ime̱se̱ng'e a tu ku dorok, nama nizen iya a tana be̱, áfe a tú ku kuus, a tù ku dorok ba. 
1CO.15.24	Ne igang'e be̱, izen iya ne a tana no̱o̱k Ada Adakunom rigwo̱m wu nama a ta yirik koakye kuri rigwo̱m be kukyem. 
1CO.15.25	aKiristi ta nye rigwo̱m, ma a te amudo̱n wu kaben. 
1CO.15.26	Amudo̱n afe igang'e a tana fe̱r nye riku. 
1CO.15.27	Kamok i se nuzibir ye, “Adakunom sak koakye nubo̱k wu,” A tá fe̱ ye, “koakye.” I se kanang ye sang Adakunom ti se kaye̱e̱r áfe a ta se nubo̱k aKiristi baꞌ. 
1CO.15.28	Nizen Adakunom tá nye anong, Igon'e ma se te nubo̱k Adakunom aya a ta won koakye nubo̱k wu nong Adakunom tà sor koakye be akye̱.
1CO.15.29	Ke i nye ye kudorok ikom kuse baꞌ, akye̱ ne áya a ta nye ba abatisma rice áfe a tan kus ta nye e̱? Ke i nye ye kudorok ikom kuse baꞌ, akye̱ sak a tu nye ba abatisma'me e̱? 
1CO.15.30	To̱, kamok akye̱ yir tes yir rice yir kaye̱e̱r kawei koakye izen e̱? 
1CO.15.31	Ároneng, mi ye̱re̱k riku koakye izen, katsak'e yong, mi ti nye kuka be yin kaye̱e̱r aYeso Kiristi Agwo̱m Ágwo̱m yir. 
1CO.15.32	Ke mi ko̱n be ámaan ikewum na Afisa be kuto̱ro̱ng rinerawe tsek, akye̱ ne mi tin se̱ e̱? Sang ke i nye áfe a tan kus ta dorok baꞌ,
1CO.15.32	“Won i ta ya ne i so̱ yir,
1CO.15.32	kamok natson ta kus yir.”
1CO.15.33	Sang tu won yin akak ta ka wo̱ro̱k yin baꞌ, “Kusor be ámaan aner beseng kuse kutek.” 
1CO.15.34	Kubun yin kaye̱e̱r kuto̱ro̱ng yin kutek, won yin kunye rine̱n. Ákak yin ren Adakunom baꞌ. Mi fe̱ iyu nikum tà fok yin isum.
1CO.15.35	Kashim ákak ta nye kurip ye, “Ane̱ ne a tà dorok be ikom e̱? Be akye̱ kuri kuro̱m e̱?” 
1CO.15.36	Afunam akak, ike̱ng iya a ta tus tà ta baꞌ, ma i ku nizham. 
1CO.15.37	Nizen afe wan ta tuus ike̱ng wan tuus cei be ritin'e baꞌ, amma ica'me tsek, ife alikama, ka kuri kukak. 
1CO.15.38	Amma Adakunom ne a te ritin nica'me kyo̱ndi wu ta shim. Koakye ica'me be kuri wu. 
1CO.15.39	Sang koakye be rinam kuro̱m kuri kuzining baꞌ. Ánerawe be kuri rinam kuro̱m kuri kufuba, anong ne ikewum be nanon ne izos. Koangan be rinam kuro̱m ba ze̱r ze̱r. 
1CO.15.40	Ike̱re̱ Adakunom tá nye ife kaza kuse, ife kazatse gip. Ike̱re̱ i ta nye ife kaza be kuri kusas ba, ike̱re̱ i ta se nazatse be kuri kusas kufuba gip. 
1CO.15.41	Kuyiik kunom se ze̱e̱r, kufe kufe̱n se ze̱e̱r, kufe ádar se ze̱e̱r, ma adar'e akak se ze̱e̱r be akak be kuyiik.
1CO.15.42	Anong ne i ta se nizen iya a tana dorok ikom. Kuro̱m kuya a ta ne̱r, ku ta bus, amma kuya a tana dorok'e ta bus baꞌ. 
1CO.15.43	A tus kaye̱e̱r iben fe̱re̱, ne a dorok'e be kuyiik. A tus nizen i ta be agap baꞌ, ne a dorok'e be agap. 
1CO.15.44	A tus kuro̱m kufe rinerawe, ne a dorok'e be kuro̱m kuri kufe kabik, Kum kuro̱m kuri kufe rinerawe tu ku se, katsak'e kuri kufe kabik kuse gip. 
1CO.15.45	Kufumung rife̱ Adakunom fe̱ ye, “Adakunom nye Adamu afe ime̱se̱ng'e be kutser.” Adamu afe igang'e nye kabik kafe ka ta nyesek kutser. 
1CO.15.46	Sang kuro̱m kufe kabik ne ku be̱ ni ime̱se̱ng'e baꞌ, kufe rinerawe ne ku be̱ ni ime̱se̱ng'e nizham rife kabik tá ra be̱. 
1CO.15.47	A nye anerawe afe ime̱se̱ng'e be iben tsek, aner afe afa'me ne naza a tá be̱. 
1CO.15.48	Ánerawe kazatse na se kyo̱ndi aner aya a tú ku nye be iben. Áner áya a tá nye afe kaza á se kyo̱ndi wu afe kaza'me. 
1CO.15.49	Kyo̱ndi yir ta se yir nuro̱m kuri rife̱ rinerawe na anong ne i ta se yir be nuro̱m kuri kufe aner afe kaza na.
1CO.15.50	Ároneng ike̱ng mi ta sen fe̱ be yin na ye, kuro̱m kufe naso̱k be rinam tà no̱ kaye̱e̱r rigwo̱m Adakunom baꞌ. Anong ne ife i ta bus tà se̱ kutse kaye̱e̱r ife i ta won dar i bus baꞌ. 
1CO.15.51	Wesek yin kuto, mi tà ka tak yin ike̱ng ikak i tá se de̱s baꞌ. Sang cice̱r yir ne i ta tsang i mereng yir ida baꞌ, amma cice̱r yir ne a tà shishing kuro̱m yir, 
1CO.15.52	nizen izining kyo̱ndi kutsor anyisi be kufok rigba rife̱ igang'e. A tà fe̱e̱p rigba, a tà bun a dorok ikom be iro̱m kuri kuya sang ku tana bus baꞌ, ne a shishing iro̱m yir. 
1CO.15.53	Kamok iya i tana sor ma izen izen ta kis iya i tana baan baꞌ, iya i tana won dar i ku ta kis iya i tana ku'ong. 
1CO.15.54	Izen iya ne ife kusor ma izen izen'ong kis iya i tana baan baꞌ, ne ife i tana won dar ku, kis iya i tana ku, nizen iyong ne a ta shining ike̱ng iya a ta zibir kaye̱e̱r rife̱ Adakunom ye, “An wo̱no̱ng riku, kamok a nar agap wu.”
1CO.15.55	“Wan riku, agap wan se ake̱ e̱?
1CO.15.55	Wan nado̱m wan no̱ ake̱ e̱?”
1CO.15.56	Nado̱m riku nye rine̱n, agap rine̱n nye Itsi. 
1CO.15.57	Amma i be yir riye̱ rikan be Adakunom kamok an sak yir n nar yir agap riku kaye̱e̱r Agwo̱m Ágwo̱m yir aYeso Kiristi. 
1CO.15.58	Kamok anong ároneng'i mi ta shim, nyeseng yin be agap, tu te yin tuk tuk baꞌ. No̱o̱k yin rice yin nong ta nye yin itomong Agwo̱m Ágwo̱m yir aYeso dide̱ng koakye izen, kamok yin ren yin ye itomong yin ta nye yin kamok Agwo̱m Ágwo̱m yir aYeso se bap baꞌ.
1CO.16.1	Kyo̱o̱rna natoon kutusung ike̱ng kamok áner Adakunom: Nye yin ike̱ng iya mi tá fe̱ be áfikuus aGalati ye á ra nye. 
1CO.16.2	Koakye kunom ime̱se̱ng'e na asate, koangan yin ra sak itso̱m íkak nukim, tite̱re̱e̱ be ike̱ng iya wu tá se̱s, nong ta sak yin, nong ase̱ ke mi be̱, sang yin tà ba tusung yin ike̱ng ikak baba baꞌ. 
1CO.16.3	Ke mi be̱, mi tà tom áner aya yin ta shim yin ye á se gye̱r be kufumung nikum á tá ka ren ba, nong á tá tseng be ike̱ng iya yin tá nyesek yin na aUshalima. 
1CO.16.4	Ke mi di ye i tin nar ta tseng gip, ne ba ni tsaa.
1CO.16.5	Nama mi tsang i tseng niben aMakidoniya, mi tà be̱ nufe yin, kamok mi n te riye̱ mi ye mi tà gor na aMakidoniya nizham. 
1CO.16.6	Kashim mi tà sor be yin inom cie̱k ka tà sor be yin ma izen kuwun ayi, nong ase̱ yin tin se̱ yin mo kaye̱e̱r kanye̱k kutseng'i, koake̱ ne mi tà tseng. 
1CO.16.7	Mi ta kyem i gor nufe yin kyo̱o̱rna baꞌ, kamok mi sen gor i wesek. Mi shim ke mi bo̱ inom gaan be yin, ke Adakunom shim.
1CO.16.8	Amma mi ta sor gak aze na Afisa ma katuk riye̱ rikan aPentakos, 
1CO.16.9	kamok a min i karak iren dide̱ng aze ne itomong'e ya kasho̱o̱n dide̱ng, ne ákak kuse á ta nye amudo̱n'i ni itomong'e whe̱r aze. 
1CO.16.10	Ke aTimoti be̱ nufe yin, ku sak yin a ta sor ne̱k, kamok wu nye itomong Adakunom kyo̱ndi mi ta sen nye'me. 
1CO.16.11	Kamok anong, akak tu ku zhe̱e̱sh baꞌ. Ku te yin niren caang nong ase̱ a ta bun a be̱ nunaan, kamok mi sen tor kube̱ wu mak be ároneng ákak.
1CO.16.12	Natoon aronyining yir Apolos, mi n so̱ ku kunye akusuk ye a ra be̱ nufe yin mak be ribir ároneng yir ákak. Riye̱ wu mak ri shim a ta be̱ kyo̱o̱rna nizham baꞌ, amma nizen iya a ta se̱ karo̱ a tà be̱.
1CO.16.13	Sor yin be kanye̱k, nyeseng yin gye̱r kaye̱e̱r kuno̱o̱k katsak yin, Sor yin áner ku naka tsesek, nyeseng yin be agap. 
1CO.16.14	Nye yin koakye kaye̱e̱r kushim. 
1CO.16.15	Yin ren yin ye áfekasa Itifanus ne a te afikuus na Akaya ni ime̱se̱ng'e, an no̱o̱k rice ba nong á ta nye áner Adakunom azhe̱l'e itomong. Mi ta nye yin akusuk, ároneng, ye 
1CO.16.16	i ra fok yin áner ayong kuto, cei be áya i ta nye yir itomong mak ne i can yir mak.
1CO.16.17	Mi fok kusas ku be̱ Itifanus be aFatunatus ne Akaikus kamok ba ti no̱o̱k ike̱ng iya mi ta se̱ nufe yin baꞌ. 
1CO.16.18	Á ti kare̱p riye̱ ne a ka kare̱p yin'e gip. Áner kuri ayong se gye̱r ke a ku tiyiik ba.
1CO.16.19	Áfikuus á ta se niben Asiya ta nye yin ashou. Akila be aBiriskila ne áfikuus á ta nyiis kari ba ta nye yin ashou dide̱ng kaye̱e̱r riyerek Agwo̱m Ágwo̱m. 
1CO.16.20	Cice̱r ároneng aze ta nye yin ashou. Naka nye shou yin ashou be ku na ka kur kuzhe̱l'e. 
1CO.16.21	Mi, aBulus, ne i ta zibir ashou na be kubo̱k'i. 
1CO.16.22	Aner aya a ta shim Agwo̱m Ágwo̱m baꞌ, Riman'e tu ku kuus.
1CO.16.22	Be̱ aYeso, Agwo̱m Ágwo̱m.
1CO.16.23	Ritek Agwo̱m Ágwo̱m yir aYeso Kiristi se mak be yin. 
1CO.16.24	Mi ta shim yin cice̱r yin áya i ta se yin kaye̱e̱r aYeso Kiristi.
2CO.1.1	Mi aBulus, aya Adakunom tin kasa nong ta te amanzo aYeso aKiristi, i ta se yir mak be aronyining yir aTimoti, ne i sen ka zibir yin kufumung na, yin áfikuus Adakunom áya a ta se na aKoranti ne ázhe̱l'e áya ta se niben Akaya cice̱r.
2CO.1.2	Ritek ne kameneng riye̱ riya ri ta nes nufe Adakunom a ta nye Ada yir ne Agwo̱m Ágwo̱m yir aYeso Kiristi se mak be yin.
2CO.1.3	Nakerek nye nafe Adakunom, wu ne a ta nye Ada Agwo̱m Ágwo̱m yir aYeso Kiristi, ne Ada aya a ta be kuro̱ riye̱ dide̱ng, ne a nye Adakunom aya a ta tsesek ánerawe cice̱r. 
2CO.1.4	Wu ne a ti tsesek yir kaye̱e̱r koakye kuri kudaam, nong yir ta ma kyem i tsesek yir áya a ta se kaye̱e̱r kudaam be kuri kutsesek yir ta se̱ yir nufe Adakunom'me. 
2CO.1.5	Kamok anong, kyo̱ndi aKiristi ta so̱ risam, anong ne yir ta so̱ yir risam dide̱ng, ne yir so̱ yir risam gip ne i se̱ yir kutsesek Adakunom dide̱ng nufe aKiristi. 
2CO.1.6	Ke yir so̱ yir risam, yir so̱ yir nong yin tin se̱ yin kutsesek ne kashesh. Ke yir se̱ yir kutsesek, i se̱ yir kamok yin nong yin ta kyem i naka tsesek yin be kuri risam yir ta so̱ yir. 
2CO.1.7	Kamok anong, yir ti be yir agak riye̱ ni yin baꞌ, kamok yir ren yir ye yin so̱ yin kuri risam afe yir ta so̱ yir, yin gip ta ma se̱ yin kuri kutsesek afe yir ta se̱ yir.
2CO.1.8	Ároneng, yir shim yin tu sor yin dar kuren yin kuri risam yir ta sen so̱ yir'e niben Asiya baꞌ. Risam yir ta so̱ yir nar agap ma yir di yir ye yir ta kus yir. 
2CO.1.9	Katsak'e, yir di yir ye a min te̱n yir amok riku, amma iyu se anong, nong fan yir bu nye yir ike̱ng ikak be rice yir nong tin fereng yir na Adakunom, afe a ta dorok ikom. 
2CO.1.10	Adakunom ti tun yir kaye̱e̱r amok riku na. Yir min te yir riye̱ ye, a tin shesh yir gbak. 
2CO.1.11	Ni tobok yir be aduwa. Be anong ne ánerawe whe̱re̱ ta nye riye̱ rikan be Adakunom kamok yir, ritek yir tana se̱ yir kamok Adakunom ta fok aduwa ánerawe whe̱re̱ tá nye.
2CO.1.12	Ike̱ng yir tin ya yir kuka nye, kamok yir sor yir kusor kuzhe̱l nazatse ne i sor yir be riye̱ rizining nizen iya yir tá se yir mak be yin. Yir sor yir zhe̱l be katsak kuri kufe Adakunom sang be ritseng kuri rife kazatse na baꞌ, amma kamok ritek Adakunom. 
2CO.1.13	Sang yir ta zibir yin ike̱ng ikak ife i tana ka gaar yin kufa ka kuren baꞌ. Mi mok ye, 
2CO.1.14	yin ta se̱ yin rikpa koakye nong katuk kaya Agwo̱m Ágwo̱m yir aYeso tana be̱, yir tin tsor yir kafok be wu kyo̱ndi yir tanin ya yir kuka be yin.
2CO.1.15	Mi tsang i ren anong tse̱ng tse̱ng, iyong ne i sak mi shim ku be̱ nufe yin ni ime̱se̱ng'e, nong ta se̱ yin ritek kutak kufa. 
2CO.1.16	Mi n tsang i sak ye, mi ta gor nufe yin nizen mi tana be na aMakidoniya nong ta bun i gor nufe yin nizen iya mi ta sen kubun nong yin tin te yin niren nong ta wesek na aYahudiya. 
2CO.1.17	Yin di yin ye mi ren ike̱ng ife mi ta nye aꞌa? Ka yin di yin ye mi nye kanye̱k na kaye̱e̱r kuse rinerawe tsek de̱? Mi ta fe̱ ye, “Ei,” ne i bun i fe̱ ye “A wayo” a? 
2CO.1.18	Kyo̱ndi yin ta ren yin ye, Adakunom nye aner a ta fe̱ ike̱ng ne a nye, anong ne rife̱ yir ta fe̱ yir be yin nye, “Ei ne ri bun nye Wayo” baꞌ. 
2CO.1.19	Kamok Igon Adakunom, aYeso Kiristi, aya yir be aSila ne aTimoti, tá fe̱ yir itak natoon wu ye, “Ei” ka “Wayo” baꞌ, amma koakye izen a nye “Ei.” 
2CO.1.20	Kamok be wu ne Adakunom shining ike̱re̱ wu tá tsang a fe̱ ye wu tá nye cei. Iyong ne i sak kaye̱e̱r riyerek wu ne yir fe̱ yir ye, “Anong,” nong tin tiyiik yir riyerek Adakunom. 
2CO.1.21	Adakunom ne a sak yir be yin cice̱r ta nyeseng yir kpa kaye̱e̱r aKiristi. Wu ne a ti kasa 
2CO.1.22	a min tse̱k yir izizo̱ wu, ne a bun a ti no̱o̱k yir kabik wu kaye̱e̱r aye̱ yir ye nong yir ta te yir afu, nong tin no̱o̱k yir katsak natoon ike̱ng i tana be̱.
2CO.1.23	Adakunom ne a ren ike̱ng i ta sak mi tú ku bun na aKoranti baꞌ, i se ye fan i ba ka zhe̱e̱r yin. 
2CO.1.24	Sang i se ye yir shim ta ka tonong yin rigwo̱m natoon ike̱ng yin ta min no̱o̱k yin katsak baꞌ, wayo, amma i nye yir itomong mak, nong ta nye yin riye̱ rikan, kamok natoon kuno̱o̱k katsak ne yin tin nyeseng yin.
2CO.2.1	Kamok anong, mi n sak riye̱ mi ye mi tà ba bun i be̱ ritsen nufe yin nong ta ka sak yin riye̱ riwe baꞌ. 
2CO.2.2	Ke mi ta sak yin ta beseng yin aye̱ to̱, angan tin kare̱p riye̱, sang ke yin afe mi ta ka beseng yin riye̱ baꞌ e̱? 
2CO.2.3	Ike̱ng i tá sak mi tá ka zibir yin kufumung kukya se ye kamok sang mi ta shim ta be̱ se̱ áner i ta se gye̱r ke á ti kare̱p riye̱ tin beseng'e baꞌ. Kamok mi no̱o̱k katsak ye riye̱ rikan'i nye rife yin cice̱r gip. 
2CO.2.4	Mi ta zibir yin'e ne mi se kaye̱e̱r risam ne riye̱ riwe dide̱ng ma be nanyisi sang nong ta ka sak yin riye̱ riwe baꞌ, amma nong yin ta ren yin ye mi ta shim yin dide̱ng.
2CO.2.5	Ke aner akak nye ike̱ng riye̱ riwe, sang mi tsek ne a ti nye'me baꞌ, amma yir cice̱r. Sang i se ye mi fe̱ anong, nong ta firik akak baꞌ. 
2CO.2.6	Kunees aner na tan so̱ nubo̱k kukap yin, kyem anong. 
2CO.2.7	Kamok anong i se gye̱r ke yin ku re̱ng yin rine̱n wu ne i ku tsesek yin ingya, fan riye̱ riwe'me bu nar agap wu. 
2CO.2.8	Mi ta nye yin izong ye, i ru ku tonong yin kushim dide̱ng gbak. 
2CO.2.9	Mi tá zibir yin kufumung kukya nong tá di ka yin ta kyem i tsesek yin be kubo̱mo̱ng'e, ne i kuus yin koakye. 
2CO.2.10	Koangan afe yin tu ku re̱ng yin rine̱n wu, mi gip mi tu ku re̱ng'e. Rine̱n afe mi ta re̱ng, ke i nye ye rine̱n'e kuse mi tana re̱ng, mi re̱ng kamok yin ne nasho̱o̱n aKiristi. 
2CO.2.11	Mi nye anong fan Ishetan bu se̱ i ren kaye̱e̱r yir. Kamok yir ren yir iren ritse̱ng wu ta kuus.
2CO.2.12	Nizen mi ta fa tseng na aToruwas nong ta se nye awazi Rife̱ Ritek aKiristi, mi se se̱ Agwo̱m Ágwo̱m tsang a min n karak iren. 
2CO.2.13	Gip be anong, mi be kameneng riye̱ baꞌ, kamok mi se̱ aroneng aTitus azong baꞌ. Kamok anong mi nye atato̱, i ta be na aMakidoniya.
2CO.2.14	Amma mi be riye̱ rikan be Adakunom, wu aya a tin ko̱k yir kasho̱o̱n ye̱r ye̱r nong yir ta canang yir kazatse kamok aKiristi. A tin nye itomong be yir nong tà tseng yir be itak aKiristi koakye kyo̱ndi name na ta be iko̱o̱n itek ta nyus dide̱ng. 
2CO.2.15	Kamok yir se yir kyo̱ndi name na ta be iko̱o̱n itek naya aKiristi ta no̱o̱k Adakunom, naya a tá nyosong kaye̱e̱r áya a tu ku shesh ba ne áya a ta se niren kuwei. 
2CO.2.16	Áya á ta se niren kuwei, iko̱o̱n ifuba nye ife riku, iya i tana be̱e̱n be riku; amma áya a tu ku shesh ba, iko̱o̱n'e nye ife kutser, iya i tana be̱e̱n be kutser. Akak kuse a tana kyem a nye itomong kuri iyong baꞌ 
2CO.2.17	Yir se yir kyo̱ndi whe̱re̱ áya a tan sok rife̱ Adakunom nong á tin tse̱r naya ba baꞌ. Yir fe̱ yir kanu kaye̱e̱r aKiristi nasho̱o̱n Adakunom be riye̱ rizining kyo̱ndi áner Adakunom ta ka tom ba.
2CO.3.1	Yin di yin ye, yir shim ta tonong yir rice yir gbak a? Ka yin di yin ye yir tse̱r yir akak ta ka zibir yin afumung natoon yir ka yin ta zibir yin afumung natoon yir e̱? 
2CO.3.2	Yin be rice yin ne i nye yin kufumung yir, kufe yir tá zibir yir kaye̱e̱r aye̱ yir nong koangan ta fa ne a ren. 
2CO.3.3	Yin tonong yin ye yin nye yin kufumung a tá zibir ku ta ne nufe aKiristi, a ta se̱ kamok itomong yir, kuya sang a tá zibir be ike̱ng izibir baꞌ. A zibir be Kabik Adakunom afe kutser, sang natoon ape̱f kuta ne a zibir baꞌ, amma kaye̱e̱r aye̱ ánerawe.
2CO.3.4	Yir fe̱ yir ike̱re̱ iyuna be riye̱ rizining, kamok katsak yir tin be yir na Adakunom kamok aKiristi. 
2CO.3.5	Yir be yir ike̱ng ikak ife yir tanin tsor yir kafok ye yir kyem i tana nye yir itomong na baꞌ. Kuren kunye ike̱ng yir ne nufe Adakunom. 
2CO.3.6	Wu ne a sak yir ta kyem i te yir áfe itomong kushu kufas, kuya ku ta ne nufe Kabik sang kufe Itsi baꞌ. Kamok Itsi be̱e̱n be riku, amma Kabik nyesek kutser.
2CO.3.7	Ke Itsi ife a ta zibir nape̱f kuta be̱e̱n be riku be kuyiik Adakunom, ma áner Isarela kyem á ni sak anyisi na aMusa baꞌ kamok kuyiik'e, gip be ku tana te shiish, 
2CO.3.8	to̱, kuyiik itomong Kabik ta se ane̱ e̱? 
2CO.3.9	Ke Itsi ife i ta be̱e̱n ánerawe riku se̱ kuyiik anong, shita itomong iya i ta be̱e̱n kuse zhe̱l nasho̱o̱n Adakunom baꞌ. 
2CO.3.10	Kamok kuyiik kushu kuzen ba be kuyiik kyo̱o̱rna baꞌ, ke a tin maas be kuyiik kushu kufas. 
2CO.3.11	Ke ike̱ng iya i tana te shiish be̱ be kuyiik, to̱, i ta se ane̱ be kuyiik ike̱ng iya i tana sor ma izen izen e̱?
2CO.3.12	Kamok anong, kum yir ta be yir kute riye̱ anong, iyong ne isak yir be yir agap riye̱ dide̱ng. 
2CO.3.13	Sang yir se yir kyo̱ndi aMusa baꞌ, a ta ne̱r áner Isarela kanyisi wu be ike̱ng ku naka kis, fan á bu di kuyiik kanyisi wu kaya ka tana te shiish. 
2CO.3.14	Amma ánerawe'me tá shonong, yong ma katuur ike̱ng ikak kuse i tu ku te̱ne̱ng ba kudi katsak'ong kaye̱e̱r kushu kuzen. Ike̱ng ku naka kis ma kyo̱o̱rna an wuruk baꞌ, kamok a kyem a tun baꞌ, ma ke be aKiristi tsek. 
2CO.3.15	A fa afumung Itsi aMusa na katuur, ike̱ng ku kis anyisi'ong tu whe̱e̱n ba anyisi. 
2CO.3.16	Amma izen iya anerawe tu ku bun nufe Agwo̱m Ágwo̱m, a tu ku tun ike̱ng ku naka kis'ong. 
2CO.3.17	To̱, Agwo̱m Ágwo̱m ne a nye Kabik'e, karo̱ kaya Kabik Agwo̱m Ágwo̱m tu ku se, kusor ne̱k kuse. 
2CO.3.18	Yir áfe sang a ta kis anyisi yir baꞌ, yir tosong yir kuyiik Agwo̱m Ágwo̱m yir kyo̱ndi amadobi, ne a ni shishing yir nong ta te yir kyo̱ndi wu, kuyiik natoon kuyiik kuya ku ta nes nufe Agwo̱m Ágwo̱m a ta nye Kabik.
2CO.4.1	Kamok anong, kum yir ta nye yir itomong na kaye̱e̱r kuro̱ riye̱ Adakunom, yir min tun yir riye̱ baꞌ. 
2CO.4.2	Yir ban i ra yir ike̱re̱ a ta tsang a nye nune̱re̱ng ife isum ingya. Ike̱ng ikak ti gung yir be abo̱o̱s ka ta wo̱ro̱k yir ánerawe be rife̱ Adakunom baꞌ. Amma yir ban i taas yir katsak, be anong koangan ta fe̱ itak yir nasho̱o̱n Adakunom kaye̱e̱r riye̱ wu. 
2CO.4.3	Ke awazi yir ta taas yir na se kanang baꞌ, to̱, a se kanang baꞌ, kaye̱e̱r aye̱ áya a ta se ni iren kuwei. 
2CO.4.4	Ba kyem a di katsak'e baꞌ, kamok aner aya a tin nye rigwo̱m nazatse 
2CO.4.5	Kamok yir nye yir awazi rife̱ rice yir baꞌ, amma rife̱ aYeso Kiristi a ta nye Agwo̱m Ágwo̱m, aya yir ta nye yir ásam yin kamok wu. 
2CO.4.6	Kamok Adakunom fe̱ ye, “Won akanang tu ya kaye̱e̱r awhi.” Wu ne a sak akanang'e ta sam kaye̱e̱r aye̱ yir, nong a ta sam kaye̱e̱r ánerawe nasho̱o̱n nong a ta ren kuyiik Adakunom nanyisi aKiristi.
2CO.4.7	Gip be anong, kaye̱e̱r yir ne a sak kurum wu, yir áya i ta se yir kyo̱ndi nafeneng riro̱p tsek. A nye anong nong ta tonong ye Adakunom ne a be kukyem sang yir baꞌ. 
2CO.4.8	A kun ni firik yir koake̱, amma a ti canang yir baꞌ, a ti sak yir i te yir zizik, gip be anong, ka i ti tun yir riye̱ baꞌ. 
2CO.4.9	A ti tabak yir, amma gip be anong Adakunom ti won yir baꞌ. Nizen ikak ne á ni no̱o̱k yir risam, gip be anong á ti fe̱s yir baꞌ. 
2CO.4.10	Yir tsang i tseng yir be riku kyo̱ndi a tá nye aYeso'me, nong a ta tonong ye aYeso be kutser kaye̱e̱r kuro̱m. 
2CO.4.11	Ku sor yir kaye̱e̱r kazatse na cice̱r, yir sor yir kaye̱e̱r ike̱re̱ i tana kyem i tin fe̱s yir ti se̱s yir kamok aYeso, nong ta tonong yir kutser wu kaye̱e̱r kuro̱m yir iya i tana kus. 
2CO.4.12	Iyong ne i sak yir ye̱re̱k yir riku nong yin ta se̱ yin kutser.
2CO.4.13	I se kaye̱e̱r Kufumung rife̱ Adakunom ye, “Mi ti no̱o̱k katsak kamok anong ne mi fe̱ rife̱.” Be kabik kayong'e dim ne yir tin no̱o̱k yir katsak, kamok anong ne yir bun i fe̱ yir. 
2CO.4.14	Kamok yir ren yir ye aner aya a ta dorok Agwo̱m Ágwo̱m yir aYeso kaye̱e̱r kure̱k, a ta bun a tin dorok yir mak be wu, ne a bun a tseng be yir nasho̱o̱n wu mak be yin. 
2CO.4.15	Ike̱re̱ na cice̱r se kamok yin, nong nizen iya ritek Adakunom tana se̱ ánerawe whe̱re̱, i ta sak a ta nye riye̱ rikan be Adakunom dide̱ng nong a tu ku tiyiik makiyi.
2CO.4.16	Kamok anong yir min tun yir riye̱ baꞌ. Iro̱m yir na ya kasho̱o̱n be kubeseng, amma kaye̱e̱r kabik yir se̱s yir agap koakye izen. 
2CO.4.17	Naban kudaam yir ta se̱s yir ta sok izen baꞌ, na ta sak yir ta se̱ yir kuyiik kufe izen izen rife ri ta nar agap a tanin maas be kudaam'e cei. 
2CO.4.18	Kamok sang ike̱re̱ áfe anyisi ta di ne yir ye̱re̱k yir baꞌ, amma ike̱re̱ iya sang a ta di be anyisi baꞌ. Ike̱re̱ iya a ta di be anyisi sor nizen cie̱k tsek, amma ike̱re̱ iya a ta di be anyisi baꞌ, sor ma izen izen.
2CO.5.1	Kyo̱o̱rna, yir ren yir ye ke a yirik abur yir afe yir tin sor yir, iro̱m yir, Adakunom be rice wu tin no̱k yir kasa kaye̱e̱r kaza. Kasa'ong sang anerawe ne a no̱k baꞌ, ka ta sor ma izen izen. 
2CO.5.2	Yir rus yir be iro̱m na ne i be yir ifeng ye a tin kis yir be iro̱m ifas kaye̱e̱r kaza. 
2CO.5.3	Kamok ke a ti kis yir baꞌ, to̱, ta sor yir ica'me. 
2CO.5.4	Kum yir ta rusek yir kaye̱e̱r kuro̱m na kaye̱e̱r kazatse, yir ta rus yir kamok a min firik yir, kamok yir shim ta sor yir íca'me baꞌ. Amma yir shim a tin kis yir be kuro̱m kufe kaza nong ike̱ng ife i ta be kutser ta wo̱no̱ng ike̱ng iya i ta nye ife kuro̱m iya i tana ku. 
2CO.5.5	Adakunom be rice wu ne a ti nye yir iren kushishing'e, a ti no̱o̱k yir kabik wu nong ka tin tonong yir kanang ike̱ng iya Adakunom ta fe̱ ye wu tana nye dim.
2CO.5.6	Kamok anong ne yir sor yir be riye̱ rizining koakye izen ne i ren yir ye ke yir sor yir kaye̱e̱r kuro̱m na, kufe kazatse, to̱, i se yir gugo̱k be kasa Agwo̱m Ágwo̱m. 
2CO.5.7	Kusor yir ta sor yir nye kusor kuno̱o̱k katsak sang kamok ike̱re̱ yir ta ye̱re̱k yir baꞌ. 
2CO.5.8	Katsak'e, yir be yir agak riye̱ baꞌ. Yir nar kushim ta kam yir kuro̱m na nong ta sor yir mak be Agwo̱m Ágwo̱m kaye̱e̱r kaza. 
2CO.5.9	Iyong ne i sak yir nar kushim yir wu ta fok kusas yir, ka i tuse yir kaye̱e̱r kazatse ka kaye̱e̱r kaza. 
2CO.5.10	Kamok koangan yir ta nyeseng nasho̱o̱n itsik amok aKiristi, nong a tà shan ishorong wu tite̱re̱ be ike̱ng wu tá nye kum ni wu rusek nuro̱m na, ka i tu nye itek ka imaan'e.
2CO.5.11	Kum yir ta ren yir ike̱ng iya i ta sak yir tana fok yir inyim Agwo̱m Ágwo̱m yir, to̱, i naka tsesek yir nong ta ko̱ro̱k yir ánerawe nong á tù ku bun nufe aKiristi. Adakunom ren kuse yir cice̱r, mi mok ye yin ren yin anong gip. 
2CO.5.12	Sang i se ye yir bun i sen tse̱r ta tiyiik yir rice yir nasho̱o̱n yin baꞌ, amma yir shim yin tin ya yin kuka natoon yir, nong yin ta ren yin ike̱ng yin tana tak yin áya a ta tsor kafok ni ike̱re̱ ife ba ta ye̱re̱k ne i nar ife kuse ba. 
2CO.5.13	Ke yir fa yirim yir, kyo̱ndi ákak ta fe̱, i te yir anong kamok Adakunom. Ke i nye ye yir yirim yir baꞌ, i te yir anong kamok yin. 
2CO.5.14	Koakye ne yir nye yir, sang kamok rice yir baꞌ, amma kamok ku shim aKiristi yir ne ku sak yir ta nye yir ike̱re̱'ong, yir ti no̱o̱k yir katsak ye aner azining ku kamok ánerawe cice̱r, kamok anong ne ánerawe cice̱r kus. 
2CO.5.15	A ku kamok ánerawe cice̱r, nong áya a ta sor be kutser ta baꞌ, sor kusor rice ba baꞌ, amma á ta sor kusor kuya ku tana kare̱p riye̱ aner a tá ku a tá bun a dorok kamok ba.
2CO.5.16	Kamok anong, yir baꞌ, sen ye̱re̱k yir akak be kuse rinerawe baꞌ. Gip be i ta tsang i ye̱re̱k yir aKiristi anong, i ba ru ku ye̱re̱k yir anong baꞌ. 
2CO.5.17	Kamok anong, koangan afe a ta se kaye̱e̱r aKiristi, a te kunye kufas, ike̱re̱ izen cice̱r titei, koakye te ifas. 
2CO.5.18	Ike̱re̱ na cice̱r nye kunye Adakunom, iya kamok aYeso, a tin shishing yir i tá tsang i nye yir amudo̱n wu nong yir ta te yir áferime̱ wu, ne a ni no̱o̱k yir itomong kube̱s be ákak nong á ta te áferime̱ wu. 
2CO.5.19	Rife̱ yir se ye, Adakunom shishing ánerawe kazatse nong á ta te áferime̱ wu kamok aKiristi. Adakunom fa rine̱n ba natoon rice ba baꞌ. A ti no̱o̱k yir rife̱ ánerawe tana te áferime̱ wu. 
2CO.5.20	Kamok anong, yir nye yir áner á ta se rice aKiristi. Yir ta nye yin izong kaye̱e̱r riyerek aKiristi kyo̱ndi Adakunom be rice wu ne a sen fe̱ be yin ye, i ra te yin áferime̱ Adakunom. 
2CO.5.21	Adakunom sak wu aya a tá be rine̱n baꞌ, a tá te afe rine̱n, kamok yir nong ase̱ kaye̱e̱r aKiristi yir ta se̱ yir kuse gye̱r nasho̱o̱n Adakunom.
2CO.6.1	Yir áfe i ta nye yir áfudang yin kaye̱e̱r itomong Adakunom yir ta nye yin izong ye, sang tu nye yin kpe̱de̱ng be ritek Adakunom baꞌ. 
2CO.6.2	Kamok Adakunom fe̱ ye,
2CO.6.2	“Izen mi tana ka tonong yin ritek'i ta fa nye, mi tá fok yin.
2CO.6.2	Kunom kashesh ta fa nye, mi tá tobok yin.”
2CO.6.2	Won ta ka tak yin, kyo̱o̱rna ne i nye izen Adakunom tana tonong ritek wu, katuur nye kunom kashesh!
2CO.6.3	Yir shim yir akak tin turuk kutak natoon yir baꞌ, fan itomong yir bu se̱ narik.
2CO.6.4	Yir ban i nye yir koakye kuri ike̱ng nong ta tonong yir ye, yir nye yir ásam Adakunom. Yir naka tsesek yir dide̱ng kaye̱e̱r risam be kuro̱'me ne ike̱re̱ i tin se̱s yir; 
2CO.6.5	be itsor ne a ni tes yir nitso̱m be kuren ne amaan itomong be kuko̱s dar ida be kusor be izong. 
2CO.6.6	Yir sor yir kusor kuzhe̱l'e ne kuren ike̱ng be kutsesek ne kuse kutek be kusor kaye̱e̱r Kabik Kazhe̱l'e ne kushim kufe katsak, 
2CO.6.7	be kufe̱ katsak ne kusor kaye̱e̱r kukyem Adakunom be ares itsom afe kuse kutek nubo̱k riya ne rimen. 
2CO.6.8	A ti tiyiik yir ne a bun a te be yir fe̱re̱, a ti kerek yir ne a bun a fe̱ imaan'e natoon yir. I taas yir katsak gip be anong a ti ye̱re̱k yir kyo̱ndi afe naborok 
2CO.6.9	a ti ren yir, gip be anong a ti ye̱re̱k yir kyo̱ndi a ti ren yir baꞌ, kyo̱ndi i sen kus yir amma i ru nye yir atser, a ti whereng yir amma a ti fe̱s yir baꞌ, 
2CO.6.10	kaye̱e̱r riye̱ riwe, gip be anong yir sor yir be riye̱ rikan. Yir be yir rizor amma yir sak yir ákak te árum nabik, yir sor yir ye yir be yir ike̱ng ikak baꞌ, amma ike̱re̱ cice̱r nye ife yir. 
2CO.6.11	Ároneng, áner aKoranti, yir ta ne̱r yin ike̱ng ikak baꞌ, yir karak yir aye̱ yir. 
2CO.6.12	Yir ta gaar yin baꞌ, amma yin ne i karak yin aye̱ yin natoon yir baꞌ. 
2CO.6.13	Mi ta nye yin izong kyo̱ndi inoon'i, yin gip karak yin aye̱ yin kyo̱ndi yir ta nye yir.
2CO.6.14	Sang tu te yin azining be áfurin baꞌ. A ta nye ane̱ a ta gung aner a ta se gye̱r nasho̱o̱n Adakunom be akardak aner e̱? Ka akanang ta nye ane̱ a ta sor be awhi e̱? 
2CO.6.15	Akye̱ gung aKiristi be Ishetan e̱? Akye̱ gung afikuus be afurin e̱? 
2CO.6.16	Akye̱ gung agbang karo̱ kuya Adakunom iben be karo̱ itsi e̱? Kamok yir ne i nye yir karo̱ a tu ku ya Adakunom afe kutser iben, kyo̱ndi Adakunom ta fe̱ ye, “Mi ta sor be ba ne i tsang kar kaye̱e̱r ba, ne mi te Adakunom ba ne ba te ánerawe mi.”
2CO.6.17	Kamok anong, Agwo̱m Ágwo̱m fe̱ ye,
2CO.6.17	“Wuruk yin kaye̱e̱r ba,
2CO.6.17	naka kam yin be ba.
2CO.6.17	Sang tu gaar yin ike̱ng iya i ta won dar i se zhe̱l baꞌ,
2CO.6.17	nong mi ta ka shan yin.”
2CO.6.18	“Mi ta te Ada yin
2CO.6.18	ne yin sor yin inoon'i,
2CO.6.18	acam be nanamang Agwo̱m Ágwo̱m ayiik'e ne ku fe̱ anong.”
2CO.7.1	Ároneng afe riye̱ mi, kum yir tan se̱ yir rife̱ Adakunom anong. Kamok anong, won i tu kam yir be ike̱ng i tana sak kuro̱m yir ne kabik yir tana won dar se zhe̱l, won i tu sor yir zhe̱l dar rizik kamok inyim Adakunom.
2CO.7.2	Tonong yin ye yir se yir kaye̱e̱r aye̱ yin. Yir nye yir akak rine̱n baꞌ, yir n wo̱k yir akak nong a tá nye rine̱n ka yir mo̱o̱r yir akak baꞌ. 
2CO.7.3	Sang i se ye mi fe̱ anong nong ta ka te̱n yin amok baꞌ, kyo̱ndi mi tá tsang i fe̱ be yin ye, yin se yin kaye̱e̱r aye̱ yir, be kutser, be riku. 
2CO.7.4	Riye̱ mi se agak be yin baꞌ, ko cie̱k baꞌ, mi ti ya kuka be yin dide̱ng. Mi se̱ agap riye̱ dide̱ng, be risam yir ta so̱ yir, riye̱ rikan'i be igak baꞌ.
2CO.7.5	Nizen afe yir tá be̱ yir niben aMakidoniya, ka yir se̱ yir kufan baꞌ, koake̱ ne yir tseng yir ma yir se̱ yir kudaam, nufang kudaam kuse kaye̱e̱r aye̱ yir, yir fok yir inyim. 
2CO.7.6	Amma Adakunom afe a ta tsesek áya afe a ta min tun riye̱ ti tsesek yir be kube̱ aTitus. 
2CO.7.7	Sang kamok ku be̱ wu tsek ne ku sak yir ta nye yir riye̱ rikan baꞌ, amma itak wu tin tak yir ye, yin tú ku tsesek yin. A ti tak yir kuri ifeng afe yin ta be yin natoon'i, ne riye̱ riwe yin ne kudaam yin ta be yin natoon'i, ma mi ti barang kunye riye̱ rikan dide̱ng.
2CO.7.8	Ke kufumung kuya mi tá ka zibir yin'e ta be̱e̱n yin riye̱ riwe, i ti daam baꞌ. Mi daam ni ime̱se̱ng'e gye̱rtatan kamok mi tá di kufumung'e ta ka ra yin riye̱ amma i ra se kaye̱e̱r kaban izen cie̱k tsek. 
2CO.7.9	Gip be anong, kyo̱o̱rna mi be riye̱ rikan sang kamok yin tá tonong yin riye̱ riwe baꞌ, amma kamok riye̱ riwe'me sak yin tá shishing yin kuse yin. Kamok riye̱ riwe kuri riya Adakunom ta shim ne yin nye yin, kamok anong yir tá nye yin ike̱ng ikak imaan'e baꞌ. 
2CO.7.10	Riye̱ riwe kuri riya Adakunom ne a ta be̱e̱n'e, sak anerawe shishing kuse wu, ri sak anerawe ta se̱ kashesh a ta fe̱ ye wu fa ren baꞌ, amma riye̱ riwe kuri rife̱ kazatse be̱ be riku. 
2CO.7.11	Ye̱re̱k yin ta di yin, ike̱ng iya ife riye̱ riwe kuri rife̱ Adakunom'me ta ka be̱e̱n yin kaye̱e̱r aye̱ yin. Ri ta ka be̱e̱n yin ifeng, be kutonong ye yin se yin gye̱r. Ri ta ka sak yin riye̱ kubeseng ne i bun yin te yin zhing. Ri ta sak yin ti te yin riye̱, ne ri ka be̱e̱n yin kudaam. Ri ta ka sak yin ta sor yin be kanye̱k ye ke a nees áya a tá taam. Be anong ne yin tonong yin ye ko nabas anyaka yin be yin rine̱n nitak na baꞌ. 
2CO.7.12	Mi ta nye yin izibir na gye̱rtatan, sang i se ye mi daam be aner aya a ta taam baꞌ, ka aner aya a tú ku man baꞌ. Amma mi zibir nong ta ka tonong yin kanang ye Adakunom ren ye yin no̱o̱k yin rice yin kamok yir dide̱ng. 
2CO.7.13	Be ike̱re̱'ong cice̱r ne yir ti se̱ yir agap.
2CO.7.13	Sang awan ku se̱ agap kaye̱e̱r aye̱ yir tsek baꞌ, amma yir nye yir riye̱ rikan dide̱ng i ta di yir aTitus be riye̱ rikan kamok yin cice̱r tú ku tobok yin nong a ta se̱ agap. 
2CO.7.14	Mi mu ku tak ye mi ti ya kuka be yin, yin ti te yin isum baꞌ. Amma kyo̱ndi koakye yir tá fe̱ yir be yin ta nye katsak, anong ne kuka yir natoon yin te katsak nanyisi aTitus gip. 
2CO.7.15	Kushim wu ta ka shim yin se dide̱ng, izen iya wu yiring be kuri kufok kuto yin tu ku fok yin, ne yin ku shan yin be kuyiik ne ikap kutiim. 
2CO.7.16	Mi be riye̱ rikan be yin kamok riye̱ mi se gak be yin baꞌ.
2CO.8.1	Ároneng kyo̱o̱rna, yir shim yin tu ren yin ike̱ng ife ritek Adakunom tá nye kaye̱e̱r áfikuus aMakidoniya. 
2CO.8.2	Ba se kaye̱e̱r amaan risam dide̱ng, amma riye̱ rikan ba se dide̱ng ma ri ta sak ba, á ta nye kuno̱o̱k be riye̱ rizining ba ta se kaye̱e̱r amaan rizor. 
2CO.8.3	Mi no̱o̱k katsak ye ba no̱o̱k ike̱ng ife ba tana kyem á no̱o̱k tsek baꞌ, amma á no̱o̱k ma i nar agap ba. Be riye̱ rizining sang be agap baꞌ. 
2CO.8.4	Á ti nye yir izong ye ba gip, ba shim á tin se kaye̱e̱r itomong itek ife kuno̱o̱k na kamok azhe̱l'e. 
2CO.8.5	Ba nye kyo̱ndi yir ta tsang i sok yir kaye̱e̱r aye̱ yir baꞌ. Amma ni ime̱se̱ng'e, á no̱o̱k Agwo̱m Ágwo̱m ace ba, nama anong ne á ma no̱o̱k ace ba kamok yir kyo̱ndi Adakunom ta shim. 
2CO.8.6	Kamok anong ne yir nye yir aTitus izong ye a ra ya kasho̱o̱n be itomong itek ife ku tusung kuno̱o̱k yin'e, kum wu ne a tá tsang a san ne. 
2CO.8.7	Kaye̱e̱r koakye yin se yin kasho̱o̱n kasho̱o̱n, kaye̱e̱r kuno̱o̱k katsak yin na aKiristi, kaye̱e̱r kufe̱ kanu, kaye̱e̱r kuren katsak, kaye̱e̱r itomong kutobok akak ne kuri kushim yin tin shim yir. Won yin gip tu nar yin koangan kaye̱e̱r ritek kunyesek yin ta be yin.
2CO.8.8	Sang i se ye mi shim ta ka tonong yin agap baꞌ, amma mi shim ta maas kuri kushim kufe katsak afe yin ta be yin be kufe ákak. 
2CO.8.9	Kamok yin ren yin ritek Agwo̱m Ágwo̱m yir aYeso Kiristi, wu ta be koakye ike̱ng, gip be anong a te afe rizor kamok yin. Rizor wu sak yin te yin árum nasho̱o̱n Adakunom.
2CO.8.10	Ibo̱ro̱ng mi tana ka no̱o̱k yin natoon itak na se ye, i ta se gye̱r ta gang yin ike̱ng yin ta tsang i san yin'e riye̱ ri ta gor. Sang yin ne i nye yin áfe ime̱se̱ng'e kaye̱e̱r áya a ta san i no̱o̱k'e tsek baꞌ, amma yin ne i san i tonong yin ifeng yin. 
2CO.8.11	To̱, gang yin itomong'e be kuri ifeng afe yin tin san yin'e, nye yin be kuri agap yin ta be yin. 
2CO.8.12	Kamok ke yin be yin riye̱ kuno̱o̱k'e Adakunom ta fok kusas kuno̱o̱k'e, a ta shan kuno̱o̱k'e tite̱re̱ be agap aner'e. Adakunom shim yin tu no̱o̱k yin ike̱ng ife yin ta won dar i be yin baꞌ.
2CO.8.13	Sang i se ye yir shim yir ákak ta sor be̱s ne yin so̱ yin risam baꞌ, amma won koakye ike̱ng yin tu se tite̱re̱. 
2CO.8.14	Kyo̱o̱rna, won kurum yin ta ka tobok ba nike̱ng ba ta tse̱r nong ase̱ izen iya yin ma dun yin ne ba ma ka tobok yin nizen yin ta tse̱r yin. Ke yin nye yin anong koakye ike̱ng ta se tite̱re̱. 
2CO.8.15	Kyo̱ndi i ta se ni zibir kaye̱e̱r rife̱ Adakunom ye, “Aner a ta tusung whe̱re̱, ike̱ng iya a ta tusung'e nar agap wu baꞌ, afe a ta tusung cie̱k, cie̱k'e tu raar baꞌ.”
2CO.8.16	Mi be riye̱ rikan be Adakunom, aya a ta sak aTitus ta sok kaye̱e̱r riye̱ wu be ifeng anong a ta ka tobok yin kyo̱ndi mi. 
2CO.8.17	Kamok aTitus shan izong yir tu ku nye yir'e tsek baꞌ, amma a tá be̱ nufe yin be ifeng kyo̱ndi a ta nye kanye̱k'e kaye̱e̱r riye̱ wu. 
2CO.8.18	Yir sen ku tom yir mak be aroneng akak aya áfikuus tu ku kerek dide̱ng koakye kamok kuri itomong wu ife kutaas Rife̱ Ritek. 
2CO.8.19	Sang anong tsek baꞌ, wu ne áfikuus cice̱r tu ku kasa nong a ta tseng mak be yir nizen yir ta sen tseng yir be ike̱re̱ i ta tusung yir nong tin tiyiik yir Agwo̱m Ágwo̱m ne i tonong yir kuri ifeng kutobok yir ta be yir. 
2CO.8.20	Yir tu teng yir fan akak bin fe̱ yir natoon ike̱re̱ ánerawe ta nyesek whe̱re̱ na. 
2CO.8.21	Kamok anong ne yir tsibik yir riye̱ ta nye yir ike̱ng i ta se gye̱r, sang na a wan anyisi Agwo̱m Ágwo̱m tsek baꞌ, amma nanyisi ánerawe gip. 
2CO.8.22	Ze̱e̱r be anong, yir tu ku tom yir ba mak be aroneng yir akak aya yir tá mu ku bo̱so̱p yir niren ze̱r ze̱r. Yir tu se̱ yir a be ifeng kutobok ánerawe, a min te riye̱ natoon yin dide̱ng ma a shim a tá ka tobok yin gbak. 
2CO.8.23	Yin ren yin aTitus nye aferime̱ itomong'i nufe yin, ribir ároneng'e nye áner aya áfikuus tu ku kasa ba, itomong ba be̱e̱n aKiristi kuyiik. 
2CO.8.24	Kamok anong, ku tonong yin ba kushim ne ike̱ng iya i ta sak yir tin ya yir kuka natoon yin nong áfikuus'e cice̱r ta di.
2CO.9.1	Sang ma mi bun i ta zibir yin'e natoon kutobok na yin ta nye yin azhe̱l'e baꞌ. 
2CO.9.2	Kamok mi ren ifeng yin ife ku tobok ánerawe, mi ti ya kuka be yin nasho̱o̱n áner aMakidoniya. Mi fe̱ be ba ye yin áner Akaya yin tsang i nye yin kanye̱k kuno̱o̱k kum riye̱ ri ta gor. Kuri ifeng yin ta be yin sak ba gip ma dorok tsik. 
2CO.9.3	Kyo̱o̱rna, mi bun i sen tom ároneng na nong i ta tonong ye kuya kuka yir tin ya yir natoon yin se kpe̱de̱ng baꞌ, amma nong ta sor yin be kanye̱k kyo̱ndi mi tá fe̱. 
2CO.9.4	Kamok ke mi be̱ be áner aMakidoniya ákak ne yir be̱ i ta ka se̱ yin dar kanye̱k, yir ta fok yir isum dide̱ng, yin gip isum ta ka ro̱ yin kamok mi n mak i ni te riye̱ ni yin. 
2CO.9.5	Kamok anong ne mi di ye, i ta se gye̱r mi ta nye ároneng'e izong nong á ta be̱ nufe yin nizham mi ta ra be̱, nong á ta nye kanye̱k ku tusung ike̱re̱ yin tan sak ye ta no̱o̱k yin. I tá tonong ye be riye̱ rizining ne yin no̱o̱k yin, sang akak ne a ta te yin agap baꞌ.
2CO.9.6	Yiring yin ye, aner aya a ta tuus ike̱ng cie̱k, cie̱k tsek ne a ta ma se̱, amma aner aya a tá tuus ike̱ng whe̱r, whe̱r ne a tà tse̱k. 
2CO.9.7	Koangan ra no̱o̱k ike̱ng iya wu ta sok be riye̱ wu ye wu ta no̱o̱k, sang kaye̱e̱r riye̱ kubeseng ka kamok a ta fe̱ be wu ye ma a ra no̱o̱k baꞌ, kamok Adakunom shim aner aya a ta no̱o̱k be riye̱ rikan. 
2CO.9.8	Adakunom ta kyem a ka no̱o̱k ritek wu ma ri ta nar ike̱ng iya wan ta tse̱r, nong ase̱ koakye izen, yin ta se̱ yin koakye ike̱ng iya yin ta tse̱r yin, nong yin ta nye yin itomong itek dide̱ng. 
2CO.9.9	Kyo̱ndi rife̱ Adakunom tá fe̱ ye,
2CO.9.9	“A no̱o̱k áner aya a ta be ike̱ng ikak ba ike̱re̱ whe̱re̱.
2CO.9.9	Itomong ritek wu se ma izen izen.”
2CO.9.10	Adakunom ne a nyesek aner ikap izha naya a tana tuus ne a ku no̱o̱k naya kuya. Kamok anong, Adakunom ta ka no̱o̱k yin izha naya nong tà tuus yin, wu ne a tà sak naya'me ta rasak. Wu ti barang ike̱ng yin ta be yin nong yin ta kyem i tobok yin áya a ta se kaye̱e̱r kutse̱r. 
2CO.9.11	Koakye izen a ta ka sak yin ta te yin árum nong ta sor yin áfe ku nyesek ike̱re̱ washak koakye izen. Be anong ne ánerawe whe̱re̱ ta tonong riye̱ rikan be Adakunom kamok kuno̱o̱k yin tana no̱o̱k yin ku tana gor nubo̱k yir. 
2CO.9.12	Itomong yin ta nye yin na, nyesek áner Adakunom ike̱re̱ ba ta tse̱r tsek baꞌ, amma i sak ánerawe whe̱re̱ tonong riye̱ rikan dide̱ng be Adakunom. 
2CO.9.13	Kamok itomong na ife yin ta min tonong yin rice yin, ánerawe ta kerek Adakunom kamok yin kuus yin Rife̱ Ritek aKiristi, ne i kasap yin ike̱re̱ yin mak be ba ne ribir áfikuus. 
2CO.9.14	Kaye̱e̱r aduwa ba kamok yin, á ta yiring be yin kaye̱e̱r aye̱ ba, kamok agbang ritek Adakunom ta ka no̱o̱k yin nar rife̱ koangan. 
2CO.9.15	Yir be yir riye̱ rikan be Adakunom kamok kuno̱o̱k'ong, yir ta kyem i fe̱ yir ike̱ng ikak baꞌ.
2CO.10.1	Mi aBulus be rice mi, mi ta nye yin izong, mi aya ánerawe ti sok ye, “Aner kumees rice” ke mi se mak be yin, amma “Aner ku firik ánerawe” ke mi se be yin baꞌ. Mi ta nye yin izong kaye̱e̱r kumees rice be kuse kutatan aKiristi, 
2CO.10.2	mi ta nye yin izong ye, tin sak yin ta te aner ku ka firik yin baꞌ, nizen iya mi tana be̱ nufe yin. Kamok mi ta kyem i firik áya a ta tsang á fe̱ ye yir sor yir be kuse rinerawe. 
2CO.10.3	Gip be i ta se yir kaye̱e̱r kazatse, yir ko̱n yir itsom kyo̱ndi áfe kazatse ta ko̱n baꞌ. 
2CO.10.4	Ike̱re̱ itsom iya yir tin ko̱n yir nye kuri ife kazatse baꞌ. Wayo, i nye ife i ta be kukyem Adakunom, iya i tana kyem i yirik koakye kuri ikpaar ámudo̱n yir. 
2CO.10.5	Yir yirik yir nanan be koakye kuri ike̱ng ife kuka ta be nong a tin te̱ne̱ng kuren Adakunom ne i nye yir koakye kuri ike̱ng iya i tana sak kuto̱ro̱ng ánerawe ta sor áfe ku kuus rife̱ aKiristi. 
2CO.10.6	Yir se yir be kanye̱k koakye izen nong ta nes yir aner aya a ta shonong, ke yin ti fok yir kuto.
2CO.10.7	Yin ye̱re̱k yin ike̱re̱ bubarak tsek, ke aner akak di ye wu nye afe aKiristi, aner'e ra ren ye yir nye yir áfe aKiristi kyo̱ndi wu gip. 
2CO.10.8	Ke mi fa ya kuka be kukyem Agwo̱m Ágwo̱m tin no̱o̱k nong ta ka no̱k mo yin, sang nong ta ka yirik mo yin baꞌ. Mi be ike̱ng ikak ife isum baꞌ. 
2CO.10.9	Mi shim yin tu di yin kyo̱ndi mi shim ta ka shirik yin be afumung mi tá zibir baꞌ. 
2CO.10.10	Kamok ákak fe̱ ye, “Afumung wu ro̱ ne a be agap, amma ke wan tu di a tas aner a tana kyem a fe̱ ike̱ng ikak be agap anong baꞌ.” 
2CO.10.11	Áner kuri ayong ra ren ye ike̱re̱ yir tá zibir yir kaye̱e̱r afumung yir'e se ze̱r be kuse yir baꞌ. Yir ta tonong yir kuse yir ke yir be̱ yir.
2CO.10.12	Ta kyem yir baꞌ, sang yir maas yir rice yir be ba áya a ta sok rice ba kyo̱ndi ba nye ike̱ng ikak baꞌ. Ákak kaye̱e̱r ba maas rice ba be áfudang ba. Áner kuri ayong á ta maas rice ba be áfudang'e be ritse̱ng baꞌ. 
2CO.10.13	Yir, ta ya yir kuka ma ta gor yir karo̱'me baꞌ, amma ta ya yir kuka nigak karo̱ kaya Adakunom ta min no̱o̱k yir kafe ka ta se ma nufe yin. 
2CO.10.14	Sang yir ti ya yir kuka ma i ta gor yir karo̱ kaya Adakunom tin no̱o̱k yir baꞌ, kamok yir ta ka nye yin awazi Rife̱ Ritek aKiristi. 
2CO.10.15	Kuka yir gor karo̱'me baꞌ, i se natoon itomong ife ákak ta nye baꞌ, yir ti te yir riye̱ ye kuno̱o̱k katsak yin ta rasak be anong ne riko̱ itomong yir kaye̱e̱r yin tin barang kuya kasho̱o̱n. 
2CO.10.16	Be anong ne yir ta kyem i nye yir awazi Rife̱ Ritek kaye̱e̱r iben íkak kasho̱o̱n yin, kamok yir shim tin ya yir kuka natoon itomong akak tan tsang an nye niben ikak baꞌ.
2CO.10.17	Amma “Won koangan a tana ya kuka ra ya kuka'me kaye̱e̱r Agwo̱m Ágwo̱m.” 
2CO.10.18	Kamok sang aner a ta kerek rice wu ne a tu kerek baꞌ, ma ke aner aya Agwo̱m Ágwo̱m ne a tu ku kerek.
2CO.11.1	Mi mok ye yin tana ka tsesek yin be mi kaye̱e̱r rifunamꞌi. Ni barang yin kutsesek anong. 
2CO.11.2	Mi be rifuup kamok yin, kuri rifuup riya Adakunom ta be natoon yin. Mi ma ka nye yin kanye̱k kuwe̱ne̱ng mak be aKiristi, mi shim yin tu sor yin zhe̱l nong mi ta ka nabak yin kyo̱ndi a ta no̱o̱k abining afas zhe̱l nasho̱o̱n amitek wu. 
2CO.11.3	Amma mi fok inyim ye ike̱ng iya i tase aHawa ta ka se̱ yin. Iwhen tu wo̱ro̱k be ritse̱ng wu ma a nye rine̱n. Anong ne a ta kyem a sak kuto̱ro̱ng yin ta te kpe̱de̱ng, fan yin bun won dar i no̱o̱k yin rice yin cice̱r nong ta se yin zhe̱l nasho̱o̱n aKiristi baꞌ. 
2CO.11.4	Ke aner akak be̱ nufe yin ye nong a ta ka taas yin itak aYeso akak ze̱e̱r be aYeso aya yir tá ma ka taas yin ka ye yin ta shan kabik kakak ze̱e̱r be kaya yin tan shan yin ka be Rife̱ Ritek rikak ze̱e̱r be riya yir tá ma ka tak yin. Mi di kyo̱ndi yin ta shan yin.
2CO.11.5	Amma mi di kyo̱ndi mi ne i ti raar kaye̱e̱r ámanzo a ta ka sok ba ye ba ne á nye ayiik baꞌ. 
2CO.11.6	Kashim kamok sang a tin bo̱so̱p kufe̱ rife̱ baꞌ, amma mi be kuren ike̱ng. Yir n ma ka tosong yin kanang niren ze̱r ze̱r.
2CO.11.7	Yin di yin ye mi nye rine̱n, mi ta te fe̱re̱ be rice mi nong ta ka sok yin yiik, mi ta ka taas yin Rife̱ Ritek Adakunom na awarak a? 
2CO.11.8	Mi te kyo̱ndi mi mo̱o̱r áfikuus ákak kamok mi shan kutobok nufu ba nong mi tin nye itomong nufe yin. 
2CO.11.9	Izen iya mi ta se mak be yin, mi be kudaam ike̱ng ikak, gip be anong mi tá ka daam yin baꞌ. Ároneng áfe a ta ne na aMakidoniya ne á ti be̱e̱n ike̱re̱ mi ta tse̱r. Mi rosom riye̱ fan mi ba ka sor yin kudaam, mi ta ya kasho̱o̱n be kunye anong. 
2CO.11.10	Kamok katsak aKiristi ka ta se kaye̱e̱r'i, aner akak kuse niben Akaya afe a ta kyem a tin roon kuya kuka'ong baꞌ. 
2CO.11.11	Akye̱ sak mi nye anong e̱? Kamok mi ta ka shim yin baꞌ a? Adakunom ren ye mi ka shim yin.
2CO.11.12	Mi ta ya kasho̱o̱n be kunye ike̱ng iya mi ta sen nye'me nong ta te̱ne̱ng áya a ta sen tse̱r iren kumaas rice ba tite̱re̱ be yir nike̱ng iya ba tin ya kuka. 
2CO.11.13	Kamok áner kuri ayong nye ámanzo abo̱o̱s, áfe itomong abo̱o̱s. Á ta sok rice ba kyo̱ndi ámanzo aKiristi. 
2CO.11.14	I nye ike̱ng azhing baꞌ, kamok Ishetan be rice wu gip, a sok rice wu kyo̱ndi amaleka akanang. 
2CO.11.15	Kamok anong i nye ike̱ng ikak baꞌ, ke ásam wu sok rice ba kyo̱ndi ásam Adakunom áfe katsak. Ni igang'e á ta se̱ ishorong itomong ba tite̱re̱ be kunye ba.
2CO.11.16	Mi bun i toos'e gbak, ye, sang akak tu sok'e, ye mi dun ritse̱ng baꞌ. Amma ke yin di yin ye mi be ritse̱ng baꞌ, to̱, ne i ni sok yin kyo̱ndi mi nye afunam'e, nong mi ta ma tsor kafok. 
2CO.11.17	Natoon ku ni iya kuka be rice mi, sang mi fe̱ ike̱ng iya Agwo̱m Ágwo̱m ta fe̱ baꞌ, amma mi fe̱ kyo̱ndi aner ta se dar ritse̱ng. 
2CO.11.18	Kum ánerawe whe̱r ta sen ya kuka kyo̱ndi áfe kazatse ta nye, mi ta nye anong gip. 
2CO.11.19	Yin áya yin ta di yin ye yin be yin ritse̱ng dide̱ng, amma yin ra shan yin aner aya a ta be ritse̱ng baꞌ, ibo̱k ifa. 
2CO.11.20	Katsak'e, yin kyem i naka tsesek yin, a ta sok yin kyo̱ndi ásam, a ti shan ike̱ng yin, á tá mo̱o̱r yin a tá ka bas yin ibo̱k. 
2CO.11.21	Ike̱ng isum mi ta ka tak yin ye yir kyem i nye yir anong baꞌ.
2CO.11.21	Amma ke akak ya kuka be ike̱ng ikak, mi gip mi ta ya. Mi fe̱ aze kyo̱ndi aner a ta nye afunam'e. 
2CO.11.22	Ke ba fe̱ ye ba nye áner Ibrani, mi gip mi nye. Ke ba fe̱ ye ba nye áner Isarela, mi gip mi nye. Ke ba fe̱ ye ba nye kuri Ibrahim, to̱, mi gip mi nye. 
2CO.11.23	Ke ba di ye ba nye ásam aKiristi, mi tu nar ba! (Mi fe̱ kyo̱ndi aner aya rice ta kirik so̱!) Mi n nye itomong ne i ka nar ba, a min tes nitso̱m ne a toos'e, ne a ni whereng dide̱ng, mi n dis riku niren ze̱r ze̱r. 
2CO.11.24	Kutak kutoon ne áner aYahuda ni nye awhereng iso̱k itaar be katonbo̱k. 
2CO.11.25	Kutak kutaar ne áner aRom ni tsosok be ishe̱n ne a tin barak be ata kutak kuzining nong á tin fe̱r. Kukpara ashi kun fo be mi kutak kutaar. Mi kun ko̱so̱ ne i woso kaye̱e̱r ashi. 
2CO.11.26	Kaye̱e̱r kutsang kutseng'i, mi nyim be kawei kaye̱e̱r ágbang ísho̱ng, mi n nyiis be ágbang ákpatang. Mi n di kawei be áner'i, ne i no̱ nibo̱k áner aya sang a ta nye áner aYahuda baꞌ. Mi n di kawei kaye̱e̱r agbang kuwo̱p, ne kaye̱e̱r katse, ne i di kawei kaye̱e̱r ágbang adung, ne i no̱ ni nibo̱k ároneng áfe abo̱o̱s. 
2CO.11.27	Mi n nye itomong dide̱ng, mi n so̱ risam dide̱ng, mi n so̱ kuko̱s dar ida, mi n so̱ kusor be izong be kuto̱ kukoor nizen ikak dar naya, kuwun ti shirim ne i sor ica'me. 
2CO.11.28	Ze̱e̱r be anong, mi be kameneng riye̱ baꞌ kamok a tin daam ye̱r ye̱r be áfikuus cice̱r. 
2CO.11.29	Angan te gbe̱re̱k nong sang mi ta te gbe̱re̱k gip baꞌ e̱? Angan ne a tú sak a tá nye rine̱n nong sang mi nye riye̱ riwe baꞌ e̱? 
2CO.11.30	Ke mi ta ya kuka dim, mi tin ya kuka be ike̱re̱ i tin tosong kuraar'i. 
2CO.11.31	Adakunom ne a nye Ada Agwo̱m Ágwo̱m yir aYeso, aya a tana ku kerek ma izen izen, ren ye mi sen bo̱s abo̱o̱s baꞌ. 
2CO.11.32	Nizen iya mi ta se kaye̱e̱r aDamaskus, agwo̱mna aya a ta se nubo̱k agwo̱m Aretas, sak a ta fek kuwo̱p aDamaskus nong ase̱ a tin yiir. 
2CO.11.33	Amma, áfudang'i tiik be mi kaye̱e̱r iderse na awindo kubar kuwo̱p'e nong i tá wher nibo̱k wu.
2CO.12.1	Mi tin se̱ ike̱ng ikak baꞌ, gye̱rtatan, amma mi ta ya kuka dim. Kyo̱o̱rna, mi ta ya kasho̱o̱n be kutaas ike̱re̱ iya i ta be̱s kyo̱ndi nabos ne iya Agwo̱m Ágwo̱m tin tosong. 
2CO.12.2	Mi ren aner akak 
2CO.12.3	Mi bun i ren ye, aner na a tú ku sok nong a tá tseng'e naza kafe ataar, 
2CO.12.4	a tu ku sok a tá tseng'e kaye̱e̱r aParadis. Azong a foos ike̱re̱ a tana kyem a fe̱ baꞌ, kuri iya sang anerawe tana kyem a fe̱ itak'e baꞌ. 
2CO.12.5	Mi ti ya kuka be aner kuri ayong, amma sang be rice mi baꞌ, ma ke be kuraar'i. 
2CO.12.6	Ke mi fa shim ta ya kuka, sang ke mi te kyo̱ndi afunam baꞌ, kamok katsak'e ne mi ta fe̱. Amma mi ta ya kuka baꞌ, kamok mi shim akak tin sok ma i ta gor karo̱ mi tu ku se ka ike̱ng mi ta nye baꞌ.
2CO.12.7	Nong fan mi bin ya kuka be ayiik ike̱re̱ mi tá dis'ong, ayong a ti tomong ike̱ng ikak kyo̱ndi ikiritsan kaye̱e̱r kuro̱m'i. Iyuna se kyo̱ndi aner kutom Ishetan nong a ta yiir ni nyesek risam. 
2CO.12.8	Kutak kutaar mi nye Agwo̱m Ágwo̱m akusuk ye a rin kam be ike̱ng iyong, 
2CO.12.9	amma a fe̱ be mi ye, “Ritek'i ta kyem, kamok kaye̱e̱r kuraar wan ne a ta di agap kukyem'i.” Kamok anong, be riye̱ rikan mi tin barang kuya kuka kaye̱e̱r kuraar'i na nong ase̱ agap kukyem aKiristi ta se mak be mi. 
2CO.12.10	Iyong ne i sak, kamok aKiristi, mi nye riye̱ rikan kaye̱e̱r kuraar'i, be ritok, ne risam mi ta so̱ ne kuri kutabak a tin tabak, be kuri kufirik a tin firik. Kamok nizen iya ne mi se kaye̱e̱r kuraar ne mi se̱ agap.
2CO.12.11	Mi te be rice mi kyo̱ndi afunam, amma yin ne i ti sak yin i ta te anong. Fa gye̱ ke yin ne i ti kerek yin mi ti nye ike̱ng ikak baꞌ gye̱rtatan, “ágbang ámanzo” yin'ong ti nar baꞌ. 
2CO.12.12	Ike̱re̱ iya i ta tonong ye mi nye amanzo, mi nye kaye̱e̱r yin be kutatan. Itomong azhing be ike̱re̱ azhing'ong tonong ye mi nye amanzo afe katsak. 
2CO.12.13	Niren inyaka ne yin ti raar yin kaye̱e̱r ribir áfikuus akak e̱? Ka kamok mi ta shim tá te kyo̱ndi acer nufe yin baꞌ e̱? Ni nye yin igaas kamok anong. 
2CO.12.14	Kyo̱o̱rna, mi n nye kanye̱k ta bun i be̱ nufe yin kutak kufe ataar. Mi shim ta ka sor yin acer baꞌ, kamok yin ne mi shim sang ike̱re̱ yin baꞌ. Yin ren yin ye sang i se gye̱r nong inoon ta tusung ike̱re̱ kamok atek ba baꞌ, amma atek inoon tusung ike̱re̱ kamok inoon ba. 
2CO.12.15	Mi ta nye riye̱ rikan ke mi ta fe̱r koakye mi ta be, ma i ta no̱o̱k rice mi kamok yin, nong ta ka tobok yin. Ke mi ta shim yin dide̱ng anong ne yin ra te̱e̱k yin kufe yin a?
2CO.12.16	Yin be rice yin, yin ren yin ye, sang mi tá sor yin acer baꞌ. Amma mi be ritseng nong i ta ka wo̱ro̱k yin, ka anong baꞌ e̱! 
2CO.12.17	Mi ta mo̱o̱r yin be áner mi tá tom nufe yin a? 
2CO.12.18	Mi nye aTitus izong ne aroneng akak afikuus'e ye á ra be̱ nufe yin. Yin ta fe̱ yin ye aTitus'e ta mo̱o̱r yin a? Aser, mi be wu sang kuto̱ro̱ng kuzining ne yir be aꞌa? Iren izining ne yir kuus yir aꞌa?
2CO.12.19	Sang tu to̱ yin kyo̱ndi nizen iyong cei, yir fe̱ yir nong tin te̱ne̱ng yir rice yir nasho̱o̱n yin baꞌ. Adakunom ren, yir fe̱ yir katsak kyo̱ndi áya a ta se kaye̱e̱r aKiristi. Ároneng áfe riye̱ mi, koakye ike̱ng yir ta nye yir, i nye yir nong yin tin se̱ yin agap. 
2CO.12.20	Kamok mi fok inyim ye kashim ke mi be̱, mi ta be̱ tá ka se̱ yin kyo̱ndi mi ta shim baꞌ, ne yin ni sok yin kyo̱ndi yin ta shim yin baꞌ. Mi fok inyim ye mi ta be̱ ta ka se̱ yin riwo̱ng be rifuup ne riye̱ kubeseng be ku won dar kugung rice, be ritok, ne imok, be rice ribun ne akpe̱de̱ng kusor. 
2CO.12.21	Mi fok inyim ye ke mi bun i be̱ nufe yin, Adakunom mi tin sak ta fok isum nasho̱o̱n yin. Mi ta nye riye̱ riwe kamok whe̱re̱ kaye̱e̱r áya a tá nye rine̱n, amma an tan shishing kuse ba baꞌ, rine̱n kunye rikuna, ne kuwun kuya ba ta nye dide̱ng.
2CO.13.1	Iyu ne i ta nye ku be̱ mi kufe ataar nufe yin. “A ta se̱ katsak koakye be rife̱ áner afa ka ataar ayi” kyo̱ndi rife̱ Adakunom. 
2CO.13.2	Izen mi ta be̱ nufe yin ife afa mi tá ko̱ro̱k yin kuto. Mi bun i toos'e. Ke mi bun i be̱, mi ta won áfe a tan nye rine̱n gbugbang tá tseng warak baꞌ, ko aner azining baꞌ. 
2CO.13.3	Kum yin ta sen tse̱r yin ike̱ng iya i ta tonong ye aKiristi fe̱ kanu be mi. Wu yo̱mo̱ng baꞌ, amma a be agap a tana nye koakye ike̱ng be yin. 
2CO.13.4	Katsak'e nye ye, a tu tigak kaye̱e̱r kuyo̱mo̱ng kuri rife̱ rinerawe, gip be anong ne wu ti sor kamok kukyem Adakunom. Anong ne yir yo̱mo̱ng yir kaye̱e̱r wu, gip be anong ne kukyem Adakunom yir ta sor yir mak be wu nong a ta ka nye yin itomong.
2CO.13.5	Maas yin rice yin nong ta di yin ka yin kuus yin aYeso Kiristi kaye̱e̱r katsak'e, bo̱mo̱ng yin rice yin, yin ren yin ye aYeso aKiristi se kaye̱e̱r yin, sang ke yin kpa yin kumaas baꞌ. 
2CO.13.6	Mi mok ye, yin ren yin ye, sang yir kpa yir kumaas'e baꞌ. 
2CO.13.7	Kyo̱o̱rna, yir nye yir aduwa be Adakunom ye yin ta nye yin ike̱ng ikak imaan'e baꞌ. Sang nong ánerawe ta di ye yir n ya yir kumaas'e baꞌ, amma nong yin ta nye yin ike̱ng iya i ta se gye̱r, ke yir kpas yir. 
2CO.13.8	Kamok yir ta kyem i nye yir ike̱ng ikak tana te̱ne̱ng yir katsak baꞌ, ma ke nong katsak'e ta ya kasho̱o̱n tsek. 
2CO.13.9	Yir nye yir riye̱ rikan ke yir se yir gbe̱re̱k, amma ne yin se yin gbugbong. Yir nye yir aduwa ye yin ta shining yin. 
2CO.13.10	Ike̱ng i ta sak mi ta sen ka zibir yin ike̱re̱ na, kamok mi ta se mak be yin baꞌ, nong ke mi be̱, mi ta baꞌ fe̱ be agap baꞌ. Kukyem Agwo̱m Ágwo̱m tin no̱o̱k na se nong ta ka no̱k mo yin sang nong tin yirik baꞌ.
2CO.13.11	Ni igang'e, ároneng, ma yin katuk kakak. Naka tsesek yin nong ta shining, fok yin izong'i, sor yin be riye̱ rizining, sor yin caang. Be anong ne kushim Adakunom ne kameneng riye̱ ta se mak be yin.
2CO.13.12	Na ka nye yin ashou be ku naka kur kuzhe̱l'e. 
2CO.13.13	Ázhe̱l'e aze cice̱r ta ka nye yin ashou.
2CO.13.14	Ritek Agwo̱m Ágwo̱m yir aYeso Kiristi ne kushim Adakunom be kunyim rice Kabik Kazhe̱l'e se mak be yin cice̱r.
GAL.1.1	Mi, aBulus, amanzo – aya sang akak ka ánerawe ne a tin yis baꞌ, amma aYeso Kiristi ne Adakunom a ta nye Ada, aya a ta dorok aYeso nure̱k 
GAL.1.2	A Ároneng aya á ta se aze cice̱r mak be mi ta nye yin ashou yin áfikuus i ta se yin niben aGalati.
GAL.1.3	Ritek ne kameneng riye̱ riya ri ta nes nufe Adakunom a ta nye Ada yir ne Agwo̱m Ágwo̱m yir aYeso Kiristi se mak be yin. 
GAL.1.4	Wu aYeso aya a tá no̱o̱k rice wu kamok rine̱n yir, nong a tin shesh yir kaye̱e̱r amaan izam na. Iyu se anong kaye̱e̱r kushim Adakunom a ta nye Ada yir. 
GAL.1.5	Kuyiik nye kufe Adakunom ma izen izen. Anong.
GAL.1.6	Ike̱ng'e ti sor ike̱ng azhing yin ta wor i sen won yin Adakunom afe a tá ka yis yin be ritek aKiristi nong i ta sen kubun yin rife̱ riduk zizirik anong. 
GAL.1.7	Rife̱ Ritek rika kuse ze̱e̱r be riyu baꞌ. Mi fe̱ anong kamok ákak kuse a tan sok kuto̱ro̱ng yin ne a tse̱r iren a tana shishing katsak Rife̱ Ritek aKiristi.
GAL.1.8	Amma mi fa fe̱ ye, akak kaye̱e̱r yir ka amaleka akak a ta ne naza ayi, ta tak yin Rife̱ Ritek rikak ze̱e̱r be riya yir ta ma ka tak yin, won rimaan'e tu ku kuus ma izen izen. 
GAL.1.9	Kyo̱ndi yir tan tsang fe̱ yir, anong ne mi bun i fe̱ kyo̱o̱rna gbak ye, koangan ne a ta ka nye awazi yin akak ze̱e̱r be aya yin ta min no̱o̱k yin katsak, won rimaan'e tu ku kuus ma izen izen.
GAL.1.10	To̱, yong yin di yin ye, mi shim ánerawe tin kerek ka Adakunom e̱? Ka yin di yin ye, mi shim ta kare̱p ánerawe riye̱ a? Ke i fa nye ye mi ru shim ta kare̱p ánerawe riye̱, ke mi ba nye asam aKiristi baꞌ.
GAL.1.11	Aroneng, mi shim yin tu ren yin ye Rife̱ Ritek mi ta ka taas yin nye awazi anerawe baꞌ. 
GAL.1.12	Mi se̱ nufe akak, ka akak ne a ti bo̱so̱p'e baꞌ, amma aYeso Kiristi be rice wu ne a ti tonong.
GAL.1.13	Yin n fok yin kuri kuse mi gbugbang, nizen iya mi ta ru kuus itsi áner aYahuda, kuri amaan risam riya mi tá no̱o̱k áfikuus dar kuro̱ riye̱ ma i tse̱r iren nong tá te̱ne̱ng'e. 
GAL.1.14	Mi nye kasho̱o̱n kaye̱e̱r áfe ku kuus itsi áner aYahuda ne i nar áner aYahuda'me ákak whe̱r aya a tá nye áfe izam'i, ne i be ifeng kukuus igo̱o̱n asho̱n yir.
GAL.1.15	Amma Adakunom kaye̱e̱r ritek wu ti kasa kum ne a min tes baꞌ, a bun a ti yis, ma a shim 
GAL.1.16	nong a tin karak anyisi nong tá ren Igon wu aYeso, nong ase̱ mi ta nye awazi Rife̱ Ritek natoon wu nufe áner aya sang á ta nye áner aYahuda baꞌ. A tá nye anong sang mi tse̱r ibo̱ro̱ng nufe akak baꞌ. 
GAL.1.17	Mi tseng na aUshalima nong tá se di áfe a tá nye ámanzo nasho̱o̱n mi baꞌ, amma mi shishing i be niben Arabiya nong mi tá ra ku bun na aDamaskus.
GAL.1.18	Nama aye̱ ataar, mi be na aUshalima nong ta se di aSiman aBitrus, mi te kuko̱s kuso̱k be atoon be wu azong. 
GAL.1.19	Mi di ribir ámanzo'me ákak baꞌ, sang ke aYakub aronyining Agwo̱m Ágwo̱m yir baꞌ. 
GAL.1.20	Mi be Adakunom mi, ike̱ng iya mi ta sen ka zibir yin'e na nye abo̱o̱s baꞌ.
GAL.1.21	Nama anong mi tseng niben aSuriya ne ife aKilikiya. 
GAL.1.22	Áfikuus aKiristi á ta se niben aYahuda ti ren baꞌ. 
GAL.1.23	Á fok itak'e ye, “Aner a ta man ne a ni tabak yir ame sen taas itak kuno̱o̱k katsak kuya wu ta tser ke a te̱ne̱ng'e ame.” 
GAL.1.24	Iyong á kerek Adakunom kamok'i.
GAL.2.1	Nama aye̱ kuso̱k be anaas mi tí bun na aUshalima gbak, nizen iyong mi tseng be aBarnabas, mi bun i sok aTitus nong tá tseng yir mak. 
GAL.2.2	Mi tseng kamok Adakunom ti tonong ye i ra tseng. Mi su ku taas ba Rife̱ Ritek mi tá taas áner afe sang a tá nye aner aYahuda baꞌ. Amma na kyo̱o̱n mi taas áfe a tá nye áko̱k kasho̱o̱n'e, kamok mi fok inyim ye kashim itomong iya mi ta sen nye'me be ife mi tan nye ta wei kpe̱de̱ng. 
GAL.2.3	aTitus gip a ta se mak be mi á nye aner aHeleni'me gye̱rtatan, a ra ku sak a tá nye izhak baꞌ. 
GAL.2.4	Itak na dorok kamok áfikuus abo̱o̱s ákak ti no̱ ni yir nong ase̱ á tin farang yir nong á ta di kanye̱k kusor yir ne kusor kutek yir ta se̱ yir kaye̱e̱r aYeso Kiristi, nong a ti sak yir ta te yir ásam. 
GAL.2.5	Amma yir wor i tu ku shim yir ba'me ko cie̱k baꞌ, nong ase̱ katsak Rife̱ Ritek aKiristi'me ta se mak be yin.
GAL.2.6	Amma áya a tá nye áko̱k kasho̱o̱n'e ti barang ike̱ng ikak natoon Rife̱ Ritek mi tá ka taas ba baꞌ, mi fe̱ anong kamok mi daam be kuyiik akak baꞌ, Adakunom daam ye ka wan nye angan'e baꞌ. 
GAL.2.7	Ba gip ba di, Adakunom tin no̱o̱k itomong kunye awazi nufe áya sang á tá nye áner aYahuda baꞌ, kyo̱ndi a tá no̱o̱k aBitrus itomong kunye awazi nufe áner aYahuda. 
GAL.2.8	Adakunom aya a tin te kubo̱k ni itomong aBitrus ta nye kamok a ta nye amanzo nufe áner aYahuda, wu ne a ti te kubo̱k ni itomong'i nufe áner aya a ta nye áner aYahuda baꞌ. 
GAL.2.9	aYakub be aBitrus ne aYohana áya a ta sor itsik'e ti shan be aBarnabas ibo̱k ifa nizen iya ba tá di ritek Adakunom tin no̱o̱k yir. Á shim ye yir ri tseng yir nufe áner aya a ta nye áner aYahuda baꞌ, nong ba ta tseng nufe áner aYahuda. 
GAL.2.10	Ike̱ng iya ba tá fe̱ se ye, yir ra yiring yir be áfe rizor, iyong ne i nye ike̱ng iya mi ta shim ke mi nye'ong gip.
GAL.2.11	Nizen iya aBitrus ta be̱ na Antakiya mi tú ku zhe̱e̱r anyisi be anyisi, kamok amaan kunye wu'me se te̱s. 
GAL.2.12	Kamok aBitrus'e n me̱ ne a yas be áner aya sang á tá nye áner aYahuda baꞌ, kum ne áner aya a ta se be aYakub tá tsang á be̱ baꞌ. Amma áner á ta se be aYakub'me tá fa be̱ ne aBitrus na ka ko̱ro̱k nong a tá kam rice wu be áner aya a ta nye áner aYahuda baꞌ, kamok wu fok inyim áner aYahuda áya a ta shim ye, koangan ra nye izhak. 
GAL.2.13	Anong ne ribir áner aYahuda áya a tá nye áfikuus kuus kama wu natoon kune̱r kuse wu, kamok kuse'ong sak aBarnabas taam gip. 
GAL.2.14	Nizen iya mi tá di kunye ba tas ike̱ng iya Rife̱ Ritek aKiristi'me tin tonong yir baꞌ, yong mi fe̱ be aBitrus nanyisi ba ye, “Wan nye afu aYahuda, amma wan sor kusor wan kyo̱ndi áner áfe a ta nye aner aYahuda baꞌ. To̱, akye̱ sak wan ta sak áner áfe sang á ta nye aYahuda baꞌ, ye ma a ra kuus igo̱o̱n aner aYahuda dim e̱?
GAL.2.15	“Yir áya afe i ta nye yir kutes áner aYahuda, sang ‘Aduk áner áfe rine̱n baꞌ.’ 
GAL.2.16	Yir ren yir ye sang ánerawe te aner azhe̱l'e nasho̱o̱n Adakunom ke a kuus Itsi aMusa baꞌ, amma kamok ku nino̱o̱k katsak wu na aYeso Kiristi. Yir gip yir min no̱o̱k yir katsak na aYeso Kiristi'me nong ta te yir ázhe̱l'e nasho̱o̱n Adakunom. Yir te yir zhe̱l kamok ku ni no̱o̱k katsak yir na Kiristi, sang kamok ku kuus Itsi baꞌ. Kamok kukuus Itsi ne ku ta sak aner akak ta te azhe̱l'e nasho̱o̱n Adakunom baꞌ.
GAL.2.17	“Ke i nye ye yir shim ta te yir azhe̱l'e nasho̱o̱n Adakunom nizen iya yir ta te yir azining be aKiristi, (sang kamok kukuus Itsi áner aYahuda baꞌ) amma á bun á ti ye̱re̱k yir kyo̱ndi áfe rine̱n iyong tonong ye aKiristi ti to̱k yir nong ta nye yir rine̱n a? I se anong baꞌ. Ko cie̱k! 
GAL.2.18	Ke mi bun i san kukuus ike̱ng iya mi ta tsang i won, iyong tonong ye mi taam ni ime̱se̱ng'e. 
GAL.2.19	Kamok ni itsi aMusa mi te kyo̱ndi kukom'e nabik nong Itsi'me tin be ike̱ng ikak natoon'i baꞌ, nong mi ta sor kamok Adakunom. 
GAL.2.20	A min tigak mak be aKiristi, sang mi ba sor kusor rice mi baꞌ, amma aKiristi ne a sor kaye̱e̱r'i. Kusor mi ta sor kaye̱e̱r kuro̱m, mi sor kamok mi min no̱o̱k katsak ni Igon Adakunom, afe a tin shim ma a no̱o̱k rice wu kamok'i. 
GAL.2.21	Mi ramin ritek Adakunom baꞌ, kamok ke a nye ye ánerawe ta te zhe̱l kamok ku kuus Itsi, i nye ye riku aKiristi be itomong baꞌ.”
GAL.3.1	Ka! Yin áner aGalati, yin yirim a? Angan sak yin te nye yin titak anong e̱? Yin ne a ta ka tak yin itak natoon kutigak aYeso Kiristi gye̱r gye̱r. 
GAL.3.2	Mi shim ta ka rip yin ike̱ng ikak izining, yin se̱ yin Kabik Kazhe̱l'e kamok yin ta kuus yin Itsi ka kamok yin tin no̱o̱k katsak nike̱ng iya yin tá fok yin e̱? 
GAL.3.3	Aser, yin se yin zizik anong a? Yin san yin'e gye̱r kaye̱e̱r Kabik, amma i bun i tse̱r ta gang yin be kuro̱m a? 
GAL.3.4	Aser, iriri risam yin ta so̱ yin nye ku kpe̱de̱ng tsek a? Ka i nye kamok ike̱ng ikak a? 
GAL.3.5	Adakunom ta ka no̱o̱k yin Kabik wu ne a nye itomong azhing kaye̱e̱r yin, kamok yin ta kuus yin Itsi ka kamok yin tin no̱o̱k yin katsak nike̱ng yin tá fok yin e̱?
GAL.3.6	Yin di yin kuse Ibrahim, “A ti no̱o̱k katsak nike̱ng Adakunom tá fe̱ be wu, yong a tú sok kyo̱ndi aner azhe̱l'e.” 
GAL.3.7	Kamok anong, ren yin ye áya a ta no̱o̱k katsak nye inoon Ibrahim. 
GAL.3.8	Kufumung rife̱ Adakunom tsang fe̱ ye, Adakunom ta sak áya sang á ta nye aYahuda baꞌ ta se gye̱r nasho̱o̱n Adakunom kamok kuno̱o̱k katsak ba, ne a tsang a tak Ibrahim Rife̱ Ritek'e nakuruk ye, “Kamok wan, ánerawe kazatse cice̱r ta se̱ ritek Adakunom.” 
GAL.3.9	Ibrahim tin no̱o̱k katsak na Adakunom yong a tú ku te kuce̱, anong ne koangan ne ke a ti no̱o̱k katsak na Adakunom, a tu ku te kuce̱ mak be Ibrahim.
GAL.3.10	An fiming cei áfe a tin fereng ni ikuus Itsi aMusa, kamok i se ni izibir ye “An fiming koangan áfe a ta won dar á yiir nye koakye ike̱ng i ta se ni izibir kaye̱e̱r kufumung Itsi aMusa'me baꞌ.” 
GAL.3.11	I se kanang ye sang akak ta se gye̱r nasho̱o̱n Adakunom ye kamok á kuus Itsi baꞌ I se ni izibir ye, “Áner azhe̱l'e nasho̱o̱n Adakunom ta se̱ kutser kamok kuno̱o̱k katsak ba.” 
GAL.3.12	Ike̱ng ikak gung Itsi be kuno̱o̱k katsak baꞌ, i ban i se ni izibir ye, “Aner aya a ta nye ike̱re̱ ife Itsi ta fe̱ ye cice̱r tà se̱ kutser kamok a kuus Itsi'me.” 
GAL.3.13	aKiristi ti shesh yir kaye̱e̱r kufiming afe i tá be yir kamok Itsi, be kute aner a tu ku fiming kamok yir. I se ni izibir ye, “Koangan afe a tu ku tigak, a tú fiming.” 
GAL.3.14	aKiristi ti shesh yir nong áner áfe a ta nye áner aYahuda baꞌ ta se̱ ritek a ta no̱o̱k Ibrahim kamok aYeso Kiristi. Be kuno̱o̱k katsak yir, yir ta se̱ yir Kabik Kazhe̱l'e Adakunom ta tsang a no̱o̱k kuto̱ ye wu tin no̱o̱k yir.
GAL.3.15	Aroneng, mi fe̱ kuri rife̱ rinerawe kyo̱ndi akak ta kyem a te̱e̱k ka ti barang nike̱ng ánerawe ta tsang a sak ye a ta nye baꞌ. Anong ne i se nitak na. 
GAL.3.16	Ike̱ng iya Adakunom tá tsang a ni sak'e, a fe̱ be Ibrahim ne igon kakak kaye̱e̱r kuri wu nasho̱o̱n, sang kufumung rife̱ Adakunom fe̱ ye, “Be inoon baꞌ.” Rife̱'me se natoon ánerawe baꞌ amma “natoon igon kakak kaye̱e̱r kuri wan” Rife̱'me se natoon aner azining, a nye aKiristi. 
GAL.3.17	Ike̱ng iya mi tin fe̱ natoon'e nye, Itsi a tá no̱o̱k aye̱ kusok inyak anaas be isok taar (430) nama Adakunom tá tsang a no̱o̱k kuto̱ be Ibrahim, kamok anong i sak Adakunom won i no̱o̱k kuto̱ wu tá tsang a nye nong ta birik'e baꞌ. 
GAL.3.18	Ke i nye ye a kyem a se̱ kutser nikuus Itsi, to̱ i nye ye wan kyem i se̱ kamok kuno̱o̱k kuto̱ Adakunom tá nye baꞌ, amma Adakunom kaye̱e̱r ritek wu ne a no̱o̱k Ibrahim kamok wu ne a no̱o̱k kuto̱'me.
GAL.3.19	To̱, Itsi'me nye ife akye̱ makong e̱? A ti barang Itsi'me nong i ta tonong ánerawe rine̱n ba. Itsi'me ya kasho̱o̱n be itomong ma izen iya kuri Ibrahim na be̱, 
GAL.3.20	Kamok ánerawe ta kyem a no̱ aner azining baꞌ ma áner afa, to̱ Adakunom se azining.
GAL.3.21	To̱, yong Itsi'me ta yirik kuto̱ Adakunom tá tsang a no̱o̱k a? Ko cie̱k, i se anong baꞌ, kamok ke i nye ye ánerawe shan Itsi aMusa nong a tin se̱ kutser to̱, i nye ye koangan ta kyem a te zhe̱l nasho̱o̱n Adakunom be kukuus Itsi. 
GAL.3.22	Amma kufumung rife̱ Adakunom fe̱ ye rine̱n zim ánerawe kazatse na cei, nong ase̱ ike̱ng Adakunom ta tsang a ni no̱o̱k kuto̱, iya i ta be̱ kamok kuno̱o̱k katsak na aYeso Kiristi, iya Adakunom ta no̱o̱k aya a ti no̱o̱k katsak.
GAL.3.23	Nizham kuno̱o̱k katsak na ta ra be̱ yir se yir kyo̱ndi áfe itso̱m kamok Itsi, yir se yir nuwhe̱e̱n ma izen iya a tin tonong yir kuno̱o̱k katsak. 
GAL.3.24	Kamok anong Itsi ne a tu ku sak nong i tin bereng yir ma izen aKiristi tana be̱ nong ase̱ a tin sak yir ta te yir azhe̱l'e nasho̱o̱n Adakunom kamok kuno̱o̱k katsak yir. 
GAL.3.25	To̱, kyo̱o̱rna, izen kuno̱o̱k katsak tan be̱, Itsi ba be̱ ike̱ng ikak natoon yir.
GAL.3.26	Yin nye yin inoon Adakunom cice̱r kamok yin ti no̱o̱k yin katsak na aYeso Kiristi. 
GAL.3.27	Kamok yin cice̱r áfe i ta te yin azining be aYeso kaye̱e̱r abatisma ne yin sok yin kuse aKiristi. 
GAL.3.28	Akak ba nye afu Yahuda ka aduk'e baꞌ, akak ba nye asam ka a se washak baꞌ, ne akak ba nye aner amitek ka aner abining'e baꞌ, kamok cice̱r yin i nye yin aner azining kaye̱e̱r aYeso Kiristi. 
GAL.3.29	Ke yin nye yin áfe aKiristi to̱, i nye ye yin nye yin inoon Ibrahim, áfe kuya kutse wu kyo̱ndi Adakunom tá tsang a no̱o̱k kuto̱.
GAL.4.1	Mi fe̱ ye, kum ke i nye ye aya kutse'me rusek igon, to̱ i nye ye a kam be asam baꞌ, wu ne a ta ya kutse'me gye̱r gye̱rtatan. 
GAL.4.2	Ne a rusek igon a se nibo̱k áfe ku ni sak riye̱ ni wu be áfe a tu ku won nibo̱k ba, ma izen iya ada wu tù ku sak'e. 
GAL.4.3	Anong ne i se gip, nizen iya i ta ru nye yir inoon, i se yir kaye̱e̱r risam ku kuus igo̱o̱n kazatse na 
GAL.4.4	Amma izen'e ta fa shining Adakunom tom igon wu, aner abining tá tes nizen Itsi aner aYahuda tá ru nye itomong, 
GAL.4.5	nong ase̱ a ta shesh áya a ta kuus Itsi, nong yir ta sor yir inoon Adakunom. 
GAL.4.6	Kamok yin ta nye yin inoon wu, yong Adakunom tom Kabik Igon wu kaye̱e̱r aye̱ yir, Kabik'e ta kuto̱ ye “Abba, Ada.” 
GAL.4.7	Kamok anong, wan ba nye asam baba baꞌ, amma wan nye igon, kum wan ta nye igon, Adakunom ma ka sak wan n te aya kutse gip.
GAL.4.8	Nizen iya yin ta tsang i ren yin Adakunom baꞌ, yin nye yin ásam nike̱re̱ iya nuse ba i ta nye Adakunom afe katsak baꞌ. 
GAL.4.9	Amma kyo̱o̱rna yin ta ren yin Adakunom be katsak, ka a ta fe̱ ye Adakunom ta ren yin, akye̱ sak yin bun i sen kuburung yin na kpe̱de̱ng igo̱o̱n i ta won dar i be agap anong e̱? Yin bun i shim yin, ta te yin ásam ba gbak a? 
GAL.4.10	Yin ti yiik yin inom ikak ne ife̱n ikak ne izen ikak be aye̱ akak ne i nar yin'e. 
GAL.4.11	Anong ti no̱o̱k inyim, mi di ye risam mi tin so̱ ni yin te riduk'e.
GAL.4.12	Ároneng, mi ta nye yin izong, te yin kyo̱ndi mi, kamok mi n te kyo̱ndi yin. Yin min beseng yin ike̱ng ikak baꞌ. 
GAL.4.13	Kyo̱ndi yin ta ren yin, kamok mi ta nye atser baꞌ, ne mi be̱ ni ime̱se̱ng'e nong ta ka tas yin Rife̱ Ritek'e baꞌ. 
GAL.4.14	Kuro̱k'i sor ike̱ng kudaam nufe yin, gip be anong yin ti tonong yin akye̱re̱ ka kuzhe̱e̱sh baꞌ. Amma yin ban i ti shan yin ibo̱k ifa, kyo̱ndi mi nye amaleka Adakunom, ka mi ne i nye aYeso Kiristi'me. 
GAL.4.15	Yin se yin kaye̱e̱r riye̱ rikan, yong akye̱ ta se̱ yin e̱? Mi ta kyem i taas ye ke a fa fe̱ ye yin ta kyem i turung yin ányisi yin tin no̱o̱k yin, ke yin nye yin anong. 
GAL.4.16	Mi n te amudo̱n yin kyo̱o̱rna kamok mi ta ka taas yin katsak'e a?
GAL.4.17	Áfe kubo̱so̱p ánerawe abo̱o̱s'ong tonong ye ba ka shim yin amma kunye kufe katsak baꞌ. Ike̱ng ba ta shim nye nong á ta ka kam yin be yir, nong ase̱ yin tu ku shim yin ba dide̱ng. 
GAL.4.18	I se gye̱r kushim tuse anong ke kushim'e nye kufe katsak, i tuse anong akye̱ izen, sang ma mi se be yin tsek baꞌ. 
GAL.4.19	Inoon'i naya mi ta sen niso̱ risam kyo̱ndi aner abining ta te̱s ma yin te yin kyo̱ndi aKiristi. 
GAL.4.20	Akye̱ fa nye mi se mak be yin kyo̱o̱rna, ke mi ren ike̱ng i tana fe̱ be yin, kamok mi daam be yin dide̱ng.
GAL.4.21	Ni tak yin, yin áfe i ta shim yin Itsi tin nye rigwo̱m natoon yin, yin ren yin ike̱ng iya Itsi'me tin fe̱ aꞌa? 
GAL.4.22	I se ni izibir ye Ibrahim be inoon nafa. A tes kazining be kanamang kasa wu ne a tes kakak be atuk abining wu. 
GAL.4.23	A tes igon wu be abining a tá nye asam'me kyo̱ndi á tan me̱ ne á tes inoon nakak tsek, amma a tes igon wu be atuk abining wu aSaratu'me nong a tá shining ike̱ng Adakunom tá tsang a no̱o̱k kuto̱. 
GAL.4.24	A ta kyem a sok ike̱re̱ na kyo̱ndi kumaas kamok ányining afa na sor kushu kufa. Kushu kuzining Adakunom no̱o̱k nawhanang aSinai,
GAL.4.25	aHazhara'me sor kyo̱ndi kawhanang aSinai niben Arabiya, afe a tana bun a sor kyo̱ndi agbang kuwo̱p aUshalima kufe kyo̱o̱r kamok kuwo̱p aUshalima'me be inoon wu nye asam. 
GAL.4.26	Amma aUshalima afe a ta se naza se nye̱k, wu ne a nye ango̱ yir. 
GAL.4.27	I se ni izibir ye,
GAL.4.27	“Nye riye̱ rikan wan abining,
GAL.4.27	afe sang i tá tes baꞌ.
GAL.4.27	Ta kukun riye̱ rika wan afe sang i ta kun fok kuro̱ kutes baꞌ,
GAL.4.27	kamok inoon abining aya amitek wu tú ku won,
GAL.4.27	se whe̱r ne na nar nafe abining aya a ta be amitek.”
GAL.4.28	To̱ kyo̱o̱rna ároneng, yin nye yin inoon nafe Adakunom tin no̱o̱k kuto̱ natoon'e kyo̱ndi Ishaku ta se. 
GAL.4.29	Nizen iyong igon kafe a tá tes kyo̱ndi a tan me̱ ne a tes mama tabak igon kafe a tá tes be kukyem Kabik Adakunom anong ne i be yir kyo̱o̱rna gip. 
GAL.4.30	Amma akye̱ ne kufumung rife̱ Adakunom fe̱ e̱? Rife̱ ye, “Ro abining afe a tá nye asam'me be igon wu, kamok igon asam'me tà ya kutse be igon atuk abining wan baꞌ.” 
GAL.4.31	Kamok anong ároneng, yir nye yir inoon abining afe a tá nye asam baꞌ, amma yir nye yir inoon nafe abining afe a tá sor ne̱k.
GAL.5.1	Kamok nong ta sor yir ne̱k ne i sak aKiristi ti tun yir kaye̱e̱r kukuus Itsi. Kamok anong nyeseng yin be agap, sang tu ba sor yin kyo̱ndi ásam baba baꞌ.
GAL.5.2	To̱, yin di yin wa! Mi, aBulus, ne i fe̱ be yin, ke yin shim a ta ka nye yin izhak i nye ye yin se̱ yin ike̱ng ikak nufe aKiristi baꞌ. 
GAL.5.3	Mi bun i fe̱ be koangan afe a ta shim a tu ku nye izhak ye ke a ta kuus Itsi to̱, ma a ra kuus Itsi'me cice̱r dim. 
GAL.5.4	Yin áfe i ta shim ta sor yin kyo̱ndi azhe̱l'e nasho̱o̱n Adakunom kamok i kuus yin Itsi, tonong ye yin kam yin be aYeso ne ritek Adakunom. 
GAL.5.5	Yir te yir riye̱ ye Adakunom ta sak yir ta te yir azhe̱l'e ike̱ng ife i ta sak yir ta tor yir nye Kabik Adakunom kaya ka ta nye itomong kaye̱e̱r kuno̱o̱k katsak yir. 
GAL.5.6	Kamok ke yir se yir kaye̱e̱r aYeso Kiristi, ku nye yir izhak ka ku won dar ku nye'me, sor ike̱ng ikak baꞌ, ike̱ng i ta nar nye kuno̱o̱k katsak a ta kyem a di kaye̱e̱r kushim.
GAL.5.7	Yin tsang i ya yin kasho̱o̱n gye̱r. Angan a ta roon yin kukuus katsak'e e̱? 
GAL.5.8	Kunye kuri kuyong nye kufe Adakunom aya a ta ka yis yin baꞌ. 
GAL.5.9	Kyo̱ndi a ta man ne a fe̱ ye, “Kabayisti cie̱k ne ka sak ku abiredi kusum ta dorok.” 
GAL.5.10	Mi ti no̱o̱k katsak na Adakunom be riye̱ rizining ye yin ta kirik yin nong ta kuus yin rife̱ rikak ze̱e̱r baꞌ. Aner a ta sak yin ta te yin titak ta fok be amok, ko a tu nye angan.
GAL.5.11	Ároneng, ke mi ru nye awazi natoon kunye izhak, to̱, akye̱ sak a ta ru ni tabak e̱? Ke i nye ye anong, i nye ye Rife̱ Ritek mi ta fe̱ natoon riku aKiristi nakon ta sak akak tin tu atak baꞌ. 
GAL.5.12	Akye̱ fa sak áfe a ta ka daam yin'ong ta ya kasho̱o̱n nong a ta tse̱k rimetek ba nigaan'e.
GAL.5.13	Ároneng, a ta yis yin nong ta sor yin ne̱k, amma sang tu sok yin kusor ne̱k'e nong i ta sor iren afe yin tana nye yin ike̱re̱ iya kuro̱m yin ta shim baꞌ, amma naka tobok yin kaye̱e̱r kushim. 
GAL.5.14	Kamok Itsi fe̱ natoon ike̱ng izining ye, “Shim afegbak wan kyo̱ndi rice wan.” 
GAL.5.15	Amma ke yin yiir ko̱ro̱ng yin ne i naka ros yin kyo̱ndi agabu, sak yin riye̱ ke anong baꞌ, cice̱r yin ta wei yin.
GAL.5.16	Ike̱ng mi tin fe̱ nye ye, i ri won yin Kabik Adakunom ta ka ko̱k yin kuse̱, nong fan yin bu kuus yin kuse rinerawe. 
GAL.5.17	Kamok kuse rinerawe shim ike̱re̱ iya i ta nye ife Kabik baꞌ ne Kabik shim ike̱re̱ iya i ta nye ife kuro̱m baꞌ. Kuse iri ifa na nye aner be amudo̱n. Iyong ne isak yin kyem i nye yin ike̱re̱ yin ta shim ke i nye yin baꞌ. 
GAL.5.18	Amma ke Kabik ne ka ta ko̱k yin kuse̱, Itsi ba be ike̱ng ikak natoon yin baꞌ.
GAL.5.19	Kuse rinerawe se de̱s, kunye ike̱re̱ kyo̱ndi: rikuna be amaan kuse, ne kunye kyo̱ndi agabu, 
GAL.5.20	ne kukuus ike̱re̱ itsi be rikur. Ánerawe naka di kye̱re̱ ne á ko̱ro̱ng ne á naka shishim, be riye̱ kubeseng dide̱ng, ne kushim rice be ku naka kaa ne kuwon dar kugung rice, 
GAL.5.21	be rishishim ne kufeng ne a na ka yis naro̱ kazining nong a ta ya ne a so̱ ne a nye kyo̱ndi agabu ne a nye ike̱re̱ ikak kyo̱ndi anong. Mi ta ko̱ro̱k yin kuto kyo̱ndi mi tà tsang i fe̱ ye áfe a ta nye ike̱re̱ kuri iyuna ta no̱ kaye̱e̱r rigwo̱m Adakunom baꞌ.
GAL.5.22	Amma kuse kuri kufe Kabik nye: kushim ne riye̱ rikan be kameneng riye̱ ne ku naka tsesek ne kuse kutek be kunye kutek ne kunye katsak, 
GAL.5.23	be kuse whiwhe̱ ne ku yiir rice. Itsi ikak kuse i ta roon ike̱re̱ na baꞌ. 
GAL.5.24	Áfe a ta nye afe aYeso Kiristi n fe̱r kuse rinerawe be kunye amaan ike̱re̱ iriri'me ne iya kuro̱m ta shim. 
GAL.5.25	Kum Kabik ne ka tin no̱o̱k yir kutser, won kabik'e tin ko̱k yir kuse̱. 
GAL.5.26	I tu kok yir rice yir naza ka ne i na beseng yir aye̱, ka ne i naka shishim yir baꞌ.
GAL.6.1	Ároneng, ke yin se̱ yin akak afe a ta yiir kunye rine̱n, yin áfe i ta nye yin afe Kabik, ku bun yin be wu niren kaye̱e̱r awhiwhe̱, amma sak yin riye̱ be rice yin, ke anong baꞌ, yin gip ta bun tin no̱ yin kaye̱e̱r rine̱n'e. 
GAL.6.2	Naka tobok yin kaye̱e̱r risam yin, be anong ne yin ta shining yin ike̱ng iya Itsi aKiristi ta fe̱. 
GAL.6.3	Ke aner akak di ye wu nye ike̱ng ikak, amma sang i ra se anong baꞌ, a wo̱ro̱k rice wu. 
GAL.6.4	Koangan ra ye̱re̱k itomong wu a ta di, nizham a ta rin tsor kafok natoon'e, sang a tin maas rice wu be ife akak baꞌ. 
GAL.6.5	Kamok i se gye̱r koangan tin ne̱ na acer wu.
GAL.6.6	Koangan afe a tu ku bo̱so̱p rife̱ aKiristi, ra kasap ike̱re̱ wu itek, be aner aya a tu ku bo̱so̱p'e.
GAL.6.7	Sang tu wo̱k yin rice yin baꞌ, a ta kyem a wo̱ro̱k Adakunom baꞌ. Ike̱ng anerawe ta tuus, iyong ne a ta se̱. 
GAL.6.8	Aner aya a ta tuus ike̱ng kaye̱e̱r kuse rinerawe, iyong tà tseng be wu riku. Amma aya ne a tuus kaye̱e̱r Kabik, a tà se̱ kutser kufe izen izen. 
GAL.6.9	Kamok anong sang tu ro̱n yir be kunye kutek baꞌ, kamok izen saase ife i tana se̱ yir ishorong itomong yir, ke yir te yir wa baꞌ. 
GAL.6.10	To̱, kamok anong, ke i se̱ yir izen, i tonong yir koangan kuse kutek, abaan áfikuus baꞌ.
GAL.6.11	Di yin kuri izibir'i igbang'e mi ta ka zibir yin'e be kubo̱k'i.
GAL.6.12	Áner aya a ta shim yin tu ku di ba kyo̱ndi ba nye ike̱ng ikak, a shim a ta ka sak yin ta nye yin izhak. Ike̱ng i ta sak ba ta nye anong, nye fan a ba ka tabak ba kamok itak kutigak aKiristi. 
GAL.6.13	Áfe a tu ku nye ba izhak'e gip, kuus Itsi'me baꞌ, gip be anong ba shim ke yin nye yin nong ba tin nye kuka ni yin. 
GAL.6.14	Adakunom rin roon kuka ma ke mi tin ya kuka be kutigak Agwo̱m Ágwo̱m yir aYeso Kiristi nukon, be riku wu ne mi ku ni ike̱re̱ kazatse na, ne ike̱re̱ kazatse ne ku ni mi. 
GAL.6.15	Ke kunye izhak be ku won dar kunye'me nye ike̱ng ikak baꞌ, ike̱ng iya i ta nye igbang'e nye nong ta te aner afas. 
GAL.6.16	Won kusor kutek be kuro̱ riye̱ Adakunom tu se be afe a ta kuus iren na, ba ne a nye aner Isarela afe Adakunom áfe katsak.
GAL.6.17	Ni igang'e ároneng, akak yin tú ba daam ike̱ng ikak baꞌ, ye kamok íbin íya mi ta be nuro̱m mi 
GAL.6.18	Ároneng, ritek Agwo̱m Ágwo̱m yir aYeso Kiristi se mak be yin cice̱r. Anong!
EPH.1.1	Mi aBulus, aya i ta te amanzo aYeso Kiristi nushim Adakunom, mi ne i sen ka zibir yin kufumung na yin ázhe̱l'e áya a ta se kaye̱e̱r kuwo̱p Afisa, áya a ta kuus aYeso Kiristi be katsak. 
EPH.1.2	Ritek be kameneng riye̱ Adakunom a ta nye Ada yir ne Agwo̱m Ágwo̱m yir aYeso Kiristi se mak be yin.
EPH.1.3	Nakerek nye nafe Adakunom ne a bun a nye Ada Agwo̱m Ágwo̱m yir aYeso Kiristi, aya a tin no̱o̱k yir ritek kaye̱e̱r rigwo̱m wu kaye̱e̱r kaza ne a bun a tin no̱o̱k yir koakye kuri ritek kufe kabik. 
EPH.1.4	Kamok kum ne Adakunom n tsang a nye kazatse nizham baꞌ, a tsang a ni kasa yir nong a tin gung yir mak be aKiristi, nong ta se yir zhe̱l ne i se yir dar rizik nasho̱o̱n wu. Kamok wu tin shim yir, 
EPH.1.5	iyong ne i sak wu ta tsang a ni kasa yir nong ta te yir inoon wu kamok itomong aYeso Kiristi. A nye anong nushim wu ne ritek wu. 
EPH.1.6	A nye anong, nong yir tà kerek yir kuyiik ritek wu, riya wu tin no̱o̱k yir nawarak kamok Igon wu kaya wu ta shim.
EPH.1.7	Kamok wu Adakunom ti sheshek yir be kunyosong naso̱k aYeso, ne yir se̱ yir kure̱ng rine̱n. A nye anong kamok agbang ritek wu, 
EPH.1.8	riya a tin no̱o̱k yir nawarak be kukyem ne kuren ike̱ng cice̱r. 
EPH.1.9	Adakunom sak yir ren yir ike̱ng wu iya i ta se nune̱re̱ng kyo̱ndi wu ta shim, iya a ta nye kanye̱k'e kaye̱e̱r aKiristi. 
EPH.1.10	Kanye̱k wu se, ye ke izen'e nye dim, a tà gung ike̱re̱ cice̱r, ike̱re̱ iya i ta se kaye̱e̱r kaza be iya i ta se kaben nong aner azining tin nye rigwo̱m, aKiristi ne a tin nye rigwo̱m'e.
EPH.1.11	Kamok wu ne Adakunom tsang a ni kasa yir nong ta te yir afu. Wu ne a nye koakye kyo̱ndi riye̱ wu ta shim. 
EPH.1.12	A nye anong, nong ase̱ yir áner aYahuda tin te yir riye̱ na aKiristi ni ime̱se̱ng'e, ta sor yir áfe ku ka kerek kuyiik Adakunom.
EPH.1.13	Kamok aKiristi, ne yin gip yin te yin áfe Adakunom nizen iya yin tá fok yin rife̱ katsak ne Rife̱ Ritek rife kutser. Izen iya yin ti no̱o̱k yin katsak natoon aKiristi, Adakunom tá no̱o̱k yin Kabik Kazhe̱l'e kyo̱ndi a tá tsang a no̱o̱k kuto̱ ye wu tà nye anong, nong a tà tonong ye yin nye yin afu. 
EPH.1.14	Kabik Kazhe̱l'e ne ka ti tonong yir ye Adakunom tin no̱o̱k yir ike̱ng iya a tá tsang a no̱o̱k kuto̱ ye wu tà no̱o̱k, ma nizen iya Adakunom tana sheshek afu. Iyuna se anong, nong anerawe ta kerek kuyiik wu.
EPH.1.15	Kamok anong, kum mi tá fok itak kuno̱o̱k katsak yin natoon Agwo̱m Ágwo̱m yir aYeso be kuri kushim yin tá shim yin ázhe̱l'e cice̱r. 
EPH.1.16	Mi won kunye riye̱ rikan be Adakunom kamok yin baꞌ, ne i yiring be yin kaye̱e̱r aduwa mi. 
EPH.1.17	Mi yiir kunye aduwa ye Adakunom afe Agwo̱m Ágwo̱m yir aYeso Kiristi, Ada yir ayiik'e ye a ra ka no̱o̱k yin kabik kafe kukyem ne kafe kuren ike̱ng nong ase̱ yin tù ku ren yin dide̱ng. 
EPH.1.18	Mi bun i nye aduwa ye Adakunom ra ka karak yin aye̱ nong yin tin barang yin kuren ike̱ng i ta sak yin tin te yin riye̱ ni ike̱ng wu tá ka yis mo yin, ku ta bun kunye, kurum wu agbang kuya ázhe̱l'e tana ya kutse'me. 
EPH.1.19	Mi bun i nye aduwa ye yin ta ren yin agbang kukyem wu kufe áya a tin no̱o̱k katsak. Kukyem kuya ku ta nye itomong kaye̱e̱r yir se kuzining be kuyu. 
EPH.1.20	Kukyem wu kuri kuya wu tá tonong nizen wu tá dorok aKiristi kaye̱e̱r ikom ne a ku sak a tá sonong nubo̱k riya wu kaye̱e̱r kaza. 
EPH.1.21	Azong ne aKiristi ti nye rigwo̱m natoon áfe rigwo̱m ne ágwo̱m ne áfe agap ne koakye kuri ike̱ng iya a tin te riyerek nasho̱o̱n, amma ma izen izen. 
EPH.1.22	Adakunom won koakye nubo̱k wu ne a ku kasa a tin nye rigwo̱m natoon ike̱re̱ cice̱r ne a te ako̱k kasho̱o̱n ikilisiya. 
EPH.1.23	Áfikuus'e nye kuro̱m aKiristi. Kaye̱e̱r áfikuus'e ne aKiristi shining, kyo̱ndi wu be rice wu ta shining koakye kuri ike̱ng kaye̱e̱r koakye kuri iren.
EPH.2.1	Gbugbang yin tsang i se yin kyo̱ndi ikom'e, kamok kuraar yin ne rine̱n yin tin sor yin kaye̱e̱r'e, 
EPH.2.2	riya yin tin se yin nizen iya yin tá kuus yin kuri kutseng kazatse na ne i kuus yin agwo̱m, aya a tin nye rigwo̱m natoon nabik naya na tase natoon kaza. Wu ne a nye kabik kaya ka ta whap aye̱ ánerawe 
EPH.2.3	Yir cice̱r, yir i tsang i se yir kyo̱ndi ba gip ne i shim kunye yir ike̱re̱ imaan'e iya aye̱ yir ta shim ne i kuus yir kuse be kuto̱ro̱ng yir. Kyo̱ndi koangan ta se, be anong kaye̱e̱r kuse rinerawe yir gip riye̱ kubeseng Adakunom se natoon yir kyo̱ndi ri ta se natoon ba gip.
EPH.2.4	Amma Adakunom be kuro̱ riye̱ dide̱ng, kushim wu natoon yir se makiyi, 
EPH.2.5	iyong sak kun ne yir ru nye yir ikom'e kamok rine̱n yir, ne i sor yir be kutser mak be aKiristi. Kaye̱e̱r ritek wu ne yir ti se̱ yir kashesh. 
EPH.2.6	Adakunom ti dorok yir be kutser mak be aKiristi, kamok aYeso aKiristi'me ne yir ti se̱ yir karo̱ kusor kaye̱e̱r kaza. 
EPH.2.7	Adakunom nye anong, nong ase̱ a tà tonong izam ife i tana be̱ kuri ritek riya sang ri ta be igak baꞌ. A ti tonong yir anong kamok ritek wu kaye̱e̱r aYeso Kiristi. 
EPH.2.8	Ei, kamok ritek Adakunom ne yin ti se̱ yin kashesh ne kamok kuno̱o̱k katsak yin, sang kamok kunye yin baꞌ, amma Adakunom ne a no̱o̱k, 
EPH.2.9	sang kamok itomong itek yin baꞌ, nong akak tin ya kuka baꞌ. 
EPH.2.10	Kamok yir be rice yir, yir nye yir ike̱ng iya Adakunom'me tá nye. A tin shishing yir kamok aYeso aKiristi nong tá nye yir itomong itek, iya Adakunom'me tá tsang a sak ta nye yir.
EPH.2.11	Kamok anong, yiring yin kuri kusor yin agbugbang. Yin nye yin áner aYahuda baꞌ nutes. Ba áya a ta yis rice ba ye, “áfe izhak'ong” ne á ka yis yin ye, “ashurukur.” Izhak'ong a nye be ibo̱k natoon kuro̱m tse̱k. 
EPH.2.12	Yiring yin nizen iyong, yin tsang i se yin mak be aKiristi baꞌ, a ta sok yin ye yin nye yin áner Isarela baꞌ, ye, yin be yin ike̱ng ikak kaye̱e̱r kushu Adakunom tá nye be átukop yir baꞌ. Kaye̱e̱r kazatse na yin se yin dar kute riye̱ ne yin be yin Adakunom baꞌ. 
EPH.2.13	Amma kyo̱o̱rna kaye̱e̱r aYeso Kiristi, yin áfe i tá tsang i se yin aza gugo̱k, a be̱ be yin bubarak kamok naso̱k aKiristi makong.
EPH.2.14	Kamok aKiristi be rice wu ne a ti be̱e̱n yir kusor caang, wu ne a sak áner aya a ta nye áner aYahuda be áya sang á ta nye áner aYahuda baꞌ, ta te azining. Kubar ku tá se natite ba, a yirik, ku tá nye ku won dar ku naka shim. 
EPH.2.15	A wobok Itsi áner aYahuda'ong be itsi wu ne igo̱o̱n wu be riku. A nye anong be kutes iri ifa'ong nong a tá se̱ kutes kuzining kufas. A nye anong, nong a ta be̱e̱n kusor caang natite ba. 
EPH.2.16	Kyo̱ndi kuro̱m kuzining a tu bun be ba cice̱r afa'ong nufe Adakunom. A nye anong be riku wu natoon kukon nong a tà tun rifub ri ta se natite ba. 
EPH.2.17	A be̱ a tà ka taas yin, áya sang i ta nye yin áner aYahuda baꞌ, ne yin áner aYahuda Rife̱ Ritek rife̱ kusor caang. 
EPH.2.18	Kamok wu ne yir ti se̱ yir iren ku be nufe Ada, iren izining, iya ita se kaye̱e̱r Kabik.
EPH.2.19	Kamok anong, kyo̱o̱rna yin ba nye yin átsen ka áner aduk baꞌ, amma yin te yin azining be áner Adakunom ne ribir áner kasa Adakunom'me. 
EPH.2.20	A tá sak yin cice̱r natoon ritin'e, riya ámanzo be áner kuzarap tá no̱k. aYeso aKiristi be rice wu ne a nye atuk agbang kuta itsik ribor'e. 
EPH.2.21	Natoon wu ne a ti sok rino̱k cice̱r nong ku ta te agbang kutu kuya Adakunom iben kamok Agwo̱m Ágwo̱m. 
EPH.2.22	Natoon wu ne a ta sak yin mak gip nong ta te yin karo̱ kusor Adakunom kamok kukyem be Kabik wu.
EPH.3.1	Kamok anong, mi aBulus a min te nitso̱m kamok aYeso aKiristi ne kamok yin áya sang yin ta nye yin áner aYahuda baꞌ. 
EPH.3.2	Mi ren tse̱ng tse̱ng ye yin n fok yin kuri ritek Adakunom tin no̱o̱k nong tin nye itomong na kamok yin. 
EPH.3.3	Iyong ne i nye ike̱ng Adakunom tin te̱s'e kaye̱e̱r kanye̱k wu kaya sang akak ta ren baꞌ, kyo̱ndi mi tá tsang i ka zibir yin'e cie̱k. 
EPH.3.4	Kum yin tan fa yin, yin ta kyem i se̱ yin akanang ike̱ng ife mi ta ren natoon kuse aKiristi. 
EPH.3.5	Gbugbang sang a taas ánerawe itak'e, kyo̱ndi Kabik Adakunom'me tá taas ámanzo azhe̱l ne áner kuzarap azhe̱l'e kyo̱o̱rna baꞌ. 
EPH.3.6	Kanye̱k'e se ye kamok kutaas Rife̱ Ritek Adakunom, nong áner aya a ta nye áner aYahuda baꞌ ta se̱ kuya kutse mak be áner Isarela. Ba te kyo̱ndi aner azining ne á se̱ kukap mak be áner Isarela, kaye̱e̱r ike̱ng iya Adakunom tá tsang a fe̱ ye wu ta no̱o̱k kamok aYeso Kiristi.
EPH.3.7	Mi te asam kutaas Rife̱ Ritek na kamok Adakunom tin sak ta nye anong kaye̱e̱r ritek be itomong kukyem wu. 
EPH.3.8	Mi ne i ti raar dide̱ng kaye̱e̱r ánerawe Adakunom cice̱r gye̱r tatan, gip be anong a ti no̱o̱k ritek na nong ta taas áner aya a ta nye áner aYahuda baꞌ, kuri kurum aKiristi kuya sang ku ta be igak baꞌ, 
EPH.3.9	Kamok Adakunom nye itomong be mi nong ase̱ a ta tonong kanye̱k itomong wu kanang kaye̱e̱r yin cice̱r. Kanye̱k Adakunom aya a ta nye ike̱re̱ cice̱r, a ta ne̱r áfe izam agbugbang'e. 
EPH.3.10	Adakunom nye anong be áfikuus nong ase̱ áfe rigwo̱m be áfe a ta nye rigwo̱m natoon kaza ta ren kukyem Adakunom kaye̱e̱r koakye. 
EPH.3.11	Iyong se tite̱re̱ be kushim riye̱ Adakunom kuya a tá nye kanye̱k'e kum nizham a ta ra nye kazatse, a shining be Agwo̱m Ágwo̱m yir aYeso Kiristi. 
EPH.3.12	Kamok i ta se yir mak be wu ne kuno̱o̱k katsak yir natoon wu, yir ta kyem i tseng yir nasho̱o̱n Adakunom ne̱k be riye̱ rizining. 
EPH.3.13	Kamok anong, mi ta nye yin akusuk ye, sang tu ku bun yin kama kamok yin ta di yin kuri risam mi ta so̱ kamok yin baꞌ. Katsak'e, risam'me ta ka be̱e̱n yin kuyiik.
EPH.3.14	Kamok anong, mi tigbok akuur nasho̱o̱n Ada yir nong i ta nye aduwa, 
EPH.3.15	wu aya a ta nye koakye irem naza be kaben cice̱r. 
EPH.3.16	Mi nye aduwa ye kaye̱e̱r agbang kuyiik wu, a ta ka tsesek yin be kukyem wu, nong ta sor yin be agap kaye̱e̱r aye̱ yin kamok Kabik wu, 
EPH.3.17	nong ase̱ aKiristi ta sor kaye̱e̱r aye̱ yin kamok kuno̱o̱k katsak yin. Mi nye aduwa ye, kushim ta nyeseng be agap kaye̱e̱r aye̱ yin. Won kushim tu nye ritin'e, 
EPH.3.18	nong ta se̱ yin kukyem mak be ázhe̱l'e áfe Adakunom cei nong yin ta ren yin ye kushim aKiristi se saa ne ku nye kuso̱p ne ku se garang ne ku se tsik. 
EPH.3.19	Ne yin ren yin kushim aKiristi kuya ku ta gor agap kuren anerawe nong ase̱ ta shining yin be kunik kuse Adakunom dide̱ng.
EPH.3.20	Kuyiik nye kufe wu aya a ta kyem a nye koakye be ike̱re̱ iya yir tana ku rip yir ne iya yir tanin nye yir kuto̱ro̱ng. 
EPH.3.21	Kuyiik nye kufu kaye̱e̱r ikilisiya be kaye̱e̱r aYeso Kiristi ma izam izam cice̱r ma izen izen. Anong.
EPH.4.1	Kamok anong, mi aya mi ta se nitso̱m kamok mi ta kuus Agwo̱m Ágwo̱m, mi ta nye yin akusuk ye yin ra sor yin kusor kutek kuya ku ta se kyo̱ndi agbang kuyis kuya a tá ka yis mo yin. 
EPH.4.2	Mees yin rice yin ne i se yin tatan. Te yin ata naye̱ ne i naka be yin kaye̱e̱r kutatan kushim. 
EPH.4.3	Nye yin koakye yin tana kyem i nye yin nong ta ya yin kasho̱o̱n be kugung rice kaye̱e̱r Kabik kamok kusor caang ne ku ta ka gung yin. 
EPH.4.4	Yir se yir kyo̱ndi kuro̱m kuzining ne Kabik Kazhe̱l'e se kazining. Anong ne yin be yin ku ni te riye̱ kuzining kuya a tá ka yis mo yin. 
EPH.4.5	Agwo̱m Ágwo̱m se azining, kuno̱o̱k katsak se kuzining, abatisma se azining. 
EPH.4.6	Adakunom se azining, wu ne a nye Ada yir cice̱r. Wu ne a se natoon yir cice̱r, ne a ninye itomong be yir cice̱r ne a se kaye̱e̱r yir cice̱r.
EPH.4.7	Amma a no̱o̱k koangan yir kunang ritek aKiristi kaye̱e̱r kushim wu. 
EPH.4.8	Kyo̱ndi rife̱ Adakunom ta fe̱ ye,
EPH.4.8	“Izen iya a tá ngarak naza
EPH.4.8	a sok áya wu tá yising 
EPH.4.8	ne a no̱o̱k ánerawe kunang iriri'me.”
EPH.4.9	Akye̱ nye ye “a ngarak e̱?” I tonong ye, ni ime̱se̱ng'e a se tsik ma kaye̱e̱r kaben!
EPH.4.10	Wu aya a tá tiik'e ne a nye aya a tá bun a ngarak ring ring natoon kaza, nong a ta shining koakye naza be kaben be kukyem wu. 
EPH.4.11	Wu ne a no̱o̱k ákak kunang ku te ámanzo ne ákak te áner kuzarap ne ákak sor áfe kutaas Rife̱ Ritek ne ákak te áner á tanin sak riye̱ na ánerawe be áner kubo̱so̱p ánerawe'me. 
EPH.4.12	A nye anong, nong a tá nye kanye̱k áner Adakunom tu ku nye itomong ne a no̱k kuro̱m aKiristi. 
EPH.4.13	Be anong ne yir cice̱r i se̱ yir kuno̱o̱k katsak kuzining natoon Agwo̱m Ágwo̱m ne i te yir azining natoon kuren Igon Adakunom. Yir ta te yir áner aya a tan te ánerawe nong ta se yir natoon kagarang kaya ka ta se gye̱r kyo̱ndi aKiristi.
EPH.4.14	Yir ta ba se yir kyo̱ndi inoon nazhizhe̱k'e, á tana kuzim ba baꞌ, a ta ka zim ba aze be aza be koakye kuri kubo̱so̱p ne kuri rife̱ ritse̱ng a tin wo̱ro̱k ánerawe baꞌ. 
EPH.4.15	I ban i fe̱ yir katsak kaye̱e̱r kushim ne i rasak yir cei kaye̱e̱r koakye kuri ike̱ng kaye̱e̱r wu, aKiristi aya a ta se kyo̱ndi rice nuro̱m anerawe. 
EPH.4.16	Wu ne a gung ikap kuro̱m'e cei, kuro̱m'e sor nagung kamok koakye ifun be ikap kuro̱m'e rasak ne i no̱k rice wu kaye̱e̱r kushim kamok koakye ikap kuro̱m'e ta nye itomong wu.
EPH.4.17	Kamok anong, mi ta ko̱ro̱k yin kuto kaye̱e̱r riyerek Agwo̱m Ágwo̱m ye, sang tu ba sor yin kyo̱ndi áfurin ta sor be kuri kuto̱ro̱ng ba kufe rifunam baꞌ. 
EPH.4.18	Kuren ike̱ng ba se whi ne á be kutser kufas kuri kuya Adakunom ta nyesek baꞌ, kamok kuri agbik rice ba ta be ne kushonong ba. 
EPH.4.19	Á te be rice ba dar isum. Á no̱o̱k rice ni inye ike̱re̱ isum, á be shim kunye ike̱re̱ ife isum dide̱ng.
EPH.4.20	Iyong ne i nye ike̱ng yin tá bo̱so̱p yin natoon aKiristi baꞌ. 
EPH.4.21	Katsak'e, yin a ta tak yin itak wu ne a ka bo̱so̱p yin rife̱ katsak natoon aYeso. 
EPH.4.22	A tá bo̱so̱p yin'e natoon ye yin riwon yin kuri kuse yin kufe agbugbang nong ta kam yin be kuse yin kuzen ku ta nye kumaan'e, ku ta ka wo̱ro̱k yin i ta nye yin kushim riye̱ yin ma ku ta ra beseng yin. 
EPH.4.23	Fa gye̱ ke yin shishing yin kuto̱ro̱ng yin nong ku ta te kufas. 
EPH.4.24	Sok yin kuse kufas'ong, kuya Adakunom ta nye, ku tu ku tas, ku ta se kaye̱e̱r katsak ne kuzhe̱l kusor.
EPH.4.25	Kamok anong koangan kaye̱e̱r yin ra won naborok nong a tà tak afegbak wu katsak, kamok cice̱r yir i nye yir áner aner azining. 
EPH.4.26	Ke riye̱ yin beseng sang tin nye yin rine̱n baꞌ, sang akak tu won kunom tu kpa ne wu rusek be riye̱ kubeseng'e baꞌ. 
EPH.4.27	Sang tu no̱o̱k yin Amaan Aner iren, ko cie̱k baꞌ. 
EPH.4.28	Aner a ta tsang a nye itsang tu ba nye baꞌ, a ra nye itomong ne a nye ike̱ng ikak itek be ibo̱k wu nong a ta se̱ ike̱ng ikak a tana nang aya sang a tà be baꞌ.
EPH.4.29	Sang akpe̱de̱ng rife̱ tu wuruk kaye̱e̱r kanu yin baꞌ, amma fe̱ yin rife̱ ritek riya ri tana no̱o̱k ákak kuya kasho̱o̱n natoon ike̱ng ba ta sen tse̱r'e nong áfe a ta ka foos'e ta se̱ kutobok. 
EPH.4.30	Sang tu beseng yin Kabik Adakunom Kazhe̱l'e riye̱ baꞌ, kamok be wu ne a ta te mo yin izizo̱ nong ta sor yin afu ma katuk a tana shesh ánerawe. 
EPH.4.31	Kam yin be koakye kuri riye̱ riwe be riye̱ rife ne riye̱ kubeseng be kuren be ritok ne koakye kuri amaan kunye. 
EPH.4.32	Sor yin gye̱r be áfudang yin, naka di yin be kuro̱ riye̱ ne i naka nye yin igaas kyo̱ndi Adakunom ta ka re̱ng yin rine̱n yin kaye̱e̱r aKiristi.
EPH.5.1	Kamok anong, kum yin ta nye yin inoon na áya Adakunom ta shim, to̱, kuus yin ane̱e̱ Adakunom. 
EPH.5.2	Sor yin kusor ku naka shim kyo̱ndi aKiristi tin shim yir, a tá no̱o̱k rice wu kamok yir, kyo̱ndi asidaka aya a ta be iko̱o̱n itek, aya a ta nye kamok Adakunom.
EPH.5.3	Kum yin ta nye yin áfe Adakunom, sang a tu fok itak rikuna kaye̱e̱r yin, ko cie̱k baꞌ, ka kunye ike̱re̱ isum ka rinyisi rikan kaye̱e̱r yin baꞌ, kamok ike̱re̱ kuri iyong nye itek kaye̱e̱r ánerawe Adakunom ázhe̱l'e baꞌ. 
EPH.5.4	Ka a tu fok amaan kunye, ka akpe̱de̱ng rife̱ ka ame̱rzhe̱k rife̱ kaye̱e̱r yin baꞌ, kamok i se gye̱r a ta foos rife̱ kuri riyong kaye̱e̱r yin baꞌ, amma ban yiir tonong yin Adakunom riye̱ rikan ingya. 
EPH.5.5	Kamok yin ren yin tseng tseng ye aner a ta nye rikuna ka aner a ta nye ike̱re̱ isum ka aner a ta be rinyisi rikan (aner kuri ayong se kyo̱ndi aner a ta kuus itsi) á be ishorong kaye̱e̱r rigwo̱m aKiristi ka rife Adakunom baꞌ, ko cie̱k. 
EPH.5.6	Sang tu won yin akak ta ka wo̱ro̱k yin be nadirik kamok be kuri rine̱n kuri riyong ne riye̱ kubeseng Adakunom tin tiik natoon áfe kushonong. 
EPH.5.7	Kamok anong, ike̱ng ikak ta ka gung yin be ba baꞌ.
EPH.5.8	Kamok yin tsang i se yin na awhi gbugbang, amma kyo̱o̱rna yin se yin na akanang kamok Agwo̱m Ágwo̱m. Sor yin kyo̱ndi inoon akanang. 
EPH.5.9	(Ritek a ta se̱ nusor akanang nye kunye kutek be kusor kuzhe̱l'e ne kunye katsak) 
EPH.5.10	Ne i tse̱r yin ike̱ng iya i tana kare̱p Adakunom riye̱. 
EPH.5.11	Kam yin be akpe̱de̱ng ike̱re̱ awhi, ban i te̱s yin ike̱re̱'me ingya. 
EPH.5.12	Kamok i nye ike̱ng isum a tana fe̱ rife̱ natoon ike̱ng iya a ta nye na nune̱re̱ng. 
EPH.5.13	Kamok akanang'e ta te̱s koakye nong koangan ta di ne a ren. 
EPH.5.14	Kamok akanang'e ne a sak a ta di koakye de̱s iyong ne i sak rife̱ Adakunom ta fe̱ ye,
EPH.5.14	“Dorok, wan aya i ta se be ida,
EPH.5.14	dorok kaye̱e̱r áfe a tan kus
EPH.5.14	ne akanang aKiristi tin samang natoon wan.”
EPH.5.15	Kamok anong, sak yin riye̱ be kuri kusor yin dide̱ng, sang tu sor yin kyo̱ndi áfe a ta se dar ritse̱ng baꞌ, amma sor yin kyo̱ndi áfe a ta be ritse̱ng. 
EPH.5.16	Ni nye yin itomong be koakye kuri izen iya yin ta se̱ yin gye̱r kamok izen na nye imaan'e. 
EPH.5.17	Kamok anong tu te yin áfunam'e baꞌ, amma ren yin ike̱ng iya i ta nye riye̱ Agwo̱m Ágwo̱m.
EPH.5.18	Sang tu so̱ yin kugbe̱re̱ ma ta feng yin'e baꞌ, kamok iren kuwei ne i nye iyong, amma shining yin be Kabik Kazhe̱l'e n ingya. 
EPH.5.19	Ke yin sen fe̱ yin kanu ne i ninye yin itomong be kufumung aZabura ne abom riye̱ rikan ne abom azhe̱l'e. Yiir bom yin abom kaye̱e̱r riye̱ yin kamok Agwo̱m Ágwo̱m. 
EPH.5.20	Koakye izen, yiir tosong yin Ada Adakunom riye̱ rikan kamok koakye, kaye̱e̱r riyerek Agwo̱m Ágwo̱m yir aYeso Kiristi.
EPH.5.21	Naka foos yin kamok kuyiik aKiristi.
EPH.5.22	Yin ányining iwe̱ne̱ng kuus yin ike̱ng atek yin ta fe̱ be yin kyo̱ndi yin ta kuus yin Agwo̱m Ágwo̱m. 
EPH.5.23	Kamok atekasa ne a nye rice abining wu, kyo̱ndi aKiristi ne a ta nye ako̱k kasho̱o̱n ikilisiya, ba ta nye kuro̱m wu. Wu be rice wu nye aner kashesh'e. 
EPH.5.24	To̱, kyo̱ndi áfikuus ta kuus aKiristi anong ne ányining ta ma kuus atek ba kaye̱e̱r koakye.
EPH.5.25	Yin átek, afe i tan nye yin iwe̱ne̱ng, shim yin ányining yin kyo̱ndi aKiristi ta shim áfikuus ma a no̱o̱k rice wu kamok'e, 
EPH.5.26	nong a tá sak a tá te zhe̱l be ku ka taas ba rife̱ Adakunom riya ri tá ka kusu ba kyo̱ndi ashi nong a ta forop. 
EPH.5.27	A nye anong, nong a ta be̱e̱n áfikuus'e nasho̱o̱n wu yiik, dar rizik ka ike̱ng ikak i ta risik, amma zhe̱l dar ike̱ng ikak imaan'e. 
EPH.5.28	Kamok anong, i se gye̱r atek afe a tan nye iwe̱ne̱ng tana shim ányining ba kyo̱ndi ba ta shim iro̱m ba. Aner aya ne a ta shim abining wu, i nye ye a shim rice wu. 
EPH.5.29	Kamok akak kuse a ta rawu kuro̱m wu baꞌ, amma a nyesek kuro̱m wu naya ne a ni sak riye̱, kyo̱ndi aKiristi tá nye be áfikuus. 
EPH.5.30	Yir ta nye yir ikap kuro̱m wu. 
EPH.5.31	Kamok i ta se ni izibir ye, “Aner amitek tà won ada be ango̱ wu nong a tà naka gung be abining wu ne áner afa'ong te kuro̱m kuzining.” 
EPH.5.32	Iyuna nye agbang ike̱ng i tana ro̱ yin tana ren yin, amma mi ti fe̱ natoon aKiristi be áfikuus. 
EPH.5.33	Gip be anong, koangan kaye̱e̱r yin gip a ra shim abining wu dim kyo̱ndi a ta shim rice wu ne abining'e ma ti yiik amitek wu.
EPH.6.1	Yin inoon, kuus yin ike̱re̱ iya áda yin kaye̱e̱r Agwo̱m Ágwo̱m ta fe̱ be yin, kamok i se gye̱r yin ta nye anong. 
EPH.6.2	Itsi Adakunom ife ime̱se̱ng'e iya a tin no̱o̱k kuto̱ natoon'e fe̱ ye, “Tiyiik ada wan be ango̱ wan.” 
EPH.6.3	Ke wan nye anong “Wan ta fok kusas kusor wan ne i bun i se̱ kuko̱s kuso̱p nazatse.”
EPH.6.4	Yin átek inoon, sang tu sak yin inoon yin ta nye riye̱ kubeseng baꞌ, amma ku kunees yin ba be itabak ne i kubo̱so̱p yin ba iren Agwo̱m Ágwo̱m.
EPH.6.5	Yin ásam, kuus yin ike̱ng iya átekasa yin áfe kazatse ta fe̱ be yin be inyim ne ikap kutiim be riye̱ rizining kyo̱ndi aKiristi ne yin sen ku nye yin'e. 
EPH.6.6	Sang tu nye yin nong ta ka kare̱p yin ba aye̱ ka kamok ba ta ka ye̱re̱k yin tsek baꞌ, amma kyo̱ndi ásam aKiristi ne i nye yin ike̱ng iya Adakunom ta shim be riye̱ rizining. 
EPH.6.7	Nye yin itomong yin be ifeng kyo̱ndi yin sen nye yin Agwo̱m Ágwo̱m'me sang anerawe baꞌ. 
EPH.6.8	Kamok yin ren yin ye Agwo̱m Ágwo̱m tà no̱o̱k koangan ishorong wu kamok koakye kuri ike̱ng itek aner'e tá nye ko a tu nye asam ka aya a ta sor washak.
EPH.6.9	Yin átekasa nye yin anong be ásam yin gip. Sang ta ka shirik yin ba baꞌ. Ren yin ye yin be ba cice̱r Atekasa yin se kaye̱e̱r kaza, wu kasa akak ze̱e̱r baꞌ.
EPH.6.10	Ni igang'e cice̱r, nyeseng yin be agap kaye̱e̱r Agwo̱m Ágwo̱m be agbang kukyem wu. 
EPH.6.11	Te yin ares itsom kuri áfe Adakunom cei nong ase̱ ta kyem i nyeseng yin be agap ne i te̱ne̱ng yin kanye̱k amaan aner. 
EPH.6.12	Kamok sang kuren yir se be naso̱k be rinam baꞌ, amma be amaan nabik á ta se natoon kaza ne áfe rigwo̱m ne áfe kukyem ne áya rigwo̱m awhi kazatse na ta se nubo̱k ba. 
EPH.6.13	Kamok anong, te yin ares itsom kuri áfe Adakunom cei nong ase̱ ta kyem i nyeseng yin katuk amaan kunom'ong, nong ke yin gang yin koakye ne a ka se̱ yin nunyeseng kpa.
EPH.6.14	Kamok anong, nyeseng yin be agap, katsak tu sor ike̱ng kurosom kutin yin ne kuse zhe̱l nye kukpiin kutso̱m kufe itsom yin. 
EPH.6.15	Kanye̱k kutaas Rife̱ Ritek, tu sor kyo̱ndi akpatak na atak yin. 
EPH.6.16	Awan anong tsek baꞌ, won kuno̱o̱k katsak tu sor ikpaar 
EPH.6.17	Te yin kashesh yin kyo̱ndi ribong kutso̱m ne awe̱n itsor ife Kabik Kazhe̱l'e iya i ta nye rife̱ Adakunom.
EPH.6.18	Yiir inye yin aduwa koakye izen kaye̱e̱r kukyem Kabik. Nye yin aduwa ne i rip yin koakye kuri ike̱ng iya yin ta tse̱r yin. Sor yin be kanye̱k koakye izen ne i ya yin kasho̱o̱n be aduwa kamok ázhe̱l'e.
EPH.6.19	Nye yin aduwa kamok'i gip, nong ase̱ Adakunom tin no̱o̱k ike̱ng iya mi tana fe̱ nong mi tà taas ánerawe Rife̱ Ritek riya ri ta se nune̱re̱ng dar inyim dim. 
EPH.6.20	Kamok Rife̱ Ritek na ne mi te aner kutom, aya a ta se kaye̱e̱r izining. Nye yin aduwa nong ase̱ nizen iya mi ta sen taas kutom'e mi ta taas dar inyim kyo̱ndi mi ta shim.
EPH.6.21	aTikikus, agbang aronyining yir ne a bun a nye asam Agwo̱m Ágwo̱m, aya a ta be katsak, tà be̱ nufe yin nong a tà ka tak yin koakye natoon kutser'i be kuri ike̱ng mi ta sen nye'me aze. 
EPH.6.22	Agbang ike̱ng i ta sak mi ta sen ku tom nufe yin se, nong yin ta ren yin kutser yir ne wu bun a ka tsesek yin.
EPH.6.23	Ároneng, mi mok ye Adakunom a ta nye Ada yir ne Agwo̱m Ágwo̱m yir aYeso Kiristi tà ka no̱o̱k yin kameneng riye̱, kushim be kuno̱o̱k katsak yin ni ibarang. 
EPH.6.24	Ritek se mak be áya a ta shim Agwo̱m Ágwo̱m yir aYeso Kiristi cice̱r ne kushim kuya sang ku tana gang baꞌ.
PHP.1.1	Mi, aBulus ne aTimoti, i ta nye yir ásam aYeso Kiristi, ne i sen ka zibir yin kufumung na yin azhe̱l cice̱r áya a tá kuus aYeso Kiristi na aFilipi. Yir bun i nye shou yir áko̱k kasho̱o̱n ikilisiya ne ádikon.
PHP.1.2	Ritek be kameneng riye̱ Adakunom a ta nye Ada yir ne Agwo̱m Ágwo̱m yir aYeso Kiristi se mak be yin.
PHP.1.3	Mi tonong Adakunom mi riye̱ rikan ye̱rye̱r ke mi yiring be yin. 
PHP.1.4	Koakye izen iya ne mi ta nye aduwa, mi nye be riye̱ rikan kamok yin cice̱r. 
PHP.1.5	Kamok yin gung yin rice be mi ni itomong kutaas Rife̱ Ritek aKiristi kum ni ime̱se̱ng'e ma kyo̱o̱rna. 
PHP.1.6	Mi no̱o̱k katsak ye Adakunom afe a tan san itomong itek naye̱ yin tà ya kasho̱o̱n anong ma nigang'e nizen aYeso tana bun a be̱.
PHP.1.7	I se gye̱r mi ta to̱ natoon yin cice̱r anong, kamok yin se yin riye̱ mi, kamok yin cice̱r gung yin rice be mi kaye̱e̱r ritek Adakunom. Mi ta se nitso̱m ka mi ta sen te̱ne̱ng ne i ti nyeseng ye Rife̱ Ritek'e nye katsak. 
PHP.1.8	Adakunom ren kuri kuto̱ mi ta to̱ natoon yin cei, be kuri kushim aYeso tin shim yir.
PHP.1.9	Aduwa mi se ye: kushim yin tà ya kasho̱o̱n anong dide̱ng kaye̱e̱r kukyem yin ne i ren yin ike̱ng i ta se gye̱r ke a nye, 
PHP.1.10	nong ase̱ yin ta kyem i kasa yin ike̱re̱ iya i ta nar'e cei, ne kuse kuzhe̱l, dar ritok ma nizen iya aKiristi tana be̱. 
PHP.1.11	Kamok nong, yin tà shining yin be kuse kuzhe̱l'e a ta se̱ nufe aYeso Kiristi nong ase̱ Adakunom tà se̱ kuyiik be nakerek.
PHP.1.12	Ároneng, mi shim ke yin ren yin ye, ike̱ng iya i tin se̱ sak iren kutaas Rife̱ Ritek tin barang kuya kasho̱o̱n. 
PHP.1.13	Kamok anong, ásozha áfe a ta tor ágwomna be ribir ánerawe'me cei ren ye a ti te nitso̱m kamok aKiristi. 
PHP.1.14	Ku ni te nitso̱m, sak kukap ároneng afikuus ti barang kuse̱ agap nong á ta taas rife̱ Adakunom be riye̱ rizining dar inyim.
PHP.1.15	I nye katsak, ákak taas rife̱ natoon aKiristi be rishishim ne a tse̱r kuren, amma ákak taas kaye̱e̱r katsak. 
PHP.1.16	Áyong nye anong kaye̱e̱r kushim, ne á ren ye a ti kasa nong ta tonong katsak natoon Rife̱ Ritek'e. 
PHP.1.17	Amma áya a tá taas rife̱ aKiristi'me kaye̱e̱r kushim riye̱ ba, sang kaye̱e̱r katsak baꞌ, ba sor ye mi tin barang kufok risam nitso̱m.
PHP.1.18	To̱, i ta daam baꞌ. Ke á taas kaye̱e̱r katsak ka be amaan kuto̱ naye̱ ba, mi ren itak aKiristi ne ba taas kaye̱e̱r koakye iren. Kamok anong, mi be riye̱ rikan.
PHP.1.18	Katsak'e, mi ta ya kasho̱o̱n be kunye riye̱ rikan. 
PHP.1.19	Kamok mi ren be aduwa yin ta nye yin ne kutobok afe Kabik aYeso Kiristi tin tobok, ni igang'e, a tin shesh. 
PHP.1.20	Mi min te riye̱ ne i mok ye, Adakunom ti te isum baꞌ, amma mi ta se̱ kutsesek dide̱ng, nong ase̱ kyo̱o̱rna be koakye izen, aKiristi ta se̱ kuyiik kaye̱e̱r koakye mi ta nye, be kutser, ka be riku. 
PHP.1.21	Kamok kuto̱ro̱ng'i nye, be mi tana sor be kutser i nye aKiristi, ke mi ku i ti nar kamok mi tà be naza. 
PHP.1.22	Ke mi tà sor nuro̱m, ne mi ya kasho̱o̱n be itomong i ta se gye̱r. To̱, mi ta nye ane̱ e̱? Mi ren iya mi tana nye baꞌ. 
PHP.1.23	I ti ro̱ ta kasa izining kaye̱e̱r'e, amma kushim mi nye ke i ku nong tà sor be aKiristi, iyong ti nar dide̱ng. 
PHP.1.24	Amma kamok nong ta ka tobok yin, i nar mi ta sor nuro̱m. 
PHP.1.25	Kum mi ta ren i se anong, mi ren mi tà sor mak be yin nong yin ta ya yin kasho̱o̱n be riye̱ rikan kaye̱e̱r kuno̱o̱k katsak yin, 
PHP.1.26	nong ase̱ kusor'i be yin gbak ta sak riye̱ rikan yin kaye̱e̱r aKiristi ta shining dide̱ng kamok'i.
PHP.1.27	Koakye ne i nye, sor yin kusor ku ta taas kufe áner a tanin no̱o̱k katsak Rife̱ Ritek aKiristi. Mi ta be̱ ta ka di yin, ka ta fok itak yin tsek, nong mi ta ren ye yin n gung yin rice be kuto̱ro̱ng kuzining. 
PHP.1.28	Sang tu fok yin inyim áya a ta ka tabak yin kaye̱e̱r koakye iren baꞌ, be anong ne ba tà ren ye, ba tà wei, amma yin ta se̱ yin kashesh kamok Adakunom shim i tu se anong. 
PHP.1.29	Kamok Adakunom sak ritek wu anong kamok yin tin no̱o̱k yin katsak na aKiristi tsek baꞌ, amma ta so̱ yin risam kamok wu gip, 
PHP.1.30	kum yin ta sen can yin kaye̱e̱r kuri risam riya mi tin se ne i fok yin ye mi bun i se kaye̱e̱r'e.
PHP.2.1	Kum yin ta se̱ yin kutsesek ye yin n te yin azining be aKiristi, kum yin ta se̱ yin kameneng riye̱ kaye̱e̱r kushim wu, kum yin ta se̱ yin kugung rice be Kabik Adakunom, be kuro̱ riye̱ ne kushim yin, 
PHP.2.2	to̱, kamok anong, mi ta nye yin izong. Won kuto̱ro̱ng yin tu se kuzining ne i naka shim yin, sor yin azining kaye̱e̱r kabik. 
PHP.2.3	Sang tu nye yin ike̱ng ikak be kushim rice baꞌ, ka be kuka baꞌ, amma be yin kumees rice ne i sok yin áfudang yin kyo̱ndi á ta nar yin. 
PHP.2.4	Sang tu daam yin be rice yin tsek baꞌ, amma daam yin be áfudang yin gip.
PHP.2.5	Kuse yin tu se kyo̱ndi kufe aYeso Kiristi. 
PHP.2.6	Aya a ta nye Adakunom nuse, a ra sok rice wu te̱re̱ be Adakunom ding ding baꞌ, 
PHP.2.7	Amma a te kyo̱ndi wu nye ike̱ng ikak baꞌ, nong a tá sok kuse asam, ne a te kyo̱ndi anerawe ta se. 
PHP.2.8	Nizen iya a tá be̱ kaye̱e̱r kuro̱m anerawe, a mees rice wu, ma a no̱o̱k rice wu a ku, a kuus ike̱ng iya Adakunom tá shim, a tú kutigak nukon ma a ku natoon kukon'e. 
PHP.2.9	Kamok anong, Adakunom tú kutiyiik dide̱ng ne a ku te riyerek ri ta nar koakye riyerek yiik, 
PHP.2.10	kamok koangan anerawe tà tigbok akuur nasho̱o̱n riyerek aYeso na dim, natoon kaza be kaben, be aza kaye̱e̱r kaben. 
PHP.2.11	Ne koakye irem tà fe̱ ye, aYeso Kiristi nye Agwo̱m Ágwo̱m, nong a tà tiyiik Adakunom a ta nye Ada.
PHP.2.12	Kamok anong, ároneng áya mi ta shim, kyo̱ndi yin tan me̱ ne i ni fok yin ato, ko mi tu se mak be yin baꞌ, to̱, kyo̱o̱rna mi se mak be yin baꞌ. Ya yin kasho̱o̱n be kunye itomong kutonong kashesh yin be kufok inyim Adakunom ne ku sor kutek. 
PHP.2.13	Kamok Adakunom be rice wu ne a nye itomong kaye̱e̱r aye̱ yin, kuus yin ike̱ng iya i ta nye kuto̱ro̱ng wu kutek, ne i ni nye yin itomong. 
PHP.2.14	Koakye yin tana nye yin sang tu nye yin ike̱ng ikak be anyinye̱m ka be nanaan baꞌ, 
PHP.2.15	nong ase̱, yin ta se yin dar rizik ne i se yin zhe̱l, kyo̱ndi inoon Adakunom áfe sang á ta nye imaan'e nasho̱o̱n áner aya a ta nye amaan'e baꞌ. Yin ta se yin kyo̱ndi akanang ta se naro̱ ka ta se whi. 
PHP.2.16	Taas yin rife̱ kutser kaye̱e̱r katsak nong ba tà ren Adakunom, nong ase̱, mi tin tsor kafok be yin katuk kube̱ aKiristi, fan itomong'i bun te kpe̱de̱ng.
PHP.2.17	Ei, i se gye̱r, mi ta nye riye̱ rikan be yin, a fa nyosong naso̱k'i natoon asidaka yin ne natoon itomong kuno̱o̱k katsak yin, gip be anong mi be riye̱ rikan be yin. 
PHP.2.18	Kamok anong, yin gip nye yin riye̱ rikan mak be mi.
PHP.2.19	Mi mok ye Agwo̱m Ágwo̱m yir aYeso tin no̱o̱k izen iya mi tana tom aTimoti nufe yin, nong izen iya ne a be̱ a ta bin tak ike̱ng iya i ta sen tseng nong mi tin barang kuse kutsesek ke mi fok itak yin. 
PHP.2.20	Akak kuse aze kyo̱ndi wu baꞌ, a daam be yin dide̱ng. 
PHP.2.21	Kamok mi di koangan aze daam be ike̱re̱ riye̱ wu tsek sang ife aYeso Kiristi baꞌ. 
PHP.2.22	Amma yin ren yin ye, aTimoti tonong rice wu ye wu be katsak, kamok a nye itomong kutaas Rife̱ Ritek be mi kyo̱ndi igon ta nye itomong be atek wu. 
PHP.2.23	Iyong ne isak mi shim tù ku tom nufe yin, kum ke mi fok ike̱ng iya i ta sen tseng. 
PHP.2.24	Mi no̱o̱k katsak ye, sang i ta sok izen baꞌ, Agwo̱m Ágwo̱m tin karak iren nong tà be̱ be rice mi.
PHP.2.25	Amma mi di, i bun i se gye̱r ta ka tom yin aroneng akak nikuus, Apafuroditus, ne a nye afudang itomong'i. A nye asozha aYeso, i ta sen can yir mak, aya yin tú ku tom yin nunaan nong a tá be̱ a tin se̱ mo nike̱ng iya mi ta tse̱r. 
PHP.2.26	Kyo̱o̱rna, mi bun i shim i tù ku tom nufe yin kamok a mu ku te ke a ka di yin cice̱r ma an daam dide̱ng kamok yin tá fok yin ye, sang wu nye atser baꞌ. 
PHP.2.27	Katsak'e, a nye atser baꞌ ma n te kyo̱ndi a tá ku. Amma Adakunom ro̱ riye̱ wu, wu tsek baꞌ, ma be mi gip, fan mi bu ba no̱ kaye̱e̱r riye̱ riwe gbak. 
PHP.2.28	Kamok anong, mi n te riye̱ mi ma ke a be̱ nong ase̱ ke yin tù ku di yin, aye̱ yin ta shirim ne riye̱ mi ma shirim gip. 
PHP.2.29	Ku shan yin kaye̱e̱r riyerek Agwo̱m Ágwo̱m yir aYeso be riye̱ rikan dide̱ng. Mi shim yin tu tiyiik yin áner aya a ta se kyo̱ndi wu anong gip, 
PHP.2.30	kamok cie̱k ke a ku kamok itomong aKiristi. A no̱o̱k rice wu nong a tin tobok niren iya yin tá kyem yin baꞌ.
PHP.3.1	Ni igang'e ároneng, nye yin riye̱ rikan be Agwo̱m Ágwo̱m yir. I ti daam i ta bun ta ka zibir yin'e natoon ike̱re̱ mi tá tsang ka zibir yin'e gbak baꞌ, amma nong yin tà nyeseng yin be agap. 
PHP.3.2	Nye yin tatan be ágabu'ong, 
PHP.3.3	Kamok yir ne i nye yir áner a tú ku nye ba izhak ife katsak áya i ta ya yir Adakunom iben kaye̱e̱r Kabik wu. Ne i ni tsor yir kafok nuyiik aYeso Kiristi, áya afe sang i tin fereng yir ni itomong kuro̱m yir baꞌ. 
PHP.3.4	Mi fe̱ anong kamok, mi be rice mi, mi ta kyem i ni fereng ni itomong iya anerawe ta nye.
PHP.3.4	Ke aner akak kuse a ta di ye, wu kyem a tin fereng ni itomong wu tá kyem a nye, to̱, mi tu nar. 
PHP.3.5	A ti nye izhak ne mi be inom ikara be kutes. Mi nye aner Isarela, kaye̱e̱r kasa aBanyami. Mi nye atuk kunik aner Ibrani. Natoon kukuus Itsi áner aYahuda, mi se nigung rice áner aFarisi. 
PHP.3.6	Natoon kukuus Adakunom dide̱ng, mi tabak áfikuus, natoon ku te zhe̱l be kukuus Itsi aMusa, mi raar azong baꞌ.
PHP.3.7	Amma gip be ike̱re̱'ong mi sor ye, mi tin se̱ ishorong natoon'e, mi sok cei kyo̱ndi ike̱ng ikak baꞌ kamok aYeso Kiristi. 
PHP.3.8	Akye̱ nar anong'e, mi sok koakye kyo̱ndi ike̱ng ikak baꞌ ke mi ti maas be kuren aYeso Kiristi a ta te Agwo̱m Ágwo̱m mi. Mi nyosong ike̱re̱'ong cei kamok wu. Mi sok cei kyo̱ndi awha nong ta se̱ aKiristi, 
PHP.3.9	ne i te azining be wu, sang be kukuus Itsi mi nong ta te zhe̱l baꞌ. Mi se̱ kamok kuno̱o̱k katsak na aKiristi, kuzhe̱l kuya a ta se̱ nufe Adakunom kamok kuno̱o̱k katsak. 
PHP.3.10	Mi shim ta ren aKiristi, mi shim tù ku ren be kukyem wu a tin dorok nure̱k ne mi gung rice be wu kaye̱e̱r risam wu ne riku wu. 
PHP.3.11	Kamok nong, nong ko a tu nye ane̱ Adakunom tin dorok be kutser ke mi ku.
PHP.3.12	Sang i se ye mi n wor i se̱ ike̱re̱'ong cei ka mi fe̱ ye mi n shining cei baꞌ, amma mi ya kasho̱o̱n be kucan kaye̱e̱r kuno̱o̱k katsak'i, nong ta se̱ ike̱ng iya aYeso Kiristi tin yis mo. 
PHP.3.13	Ároneng, sang mi fe̱ ye mi n wor n se̱ ike̱ng'e baꞌ, amma ike̱ng ikak kuse mi ta nye, mi nye burum be kama ne mi ni te iso̱r nike̱ng iya i ta se nasho̱o̱n. 
PHP.3.14	Mi ya kasho̱o̱n be kuni te iso̱r nong ke mi ya ne i se̱ ishorong iya Adakunom tin yis mo kaye̱e̱r aYeso Kiristi a ta se naza.
PHP.3.15	Kamok anong, yir áya i tan te yir ánerawe cice̱r kaye̱e̱r kabik, kuto̱ro̱ng yir ra se anong. Amma ke akak yin be kuto̱ro̱ng kukak ze̱e̱r, to̱, Adakunom tà ka tonong yin. 
PHP.3.16	Ike̱ng iya i ta nye igbang'e nye, yir tu sor yir kyo̱ndi Adakunom ta shim.
PHP.3.17	Ároneng, kuus yin ane̱e̱ mi cice̱r yin, ne i ye̱re̱k yin kuse áya a ta kuus ike̱ng iya yir tá fe̱ yir be yin. 
PHP.3.18	Kyo̱ndi mi tá yiir ka taas yin, kyo̱o̱rna mi bun i fe̱ ma be nanyisi ye, ákak yin n te kyo̱ndi ámudo̱n riku aKiristi natoon kukon. 
PHP.3.19	Igang ba nye á tà wei, adakunom ba nye nafa ba. Á ni tsor kafok ni itomong isum ba. Aye̱ ba se natoon ike̱re̱ kazatse tsek. 
PHP.3.20	Amma yir, yir nye yir áfe kaza, azong ne yir min sak yir anyisi ye, aner kashesh tà ne, a ta nye aYeso Kiristi Agwo̱m Ágwo̱m yir. 
PHP.3.21	Wu ne a be kukyem a tanin nye rigwo̱m natoon koakye. Be kukyem wu'me ne a tin shishing kuraar yir nuro̱m nong ku tà te yiik kyo̱ndi kufu.
PHP.4.1	Kamok anong, ároneng afe riye̱ mi, aya mi ta min te riye̱ ke mi ka di yin ne mi ni be riye̱ rikan ne mi niya kuka, ye i ra nyeseng yin kpa ni ikuus Agwo̱m Ágwo̱m yir aYeso. Yin áya mi ta shim.
PHP.4.2	Mi nye Ayodiya be aSintiki izong ye kuto̱ro̱ng ba ra se kuzining natoon itomong Agwo̱m Ágwo̱m. 
PHP.4.3	Ei, mi bun i fe̱ be wan afudang itomong'i afe katsak, ye i ra tobok ányining'ong kamok á gung rice be mi ni itomong i taas Rife̱ Ritek Adakunom, anong ne aKelemen be ribir áfudang yir áya i ta nye yir itomong mak, áya ayerek ba ta se kaye̱e̱r kufumung kutser.
PHP.4.4	Nye yin riye̱ rikan kaye̱e̱r Agwo̱m Ágwo̱m koakye izen. Mi bun i fe̱ be yin gbak, ye i ra nye yin riye̱ rikan. 
PHP.4.5	Won koangan tu di kutatan yin. Agwo̱m Ágwo̱m yir n be̱ barak a ta be̱. 
PHP.4.6	Sang tu daam yin be ike̱ng ikak baꞌ, amma kaye̱e̱r koakye tak yin Adakunom kudaam yin, be kunye aduwa ne kunye izong, mak be ku tonong riye̱ rikan be Adakunom. 
PHP.4.7	Be anong ne kameneng riye̱ kuri kuya Adakunom ta nyesek kuya ku ta nar koakye kuri kuren ánerawe, tà sak aye̱ yin be kuto̱ro̱ng yin ta nyeseng kpa natoon aYeso Kiristi.
PHP.4.8	To̱, ároneng, nigang'e, koakye ike̱ng i ta nye katsak, koakye ike̱ng ánerawe ta di yiik ne koakye ike̱ng i ta se gye̱r, be koakye ike̱ng i ta se zhe̱l ne koakye ike̱ng ánerawe ta shim be koakye ike̱ng i ta be riyerek ritek, kaꞌ, koakye ike̱ng kuse i ta nye itek dide̱ng ne i be nakerek. To̱ yin natoon ike̱ng kuri iyu. 
PHP.4.9	Koakye yin tá bo̱so̱p yin nunaan ka i se̱ yin nunaan ka i fok yin nunaan, ka iya yin tá di yin nunaan, iyong ne yin tá nye yin. Be anong ne Adakunom aya a ta nyesek kameneng riye̱ ta se mak be yin.
PHP.4.10	Mi be riye̱ rikan dide̱ng kaye̱e̱r Adakunom dide̱ng kamok yin ta bun i tonong yin kudaam yin natoon'i. Katsak'e mi ren yin daam yin be mi, amma yin ra se̱ yin izen nong tá nye yin baꞌ. 
PHP.4.11	Sang i se ye mi tse̱r ike̱ng ikak yin baꞌ, mi min me̱ be kusor ko ane̱. 
PHP.4.12	Mi ren kuri kusor mi ta sor ke mi se̱ ike̱ng ife mi ta tse̱r baꞌ, mi ren kuri kusor mi ta sor ke mi se̱ dide̱ng. Mi n bo̱so̱p kaye̱e̱r kusor kaye̱e̱r koakye iren iya ne mi se̱ rice mi, be riwha ka be izong ka ke mi be whe̱r ka i se kaye̱e̱r kutser. 
PHP.4.13	Mi ta kyem i nye koakye kamok aKiristi aya a tin nyesek agap kunye'me.
PHP.4.14	Amma yin nye yin gye̱r i tin tobok yin kaye̱e̱r risam mi. 
PHP.4.15	Yin áfikuus aFilipi kyo̱ndi yin ta tsang i ren yin, kum a tá san ku ka taas yin Rife̱ Ritek ni ime̱se̱ng'e, nizen mi tá won kaben aMakidoniya. Ikilisiya ikak kuse i ta gung rice be mi kaye̱e̱r itomong na be kunyesek ike̱re̱ ze̱e̱r be yin baꞌ. 
PHP.4.16	Nizen iya mi tá tsang i se kaye̱e̱r kuwo̱p aTasalonika, yin ti tom yin be itso̱m sang kutak kuzining ka kutak kufa tsek baꞌ nizen iya mi ta se nutser. 
PHP.4.17	Sang i se ye mi fe̱ anong nong yin ta yiir ni nyesek yin ike̱re̱ baꞌ, amma mi shim ishorong Adakunom ta se natoon yin kamok mi. 
PHP.4.18	A min karang cei, ma i nar ike̱ng iya mi ta tse̱r. Mi ma se̱ ike̱ng mi ta tse̱r makong, kyo̱o̱rna mi ta shan ike̱re̱ iya yin tá no̱o̱k yin Apafurotus. Ike̱re̱'me se kyo̱ndi name iko̱o̱n itek, asidaka aya Adakunom ta shan ne a fok kusas'e. 
PHP.4.19	Adakunom mi tà ka no̱o̱k yin koake̱ yin ta tse̱r yin kaye̱e̱r kuyiik wu kuwhe̱r'e kaye̱e̱r aYeso Kiristi. 
PHP.4.20	Kuyiik nye kufe Adakunom yir ne a nye Ada yir ma izen izen. Anong.
PHP.4.21	Kunye shou yin azhe̱l'e kaye̱e̱r aYeso Kiristi cice̱r. Ároneng áya a ta se aze be mi ta nye yin ashou. 
PHP.4.22	Áfikuus aze cice̱r ta nye yin ashou, atuk áfekasa aKaisar baꞌ.
PHP.4.23	Ritek Agwo̱m Ágwo̱m yir aYeso Kiristi se mak be yin. Anong.
COL.1.1	Mi aBulus, aya Adakunom tá kasa nong a tá te amanzo aYeso Kiristi, mak be aronyining yir aTimoti ne i ta zibir yin kufumung na,
COL.1.2	yin ároneng ázhe̱l'e, aya a ta be katsak áya a ta se na aKolosi.
COL.1.2	Ritek be kameneng riye̱ Adakunom a ta nye Ada yir se mak be yin.
COL.1.3	Yir tonong yir Adakunom riye̱ rikan yir ye̱rye̱r, Ada Agwo̱m Ágwo̱m yir aYeso Kiristi, nizen iya yir tá sen nye yir aduwa kamok yin. 
COL.1.4	Kamok yir n fok yir kuri kuno̱o̱k katsak yin ta be yin kaye̱e̱r aYeso Kiristi ne kuri kushim kuya yin ta shim yin ázhe̱l'e cice̱r. 
COL.1.5	Yin nye yin anong kamok yin min te yin riye̱ natoon ike̱re̱ itek iya a ta ma ka sak yin'e kaye̱e̱r kaza. Iyuna ne i nye itak katsak iya a tá ka tak yin kum ni ime̱se̱ng'e, Rife̱ Ritek, a tá ka tak yin ame. 
COL.1.6	Rife̱ Ritek na sak ánerawe shining ne áya kasho̱o̱n kaye̱e̱r kazatse cei, kyo̱ndi ri tá nye kaye̱e̱r yin kum nizen ife yin tá san ku fok yin itak ritek Adakunom, ne i ren yin ye i nye katsak. 
COL.1.7	Abafaras, afudang itomong yir a tá nye asam Adakunom kyo̱ndi yir gip, aya a ta be katsak kaye̱e̱r itomong aKiristi ne a be̱ a tá ka tak yin Rife̱ Ritek'e, a nye itomong'e rice yir. 
COL.1.8	Wu ne a ti tak yir kuri kushim kuya yin ta shim yin anerawe kaye̱e̱r Kabik.
COL.1.9	Kamok anong ne isak kum nizen iya yir tá fok yir itak natoon yin, yir won kunye yir aduwa kamok yin baꞌ. Yir nye yir izong ye Adakunom ra ka tonong yin ike̱ng iya wu ta shim dim nong ase̱ yin ta se̱ yin kukyem Kabik, ne i ren yin ike̱ng kunye.
COL.1.10	Yir nye yir aduwa nong ase̱ yin ta sor yin kusor kuri kuya ku ta tas kufe áfikuus Agwo̱m Ágwo̱m ne i nye yin ike̱re̱ iya i tana ku kare̱p riye̱ na koakye kuri iren. Kuri kusor yin ta sor yin ta tonong ye kuse kutek ne yin ni barang yin kurasak kaye̱e̱r kuren Adakunom. 
COL.1.11	Yir bun i nye yir aduwa ye yin ta te yin gbugbong be ayiik kukyem wu nong yin ta se̱ yin ku naka tsesek ne i yiir yin aye̱. Won yin tu sor yin áfe riye̱ rikan, 
COL.1.12	ne i yiir nye yin riye̱ rikan be Ada, kamok wu ne a sak yir ta kyem i te yir áfe kuya kutse ike̱re̱ na, iya a tá nye kamok ázhe̱l'e kaye̱e̱r rigwo̱m akanang.
COL.1.13	Kamok wu ne a ti tun yir kaye̱e̱r rigwo̱m awhi, a tá tseng be yir kaye̱e̱r rigwo̱m Igon wu kaya wu ta shim. 
COL.1.14	Kamok wu ne yir tin se̱ yir kashesh a tin re̱ng yir rine̱n yir.
COL.1.15	aKiristi ne a nye aner aya a ta tas Adakunom afe sang a tu ku di baꞌ, wu ne a nye igon ime̱se̱ng'e kaye̱e̱r ike̱re̱ Adakunom tá nye cice̱r. 
COL.1.16	Kamok be wu ne Adakunom nye ike̱re̱ cice̱r, iya i ta se kaye̱e̱r kaza be iya i ta se kaye̱e̱r kazatse, iya a ta di be iya sang a ta kyem a di baꞌ. Be wu ne Adakunom nye koakye ike̱ng i ta be kukyem kaye̱e̱r kaza, be áko̱k kasho̱o̱n ne áfe rigwo̱m cei ne ike̱re̱ Adakunom tá nye cice̱r, a nye mak be wu ne kamok wu. 
COL.1.17	aKiristi tu se ni ime̱se̱ng'e nizham a tá ra nye koakye, kamok wu ne ike̱re̱ cice̱r se na gung. 
COL.1.18	Wu ne a nye rice kuro̱m'e ku ta nye áfikuus cice̱r. Wu ne a nye ritin'e ne a nye ime̱se̱ng'e kaye̱e̱r áya a tá san kudorok nure̱k, nong a se̱ kaye̱e̱r koakye wu ne a ta nar be kuyiik. 
COL.1.19	Adakunom be riye̱ rikan kamok kuse wu cice̱r ta se kaye̱e̱r Igon wu. 
COL.1.20	Kamok wu ne Adakunom bun a tu ku bun be ike̱re̱ wu tá nye cice̱r nufu, ike̱re̱ i ta se kaye̱e̱r kazatse be kaye̱e̱r kaza. A ti be̱e̱n yir kameneng riye̱ be kunyosong naso̱k Igon wu natoon kukon.
COL.1.21	Gbugbang, yin tsang i se yin gugo̱k be Adakunom ma i te yin ámudo̱n wu kaye̱e̱r aye̱ yin kamok amaan kunye yin. 
COL.1.22	Amma kyo̱o̱rna Adakunom mu ku bun be yin kamok riku aKiristi nuro̱m nong yin ta se yin zhe̱l nasho̱o̱n Adakunom dar rizik, dar kufe̱ imaan'e natoon yin, 
COL.1.23	ke yin ya yin kasho̱o̱n be kuno̱o̱k katsak yin, ne i nyeseng yin kpa natoon'e. Sang tu won yin a ta ka zuur yin ma ta won yin ku ni te riye̱ riya yin ta min te yin nizen iya yin tá fok yin Rife̱ Ritek'e baꞌ. Rife̱ Ritek yin tá tsang i fok yin'ong ne a taas koakye kuri ánerawe á ta se nazatse ne mi aBulus ti te aner itomong'e.
COL.1.24	Mi be riye̱ rikan kyo̱o̱rna be risam mi ta so̱ natoon yin, nong kamok risam'me mi tà shining ike̱ng iya i tà rusek kaye̱e̱r risam aKiristi tá so̱ kamok kuro̱m wu ku ta nye ikilisiya. 
COL.1.25	Adakunom ne a ti kasa nong ta te asam ikilisiya nong ta nye awazi rife̱ Adakunom mumak, 
COL.1.26	riya ri ta se nune̱re̱ng aye̱ be aye̱ ne izam izam amma kyo̱o̱rna an te̱s ázhe̱l'e. 
COL.1.27	Ba di ye Adakunom tá kasa ba nong á ta taas áner aya sang á nye áner aYahuda baꞌ, ku yiik ku ta se nune̱re̱ng, ike̱ng iya a ta ren'e baꞌ, nye aKiristi a ta se kaye̱e̱r yin. Iyong tonong ye yin ta sor yin mak be wu kaye̱e̱r kuyiik'e. 
COL.1.28	Iyong ne i sak yir ta taas yir itak aKiristi, yir kpam yir koangan ne ibo̱so̱p yir ánerawe'me be koakye kuri kukyem yir nong ta tseng yir be koangan mumak kaye̱e̱r aKiristi. 
COL.1.29	Kamok anong ne mi nye itomong ma i ti te iso̱r be kuri agap aya aKiristi tin no̱o̱k, aya a ta nye itomong dide̱ng kaye̱e̱r'i.
COL.2.1	Mi shim yin tu ren yin kuri iso̱r mi ta min te kamok yin ne ánerawe á ta se na aLaudikiya, ne áya sang á ta kun min di cice̱r baꞌ. 
COL.2.2	Mi nye anong, nong ase̱ ba ta se̱ kutsesek kaye̱e̱r aye̱ ba, ne kushim kugung rice, kamok a nong á ta se̱ agbang kurum'ong, ku ta nye kuren ike̱ng cei, nong á ta ren kanye̱k Adakunom ka ta se nune̱re̱ng ka ta nye aKiristi. 
COL.2.3	Kaye̱e̱r wu ne a ne̱r ayiik kukyem ne kuren ike̱ng cice̱r.
COL.2.4	Mi ta tak yin ike̱re̱ na nong fan akak ba ka wo̱ro̱k yin be kanu re̱m re̱m. 
COL.2.5	Mi ren ye mi se mak be yin nuro̱m baꞌ, gye̱r tatan amma riye̱ mi se mak be yin. Mi be riye̱ rikan dide̱ng mi ta fok ye yin n nyeseng yin gye̱r ne i naka tsesek yin kaye̱e̱r kuno̱o̱k katsak yin na aKiristi.
COL.2.6	To̱, kum yin ta shan yin aYeso aKiristi a ta te Agwo̱m Ágwo̱m yin, ya yin kasho̱o̱n be kusor yin kaye̱e̱r wu. 
COL.2.7	Nyeseng yin be agap natoon wu, a ta nye ribor'e ne i ni barang yin kurasak kaye̱e̱r kuno̱o̱k katsak yin, kyo̱ndi a tá ka bo̱so̱p yin'e ne i tonong yin riye̱ rikan dide̱ng.
COL.2.8	Sak yin riye̱ fan akak ba ka wo̱ro̱k yin be kuri kuto̱ro̱ng kuri kufe kazatse na nong ta won yin iren katsak. Kuto̱ro̱ng kuri kuyong nye kukpe̱de̱ng'e. Ku nye igo̱o̱n ánerawe ne iren kunye ike̱re̱ kuri kufe kazatse na sang kuri kufe aKiristi baꞌ. 
COL.2.9	Kamok kaye̱e̱r aKiristi ne kuse Adakunom sor kaye̱e̱r kuro̱m, 
COL.2.10	be anong ne yin shining yin kamok yin ta sor yin kaye̱e̱r wu. Wu ne a nye ako̱k kasho̱o̱n koakye kuri kukyem ne koakye kuri rigwo̱m.
COL.2.11	Kaye̱e̱r wu ne a tá nye yin izhak kaye̱e̱r kabik gip, nong ta tun yin kuse kuri kufe rine̱n. Sang izhak kuri iya anerawe ne a ta nye baꞌ, amma kuri iya aKiristi ne a ta nye. 
COL.2.12	Kamok nizen iya a tá ka nye yin abatisma ne a tá ne̱r yin mak be aKiristi ne a bun a ka dorok yin mak be wu kamok kuno̱o̱k katsak yin kaye̱e̱r kukyem Adakunom aya a tú ku dorok nure̱k be kutser. 
COL.2.13	Nizen iya yin ta se yin kyo̱ndi ikom'e kaye̱e̱r rine̱n yin be kuwon dar kunye izhak ife kuse yin kufe rine̱n, Adakunom sak yin bun i te yin atser kaye̱e̱r aKiristi. A ti re̱ng yir rine̱n yir cei. 
COL.2.14	A birik izibir a tá tsang zibir natoon rine̱n yir, a sok a ta tigak natoon kukon a tú ku tigak mo. 
COL.2.15	A ti shan ares itsom ba afe kukyem ne áfe rigwo̱m ba, nong a tú ku no̱o̱k ba isum nasho̱o̱n ánerawe, a tu ku canang ba kamok riku wu natoon kukon.
COL.2.16	Kamok anong tu won yin akak ta ka to̱ yin amok natoon ike̱ng yin ta ya yin ka ike̱ng iya i ta so̱ yin, ka natoon riye̱ rikan igo̱o̱n áner aYahuda, ka natoon riye̱ rikan kunyeseng kufe̱n kufas, ka natoon kunom Asabar baꞌ. 
COL.2.17	Ike̱re̱ na se kyo̱ndi nawu ike̱re̱ i tana be̱ tsek, amma aKiristi ne a nye kunik'e 
COL.2.18	Aner akak shim ku tonong kuri kumees rice ba ta be ne á tonong ye ba ya ámaleka iben ne á shim ku ka zhe̱e̱sh yin ye kamok yin ta nye yin anong baꞌ, tin daam yin natoon ba baꞌ. Áner kuri ayong fe̱ ye ba ye̱re̱k ike̱ng ikak kyo̱ndi nabos, amma amaan kuto̱ro̱ng ba tu ku sak ba ta ya kuka kpe̱de̱ng tsek. 
COL.2.19	Aner kuri ayong n kam be aner a ta nye rice'me, wu aya kuro̱m'e cice̱r ti fereng natoon wu ne ku se nagung ne ku rasak kyo̱ndi Adakunom ta shim.
COL.2.20	Kum i tá kus yin mak be aKiristi ma yin kam yin be kukuus amaan nabik kazatse na, akye̱ sak yin bun i ru sor yin kyo̱ndi yin ru bun i kuus yin kazatse'me e̱? 
COL.2.21	Kyo̱ndi itsi i ta fe̱ ye, Sang a tu ra baꞌ! Sang a tu fok baꞌ! Sang a tu yiir baꞌ e̱? 
COL.2.22	Itsi kuri iyuna fe̱ natoon ike̱re̱ iya i tana gang cei, kamok i nye itsi be kubo̱so̱p ánerawe. 
COL.2.23	Nasho̱o̱n ánerawe igo̱o̱n kuri iyong se kyo̱ndi i be kukyem, i be̱n be ife̱ng dide̱ng ne kumees rice nikuus Adakunom ne kunye be kuro̱m kpe̱de̱ng, amma katsak'e igo̱o̱n na be kukyem ku tana tobok anerawe nong a ta won kukuus kushim riye̱ wu baꞌ.
COL.3.1	Kum a tá ma ka dorok yin mak be aKiristi, to̱, ni te yin riye̱ natoon ike̱re̱ iya i ta se kaye̱e̱r kaza, naro̱ aKiristi ta mu ku sonong nabas kubo̱k riya Adakunom. 
COL.3.2	Ni te yin riye̱ natoon ike̱re̱ iya i ta se kaye̱e̱r kaza sang ife kazatse baꞌ. 
COL.3.3	Kamok yin tsang i kus yin, kutser yin se nune̱re̱ng nufe aKiristi kaye̱e̱r Adakunom. 
COL.3.4	Nizen iya aKiristi, aya a ta nye kutser yin, tana wuruk de̱s, yin gip, yin ta wuruk yin de̱s mak be wu kaye̱e̱r kuyiik wu.
COL.3.5	Kamok anong ni tun yin riye̱ natoon ike̱re̱ kazatse na, ike̱re̱ kyo̱ndi, kunye rikuna be kunye kpe̱de̱ng be rinyisi rikan be amaan kuse ne amaan kudi ike̱ng, iyong gip i se kyo̱ndi ku kuus itsi. 
COL.3.6	Kamok amaan kunye'ong ne riye̱ kubeseng Adakunom sen ni tiik natoon ánerawe. 
COL.3.7	Yin be rice yin, tsang i nye yin ike̱re̱ na, nusor yin gbugbang.
COL.3.8	Amma kyo̱o̱rna, kam yin be ike̱re̱ kuri iyuna cice̱r dim. Won yin riye̱ kubeseng be riye̱ rife ne amaan kuto̱ro̱ng ne ritok be amaan rife̱. 
COL.3.9	Sang tu naka bo̱s yin abo̱o̱s baꞌ, kum yin tan kam yin be kuse yin kufe agbugbang ne amaan kunye'ong, 
COL.3.10	nong i ta sok yin kuse kufas. Iyu ne i nye aner afas, aya Adakunom, aner a ta nye'me, yiir shishing'e nong a tu ku tas nong a ta sak yin tù ku ren yin dide̱ng. 
COL.3.11	Kamok anong sang tu ye̱re̱k yin ye áner aYahuda se ze̱e̱r be áner aya sang á ta won dar á nye áner aYahuda baꞌ. Áya a tá mu ku nye ba izhak ka áya a tá won dar a ka nye ba izhak baꞌ. Aner aya a ta nye kye̱re̱ se ze̱e̱r be aner aya a ta won dar a karak rice baꞌ. Asam se ze̱e̱r be igon kari baꞌ, kamok aKiristi ne a nye koakye ne a se kaye̱e̱r koakye.
COL.3.12	Kamok anong, kyo̱ndi ánerawe áya Adakunom tá kasa, ázhe̱l'e ne áfe riye̱ wu, naka kis yin be kuro̱ riye̱ ne kuse kutek be ku mees rice ne kuse tatan ne ku naka tsesek. 
COL.3.13	Naka tsesek yin be áfudang yin, ke akak kaye̱e̱r yin nye afudang wu rine̱n ne a ku re̱ng'e. Naka re̱ng yin rine̱n yin kyo̱ndi Agwo̱m Ágwo̱m ta ka nye yin'e. 
COL.3.14	Natoon ike̱re̱'ong, nibarang yin kushim iyong ne i gung ike̱re̱'me cice̱r kaye̱e̱r kugung rice kutek. 
COL.3.15	Won kameneng riye̱ aKiristi tin nye rigwo̱m kaye̱e̱r aye̱ yin. Kamok kyo̱ndi kuro̱m kuzining ne a tá yis yin nong ta sor yin áfe caang. Sor yin áfe kunye riye̱ rikan be Adakunom koakye izen. 
COL.3.16	Won rife̱ aKiristi tu nyeseng be agap dide̱ng kaye̱e̱r aye̱ yin, ne i naka bo̱so̱p yin'e, ne i naka nyesek yin ibo̱ro̱ng, be koakye kuri kukyem, ne i bom yin abom aZabura, ne i kerek yin Adakunom, ne i bom yin abom afe a ta nye afe Kabik, ne i nye yin riye̱ rikan kaye̱e̱r aye̱ yin be Adakunom. 
COL.3.17	Koakye ike̱ng iya yin tana nye yin, ko kaye̱e̱r kufe̱ kanu ko kaye̱e̱r kunye ike̱ng, nye yin cice̱r kaye̱e̱r riyerek aYeso Agwo̱m Ágwo̱m, ne i tonong yin Adakunom riye̱ rikan kamok wu.
COL.3.18	Yin ányining iwe̱ne̱ng kuus yin ike̱ng iya atek yin ta fe̱ be yin, i se gye̱r ta nye yin anong kamok yin nye yin áfikuus.
COL.3.19	Yin átekasa, shim yin ányining yin, tu se yin hash be ba baꞌ.
COL.3.20	Yin inoon, fok yin áda be ángo̱ yin kuto kaye̱e̱r koakye kuri ike̱ng, kamok ike̱ng Agwo̱m Ágwo̱m ta shim'ong.
COL.3.21	Yin átek inoon, tu mak i firik yin inoon yin baꞌ, nong fan á bu te dar ifeng.
COL.3.22	Yin ásam, fok yin atek kasa yin kuto kaye̱e̱r koakye kuri ike̱ng. Sang tu nye yin kamok ba ta min sak anyisi natoon yin baꞌ, ye nong ase̱ a ta ka kerek yin tsek baꞌ. Amma nye yin be riye̱ rizining kyo̱ndi áner a ta fok inyim Agwo̱m Ágwo̱m. 
COL.3.23	Koakye ne yin ta nye yin, nye yin be riye̱ rizining kamok yin sen nye yin Agwo̱m Ágwo̱m'me sang anerawe'me baꞌ. 
COL.3.24	Kum yin ta ren yin ye Agwo̱m Ágwo̱m ta ka karang yin ishorong yin be kutse yin tana ya yin. Kamok aKiristi Agwo̱m Ágwo̱m ne yin sen ku nye yin itomong. 
COL.3.25	Aner aya ne a nye amaan ike̱ng iya a tù ku karang'e be imaan'e, kamok sang Adakunom be kushim rice baꞌ.
COL.4.1	Yin átekasa nye yin be ásam yin gye̱r ne i se yin whiwhe̱ kamok yin ren yin ye yin gip yin be yin Atekasa akak kaye̱e̱r kaza.
COL.4.2	Ni te yin riku ninye aduwa, ne i nye yin tatan ne i nye yin riye̱ rikan be Adakunom. 
COL.4.3	Nye yin aduwa kamok yir gip, nong ase̱ Adakunom tin karak yir iren kutaas rife̱ wu nong ta taas yir kanye̱k aKiristi kaya ka ta se nune̱re̱ng kafe sang akak ta ren baꞌ, kamok anong ne a min te nitso̱m. 
COL.4.4	Ni nye yin aduwa nong mi ta kyem i taas rife̱ na gye̱r, kyo̱ndi mi tana kyem i nye.
COL.4.5	Sak yin riye̱ be kutseng yin kaye̱e̱r áner aya sang á ta nye áfikuus baꞌ. Ni nye yin itomong be koakye izen ife yin ta se̱ yin. 
COL.4.6	Won rife̱ yin tu sas kufok nong ase̱ yin ta ren yin kuri iren iya yin tana fe̱ yin be koangan aya a tana ka nye yin kurip.
COL.4.7	aTikikus ta ka tak yin koakye kuri ike̱ng iya i ta sen tseng natoon'i. A nye agbang aroneng, aya a ta nye itomong be katsak ne a nye asam afudang itomong'i kaye̱e̱r itomong Agwo̱m Ágwo̱m yir. 
COL.4.8	Mi tu ku tom nufe yin nong yin ta ren yin ike̱ng iya i tin se yir kaye̱e̱r'e ne a ka tsesek yin. 
COL.4.9	A tà be̱ mak be aroneng yir akak aOnesimus aya yir tu ku shim yir ne a be kuse kutek. Ba ta ka tak yin koakye i ta sen tseng azena.
COL.4.10	Aristakus, aya i ta se yir nitso̱m mak ta nye yin ashou. aMarkus aronyining rifam aBarnabas ta nye yin ashou gip, wu ne yin kun fok yin itak natoon wu, ku shan yin ibo̱k ifa ke a be̱ nufe yin. 
COL.4.11	aYeso, aya a tú ku yis ye aZhostus ta nye yin ashou gip, igak áner aYahuda áya a ta se ni itomong rigwo̱m Adakunom mak be mi'ong.
COL.4.12	Abafaras a ta nye azining kaye̱e̱r yin ne a bun a nye asam aYeso Kiristi ta nye yin ashou. A yiir rus ne a ka nye yin aduwa dide̱ng koakye izen nong yin ta kyem i nyeseng yin be agap ne i nye yin ike̱ng iya Adakunom ta shim. Kyo̱ndi áya a ta min no̱o̱k katsak na Adakunom be riye̱ rizining. 
COL.4.13	Mi be rice mi, mi ta kyem i fe̱ natoon Abafaras ye a so̱ risam nong a ta ka tobok yin ne áner aLaudikiya ne áfe aHirapolis. 
COL.4.14	Aferime̱ yir aLuka aya a tá nye abok'e be aDemas cice̱r ba ta nye yin ashou.
COL.4.15	Nye shou yin ároneng á ta se na aLaudikiya be angasnyining yir aNimfa ne áfikuus á ta nyiis kari wu. 
COL.4.16	Ke gang yin ku fa yin kufumung na ne i tom yin áner á ta se na Ikilisiya aLaudikiya'me nong ba gip ta ma fa. Yin gip ma fa yin kufumung ba tana ka tom yin'e gip. 
COL.4.17	Tak yin Akipus ye a ra sak riye̱ nong a ta gang itomong'ong Agwo̱m Ágwo̱m tú ku no̱o̱k.
COL.4.18	Mi aBulus ne i zibir ashou na be kubo̱k'i, tu tiburum yin ye mi na aze nitso̱m baꞌ.
COL.4.18	Ritek Adakunom se mak be yin.
1TH.1.1	Mi aBulus be aSila ne aTimoti i ta nye yin ashou yin áfikuus aTasalonika ashou, yin áya i ta nye yin áfe Adakunom a ta nye Ada yir ne Agwo̱m Ágwo̱m yir aYeso Kiristi.
1TH.1.1	Ritek be kameneng riye̱ se mak be yin.
1TH.1.2	Yir tonong yir Adakunom riye̱ rikan yir ye̱rye̱r kamok yin cice̱r, nizen iya yir ta sen nye yir aduwa. 
1TH.1.3	Yir yiir i yiring yir be itomong yin iya i ta tonong kuno̱o̱k katsak yin nasho̱o̱n Adakunom yir ne Ada yir, be kuri kucan yin ta can yin kamok kushim ne kute riye̱ yin ta min te yin natoon Agwo̱m Ágwo̱m yir aYeso Kiristi dide̱ng.
1TH.1.4	Ároneng, áya Adakunom ta shim, yir ren yir ye wu ne a tá ka kasa yin, 
1TH.1.5	kamok sang yir be̱ yir be Rife̱ Ritek'e be rife̱ kanu tsek baꞌ, amma rife̱'me be̱ be kukyem ne Kabik Kazhe̱l'e sang be agak riye̱ baꞌ amma be katsak cice̱r. Yin ren yin kuri kusor kuya yir tá sor yir be yin nong tá ka tobok yin. 
1TH.1.6	Yin kuus yin ane̱e̱ yir ne afe Agwo̱m Ágwo̱m yir, yin so̱ yin risam gye̱rtatan, amma yin shan yin rife̱ Adakunom'me be riye̱ rikan riya Kabik Kazhe̱l'e tá ka no̱o̱k yin. 
1TH.1.7	Kunye anong sak yin sor yin ike̱ng kumaas nufe áfikuus cice̱r áya a ta se niben aMakidoniya ne Akaya. 
1TH.1.8	Yin sak yin rife̱ Agwo̱m Ágwo̱m tá no̱ koake̱ sang kaye̱e̱r iben aMakidoniya ne Akaya tsek baꞌ, amma koake̱ ren kuri kuno̱o̱k katsak yin ta be yin kaye̱e̱r Adakunom sang ma yir ba bun i fe̱ yir ike̱ng ikak natoon'e baꞌ. 
1TH.1.9	Ba be rice ba fe̱ itak kushan niren afe yin tin shan yir, nizen iya yir tá be̱ yir nufe yin, ne kuwon kukuus itsi yin tá won yin nong i tu ku bun yin Adakunom afe kutser ne afe katsak itomong, 
1TH.1.10	ne i tor yin izen kube̱ Igon wu a tana ne naza. Adakunom tú ku dorok be kutser, wu ne a nye aYeso aya a tanin shesh yir kaye̱e̱r riye̱ kubeseng ri tà saase.
1TH.2.1	Ároneng, yin be rice yin ren yin ye kube̱ yir nufe yin se kpe̱de̱ng baꞌ. 
1TH.2.2	Amma kyo̱ndi yin tá ren yin ye yir so̱ yir risam ne á ni kas yir na aFilipi gip be anong Adakunom yir ti tsesek yir nong tá ka tak yin Rife̱ Ritek wu, cei be kuri amaan rishishim á tá shishim yir. 
1TH.2.3	Itabak yir tá ka no̱o̱k yin nye abo̱o̱s ka i be̱ yir be amaan kuto̱ro̱ng baꞌ, ka yir ta ka wo̱ro̱k yin baꞌ, 
1TH.2.4	Yir ban i fe̱ yir kyo̱ndi áner aya Adakunom tá kasa ingya nong a tin no̱o̱k yir itomong kunye awazi Rife̱ Ritek wu. Sang yir fe̱ yir nong tà kare̱p yir ánerawe riye̱ baꞌ amma Adakunom aya a tá ren kuto̱ro̱ng yir. 
1TH.2.5	Yin ren yin ye, sang yir be̱ yir nufe yin be rife̱ re̱m re̱m tsek baꞌ, ka kamok yir ta be yir rinyisi rikan baꞌ, Adakunom ne a ren. 
1TH.2.6	Sang yir tse̱r yir nakerek nufe ákak ka nufe yin ka nufe ánerawe baꞌ.
1TH.2.6	Yir ta nye yir ámanzo, yir shim tá ka sor yin acer baꞌ. 
1TH.2.7	Amma yir se yir tatan be yin kyo̱ndi anyining inoon tin sak riye̱ ni inoon wu. 
1TH.2.8	Kamok yir ta ka shim yin dide̱ng iyong ne i sak sang yir ta ka nye yin awazi Rife̱ Ritek tsek baꞌ, amma yir no̱o̱k yir kutser yir cei gip. 
1TH.2.9	Ároneng, mi ren tse̱ng tse̱ng ye yin ru yiring yin be kuri itomong ne risam yir tá so̱ yir. I nye yir itomong katuk be kunom kamok fan i ba ka no̱o̱k yin risam nizen yir tá sen ka nye yin awazi Rife̱ Ritek.
1TH.2.10	Yin ta kyem i fe̱ yin be rice yin, Adakunom gip a ren kuri kusor kuya yir tá sor yir nasho̱o̱n yin áfikuus, yir sor yir zhe̱l be katsak a kun ni se̱ yir be kudaam baꞌ. 
1TH.2.11	Yin ren yin ye yir tá ka tonong yin kuse kutek kyo̱ndi atek inoon ta nye be inoon wu. 
1TH.2.12	Yir ta nyesek yin itabak ne i ka tsesek yin ne i bun i ka nye yin akusuk nong ta sor yin kuri kusor kuya Adakunom ta shim kamok wu ne a tá ka yis yin kaye̱e̱r kuyiik wu ne rigwo̱m wu.
1TH.2.13	Kamok anong ne yir tonong yir riye̱ rikan yir be Adakunom koakye izen, kamok nizen yin tá shan yin rife̱ Adakunom riya yin tá fok yin nufe yir, sang yin sok yin kyo̱ndi ri nye rife̱ anerawe tsek baꞌ, amma yin shan yin be katsak kamok rife̱'me ta nye rife̱ katsak. Rife̱'me sen nye itomong kaye̱e̱r yin áya i tin no̱o̱k yin katsak. 
1TH.2.14	Ároneng, kamok yin te yin ike̱ng kumaas nufe ánerawe, ikilisiya Adakunom niben aYahudiya kaye̱e̱r aYeso Kiristi, yin n so̱ yin risam nubo̱k áner iben yin, kyo̱ndi ba tá so̱ risam nubo̱k áronyining ba áner aYahuda. 
1TH.2.15	Ba ne á fe̱r Agwo̱m Ágwo̱m yir aYeso be áner kuzarap Adakunom agbugbang'e, ba ne á ti ro yir. Á beseng Adakunom riye̱ ne á te ámaan'e be ánerawe cei. 
1TH.2.16	A ti roon yir kutaas ánerawe áya a ta nye áner aYahuda baꞌ rife̱ Agwo̱m Ágwo̱m yir nong fan á bu se̱ kashesh. Be kunye anong ne ba ti barang kutusung rine̱n ba, amma kyo̱o̱rna riye̱ kubeseng Adakunom n min tiik natoon ba.
1TH.2.17	To̱, ároneng, a ti kam yir kaye̱e̱r kaban izen cie̱k, amma a ti kam yir be yin nuro̱m tsek sang kaye̱e̱r kuto̱ro̱ng baꞌ. Riye̱ yin n ro̱ dide̱ng, yir nye yir kanye̱k ku ka di yin. 
1TH.2.18	Kamok anong, yir n shim yir kube̱ nufe yin dide̱ng, atuk mi aBulus baꞌ, mi n shim kube̱ dide̱ng, amma Ishetan ti roon'e. 
1TH.2.19	To̱, akye̱ ne i nye ike̱ng kute riye̱ yir ka ike̱ng riye̱ rikan yir ka ike̱ng yir tanin tsor yir kafok katuk kube̱ Agwo̱m Ágwo̱m yir aYeso Kiristi e̱? Aser, sang yin aꞌa? 
1TH.2.20	Katsak'e, yin ne i nye yin ike̱ng iya yir tanin tor yir kafok ne ike̱ng iya yir tanin nye yir riye̱ rikan yir.
1TH.3.1	Kamok anong, sang yir ta kyem i tsesek yir baꞌ, iyong yir di yir i ti se yir gye̱r nong tá fan yir awan yir na Atina. 
1TH.3.2	Yir tom yir aTimoti, aronyining yir aya a ta nye itomong Adakunom mak be yir ne a taas Rife̱ Ritek aKiristi. Yir tú ku tom yir nong a tà be̱ a tà ka barang mo yin agap ne a ka tsesek yin, kaye̱e̱r kuno̱o̱k katsak yin, 
1TH.3.3	nong fan ákak yin bu ku bun kama kamok kutabak'e. Yin be rice yin i ren yin gip ye, Adakunom tsang a nye kanye̱k kutabak'e anong. 
1TH.3.4	Nizen yir tá se yir be yin, yir yiir i ka taas yin ye, a tin tabak yir. Kyo̱o̱rna'me yin di yin be rice yin. 
1TH.3.5	Kamok anong, mi ta di mi tana kyem i naka tsesek baꞌ, iyong mi tom nong a ta be̱ di kunyeseng yin kaye̱e̱r kuno̱o̱k katsak yin. Mi fok inyim ye ka Aner kuwo̱ro̱k ánerawe, aya a ta nye Ishetan m be̱ a tá ma ka wo̱ro̱k yin ma ta won yin iren'e nong itomong yir tà te kpe̱de̱ng.
1TH.3.6	Amma kyo̱o̱rna'me aTimoti tá ne nufe yin, a ti be̱ yir be itak itek natoon kuno̱o̱k katsak yin be kuri kushim yin ta be yin, ye yin ru yiring yin be yir kaye̱e̱r aye̱ yin ye̱r ye̱r ne aye̱ yir ro̱ kyo̱ndi áfe yin ta ro̱ ye, ke yir ka di yin gip. 
1TH.3.7	Kamok anong, ároneng, kaye̱e̱r kudaam yir be kuso̱ risam yir, yir ti barang yir kuse̱ agap kamok kuri kuno̱o̱k katsak yin ta be yin. 
1TH.3.8	Kamok anong, yir te yir atser, kum yin ta ru nyeseng yin be agap kaye̱e̱r Agwo̱m Ágwo̱m yir. 
1TH.3.9	Kyo̱o̱rna yir ta kyem i tonong yir Adakunom yir riye̱ rikan yir kamok yin. Yir be yir riye̱ rikan be wu kamok yin. 
1TH.3.10	Katuk be kunom i nye yir aduwa dide̱ng be Adakunom ye, ke yir be̱ yir nufe yin anyisi be anyisi, nong i tà ba ka barang mo yin ike̱re̱ ife i ta raar kaye̱e̱r kuno̱o̱k katsak yin.
1TH.3.11	Won Ada yir Adakunom be rice wu ne Agwo̱m Ágwo̱m yir aYeso Kiristi tu nye iren nong i tà be̱ yir nufe yin. 
1TH.3.12	Won Agwo̱m Ágwo̱m tu sak kushim yin tin barang dide̱ng be koangan nong ase̱ tà naka shim yin be ánerawe cice̱r kyo̱ndi yir tá nye yir be yin. 
1TH.3.13	Won wu tu sak yin tu nyeseng yin be agap kaye̱e̱r aye̱ yin ne i sor yin zhe̱l, fan ákak bu fe̱ ike̱ng ikak imaan'e natoon yin nasho̱o̱n Ada yir Adakunom nizen Agwo̱m Ágwo̱m yir tana bun a be̱ mak be ázhe̱l'e áfu cice̱r.
1TH.4.1	Ni igang'e ároneng, yir ta nye yin izong ne i bun i ka no̱o̱k yin itabak kaye̱e̱r riyerek Agwo̱m Ágwo̱m yir ye, sor yin kuri kusor kuya Adakunom tana fok kusas'e kyo̱ndi yir tá ka bo̱so̱p yin'e. Yin sor yin kusor kutek gye̱rtatan, amma nibarang yin kunye anong. 
1TH.4.2	Yin ren yin kuri ike̱re̱ yir tá fe̱ yir be yin be agbang kuto̱ kamok kukyem Agwo̱m Ágwo̱m yir aYeso. 
1TH.4.3	Kushim Adakunom se ye: yin ra sor yin zhe̱l; won yin kunye rikuna. 
1TH.4.4	Koangan yin ra ren kuri iren wu tana kyem a fek kuro̱m wu, nong a ta se zhe̱l ne a se yiik. 
1TH.4.5	Sang be rinyisi rikan baꞌ, kyo̱ndi áfe a ta se nurin áfe sang á ta ren Adakunom baꞌ. 
1TH.4.6	Kyo̱ndi yir tá tsang i fe̱ yir, ne i bun i ka zhe̱she̱k yin ye, sang akak tu beseng afudang riye̱ baꞌ, ka a tu ku nye ike̱ng ikak imaan'e baꞌ, kamok Agwo̱m Ágwo̱m yir ne a ta to̱ áner kuri ayong amok. 
1TH.4.7	Kamok sang Adakunom ti yis yir nong tá won dar i sor yir zhe̱l baꞌ, amma nong ta sor yir zhe̱l. 
1TH.4.8	Kamok anong ke aner aya ne a gaar rife̱ na, sang a gaar anerawe baꞌ, amma a gaar Adakunom, aya a ta ka no̱o̱k yin Kabik wu Kazhe̱l'e.
1TH.4.9	Kyo̱o̱rna, natoon kushim áronyining yin áfikuus, yir be yir ike̱ng ikak i tana ka zibir yin'e natoon iyong baꞌ, kamok yin be rice yin, Adakunom ne a tá ka bo̱so̱p yin'e ye yin ra naka shim yin. 
1TH.4.10	Katsak'e, yin shim yin áronyining yin áfikuus á ta se niben aMakidoniya cice̱r, gip be anong ároneng, yir shim yin tin barang yin kunye anong dide̱ng.
1TH.4.11	Be yin ifeng kusor kutek ne i ni sak yin riye̱ ninye ike̱re̱ yin ne i nye yin itomong be ibo̱k yin. 
1TH.4.12	Nong ase̱ kuse yin ta se̱ kuyiik nufe áya sang a ta nye áfikuus baꞌ, ne i bun i se̱ yin ike̱re̱ ife rice yin fan i bin fereng yin na akak.
1TH.4.13	Amma kikyo̱o̱r name ároneng, yir shim yin tu sor yin dar kuren natoon áya a tá mereng ida kaye̱e̱r aYeso baꞌ, nong yin ta nye yin riye̱ riwe kyo̱ndi ribir ánerawe áya sang á ta be ike̱ng iya ba ta min te riye̱ baꞌ. 
1TH.4.14	Yir ti no̱o̱k yir katsak ye, aYeso ku, a tá bun a dorok be kutser, anong ne áya a tá mereng ida kaye̱e̱r Agwo̱m Ágwo̱m yir. Adakunom tà be̱ be ba mak be aYeso katuk igang'e. 
1TH.4.15	Ike̱ng Agwo̱m Ágwo̱m yir tá fe̱ be rice wu'ong ne yir ta taas yin kyo̱o̱rna'me yir áya i ta rusek yir be kutser. Nizen wu tana be̱, yir tà tsang yir áya a tan mereng ida kaye̱e̱r aYeso baꞌ. 
1TH.4.16	Katuk kayong, Agwo̱m Ágwo̱m yir tà tiik kaben be rice wu, ne a yis be agap, be kuto̱ agbang amaleka ne a fe̱e̱p rigba Adakunom. Áya a tan tsang á kus kaye̱e̱r aKiristi baꞌ, ne á ta san kudorok. 
1TH.4.17	Nama anong, yir áya i ta rusek yir be kutser tà dorok yir naza nong tà nyim yir mak be ba kaye̱e̱r ane̱n naza nong tà sor yir be Agwo̱m Ágwo̱m yir ma izen izen. 
1TH.4.18	Kamok anong na tsesek yin be rife̱ na.
1TH.5.1	Ároneng, natoon izen ka katuk kube̱'me, sang ma yir ta ka zibir yin'e baꞌ. 
1TH.5.2	Kamok yin be rice yin, yin ren yin ye katuk kube̱ Agwo̱m Ágwo̱m yir bu se kyo̱ndi kube̱ akpatang ta be̱ natuk. 
1TH.5.3	Nizen ánerawe ta sen fe̱ ye, “Koakye se gye̱r ne kusor caang kuse,” nizen iyong ne ike̱re̱ imaan'e tà wor i be̱ kyo̱ndi kutes ta kpa aner abining. Ánerawe'me akak tà wher baꞌ.
1TH.5.4	Ároneng, yin se yin nawhi baꞌ, nong kunom'me ta ka se̱ yin kyo̱ndi kube̱ akpatang baꞌ. 
1TH.5.5	Kamok yin nye yin áfe akanang cice̱r yin, ne i bun i nye yin áfe kunom. Yir nye yir áfe katuk ka áfe awhi baꞌ. 
1TH.5.6	Kamok anong sang tu men yir ida kyo̱ndi ákak baꞌ, amma won yir tu sor yir be ato yir kuye̱ ne i sak yir riye̱. 
1TH.5.7	Áya á tan mereng ida, á ra mereng natuk, áya a ta so̱ kugbe̱re̱ ma á feng'e, a ra feng so̱ natuk. 
1TH.5.8	Amma kum yir ta nye yir áfe akanang, won tu sor yir áfe kuyiir rice ne i sok yir kuno̱o̱k katsak ne kushim kyo̱ndi ikpaar yir. Kute riye̱ yir natoon kashesh tu se kyo̱ndi abong atso̱m. 
1TH.5.9	Kanye̱k Adakunom se nong amok tin ku ni yir baꞌ, amma nong yir ta se̱ yir kashesh kaye̱e̱r Agwo̱m Ágwo̱m yir. 
1TH.5.10	A ku kamok yir, nong ase̱ ko yir tuse yir nida ka yir tu di yir karo̱, yir tà sor yir mak be wu. 
1TH.5.11	Kamok anong ya yin kasho̱o̱n be kutsesek yin áfudang yin ne i naka berek yin kyo̱ndi yin ta nye yin.
1TH.5.12	Ároneng, yir ta nye yin izong ye, i ra fok yin áya a ta ka nye yin itomong kuto, áya a ta ka bo̱so̱p yin'e ne á nye kasho̱o̱n nufe yin kaye̱e̱r kusor aKiristi. 
1TH.5.13	Ku sok yin ba yiik dide̱ng kamok itomong ba. Sor yin caang be koangan.
1TH.5.14	Yir bun i ka yis yin ároneng, zhe̱she̱k yin áya sang á ta shim kunye itomong baꞌ, tsesek yin áya a ta be kutsesek baꞌ, tobok yin áya sang á ta be agap baꞌ, se yin whiwhe̱ be koangan. 
1TH.5.15	Sak yin riye̱, sang tu ku karang yin imaan'e be rimaan'e baꞌ. Amma koakye izen se yin gye̱r be áfudang yin ne ánerawe cice̱r.
1TH.5.16	Yiir nye yin riye̱ rikan koakye izen. 
1TH.5.17	Nye yin aduwa koakye izen. 
1TH.5.18	Koakye kuri ike̱ng ne i ta se̱ yin, tonong yin riye̱ rikan be Adakunom kamok iyong ne i nye kushim wu be yin áya a ta se kaye̱e̱r aYeso Kiristi.
1TH.5.19	Sang tu roon yin Kabik Kazhe̱l'e kunye itomong baꞌ. 
1TH.5.20	Sang tu zhe̱e̱sh yin rife̱ kuzarap baꞌ. 
1TH.5.21	Maas yin koakye kuri ike̱ng ne i yiir yin iya i ta nye itek. 
1TH.5.22	Won yin iya i ta nye imaan'e.
1TH.5.23	Won Adakunom be rice wu aya a ta nyesek kameneng riye̱ tu sak yin tu sor yin zhe̱l kaye̱e̱r koakye kuri iren. Won kabik yin cice̱r be aye̱ yin ne iro̱m yin tu sor gugo̱k be rine̱n ma katuk kube̱ Agwo̱m Ágwo̱m yir aYeso Kiristi. 
1TH.5.24	Wu aya a tá ka yis yin, a nye aner katsak, a fe̱ ne a shining.
1TH.5.25	Ároneng, nye yin aduwa kamok yir gip.
1TH.5.26	Nye yin ároneng ashou cice̱r be kushim dide̱ng.
1TH.5.27	Mi ta nye yin izong kaye̱e̱r riyerek Agwo̱m Ágwo̱m yir ye yin ra fa yin kufumung na nasho̱o̱n áfikuus cei.
1TH.5.28	Ritek Agwo̱m Ágwo̱m yir aYeso se mak be yin. Anong.
2TH.1.1	Mi aBulus be aSila ne aTimoti, ta nye yin áfikuus aTasalonika ashou, yin áya i ta nye yin áfe Adakunom Ada yir ne Agwo̱m Ágwo̱m yir aYeso Kiristi. 
2TH.1.2	Ritek be kameneng riye̱ Adakunom a ta nye Ada yir ne Agwo̱m Ágwo̱m yir aYeso Kiristi se mak be yin.
2TH.1.3	Ároneng, i se gye̱r yir ta yiir i tonong yir Adakunom riye̱ rikan yir ye̱rye̱r kamok yin. Anong se gye̱r kamok kuno̱o̱k katsak yin ta ya kasho̱o̱n dide̱ng, kushim yin tana ka shim yin nye ne kuni barang. 
2TH.1.4	Kamok anong, yir be rice yir i ti ya yir kuka be yin nasho̱o̱n áfikuus Adakunom kamok kutsesek yin ne kuno̱o̱k katsak yin kaye̱e̱r amaan kutabak ne iriri kubo̱so̱p yin tin tsesek yin kaye̱e̱r'e.
2TH.1.5	Ike̱re̱ na cice̱r tonong ye amok Adakunom se gye̱r ne i bun tonong ye yin kyem tà sor yin kaye̱e̱r rigwo̱m Adakunom rife yin ta sen ni so̱ yin risam kamok'e. 
2TH.1.6	Adakunom be katsak, kamok anong ba áya a tá ka nyesek yin risam, a tu ku karang be risam, 
2TH.1.7	ne a ka tun yin kaye̱e̱r risam'me mak be yir gip. A tà nye anong nizen iya aYeso Agwo̱m Ágwo̱m tana wuruk kanang naza be rigyem kuro̱ng ne ámaleka wu áya a ta ba kukyem. 
2TH.1.8	A tà nees áya a tá raba Adakunom ne á gaar kukuus Rife̱ Ritek Agwo̱m Ágwo̱m yir aYeso. 
2TH.1.9	Á tù ku te̱n ba amok riku rife izen izen, á tù ku ro ba nasho̱o̱n Agwo̱m Ágwo̱m'me ne nasho̱o̱n kukyem kuyiik wu. 
2TH.1.10	Katuk a tana be̱'ong, ázhe̱l'e afu tù ku tiyiik, áya a tin no̱o̱k katsak cice̱r tà te zhing be wu Katuk kayong mak be yin kamok yin ti no̱o̱k yin katsak natoon ike̱ng iya yir tá ka tak yin.
2TH.1.11	Kamok anong, ne yir yiir ka nye yin aduwa ye̱r ye̱r ye Adakunom ra sak yin ta sor yin kuri kusor kuya a tá ka yis mo yin. Adakunom ra sak ta nye yin ike̱re̱ itek cice̱r iya yin ta shim yin tà nye yin ne itomong kuno̱o̱k katsak yin nong tà nye yin be agap kukyem wu. 
2TH.1.12	Yir nye yir aduwa na nong riyerek Agwo̱m Ágwo̱m yir aYeso Kiristi ta se̱ kuyiik kaye̱e̱r yin, ne yin se̱ yin kuyiik kaye̱e̱r wu, kamok ritek Adakunom yir be Agwo̱m Ágwo̱m yir aYeso Kiristi.
2TH.2.1	To̱, ároneng natoon izen kube̱ Agwo̱m Ágwo̱m yir aYeso Kiristi ne izen a tanin tusung yir cice̱r nasho̱o̱n wu, yir ta nye yin izong ye, 
2TH.2.2	sang tu te yin titak, ka aye̱ yin tu dorok baꞌ. Kunom kube̱ Agwo̱m Ágwo̱m n nye baꞌ. Kashim akak fe̱ anong nizen iya yir tá se yir be kunye kuzarap ka izen iya yir tá se yir be kutaas rife̱ Adakunom'me ka kaye̱e̱r i zibir yir ayi, ye kunom kube̱ Agwo̱m Ágwo̱m n nye. 
2TH.2.3	Sang tu won yin aner akak ta ka wo̱ro̱k yin niren ikak baꞌ, kamok kunom kube̱ aYeso'me ta nye baꞌ, ma ánerawe whe̱re̱ raba Adakunom ne agwo̱m kushonong be̱ nizham, wu nye aner aya a tá tsang a sak ye a tù ku shosh. 
2TH.2.4	A ta rawu Adakunom ne a tiyiik rice wu natoon koakye kuri ike̱ng ife ánerawe ta yis ye Adakunom ka iya a tu ku ya iben ayi. A tà sok rice wu naza nutu kuya Adakunom iben ne a yis rice wu ye wu nye Adakunom. 
2TH.2.5	Aser, yin ba ru yiring yin izen afe mi tá se mak be yin, mi yiir i ka taas yin ike̱re̱'ong aꞌa?
2TH.2.6	To̱ kyo̱o̱rna, yin ren yin ike̱ng ife i tu ku te̱ne̱ng kube̱'me, a tà be̱ nizen iya Adakunom ta di i se gye̱r. 
2TH.2.7	Kamok amaan aner'ong n kpaan kunye itomong wu kyo̱o̱n kyo̱o̱n amma aner aya a tu ku te̱ne̱ng iren'e ta ya kasho̱o̱n be ku kute̱ne̱ng ma izen iya a tana ku tun azong. 
2TH.2.8	Nizen iyong ne a tà di agwo̱m kushonong ame, aya Agwo̱m Ágwo̱m yir aYeso tana ku fe̱r be isong kanu wu, ne a ku beseng be kuyiik wu nizen wu tana be̱. 
2TH.2.9	Agwo̱m kushonong'e, tá be̱ be kunye ike̱re̱ kuri ife Ishetan, a tà nye ike̱re̱ azhing ne kukyem ne kubok be abo̱o̱s, 
2TH.2.10	be iriri itomong ife kuwo̱ro̱k ánerawe áya a ta se niren kuwei. Á ta no̱ niwei kamok á raba kushim katsak nong á ta se̱ kashesh. 
2TH.2.11	Kamok anong Adakunom tu ku tom ba be kutitak nong ba tin no̱o̱k katsak nabo̱o̱s'e, 
2TH.2.12	nong ase̱ a tà to̱ áya a tá gaar ku nino̱o̱k katsak amok cice̱r, ne á ta shim amaan kunye.
2TH.2.13	Ároneng, gye̱r ke yir nye yir riye̱ rikan be Adakunom ye̱r ye̱r kamok yin, yin áya Agwo̱m Ágwo̱m ta shim kamok kum ni ime̱se̱ng'e Adakunom tá kasa yin nong ta se̱ yin kashesh ne ku te zhe̱l kamok itomong Kabik ne kamok kuno̱o̱k katsak yin be agap. 
2TH.2.14	Adakunom tá ka yis yin be Rife̱ Ritek'ong, rife yin tá fok yin nufe yir, nong yin tà se̱ yin kuyiik Agwo̱m Ágwo̱m yir aYeso Kiristi. 
2TH.2.15	Kamok anong, ároneng, nyeseng yin be agap, yiir yin ike̱re̱ yir tá ka bo̱so̱p yin'e, iya yir tá fe̱ yir be kanu ne iya yir tá zibir yir ayi.
2TH.2.16	To̱, won Agwo̱m Ágwo̱m yir aYeso Kiristi be rice wu ne Ada Adakunom yir, aya a tin shim yir, ne a bun a ni no̱o̱k yir kutsesek dar gang, ne ku te riye̱ kutek kamok ritek wu, 
2TH.2.17	tà ka tsesek yin, ne a ka sak yin ta nyeseng yin kpa kaye̱e̱r koakye itomong ne kufe̱ kanu gye̱r.
2TH.3.1	Ni igang'e ároneng, nye yin aduwa kamok yir nong ase̱ rife̱ Agwo̱m Ágwo̱m yir tà ya kasho̱o̱n zizirik kaye̱e̱r ánerawe nong ri ta se̱ kuyiik, kyo̱ndi ri ta se̱ kaye̱e̱r yin. 
2TH.3.2	Nye yin aduwa kamok yir nong ase̱ yir ta wher yir nubo̱k ámaan ánerawe áfe anyas kamok sang ánerawe'me cice̱r ne á ti no̱o̱k katsak baꞌ.
2TH.3.3	Amma Agwo̱m Ágwo̱m yir be katsak, a tà ka tsesek yin ne a ka fek yin nubo̱k amaan aner'ong, a ta nye Ishetan. 
2TH.3.4	Yir ti no̱o̱k yir katsak dim na Agwo̱m Ágwo̱m ye yin sen kuus yin ike̱re̱ yir tá ka taas yin, ye yin ta ya yin kasho̱o̱n be kunye'me. 
2TH.3.5	Won Agwo̱m Ágwo̱m tu sak yin tu ren yin agbang kushim Adakunom ne kutsesek kuya ku ta nes nufe aYeso Kiristi.
2TH.3.6	Ároneng, kaye̱e̱r riyerek Agwo̱m Ágwo̱m yir aYeso Kiristi, yir fe̱ yir be yin be agbang kuto̱ ye, yin ra kam yin be áronyining yin áya a ta be karuur sang á ta kuus ike̱ng iya yir tá ka bo̱so̱p yin'e baꞌ. 
2TH.3.7	Yin be rice yin, yin ren yin ye, gye̱r ke yin kuus yin kutak yir. Nizen yir tá se yir mak be yin, yir be yir karuur baꞌ, 
2TH.3.8	ka yir ya yir naya akak na awarak baꞌ. Wayo, yir ban i can yir ni inye itomong yir katuk be kunom be rice yir fan yir ba ka sor yin acer. 
2TH.3.9	Yir nye yir anong sang i se ye yir won dar i kyem yir baꞌ. Yir nye yir anong nong yin ta kuus yin ane̱e̱ yir. Yir nye yir anong, nong ase̱ yin ta bo̱so̱p yin ike̱ng ikak nufe yir. 
2TH.3.10	Kum nizen iya yir ta rusek yir be yin, yir fe̱ yir be agbang kuto̱ ye, “Ke anerawe rawu kunye itomong, to̱, sang a tu ya naya baꞌ.”
2TH.3.11	Yir fok yir ye ákak kuse kaye̱e̱r yin á ta be karuur, sang á shim kunye itomong baꞌ, amma á tsang ni tes nanu rife̱ ánerawe. 
2TH.3.12	Kyo̱o̱rna'me kaye̱e̱r riyerek Agwo̱m Ágwo̱m yir aYeso Kiristi, yir ta no̱o̱k yir ba itabak ne ibun i fe̱ yir be agbang kuto̱ ye, á ra nye itomong ba gbik nong á ta rice ba. 
2TH.3.13	Amma yin ároneng, sang tu ro̱n yin be kunye kunye ritek baꞌ.
2TH.3.14	Ke aner akak rawu ku kuus ike̱ng yir tá zibir kaye̱e̱r kufumung na, to̱, ni sak yin riye̱ ni wu. Sang tu gung yin rice be wu baꞌ, nong ase̱ a tà fok isum. 
2TH.3.15	Sang tu nye yin be wu kyo̱ndi amudo̱n yin baꞌ, amma ku no̱o̱k yin ibo̱ro̱ng kyo̱ndi aronyining yin.
2TH.3.16	To̱, won Agwo̱m Ágwo̱m'me be rice wu aya a ta nye afe kameneng riye̱ ta ka no̱o̱k yin kameneng riye̱ koakye izen ne kaye̱e̱r koakye iren. Agwo̱m Ágwo̱m tu se mak be yin cice̱r.
2TH.3.17	Mi aBulus, mi ne i tá zibir yin ashou na be kubo̱k'i. Iyu ne i nye izibir'i, i ta kam be ribir'e. A na ne mi nye izibir'i.
2TH.3.18	Ritek Agwo̱m Ágwo̱m yir aYeso Kiristi se mak be yin cice̱r.
1TI.1.1	Mi, aBulus, amanzo aYeso Kiristi, nu kushim Adakunom, Aner Kashesh yir, ne aYeso Kiristi aya yir ta min te yir riye̱, 
1TI.1.2	aTimoti, igon'i kafe katsak ni iren kuno̱o̱k katsak.
1TI.1.2	Ritek be kuro̱ riye̱ ne kameneng riye̱ Adakunom a ta nye Ada yir ne aYeso Kiristi, Agwo̱m Ágwo̱m yir se mak be wan.
1TI.1.3	Kyo̱ndi mi tá tsang i fe̱ be wan nizen iya mi tá se niren kutseng na aMakidoniya ye, wan ri fan kaye̱e̱r kuwo̱p Afisa nong ta te̱ne̱ng áner'ong á ta bo̱so̱p ánerawe abo̱o̱s. 
1TI.1.4	Ku tak ba ye á ra won ku foos atin natoon átukop ba agbugbang'e ne ku kuus á ye̱re̱k ba dar igak. Kunye anong ti barang nanaan tsek sang ku tà be̱e̱n kuya kasho̱o̱n kanye̱k Adakunom kuya a ta se̱ kamok kuno̱o̱k katsak. 
1TI.1.5	Ike̱ng i ta sak mi ta fe̱ anong be agbang kuto̱ se ye nong áfikuus tà shim ánerawe be kushim kuri kuya ku ta ne kaye̱e̱r riye̱ rizhe̱l'e ne riye̱ rizining be kuno̱o̱k katsak kufe katsak baꞌ. 
1TI.1.6	Ánerawe'me ákak n taam an won iren itek á tá mu ku bun nikuus akpe̱de̱ng rife̱. 
1TI.1.7	Á shim á ta tonong'e ye ba nye áner kubo̱so̱p Itsi Adakunom, amma á ren ike̱ng iya ba tin fe̱ natoon'e baꞌ, ka ike̱re̱ iya ba ta yiir ding ding baꞌ.
1TI.1.8	Yir ren yir ye Itsi se gye̱r ke a ti nye itomong niren itek. 
1TI.1.9	Yir bun i ren yir gip ye, sang a nye Itsi kamok áner á ta tseng gye̱r baꞌ, amma kamok áner aya a ta shonong ne á gaar kukuus Itsi'me. Itsi se kamok áya a ta raba iren Adakunom ne áfe rine̱n be áya a ta se zhe̱l baꞌ, ne áfurin ne áfe ku fe̱s ánerawe ne áya a tá fe̱s ada be ango̱ ba, 
1TI.1.10	be áfe kunye rikuna ne átek á ta mereng be átek afudang ba ka ányining á ta mereng be ányining áfudang ba, ne áfe kure̱e̱s ánerawe be áfe abo̱o̱s ne áya a ta ya kushu natoon abo̱o̱s ne koakye kuri ike̱ng i ta se ze̱r be kubo̱so̱p katsak. 
1TI.1.11	Kubo̱so̱p na se natoon ayiik Rife̱ Ritek Adakunom aya ánerawe tu ku kerek, a tin won'e nubo̱k nong ta no̱o̱k ákak.
1TI.1.12	Mi be riye̱ rikan be aYeso Kiristi Agwo̱m Ágwo̱m yir, aya a tin no̱o̱k agap. A di ye mi be katsak iyong a ti sak nong ta nye itomong wu. 
1TI.1.13	Mi tsang i nye aner kuzhe̱e̱sh Adakunom gye̱rtatan ne i tabak áfikuus ne i nye awan kuren, gip be anong Adakunom tin tonong kuro̱ riye̱ kamok mi nye kaye̱e̱r kudun kuren sang mi tsang i ni no̱o̱k katsak na aYeso baꞌ. 
1TI.1.14	A ti shining be ritek Agwo̱m Ágwo̱m yir dide̱ng, ne a ni no̱o̱k kuno̱o̱k katsak ne kushim kuya ku ta se kaye̱e̱r aYeso Kiristi.
1TI.1.15	Rife̱ a tá fe̱ ye, “aYeso Kiristi be̱ kaye̱e̱r kazatse nong a ta shesh áfe rine̱n,” ri nye katsak ne ri nye ike̱ng kushan cice̱r kamok kaye̱e̱r áfe rine̱n cice̱r mi ne i nar'e. 
1TI.1.16	Amma Adakunom ti tonong kuro̱ riye̱ dide̱ng kamok mi tsang i nar rine̱n, aYeso Kiristi tonong kutsesek wu dide̱ng natoon'i nong ku ta sor ike̱ng kumaas nufe áner aya a tanin no̱o̱k katsak ni wu ne á se̱ katser kafe izen izen. 
1TI.1.17	Won kuyiik ne nakerek tu sor nafu ma izen izen, wu aya a tana sor Agwo̱m ma izen izen, a ta be igak baꞌ, aya sang a ta kyem a ku di baꞌ. Wu ne a ta nye Adakunom wu ze̱r tsek. Anong.
1TI.1.18	aTimoti, igon'i, mi ta no̱o̱k itabak na be agbang kuto̱ nong ta shining iriri kuzarap a tá nye natoon wan. Kamok ke wan kuus rife̱ na wan ta kyem iko̱n, wan ta ko̱n kuren'e kutek kyo̱ndi asozha aYeso, 
1TI.1.19	yiir kuno̱o̱k katsak wan ne i sor be riye̱ rizining. Ákak shim ike̱re̱ iyong baꞌ, iyong kuno̱o̱k katsak ba beseng. 
1TI.1.20	Ákak kaye̱e̱r ba nye aHimenayus be Alekzanda, áya mi tan won Ishetan'e nubo̱k nong a tu ku tabak ba nong á ta won kuzhe̱e̱sh Adakunom.
1TI.2.1	Ni ime̱se̱ng'e, mi tá nye akusuk ye, a ra yiir iya kasho̱o̱n be kunye izong, ne a nye aduwa, ne a tonong riye̱ rikan be Adakunom kamok ánerawe cice̱r. 
1TI.2.2	A ra yiir i nye anong kamok ágwo̱m cice̱r ne áya a tà be agbang itsik cice̱r, nong tà sor yir caang be kameneng riye̱ kaye̱e̱r inyim Adakunom ne i sor yir zhe̱l'e kaye̱e̱r koakye kuse. 
1TI.2.3	Anong se gye̱r, Adakunom a ta nye Aner Kashesh yir fok kusas anong dide̱ng. 
1TI.2.4	Wu shim ánerawe cice̱r ta se̱ kashesh ne á ren iren katsak. 
1TI.2.5	Kamok Adakunom se azining, aner aya a ta no̱ natite Adakunom be ánerawe se azining, aner'e nye aYeso Kiristi. 
1TI.2.6	Wu ne a no̱o̱k rice wu nong a tá sheshek ánerawe cice̱r, ike̱ng ife Adakunom ta tak kazatse nizen i tá se gye̱r'ong. 
1TI.2.7	Kamok ike̱re̱ iyong ne a ti kasa nong a ta te amanzo ne aner awazi. Mi te aner aya i ta bo̱so̱p áner aya a ta nye áner aYahuda baꞌ, itak kuno̱o̱k katsak ne katsak. Katsak ne mi fe̱ be wan sang abo̱o̱s baꞌ.
1TI.2.8	Mi shim koake̱, atek ra kok ibo̱k ba naza nong á ta nye aduwa dar riye̱ kubeseng ka be nanaan baꞌ.
1TI.2.9	Ányining gip, á ra nye izem iya i ta se gye̱r be ba, sang be ares áya a tana sak átek tana ka kuus ba baꞌ, sang awan abar ka kutes ares afe a ta nye be izinariya ka ike̱re̱ i ta gye̱se̱m ka ares aya a ta be itso̱m dide̱ng tsek baꞌ, 
1TI.2.10	Amma á ra nye kunye kutek, kamok i se gye̱r be ányining aya a ta fe̱ ye ba fok inyim Adakunom.
1TI.2.11	Aner abining ra shan kubo̱so̱p kaye̱e̱r awhiwhe̱ ne a mees rice wu gye̱r. 
1TI.2.12	Mi no̱o̱k iren nong aner abining ta bo̱so̱p aner amitek'e ka a tin nye rigwo̱m natoon wu baꞌ. A ra foos gbik. 
1TI.2.13	Mi fe̱ anong kamok Adakunom nye Adamu ni ime̱se̱ng'e, nizham a tá ra nye Iwa. 
1TI.2.14	Sang Adamu ne a tú ku wo̱ro̱k ni ime̱se̱ng'e baꞌ, amma abining'e ne a tú ku wo̱ro̱k ma rine̱n no̱. 
1TI.2.15	Gip be anong, aner abining ta se̱ kashesh kamok a tes inoon ke a ya kasho̱o̱n kaye̱e̱r kuno̱o̱k katsak be kushim kuse zhe̱l ne a yiir rice wu.
1TI.3.1	Rife̱ a tá fe̱ ye, “Koangan afe a ta be ifeng kute ako̱k kasho̱o̱n ikilisiya, aner'e be ifeng itomong itek,” i nye katsak. 
1TI.3.2	Ako̱k kasho̱o̱n ra nye aner aya a ta be kuraar nasho̱o̱n ánerawe baꞌ. A ra nye aner aya a ta be abining azining, ne a se tatan, ne a ren a yiir rice wu, ne a nye aner aya ánerawe tu ku sok yiik, a ra nye aner aya a ta shashang átsen ibo̱k ifa, ne a ren a bo̱so̱p ánerawe'me, 
1TI.3.3	sang a tu nye aner a ta mak a so̱ kugbe̱re̱ baꞌ, sang aner a ta shim kuren baꞌ, a ra nye aner a ta se whiwhe̱ sang a tu nye aner a ta mak a shim itso̱m baꞌ. 
1TI.3.4	A ra nye aner a ta kyem a ni sak riye̱ na áfekari wu, ne inoon wu ku no̱o̱k kuyiik wu ne á ku fok kuto. 
1TI.3.5	Ke anerawe kyem a ti sak riye̱ na áfekari wu baꞌ, to̱, a ta nye ane̱ a tin sak riye̱ na ikilisiya Adakunom e̱? 
1TI.3.6	Sang aner'e tu nye aner afas nikuus baꞌ, ke anong baꞌ, a ta tsor kafok ma a no̱ kaye̱e̱r kuri amok a tá to̱ Amaan Aner'e. 
1TI.3.7	Ako̱k kasho̱o̱n ikilisiya ra nye aner aya áfurin ta fe̱ itek natoon wu, fan á bu ku te isum ne a kpa nubo̱k Amaan Aner.
1TI.3.8	Anong ne ádikon gip, á ra nye aner aya ánerawe tu ku sok ba yiik, sang áya a ta be nanu nafa baꞌ, ka áya a ta mak á so̱ kugbe̱re̱ baꞌ, ka a tu nye aner a ta mak a shim itso̱m baꞌ. 
1TI.3.9	Á ra nyeseng be agap natoon kunik kuno̱o̱k katsak a tin tonong yir dim be riye̱ rizining. 
1TI.3.10	Á ta ka bo̱mo̱ng ba nizham; ke a tu ku se̱ ba be ike̱ng ikak imaan'e baꞌ, to̱, ne á ku won ba nong á ta nye itomong ádikon'e.
1TI.3.11	Anong ne ányining ádikon'e, á ra nye aner a ta be kuyiik sang áya a ta be imok baꞌ, amma áya a ta yiir rice ba ne á be katsak kaye̱e̱r koakye.
1TI.3.12	aDikon ra nye aner aya a ta be abining azining ne a ren ku ni sak riye̱ ni inoon wu be áfekasa wu gye̱r. 
1TI.3.13	Áner aya a ta nye itomong ba itek gye̱r, se̱s ayerek atek ne á fe̱ be riye̱ rizining natoon kuno̱o̱k katsak ba kaye̱e̱r aYeso Kiristi.
1TI.3.14	Mi n te riye̱ mi ye ke mi be̱ nufuan kaye̱e̱r inom na gye̱r tatan amma mi ra sen ka zibir itabak na nizham. 
1TI.3.15	Amma ke mi gum be̱ baꞌ, ne wan ren kuri kuse kuya ku ta se gye̱r be áner aya a tana se kaye̱e̱r kasa Adakunom tana se, á ta nye áner Adakunom afe kutser, áya ne á ta nye itsik rino̱k ne ribor katsak'e. 
1TI.3.16	Akak ta kyem a fe̱ kuri kuyiik ku ta se nune̱re̱ng kaye̱e̱r iren ikuus yir na baꞌ.
1TI.3.16	A tonong rice wu kaye̱e̱r kuro̱m,
1TI.3.16	Kabik ti tonong yir ye a nye afe katsak.
1TI.3.16	Ámaleka tú ku di,
1TI.3.16	á fe̱ itak wu nasho̱o̱n ánerawe ze̱r ze̱r,
1TI.3.16	á ti no̱o̱k katsak ni wu kaye̱e̱r kazatse cice̱r,
1TI.3.16	a tu ku sok a ta tseng'e kaye̱e̱r kaza be kuyiik.
1TI.4.1	To̱, Kabik ti tonong yir kanang ye kaye̱e̱r inom igang'e, ánerawe ákak ta won kuno̱o̱k katsak kufe áfikuus nong á ta kuus nabik nafe na ta wo̱ro̱k ánerawe ne ike̱re̱ iya amaan nabik ta bo̱so̱p ánerawe'me. 
1TI.4.2	Kubo̱so̱p na ta ne nufe ákardak áner afe abo̱o̱s áya aye̱ ba tan kus cei. 
1TI.4.3	Áner kuri ayong roon ánerawe kunye kuwe̱ne̱ng ne kuya naya kuri nakak. Amma Adakunom nye naya kamok ánerawe áya a tin no̱o̱k katsak ne á ren katsak nong á tà shan be riye̱ rikan. 
1TI.4.4	Kamok koakye Adakunom ta nye, i nye itek, i ta se gye̱r ta gaar yir ike̱ng ikak baꞌ, ke i shan yir be riye̱ rikan. 
1TI.4.5	Kamok Adakunom sak tá te zhe̱l be rife̱ Adakunom ne aduwa.
1TI.4.6	Ke wan bo̱so̱p ároneng itak na, to̱, wan ta te aner itomong aYeso Kiristi afe katsak, aya a tan rasak kaye̱e̱r rife̱ natoon kuno̱o̱k katsak be kubo̱so̱p kutek wan ta kuus'ong. 
1TI.4.7	Tin te rice wan nifoos ákpe̱de̱ng atin áfe kasho̱o̱n baꞌ. Amma yiir no̱o̱k rice wan nong ta bo̱so̱p kuse kuri kufe Adakunom. 
1TI.4.8	Kamok kutabak kuro̱m se gye̱r nizen ikak, amma kutabak kabik anerawe se gye̱r ne ku nar'e kamok ku ta ka tobok kaye̱e̱r kusor kyo̱o̱rna be kusor kufe kasho̱o̱n nama riku.
1TI.4.9	Rife̱ na nye katsak, i se gye̱r koangan ta shan ibo̱k ifa. 
1TI.4.10	Ike̱re̱'ong ne ri sak yir ta nye yir itomong dide̱ng ne i tsesek yir kamok yir ta min te yir riye̱ na Adakunom afe kutser, Aner Kashesh ánerawe cice̱r, abanang áfe a ta min no̱o̱k katsak baꞌ.
1TI.4.11	Fe̱ ike̱re̱ na be agbang kuto̱ ne i bo̱so̱p ánerawe'me. 
1TI.4.12	Sang tu won akak ta ka zhe̱e̱sh ye kamok wan ta ru nye acam baꞌ, amma sak riye̱ be rife̱ wan be kuri kutseng wan ne kuri kushim wan be kuno̱o̱k katsak wan ne kuse zhe̱l wan nong ase̱ wan ta sor ike̱ng kumaas nufe áfikuus. 
1TI.4.13	Nizham mi ta ra be̱, ya kasho̱o̱n be kufa ánerawe afumung rife̱ Adakunom ne i ka nye ba awazi ne i ka bo̱so̱p ba'me. 
1TI.4.14	Sang tin yo̱ro̱k be kunang kuya Adakunom ta ka no̱o̱k baꞌ, kuya wu ta ka no̱o̱k kaye̱e̱r rife̱ áner kuzarap ta fe̱ ne kusonong áko̱k kasho̱o̱n tin saas ibo̱k ritek natoon wan.
1TI.4.15	Nye tatan be ike̱re̱ na, ni te rice wan ninye ike̱re̱'me cei nong koangan ta di kuya kasho̱o̱n wan. 
1TI.4.16	Sak riye̱ be kutseng wan ne i sak riye̱ be ike̱ng iya wan tá bo̱so̱p. Na ka tsesek ta nye ike̱re̱'ong kamok ke wan ti nye itomong be ike̱re̱'me, wan ta shesh rice wan be áfe a ta ka foos.
1TI.5.1	Sang tu zhe̱e̱r aner asho̱n hash baꞌ, amma fe̱ be wu kyo̱ndi a nye ada wan. Nye be ácam kyo̱ndi áronyining wan. 
1TI.5.2	Nye be anyako kyo̱ndi á nye ángo̱ wan, nye be nanamang kyo̱ndi ángasnyining wan be kuto̱ro̱ng kutek natoon ba.
1TI.5.3	Ni sak riye̱ na ányining aya átek ba tá kus, áya sang á ta be akak ba ko cie̱k. 
1TI.5.4	Amma ke akumung'e be inoon ka nabon ayi, inoon'e be nabon'e ra kuus ike̱ng iya rife̱ Adakunom ta fe̱ nong á tin sak riye̱ na ango̱ ba'me. Kamok be anong ne ba tu ku karang ike̱ng iya ángo̱ be ákaka ba'me tá ka nye ba'me. Iyong ne i nye ike̱ng iya Adakunom ta shim. 
1TI.5.5	Abining aya amitek wu tá ku, aya a ta be akak a tana ku tobok baꞌ, a rin te riye̱ wu na Adakunom ne a ya kasho̱o̱n be ku nye aduwa kunom be katuk nong Adakunom tu ku no̱o̱k ike̱ng wu ta shim. 
1TI.5.6	Abining aya amitek wu tá ku, a ra bun a shim a ta fok kusas kusor wu tse̱r, a se kyo̱ndi a nye atser a ra nye kukom'e kaye̱e̱r kabik. 
1TI.5.7	Kuno̱o̱k ba itak na be agbang kuto̱ nong fan ánerawe bu fe̱ ye sang á tin sak riye̱ na ákumung áya a ta se dar akak baꞌ. 
1TI.5.8	Aner aya ne a ti sak riye̱ na afe iri wu baꞌ, abanang áfekari wu baꞌ, aner kuri ayong ton kuno̱o̱k katsak wu. A nye amaan'e ne a nar aner aya afe sang a tá min no̱o̱k katsak na aYeso baꞌ.
1TI.5.9	A ta zibir riyerek akumung aya aye̱ wu ta raar iso̱k igataar, aya a tá won dar a nye katsak nizen iya amitek ta rusek be kutser, kaye̱e̱r ákumung baꞌ. 
1TI.5.10	A ra nye aner aya a tu ku ren be kunye kutek kyo̱ndi ku ni sak riye̱ na inoon gye̱r ne kuren kushashang átsen ne a nye áfikuus Adakunom itomong kaye̱e̱r kumees rice ne a tobok áya a ta se nutser ne a ni sak riye̱ wu ninye ike̱re̱ i ta nye itek, a tu ku fa kaye̱e̱r ákumung.
1TI.5.11	Amma tu te riyerek ákumung áya a ta ru nye nanamang kaye̱e̱r ayerek akumung baꞌ. Kamok izen iya iro̱m ba kpaan i ku daam ba á ta won kuno̱o̱k kuto̱ kuya ba tá nye be aKiristi ne a nye iwe̱ne̱ng. 
1TI.5.12	Kamok anong Adakunom tu ku to̱ ba amok kamok ba tá kyem á kuus ike̱ng ba ta tsang á fe̱ ye ba tá nye baꞌ. 
1TI.5.13	Ke ba nye anong á me̱ be akpe̱de̱ng kusor ne á tsang á kar na nasa. Sang á sor kpe̱de̱ng tsek baꞌ, amma á tseng á nye imok ne á tsang á ni tes kanu nike̱re̱ ánerawe. Á tsang á fe̱ ike̱re̱ iya i ta taas ke ba fe̱ baꞌ. 
1TI.5.14	Mi nar ku shim ákumung áya a ta ru nye nanamang ra nye iwe̱ne̱ng nong á ta tes inoon ne á ni sak riye̱ ninasa ba fan á bu no̱o̱k ámudo̱n iren naborok. 
1TI.5.15	Mi fe̱ anong kamok ákumung'e ákak áya a ta ru nye nanamang'e mu ku bun nufe Ishetan.
1TI.5.16	Ke abafikuus akak kuse aya a ta be ákumung kaye̱e̱r kuri ba, to̱, a ru ku tobok sang a tu won áfikuus tin furku niba baꞌ. Kamok anong tà no̱o̱k áfikuus iren nong á tin sak riye̱ na ákumung áya sang á ta be akak baꞌ.
1TI.5.17	A rin sak riye̱ dide̱ng na áko̱k kasho̱o̱n ikilisiya áya a ta nye itomong ba gye̱r, abanang áya itomong ba ta nye awazi rife̱ Adakunom be kubo̱so̱p ánerawe'me ba. 
1TI.5.18	Kamok kufumung rife̱ Adakunom fe̱ ye, “Sang tu rosom inyak kanu nong tu ku roon kuya naya nizen i ta se naro̱ kushushu naya baꞌ,” ne ri bun rife̱ gbak ye, “I se gye̱r aner a tá nye itomong ta se̱ ishorong wu.” 
1TI.5.19	Sang tu shim rife̱ a ta ka tak natoon akok kasho̱o̱n ikilisiya gbashak baꞌ, ma ke áner afa ka ataar ayi kuus kama aner a ta be̱ be rife̱'me. 
1TI.5.20	Natoon ákok kasho̱o̱n Ikilisiya áya a ta nye rine̱n, ku zhe̱e̱r ba nasho̱o̱n ánerawe nong ase̱ ákak ta fok inyim kunye'me.
1TI.5.21	Nasho̱o̱n Adakunom ne aYeso Kiristi ne ámaleka a ta kasa, mi ta nye akusuk ye, i ra kuus ike̱re̱ mi ta fe̱ be wan na gye̱r gye̱r sang be kushim rice ka ku tonong ye wan shim akak ne i nar'e baꞌ.
1TI.5.22	Nye tatan be ku nisaas ibo̱k ritek natoon anerawe ye nong a ta sor ako̱k kasho̱o̱n ikilisiya, tu won rine̱n akak tin ngarak natoon wan baꞌ. Amma sor zhe̱l. 
1TI.5.23	Sang tu yiir kuso̱ awan ashi tsek baꞌ, amma so̱ ashi anap aya a ta se kpukpa cie̱k kamok kuro̱k kafa wan ne kuro̱k wan ye̱rye̱r'ong.
1TI.5.24	Rine̱n ánerawe ákak se kanang, ri wor ri se kanang kum dar a tseng'e naro̱ amok, amma rine̱n rife̱ ákak, ma ri sok izen ri ta ra wuruk. 
1TI.5.25	Anong ne kunye kutek se na akanang gip, kunye kutek kuya ku ta se na akanang baꞌ, a ta kyem a ne̱r baꞌ.
1TI.6.1	Áner aya á ta nye ásam cice̱r ra fok átekasa ba ato ne á ka no̱o̱k ba kuyiik ba nong fan akak bu zhe̱e̱sh riyerek Adakunom ne ike̱ng iya yir tá bo̱so̱p yir. 
1TI.6.2	Ásam áya atekasa ba ta nye áfikuus, sang ásam'me ta ka zhe̱e̱sh ba kamok á ta nye ároneng ba baꞌ. Amma i se gye̱r ke asam'me ka nye ba itomong gye̱r ne á nar ingya kamok áner á ta ya nubo̱k ba nye áfikuus ne á shim átekasa ba. Iyu ne inye ike̱re̱ iya wan tana ka bo̱so̱p ba'me ne wan ku no̱o̱k ba itabak nong a ta kuus.
1TI.6.3	Ke aner akak bo̱so̱p ánerawe ike̱ng ikak ze̱e̱r be iya Agwo̱m Ágwo̱m yir aYeso Kiristi tá bo̱so̱p ne kuri kuya ku ta nye kufe áfikuus Adakunom baꞌ, 
1TI.6.4	aner kuri ayong be kuka ne a ra ren ike̱ng ikak baꞌ. A be amaan ise ne a shim nanan be akikar natoon abaan azhizhe̱k rife̱ naya na tana be̱e̱n be rishishim be kuren ne ritok be amaan kuto̱ natoon akak, 
1TI.6.5	ne á ya nanan be áya a ta be akpe̱de̱ng kuto̱ro̱ng ne katsak kam be ba. Ba di ye kusor kuri kuya Adakunom ta shim nye iren ikak ife ba tana se̱ itso̱m.
1TI.6.6	Amma ke aner aya a ta sor kusor kuri kufe Adakunom ta shim ne a ni fan be ike̱ng iya wu ta be, aner'e be agbang kurum. 
1TI.6.7	Kamok sang yir be̱ yir be ike̱ng ikak kaye̱e̱r kazatse baꞌ, yir ta tseng yir be ike̱ng ikak baꞌ. 
1TI.6.8	Amma ke yir be yir naya be ares kute ike̱re̱ iyong ti kyem yir. 
1TI.6.9	Amma áner aya a ta shim á ta te arum ti gor ni kon i nye rine̱n ne á ku yiir kaye̱e̱r amaan ike̱re̱ iduk ife kuro̱m, ife i tana kuman ba ma i ta tseng be ba naro̱ á tana ku beseng ne á wei. 
1TI.6.10	Kamok kushim itso̱m ne kunye ritin koakye kuri amaan kunye. Áner ákak kamok kushim itso̱m dide̱ng ma á won kuno̱o̱k katsak ba nong á ta te rice ba kaye̱e̱r amaan risam dide̱ng.
1TI.6.11	Amma wan, aner Adakunom, kuteng ike̱re̱ na cei ni te rice wan ni itse̱r ike̱ng iya i ta se gye̱r nasho̱o̱n Adakunom, ike̱ng iya Adakunom ta shim, be kuno̱o̱k katsak ne kushim be ku naka tsesek ne kuse tatan. 
1TI.6.12	Ko̱n kuren kutek kaye̱e̱r kuno̱o̱k katsak. Yiir kutser kufe izen izen kuya a ta ka yis mo nizen iya wan ta fe̱ nasho̱o̱n ánerawe whe̱r ye wan shan aKiristi. 
1TI.6.13	Nasho̱o̱n Adakunom afe a ta no̱o̱k koakye ike̱ng kutser ne aYeso Kiristi aya a ta fe̱ katsak natoon rice wu nasho̱o̱n aBuntus Bilatus, a tá fe̱ atuk katsak. Mi ta nye akusuk ye, 
1TI.6.14	wan rinye itomong be rife̱ na zhe̱l ka dar narik ma nizen iya Agwo̱m Ágwo̱m yir aYeso Kiristi tana be̱. 
1TI.6.15	Kube̱ aYeso ta se nizen iya Adakunom ta di i tu se gye̱r. Adakunom ne a nye aya ánerawe tu ku kerek, ne wu ne a be kukyem cei, agbang Agwo̱m Ágwo̱m, Agwo̱m natoon ágwo̱m cei. 
1TI.6.16	Wu ze̱e̱r ne a ku baꞌ a sor na akanang aya akak tana kyem a tseng bubarak be wu baꞌ, aya akak ta kun ku di ka a ta kyem a ku di baꞌ. Kuyiik be kukyem nye kufu ma izen izen. Anong.
1TI.6.17	Tak áya a ta be kurum kaye̱e̱r kazatse na be agbang kuto̱ ye sang á tu ya kuka be kurum ba baꞌ, ka á tin te aye̱ natoon kurum ba baꞌ, kuya ku tana gang koakye izen. Amma á rin te aye̱ na Adakunom aya a tin nyesek yir koakye ike̱ng kpe̱ iya yir tanin fok yir kusas'e. 
1TI.6.18	Ka tak ba be agbang kuto̱ ye á ra nye kunye kutek, á rin barang kurum kunye kunye kutek dide̱ng ne a se washak ne a shim kuno̱o̱k ike̱ng. 
1TI.6.19	Ke ba nye anong ne a ta tusung ike̱re̱ itek kamok rice ba kaye̱e̱r kaza ne i sor agbang kanye̱k kamok izen i ta saase nong ase̱ yin ta se̱ yin kutser ku ta nye kufe katsak.
1TI.6.20	aTimoti, ni sak riye̱ be ike̱ng iya a ta ka no̱o̱k amana'me. Kam be akpe̱de̱ng itak ne rife̱ kuzhe̱e̱sh Adakunom ra wan abo̱o̱s a ta yis ye kuren ike̱ng, 
1TI.6.21	áya ánerawe akak ta min kam be iren kuno̱o̱k katsak ba.
1TI.6.21	Ritek ra se mak be yin.
2TI.1.1	Mi aBulus, amanzo aYeso Kiristi, nushim aya Adakunom. Adakunom ti tom nong ta tak itak kutser kuya wu tá tsang a no̱o̱k kuto̱ kaye̱e̱r aYeso Kiristi.
2TI.1.2	Wan, aTimoti, igon riye̱ mi.
2TI.1.2	Ritek be kuro̱ riye̱ ne kameneng riye̱ Adakunom a ta nye Ada yir ne Agwo̱m Ágwo̱m yir aYeso Kiristi se mak be wan.
2TI.1.3	Mi be riye̱ rikan be Adakunom aya mi tu ku nye itomong be riye̱ rizining kyo̱ndi átukop'i tu ku nye'me. Katuk be kunom mi nye aduwa ne i yiring be wan ye̱r ye̱r. 
2TI.1.4	Izen iya ne mi yiring be nanyisi wan ne a ni te ke mi ka di nong ase̱ riye̱ mi ta men. 
2TI.1.5	Mi yiring be kuri kuno̱o̱k katsak kufe katsak kuya wan ta be, kuri kufe akaka wan aLoyis ne kufe ango̱ wan, aYunis, mi no̱o̱k katsak ye wan be kuri'me gip. 
2TI.1.6	Kamok anong ne mi bun i ka yiring'e ye i rin nye itomong dide̱ng be kunang kuya Adakunom tá ka no̱o̱k kum nizen mi tin sak kubo̱k ritek natoon wan. 
2TI.1.7	Kamok kabik kaya Adakunom ti no̱o̱k yir nye kabik kufok inyim baꞌ, amma kafe kukyem ne kushim be kuyiir rice.
2TI.1.8	Kamok anong sang tú fok isum kufe̱ itak natoon Agwo̱m Ágwo̱m yir baꞌ, ka isum'i kamok a tin te nitso̱m kamok wu baꞌ. Amma gung rice be mi kaye̱e̱r risam'me kamok Rife̱ Ritek'e ne i ni fereng nukyem Adakunom. 
2TI.1.9	Wu ne a ti shesh yir ne a ni kasa yir nong ta sor yir kusor kuzhe̱l'e. A ti kasa yir sang kamok yir tá nye yir ike̱ng ikak itek baꞌ, amma kamok ike̱ng ife wu tá shim'ong ne ritek wu. A tin no̱o̱k yir ritek'e kamok aYeso Kiristi nizham a ta ra nye kazatse, 
2TI.1.10	Amma kyo̱o̱rna a ti tonong yir'e be kube̱ Aner Kashesh yir, aYeso Kiristi. Wu ne a canang riku ne a ni tonong yir kutser kufe izen izen kanang be Rife̱ Ritek.
2TI.1.11	Kamok Rife̱ Ritek'e ne Adakunom ti kasa mi nong tá te aner kunye awazi ne i te amanzo ne i te aner kubo̱so̱p ánerawe'me. 
2TI.1.12	Ike̱ng i ta sak mi ta sen so̱ risam kuri riyuna'ong. Gip be anong mi fok isum baꞌ, kamok mi ren kuri aner aya mi tin no̱o̱k katsak ni wu ne i bun i ren tse̱ng tse̱ng ye a be kukyem kufe a tanin sak riye̱ nike̱ng iya a tin won amana'me ma Katuk'ong.
2TI.1.13	Yiir kuri kubo̱so̱p na kufe katsak kuya wan tá fok nunaan, i tu sor ike̱ng wan tanin nye kumaas. Yiring ta sor kaye̱e̱r kuno̱o̱k katsak ne kushim kuya wan ta be kaye̱e̱r aYeso Kiristi. 
2TI.1.14	Ni sak riye̱ be kubo̱so̱p kufe katsak a tá ka won amana'me. Kabik Kazhe̱l'e a ta se kaye̱e̱r aye̱ yir ta ka se̱ mo nong tin nye itomong.
2TI.1.15	Wan ren ye koangan niben Asiya ti kirik kama, ma be aFizhilus ne aHamozhanis gip.
2TI.1.16	Won Agwo̱m Ágwo̱m tu ro̱ riye̱ áfekasa aOnesiforus, kamok koakye izen a yiir ni tsesek a fok isum ye mi se nitso̱m baꞌ. 
2TI.1.17	Amma nizen a tá se na aRom, a ban a tsang a tse̱r karo̱ mi tú ku se̱ ma a ti se̱. 
2TI.1.18	Mi mok ye Agwo̱m Ágwo̱m ta sak Katuk kayong aOnesiforus ta se̱ ritek nufu. Ei, wan ren tseng tseng kuri itomong iya wu tin nye'me na Afisa.
2TI.2.1	Kamok anong, wan igon'i, nyeseng kpa kaye̱e̱r ritek riya ri ta se kaye̱e̱r aYeso Kiristi. 
2TI.2.2	Cice̱r ike̱re̱ iya wan tá fok nunaan nasho̱o̱n ánerawe whe̱re̱, bo̱so̱p ánerawe áfe a ta be katsak nong ba ta ma kyem a bo̱so̱p ákak'e gip.
2TI.2.3	Naka tsesek kaye̱e̱r risam na mak be yir, kyo̱ndi asozha atek afe aYeso Kiristi. 
2TI.2.4	aSozha akak kuse a ta se kaye̱e̱r itomong a tana bun a te rice wu ni ike̱re̱ kazatse baꞌ, kamok ike̱ng ife asozha ta shim nye a tu kare̱p atekasa wu riye̱. 
2TI.2.5	Anong ne i se be aner aya a ta se be kuyo̱ro̱k itsi, a ta se̱ ishorong baꞌ, ma ke a kuus ike̱ng iya a tá fe̱ ye a ra nye. 
2TI.2.6	Anong ne aner ikap aya a ta nye itomong riko̱ wu dide̱ng, ta se̱ naya wu ni ime̱se̱ng'e, nizen'e gip. 
2TI.2.7	Ni i nye kuto̱ro̱ng natoon ike̱re̱ iya mi ta sen fe̱ be wan kamok Agwo̱m Ágwo̱m tà ka barang mo akanang nong tà ren koakye ike̱ng.
2TI.2.8	Yiring be aYeso Kiristi aya a tú ku dorok nure̱k, aya a tá nye aner kasa aDauda kyo̱ndi Rife̱ Ritek riya mi tá taas, tá fe̱. 
2TI.2.9	Kamok anong ne mi ti so̱ risam na ma a min te nitso̱m gip kyo̱ndi aner aya a tá nye amaan ike̱ng, amma a ta kyem a ta rosom rife̱ Adakunom baꞌ. 
2TI.2.10	Kamok anong mi tsesek kaye̱e̱r koakye kamok áya Adakunom tá kasa nong ba gip ta ma se̱ kashesh na a ta se̱ kaye̱e̱r aYeso Kiristi ne kuyiik kufe izen izen.
2TI.2.11	Rife̱ na nye katsak, rita fe̱ ye,
2TI.2.11	“Ke yir kus yir mak be wu,
2TI.2.11	yir tà bun i sor yir mak be wu;
2TI.2.12	ke i naka tsesek yir,
2TI.2.12	yir tà bun i nye yir rigwo̱m mak be wu.
2TI.2.12	Ke yir ton yir ye sang yir tu ren yir baꞌ,
2TI.2.12	wu tà ton'e gip ye sang wu ti ren yir gip baꞌ.
2TI.2.13	Ke yir be yir katsak baꞌ,
2TI.2.13	wu tà sor afe katsak
2TI.2.13	kamok wu tà kyem a ton rice wu baꞌ.”
2TI.2.14	Ya kasho̱o̱n be kuka yiring ba ike̱re̱ na. Ku zhe̱e̱r ba nasho̱o̱n Adakunom ye, á ra won kuya nanan natoon naban azhizhe̱k rife̱. Rife̱ kuri riyong ti barang ike̱ng ikak baꞌ, ma ke ri bu beseng áya a ta foos tsek. 
2TI.2.15	Nye koakye kuri ike̱ng iya wan tana kyem i nye nong ta tonong ye wan nye aner aya Adakunom tá kasa. Sang tu sor aner itomong aya a ta fok isum baꞌ, ne i bo̱so̱p rife̱ katsak gye̱r. 
2TI.2.16	Kam be akpe̱de̱ng rife̱, rife̱ kuzhe̱e̱sh Adakunom, kamok kuse kuri kuyong tà tseng be ánerawe kaye̱e̱r kuse kuri kuya Adakunom ta shim baꞌ. 
2TI.2.17	Kubo̱so̱p ba tà ya kasho̱o̱n kyo̱ndi kufor ku tan te inyo̱o̱r. Kaye̱e̱r áner kuri ayong'e akak nye aHimenayus ne aFiletus, 
2TI.2.18	áya a tá won iren katsak'e. Ba fe̱ ye izen kudorok ikom nare̱k n gor ma á sak ákak won kuno̱o̱k katsak ba. 
2TI.2.19	Gip be anong, katsak rife̱ Adakunom'me ri ta nye itsik'e rusek kpa be izibir natoon'e ye, “Adakunom ren áya a ta nye áfu,” be, “Koangan aya a ta fe̱ ye wu nye afe Agwo̱m Ágwo̱m a ra won amaan kunye wu dim.”
2TI.2.20	Kaye̱e̱r agbang kasa a sak awan izinariya ne azurfa tsek baꞌ, amma ike̱re̱ a ta nye be ikon ne riro̱p gip. Kamok ike̱re̱'me ikak i nye ife itomong i ta nye ife kuyiik ne ikak nye ife kuyiik baꞌ. 
2TI.2.21	Ke aner aya a kam be amaan ike̱re̱'ong mi tin fe̱ natoon'e, a ta sor kyo̱ndi ike̱re̱ iya a tin nye itomong iyiik'e, ne a se zhe̱l nong Atekasa wu tin nye itomong be wu. A ta sor be kanye̱k kamok koakye kuri itomong itek.
2TI.2.22	Kam be kushim amaan ike̱re̱ kuri ife ricam ne i ni te rice ni itse̱r kusor kuzhe̱l'e, ne kuno̱o̱k katsak be kushim ne kusor caang, mak be áfikuus áfudang wan á ta yis kaye̱e̱r riyerek Adakunom be riye̱ zhe̱l. 
2TI.2.23	Sang ike̱ng ikak ta ka gung be kuya aduk nanan baꞌ, kamok wan ren anong be̱ be aduk riwo̱ng. 
2TI.2.24	I se gye̱r aner itomong Agwo̱m Ágwo̱m ta sor aner riwo̱ng baꞌ, a ra se gye̱r be koangan ne a nye aner a tana kyem a bo̱so̱p ánerawe'me sang afe riye̱ rife̱ baꞌ. 
2TI.2.25	A ra bo̱so̱p áya a ta gaar kubo̱so̱p wu'me whiwhe̱ kamok kashim Adakunom ta ka no̱o̱k ba iren kushishing kuse ba nong á ta ren katsak, 
2TI.2.26	nong ke á tu ku bun kaye̱e̱r kuto̱ro̱ng ba, ne á se̱ ku wher kaye̱e̱r agunung Amaan Aner, aya a tá tsang a ka yiir mo ba nong á ta kuus kuto̱ro̱ng wu.
2TI.3.1	Amma yiring ye: Kaye̱e̱r inom igang'e, risam tú ku se dide̱ng. 
2TI.3.2	Kamok ánerawe tà te áfe kushim rice, áfe kushim itso̱m dide̱ng, ne á te áfe ku ya kuka ne áfe kukok rice naza, ne á te áfe kukas naro̱ ne á gaar kufok átek ba ne á te dar kutonong riye̱ rikan ne á sor zhe̱l baꞌ, 
2TI.3.3	ne a te dar ku naka shim, ne á naka be kaye̱e̱r aye̱, ne á te áfe kubeseng ayerek ánerawe, ne á te dar kuyiir rice ne á fe̱ hash ne á te awan rishishim ne á raba koakye ike̱ng itek, 
2TI.3.4	ne á naka mo̱o̱r ne á shim kunye ike̱re̱ gbashak ne á kok rice naza ne á shim ike̱re̱ kazatse ne inar Adakunom, 
2TI.3.5	a tu ku ye̱re̱k ba kyo̱ndi á ren Adakunom, amma á raba kukyem Adakunom kuya ku ta tonong kuse kutek baꞌ. Kam be áner kuri ayong.
2TI.3.6	Kaye̱e̱r ba ákak kuse á ta tse̱r iren ku no̱o̱s kaye̱e̱r nasa ánerawe nong á ta wo̱ro̱k ányining áya a ta be ritseng baꞌ, áya rine̱n tan sok rice ba ne amaan iriri kushim ike̱re̱. 
2TI.3.7	Ányining kuri ayu shim kubo̱so̱p ike̱re̱ ifas, amma á ra kyem á ren katsak baꞌ. 
2TI.3.8	Áner'e se kyo̱ndi aZhenis be aZhabanis 
2TI.3.9	Á ta ra bo̱ karo̱ baꞌ, kamok koangan ta di rifunam ba zizirik kyo̱ndi a tá di rife̱ aZhanis be aZhambanis.
2TI.3.10	Kyo̱o̱rna wan ren kuri ibo̱so̱p'i ne kuse mi ne ike̱ng mi ta se be kanye̱k'e, ne kuno̱o̱k katsak'i, be kuwhiwhe̱ mi, ne kushim'i be ku naka tsesek mi ta be. 
2TI.3.11	Wan ren kuri kutabak ne amaan risam mi ta so̱, abaan aya mi tá so̱ nizen iya mi tá se na Antakiya ne na Ikoniya be aListira baꞌ. Gip be anong Adakunom ti shesh kaye̱e̱r'e cei. 
2TI.3.12	Katsak'e koangan afe a ta shim a ta sor kusor kuri kufe Adakunom kaye̱e̱r aYeso Kiristi ta so̱ risam. 
2TI.3.13	Amma ámaan aner ne áner á ta sok rice ba á ta gor karo̱ ba tu kuse tin barang kute amaan'e dide̱ng ma a tà wo̱ro̱k ánerawe whe̱r ne á ma ka wo̱ro̱k ba. 
2TI.3.14	Amma, wan aTimoti, ya kasho̱o̱n be ike̱ng iya a tá ka bo̱so̱p'e, wan ren kunye katsak kamok wan ren kuri áner aya wan tá bo̱so̱p nufuba. 
2TI.3.15	Yiring, kum izen iya wan tá ru nye igon, wan tsang i ren rife̱ Adakunom rizhe̱l'e, riya ri tana kyem ka bo̱so̱p iren kuse̱ kashesh ke anerawe no̱o̱k katsak na aYeso Kiristi. 
2TI.3.16	Koakye ike̱ng iya a tá zibir kaye̱e̱r kufumung rife̱ Adakunom nye isong Adakunom. Izibir'e se gye̱r kamok kubo̱so̱p, ne kuzhe̱e̱r anerawe ne kunees kuse anerawe be kubo̱so̱p anerawe iren kuse gye̱r nasho̱o̱n Adakunom, 
2TI.3.17	nong ase̱ koangan afe a ta nye afe Adakunom ta shining ne a se be kanye̱k kamok koakye kuri itomong itek.
2TI.4.1	Mi fe̱ be wan be agbang kuto̱ nasho̱o̱n Adakunom ne aYeso Kiristi, aya a tana to̱ atser be ikom amok, a tana bun a be̱ nong a ta te tsik rigwo̱m wu ye, 
2TI.4.2	wan ri tsesek ninye awazi rife̱ Adakunom, ko be izen ko dar izen. Nees ánerawe, kuzhe̱e̱r ba ne i kutsesek ba ne i ka bo̱so̱p ba'me kaye̱e̱r awhiwhe̱. 
2TI.4.3	Kamok izen ta be̱ iya sang ánerawe tana baꞌ, shim kufoos kubo̱so̱p kufe katsak baꞌ. Amma á ta nar kushim kufoos ike̱re̱ iya aye̱ ba tà shim ne kamok kuwhaan ato ba a tse̱r áner kubo̱so̱p nong á tu ku taas ba ike̱re̱ iya ba ta shim á ta foos. 
2TI.4.4	Ánerawe ta raba kufok katsak, amma á ta ban á shim kufoos atin afekasho̱o̱n ingya. 
2TI.4.5	Amma wan sak riye̱ be ike̱re̱ kuri iyong, naka tsesek kaye̱e̱r risam wan, ya kasho̱o̱n be kunye itomong aner awazi Rife̱ Ritek ne i ni sak riye̱ ni itomong iya a tá ka sak'e ye wan ra nye cice̱r.
2TI.4.6	Kamok izen n nye a tanin sok a ta no̱o̱k kyo̱ndi asidaka igang'e, izen kutseng'i n nye. 
2TI.4.7	Mi n nye ike̱ng ife mi tana kyem i nye, mi n kon kuren kutek, mi n gang itsi'me, mi yiir kuno̱o̱k katsak mi ta be. 
2TI.4.8	Kyo̱o̱rna makong, a min sak ishorong ife ku se gye̱r'e nasho̱o̱n Adakunom, iya Agwo̱m Ágwo̱m, aner kuto̱ amok afe katsak tanin no̱o̱k Katuk'ong. Sang awan mi ne a tin no̱o̱k tsek baꞌ, amma be cice̱r áner aya a ta min te riye̱ nube̱ wu gip.
2TI.4.9	Nye koakye ike̱ng iya wan tana kyem i nye nong tà be̱ nunaan gbashak, 
2TI.4.10	kamok aDemas min won kamok kushim kazatse na, nong a tá be na aTasalonika, aKirishen be na aGalati, aTitus be aDalmatiya. 
2TI.4.11	aLuka wu ze̱r tsek ne a se mak be mi. Tse̱r aMarkus nong tà be̱ yin mak be wu, kamok wu tin se̱ mo ni itomong'e. 
2TI.4.12	Mi n tom aTikikus na Afisa. 
2TI.4.13	Nizen iya ne wan tana be̱ ne i ni cer awe̱n kukpiin'i mi ta won nufe aKarpus na aToruwas be afumung'i ákak, abanang áfe kukpa 
2TI.4.14	Alekzanda a ta nye atu'me ti mo̱o̱r dide̱ng. Agwo̱m Ágwo̱m tú ku no̱o̱k ishorong wu tite̱re̱ be ike̱ng iya wu tá nye. 
2TI.4.15	Wan gip sak riye̱ be wu, kamok a shik rife̱ yir tá fe̱ yir dide̱ng.
2TI.4.16	Nizen iya a tá tseng be mi naro̱ amok ni ime̱se̱ng'e, akak ti tobok baꞌ, koangan ti won. Mi mok ye Adakunom tà yiir iyong natoon rice ba baꞌ. 
2TI.4.17	Amma Agwo̱m Ágwo̱m se mak be mi, ayong a ti no̱o̱k agap nong ase̱ kamok mi rife̱ wu tà tseng cei nong áner aya a ta nye áner aYahuda baꞌ, cice̱r tà fok. A ti shesh nanu azaki fan a bin te̱n amok riku. 
2TI.4.18	Agwo̱m Ágwo̱m tin shesh kaye̱e̱r koakye kuri ike̱ng imaan'e i tana be̱ ne á tseng be mi gye̱k gye̱k ma kaye̱e̱r kasa rigwo̱m wu kaye̱e̱r kaza. Won kuyiik tu nye kufu ma izen izen! Anong.
2TI.4.19	Ni nye shou aBiriskila be Akila ne áfekasa Onesiforus. 
2TI.4.20	Arastus rusek na aKoranti, mi won aTaromus be kuro̱k na aMilitus. 
2TI.4.21	Te gbashak ta be̱ nizham izen kuwun ta ra nye. aYubulus be aPuden ne aLanus be aKalaudiya ne ribir ároneng cice̱r ta nye ashou.
2TI.4.22	Agwo̱m Ágwo̱m ra se mak be kabik yin. Ritek wu se mak be yin.
TIT.1.1	Mi, aBulus, asam Adakunom ne i bun i nye amanzo aYeso Kiristi. A tin sak mi ta te amanzo nong ta tsesek kuno̱o̱k katsak áya Adakunom tá kasa, ne i kutobok ba nong á ta ren katsak kaye̱e̱r ikuus Adakunom, 
TIT.1.2	kamok kute riye̱ natoon kutser kufe izen izen. Adakunom, wu a ta be abo̱o̱s baꞌ, ne a no̱o̱k kuto̱ natoon kutser kufe izen izen nizham a ta ra san ízam. 
TIT.1.3	Nizen iya wu ta di i ta se gye̱r, a tana tonong kaye̱e̱r rife̱ wu riya mi ta sen nye awazi'me riya a ti no̱o̱k amana'me kaye̱er rife̱ wu be agbang kuto̱ Adakunom Aner kashesh yir.
TIT.1.4	Wan, aTitus, igon'i kafe katsak kaye̱e̱r kuno̱o̱k katsak yir ta be yir cice̱r yir. Ritek be kameneng riye̱ Adakunom a ta nye Ada yir be aYeso Kiristi Aner Kashesh yir se mak be wan.
TIT.1.5	Mi tá won na aKirit nong ase̱ wan ta gang itomong iya i ta rusek dar kugang ne i te áko̱k kasho̱o̱n ikilisiya kaye̱e̱r koakye kuwo̱p kyo̱ndi mi tá ka tak. 
TIT.1.6	Ako̱k kasho̱o̱n ikilisiya ra nye aner aya a se gye̱r nasho̱o̱n ánerawe, aner a ta be abining azining, inoon wu ra nye afikuus sang á tu se kpe̱rde̱k ka á tu shonong baꞌ. 
TIT.1.7	Kum ako̱k kasho̱o̱n ta nye aner itomong Adakunom, a ra nye aner aya sang a tana ku se̱ be ike̱ng ikak imaan'e baꞌ. Sang a tu nye aner aya a ta kok rice naza baꞌ, ka afe riye̱ rife ka aner a ta so̱ kugbe̱re̱ ma a ta feng'e, ka aner a ta shim kuren ka aner aya a ta ma ka shim itso̱m baꞌ. 
TIT.1.8	A ra ban a nye aner aya a ta shan átsen ibo̱k ifa dim, ne a shim ku nye ike̱ng iya i ta se gye̱r ne a yiir rice wu ne a be katsak ne a se zhe̱l, ne a mees rice wu. 
TIT.1.9	Ako̱k kasho̱o̱n ikilisiya ra nye aner aya a tana yiir rife̱ Adakunom riya a tu ku tak be agap kyo̱ndi a tu ku bo̱so̱p'e nong a tin tsesek ákak be awazi ne kubo̱so̱p kufe katsak, ne a gaar áya a ta raba kubo̱so̱p'e.
TIT.1.10	Áfe kushonong kuse whe̱re̱ ne áfe kufe̱ kpe̱de̱ng kuse ne áya a ta wo̱ro̱k ánerawe, abanang áner aya a ta kuus kubo̱so̱p áner aYahuda baꞌ. 
TIT.1.11	Wan ta roon áfe kubo̱so̱p kuri kufe abo̱o̱s'ong dim, kamok á tsang á beseng ánerawe na nasa ba be kubo̱so̱p ike̱ng iya i ta se gye̱r ke ba bo̱so̱p ánerawe'me baꞌ, nong á ta se̱ ike̱ng iya ba ta shim tsek. 
TIT.1.12	Ei, aner aKirit, akak kaye̱e̱r áner kuzarap ba ne a ku fe̱ ye, “Áner aKirit'e be abo̱o̱s, á se kyo̱ndi ámaan ikewum, á yo̱mo̱ng ne á mak á yas dide̱ng.” 
TIT.1.13	Rife̱'ong nye katsak. Kamok anong ku zhe̱e̱r ba be agap, ne kuno̱o̱k katsak ba ta kpa agap, 
TIT.1.14	nong á tà won kufoos atin afekasho̱o̱n áner aYahuda ne ku kuus itsi ánerawe áya a ta gaar katsak. 
TIT.1.15	Koakye se zhe̱l nufe áner aya a ta sok ye i se ázhe̱l'e. Amma ike̱ng ikak se zhe̱l nufe áya a be katsak ka áya a ta be agak riye̱ baꞌ, kamok kuto̱ro̱ng ba ne aye̱ ba se zhe̱l baꞌ. 
TIT.1.16	Áner kuri ayong fe̱ ye ba ren Adakunom amma kunye ba tonong ye ba ren Adakunom baꞌ. Kunye ba se kye̱re̱, á shonong, á kyem á nye ike̱ng ikak itek baꞌ.
TIT.2.1	Amma wan, bo̱so̱p ánerawe ike̱ng iya i ta se gye̱r dim be katsak. 
TIT.2.2	Bo̱so̱p ásho̱n iren kuse tatan, á ra be kuyiik, á ra be kuyiir rice ne á se gye̱r kaye̱e̱r kuno̱o̱k katsak ba, be kushim kufe katsak ne kutsesek dide̱ng.
TIT.2.3	Anong ne anyako, kubo̱so̱p ba'me ye á ra nye kusor kuri kuya ku ta tas kufe ányining áya a ta nye afikuus, sang a tu be imok ka áya a ta mak á so̱ ike̱re̱ ma a ta feng'e baꞌ, amma á ra bo̱so̱p ánerawe ike̱ng iya i ta nye katsak. 
TIT.2.4	Iyong ta sak ba ta kyem á bo̱so̱p ányining áya a ta ru nye nanamang nong á tà shim átek ba ne inoon ba, 
TIT.2.5	ne á yiir rice ba ne á sor zhe̱l ne á ni sak riye̱ na nasa ba, be kuse kutek ne á fok átek ba kuto, fan á bu te kye̱re̱ be rife̱ Adakunom.
TIT.2.6	Anong ne ácam gip, ku bo̱so̱p ba'me ye á ra yiir rice ba. 
TIT.2.7	Kaye̱e̱r koakye wan sor ike̱ng ba tanin nye kumaas natoon'e be kunye ike̱ng iya i ta nye itek. Kaye̱e̱r kubo̱so̱p wan, nye be riye̱ rizining ne katsak, 
TIT.2.8	ne atuk ica katsak fan ákak bu shik. Be anong ne áya a tá ka rawan ta fok isum kamok á se̱ ike̱ng ikak imaan'e á tanin fe̱ natoon yir baꞌ.
TIT.2.9	Tak ásam ye á ra fok átekasa ba kuto kaye̱e̱r koakye ne á nye ike̱ng iya ba tana fok kusas'e sang á tu ya kanu be ba baꞌ, 
TIT.2.10	ka á ta ka nye ba itsang baꞌ. Amma á ra ban á tonong ye ba se gye̱r ne á be katsak kaye̱e̱r koakye, nong ase̱ kaye̱e̱r koakye iren ba tà tonong ye kubo̱so̱p rife̱ Adakunom Aner Kashesh yir se yiik.
TIT.2.11	Kamok Adakunom tonong ritek wu nong ánerawe cice̱r ta se̱ kashesh. 
TIT.2.12	Ritek'e ti bo̱so̱p yir iren kufe̱ ye, wayo be kuse kuri kuya Adakunom ta shim baꞌ, ne amaan kushim ike̱re̱ kazatse, nong ta yiir yir rice yir, ne i se yir zhe̱l ne i be yir kuse kuri kufe Adakunom kaye̱e̱r izam iyuna. 
TIT.2.13	Yir sor yir anong nong tin tor yir agbang kunom kuya yir ta min te yir aye̱, nizen Adakunom yir ayiik'e ne Aner Kashesh yir aYeso Kiristi tana tonong kuyiik wu. 
TIT.2.14	aYeso ne no̱o̱k rice wu nong a tin sheshek yir kaye̱e̱r amaan kunye yir ne a ni kusu yir nong tá sor yir áfu ne i shim kunye yir ike̱ng iya i ta nye itek.
TIT.2.15	Ka bo̱so̱p ba ike̱re̱ na. Ka tsesek ba ne i ka zhe̱e̱r ba be agbang kuto̱. Sang tu won akak ta ka zhe̱e̱sh baꞌ.
TIT.3.1	Yiir yiring ánerawe wan'e ye á ra fok áko̱k kasho̱o̱n ne áfe ágwo̱m kaben ba kuto, á ra kuus ike̱ng iya ba ta fe̱ ne á sor be kanye̱k kunye koakye i ta se gye̱r. 
TIT.3.2	Bun i fe̱ be ba ye sang a tu fe̱ amaan rife̱ baꞌ, á ra shim kusor caang ne á se whiwhe̱ be ánerawe ne á mees rice ba nasho̱o̱n koangan.
TIT.3.3	Yir gip gbugbang i tsang i nye yir áfunam'e ne i shonong yir, a tsang a ni wo̱ro̱k yir, ma i te yir ásam áfe kushim kunye amaan ike̱re̱ iya aye̱ yir ta shim be kushim kufok kusas kusor. Kusor yir tsang kunye kunye ike̱re̱ imaan'e ne rishishim. Ánerawe ti rayir ne yir ma ka rayir ba. 
TIT.3.4	Amma nizen iya a tin tonong yir ritek ne kushim Adakunom Aner Kashesh yir, 
TIT.3.5	a ti shesh yir. A nye anong sang kamok i nye yir ike̱ng ikak itek baꞌ, amma kamok kuro̱ riye̱ wu. A ti shesh yir, a tá kusu rine̱n yir be Kabik Kazhe̱l'e kaya a tin no̱o̱k yir kutes kufas ne iren kusor kufas. 
TIT.3.6	Kabik Kazhe̱l yong ne a ti korok natoon yir ne̱k kamok ike̱ng iya aYeso Kiristi Aner Kashesh yir tá nye. 
TIT.3.7	A nye anong, nong ase̱ kamok ritek wu yir ta se̱ yir ku te zhe̱l nasho̱o̱n Adakunom ne i te yir áya a tana ya kutse kutser kufe izen izen kuya yir ta min te yir riye̱. 
TIT.3.8	Rife̱'me nye katsak. Kamok anong mi shim wan ta fe̱ rife̱'me ne i bun i toos'e, nong áya a ta min no̱o̱k katsak na Adakunom tà ya kasho̱o̱n be kuno̱o̱k rice ba nong á ta nye ike̱ng iya i ta nye itek. Ike̱re̱ na nye itek ne i se gye̱r be koangan.
TIT.3.9	Amma kam be akikar afe rifunam ne aduk atin ne kafa iriri ízam atukop atukop be kuya nanan ne kuren natoon Itsi kamok ike̱re̱ kuri iyong nye ikpe̱de̱ng'e, i tin barang ike̱ng ikak baꞌ. 
TIT.3.10	Aner aya a ta shim ku naka kaas, ke wan tu ko̱ro̱k kuto kutak kuzining, kutak kufe afa, ke a fok baꞌ, ne wan kam be wu. 
TIT.3.11	Wan tà ren ye aner kuri ayong nye aruruk'e ne a nye aner rine̱n. A naka to̱ amok.
TIT.3.12	Nizen iya mi tana tom Atemis ka aTikikus ayi nufuan. Nye ike̱ng iya wan tana kyem i nye nong ta be̱ nunaan na aNikapolis, kamok mi shim ta se sor azong nizen kuwun. 
TIT.3.13	Nye koakye wan tana kyem i nye nong ta tobok aZinas a ta nye aloya, ne Apolos nizen á tana shan iren. Sang á tu dun ike̱ng ikak iya ba ta tse̱r baꞌ. 
TIT.3.14	Áner yir ra bo̱so̱p kuno̱o̱k ace ba dim nong á ta nye ike̱ng iya i ta nye itek, ne á ren iren kutobok ánerawe na agbang ike̱re̱ ba tà tse̱r. Á tu sor a kpe̱de̱ng kusor baꞌ.
TIT.3.15	Áfe á ta se aze mak be mi cice̱r ta nye ashou. Nye shou áya a tin shim yir, áya i ta se yir mak kaye̱e̱r kuno̱o̱k katsak kuzining.
TIT.3.15	Ritek Adakunom se mak be yin cice̱r.
PHM.1.1	Mi, aBulus, aya a tin te nitso̱m kamok aYeso Kiristi ne aronyining yir aTimoti ne i ta zibir wan kufumung na aFilimon, agbang aferime̱ yir ne i bun i nye aferime̱ itomong yir. 
PHM.1.2	Kufumung'e nye kufe yin mak be ángasnyining yir Afiya ne Akipus áya a ta nye asozha aKiristi be ribir áfikuus áya a ta nyiis kari wan.
PHM.1.3	Ritek be kameneng riye̱ Adakunom a ta nye Ada yir ne Agwo̱m Ágwo̱m yir aYeso Kiristi se mak be yin.
PHM.1.4	Mi tonong Adakunom riye̱ rikan ye̱r ye̱r ke mi sen nye aduwa ne i yiring be wan. 
PHM.1.5	Mi fos kuri kuno̱o̱k katsak wan ta be natoon Agwo̱m Ágwo̱m yir aYeso ne kuri kushim wan tá shim ázhe̱l'e cei. 
PHM.1.6	Aduwa mi se ye wan tin barang ifeng ni itaas itak natoon kuno̱o̱k katsak wan, nong ase̱ wan ta ren koakye kuri ike̱ng itek yir ta be yir kaye̱e̱r aYeso Kiristi. 
PHM.1.7	Kushim wan ta be ti kare̱p riye̱ dide̱ng ne kuni tsesek dide̱ng kamok wan aroneng, wan sak aye̱ ázhe̱l'e ta men.
PHM.1.8	Kamok kuri kushim afe wan ta shim áfikuus ne mi kyem i ros riye̱ kaye̱e̱r aKiristi nong tá fe̱ be wan ye wan ri nye ike̱ng iya i ta tas ke wan nye. 
PHM.1.9	Amma kamok mi ta ka shim, mi shim ta ka nye akusuk, mi aBulus, mi tá nye asho̱n ne i bun i se nitso̱m kyo̱o̱rna kamok aYeso Kiristi. 
PHM.1.10	Mi ta nye izong kamok igon'i aOnesimus, aya a tá shan aKiristi nizen iya mi ta se nitso̱m. 
PHM.1.11	Gbugbang a tsang a be itomong nufuan baꞌ, amma kyo̱o̱rna a be itomong nufuan be nunaan dide̱ng.
PHM.1.12	Mi bun i sen ku tom nufuan, wu aya a ta nye itsam riye̱ mi. 
PHM.1.13	Mi shim ke wan ku yiir nong a ta sor mak be mi nong ase̱ a ta ka shishing ne a ni se̱ mo ne i nye ike̱re̱ ne mi se nurosom kamok kutaas Rife̱ Ritek Adakunom. 
PHM.1.14	Amma mi shim ta nye ike̱ng ikak dar kushim wan baꞌ, nong ase̱ koakye kuri ritek wan tanin nye'me ta se be kushim riye̱ wan sang kyo̱ndi a ta te mo agap baꞌ. 
PHM.1.15	Kashim ike̱ng i ta sak wu ta kam be wan kaye̱e̱r kaban izen cie̱k nye nong ase̱ wan ta bun i ku se̱ nong ta sor yin mak ma izen izen. 
PHM.1.16	Sang kyo̱ndi asam baba baꞌ, amma áner aya a ta nar ásam, kyo̱ndi aronyining wan aya wan tá shim dide̱ng. Mi ren wan ku shim dide̱ng ne i ni nar kyo̱ndi anerawe be aronyining kaye̱e̱r Agwo̱m Ágwo̱m yir.
PHM.1.17	Kamok anong ke wan ti sok ye mi nye afudang itomong wan, to̱, kushan ibo̱k ifa kyo̱ndi wan tanin shan mi. 
PHM.1.18	Ke a mak ka nye ike̱ng ikak wan tá fok kusas'e baꞌ, ka wan tu be kuta ike̱ng ikak ayi ne wan ni won'e. 
PHM.1.19	Mi, aBulus, ne i sen ka zibir kufumung na be kubo̱k'i, ye mi ta ka karang. Sang tu fe̱ i tak kutser kufas wan tá se̱ kamok mi baꞌ. 
PHM.1.20	Aroneng, mi mok ye mi ta se̱ ritek nufuan kamok Agwo̱m Ágwo̱m. Kusuk, ni tsesek. 
PHM.1.21	Mi ti no̱o̱k katsak ye wan tà kuus ike̱ng iya mi ta fe̱. Mi ta ka zibir kufumung na ne mi ren tse̱ng tse̱ng ye, wan ta nye ike̱ng ife i ta nar iya mi ta fe̱ be wan ye wan ra nye.
PHM.1.22	Ike̱ng ikak izining mi ta shim ke wan ren gbak nye, nye kutu átsen kamok mi, kamok mi n te riye̱ kube̱ nufe yin ke Adakunom fok aduwa yin a tin won.
PHM.1.23	Abafaras afudang'i, i ta se yir nitso̱m mak kamok aYeso Kiristi, ta nye yin ashou. 
PHM.1.24	Anong ne áfudang itomong'i, aMarkus be Aristakus ne aDemas be aLuka ta nye yin ashou gip.
PHM.1.25	Ritek Agwo̱m Ágwo̱m yir aYeso Kiristi se mak be kabik yin.
HEB.1.1	Gbugbang, Adakunom fe̱ kanu be átukop yir ni iren ze̱r ze̱r ne nizen ze̱r ze̱r be aner kuzarap. 
HEB.1.2	Amma kaye̱e̱r inom igang'e na, a fe̱ kanu be yir be Igon wu, aya a tú ku sak a ta te a ya kutse ike̱re̱ cice̱r. Mak be wu ne a nye koakye. 
HEB.1.3	Igon'e ne ka nye akanang kuyiik Adakunom, a tas Adakunom kyo̱o̱n. A yiir koakye ike̱ng be kukyem rife̱ wu. Nama a tá sak yir ta te yir zhe̱l kaye̱e̱r rine̱n yir, yong a sonong nubo̱k riya Aya a ta nye a yiik'e kaye̱e̱r kaza.
HEB.1.4	Kamok anong ne wu nar ámaleka be kuyiik kyo̱ndi riyerek a tu ku te'me ta nar rifuba. 
HEB.1.5	Kamok amaleka akak kuse Adakunom tá kun fe̱ be wu ye,
HEB.1.5	“Wan nye Igon'i,
HEB.1.5	katuur mi n te Ada wan” baꞌ.
HEB.1.5	Ka ye,
HEB.1.5	“Mi tà te Ada wu,
HEB.1.5	ne wu ma te Igon'i” baꞌ.
HEB.1.6	Nizen iya Adakunom tá tom igon wu kafe ime̱se̱ng'e kaye̱e̱r kazatse, a bun a fe̱ ye,
HEB.1.6	“Won ámaleka cice̱r tu ku ya iben.”
HEB.1.7	Natoon ámaleka, Adakunom fe̱ ye,
HEB.1.7	“Adakunom sak ámaleka sor kyo̱ndi kuwun
HEB.1.7	ne a sak ásam wu tá sor kyo̱ndi rigyem kuro̱ng.”
HEB.1.8	A fe̱ natoon Igon'e ye,
HEB.1.8	“Itsik rigwo̱m wan, Adakunom, tà sor ma izen izen.
HEB.1.8	Katsak ne ka ta nye ishe̱n rigwo̱m wan.
HEB.1.9	Wan shim katsak ne i rawan amaan kuse
HEB.1.9	kamok anong Adakunom, a ta nye Adakunom wan, tá kasa a ta ka korok name rice.
HEB.1.9	A tá sak wan ta se̱ kuyiik ku ta nar kufe áfudang wan.”
HEB.1.10	A bun a fe̱ ye,
HEB.1.10	“Kum ni ime̱se̱ng'e, Agwo̱m Ágwo̱m, wan ne i barak ribor kazatse,
HEB.1.10	kaza nye itomong ibo̱k wan.
HEB.1.11	Ike̱re̱'ong cice̱r tà gor, amma wan tà sor ma izen izen.
HEB.1.11	Ike̱re̱'ong tà kop kyo̱ndi ares.
HEB.1.12	Wan tà ka kunung ba kyo̱ndi ares,
HEB.1.12	a tà yiir ku shishing kyo̱ndi ares.
HEB.1.12	Amma wan shishing baꞌ,
HEB.1.12	aye̱ wan be igak baꞌ.”
HEB.1.13	Ámaleka anyaka ne Adakunom kun fe̱ be wu ye,
HEB.1.13	“Sonong nubo̱k riya mi, ma mi sak ámudo̱n wan
HEB.1.13	te ike̱ng kusak atak wan e̱?”
HEB.1.14	Ámaleka cice̱r nye nabik naya na ta nye áner á ta se̱ kashesh itomong.
HEB.2.1	Kamok anong, i ni barang yir ku ni sak yir riye̱ natoon ike̱re̱ i tan fok yir fan i bu te yir titak ta won yir iren'e. 
HEB.2.2	Kamok ke rife̱ a ta shan nufe ámaleka be agap, koangan afe a ta shonong a gaar kufok'e tà so̱ risam kamok ike̱ng iya wu tá nye, 
HEB.2.3	yir tà nye yir ane̱ ta wher yir ke yir gaar yir kushan agbang kashesh kuri kuyu e̱? Agwo̱m Ágwo̱m yir be rice wu ne a taas itak kashesh na ni ime̱se̱ng'e. Áner áya a tú ku fok ti tonong yir ye i se anong be katsak. 
HEB.2.4	Adakunom gip a tonong ye i se anong be kunye ike̱re̱ azhing ne ife kukyem ne kunang Kabik Kazhe̱l'e tá kasap anerawe kyo̱ndi wu ta shim.
HEB.2.5	Sang Adakunom sak ámaleka nong á tin nye rigwo̱m nizam iyu afe yir ta sen nife̱ yir na baꞌ. 
HEB.2.6	Naro̱ kakak, aner akak zibir kaye̱e̱r Kufumung rife̱ Adakunom ye,
HEB.2.6	“Anerawe nye akye̱ wan tin daam ni wu e̱?
HEB.2.6	Anerawe nye akye̱ wan tin sak riye̱ ni wu e̱?
HEB.2.7	Wan tú ku nye a ti raar cie̱k na ámaleka,
HEB.2.7	wan tú no̱o̱k rigwo̱m be kuyiik
HEB.2.8	ne i ku sak a tin nye rigwo̱m natoon ike̱re̱ cice̱r.”
HEB.2.8	Nizen Adakunom tú ku sak a tin nye rigwo̱m natoon ike̱re̱'me, a won dar a ku won ike̱ng ikak baꞌ. Gip be anong, yir di yir anerawe ti nye rigwo̱m natoon ike̱re̱ cice̱r kyo̱o̱rna baꞌ. 
HEB.2.9	Amma ike̱ng iya yir ta ye̱re̱k yir nye aYeso, aya a ta tsang a ni raar na ámaleka, amma kyo̱o̱rna a tu ku no̱o̱k kuyiik be rigwo̱m kamok a so̱ risam riku nong se ritek Adakunom ta fok risam riku kamok koangan.
HEB.2.10	Adakunom ne a nye koakye, kamok wu ne koakye kuse. Kamok anong ke i nye ye Adakunom be̱e̱n inoon wu whe̱re̱ kuyiik, i ta se gye̱r a ta tiyiik ako̱k kasho̱o̱n kashesh ba. A nye anong be risam aYeso tá so̱. 
HEB.2.11	Aya a ta se zhe̱l ne áya a tú ku sak ba tá te zhe̱l nye áner kasa kazining. Kamok anong, aYeso fok isum a tá ka yis ba ye áronyining wu baꞌ. 
HEB.2.12	A fe̱ ye,
HEB.2.12	“Mi tà fe̱ itak riyerek wan nasho̱o̱n áronyining'i,
HEB.2.12	mi tà ka kerek be abom, nasho̱o̱n rigwo̱m ánerawe wan.”
HEB.2.13	A bun a fe̱ ye,
HEB.2.13	“Mi tin fereng ni wan.”
HEB.2.13	Ne a bun a fe̱ gbak ye,
HEB.2.13	“Mi na mak be inoon Adakunom ta min no̱o̱k.”
HEB.2.14	Kum inoon'e ta be rinam be naso̱k, wu gip a sok kuse rinerawe nong ase̱ kamok riku wu a ta yirik agap aya riku ta se nubo̱k wu, aner'e nye Ishetan 
HEB.2.15	ne a turung áya inyim riku ta ma ka te ba nitso̱m cice̱r. 
HEB.2.16	Katsak'e, sang ámaleka ne wu tú ku tobok ba baꞌ, amma kuri Ibrahim ne a tú ku tobok ba. 
HEB.2.17	Kamok anong ne wu te kyo̱ndi áronyining wu kaye̱e̱r koakye iren, nong ase̱ a tá te agbang atsi afe a ta be kuro̱ riye̱ ne a nye katsak ni itomong Adakunom. A nye asidaka'ong nong a tin sok rine̱n ánerawe. 
HEB.2.18	Wu be rice wu so̱ risam nizen a tú ku bo̱mo̱ng, kamok anong a kyem a ta tobok áya a ta sen ku bo̱mo̱ng ba cice̱r.
HEB.3.1	Kamok anong, ároneng azhe̱l'e, yin áya i tin se yin kaye̱e̱r kuyis kufe kaza na, to̱, yin tsik natoon aYeso, a ta nye Amanzo ne Agbang Atsi niren yir ta min no̱o̱k yir katsak. 
HEB.3.2	aYeso tonong katsak kaye̱e̱r itomong aya a tú ku kasa, kyo̱ndi aMusa ta nye katsak ni itomong wu kaye̱e̱r ánerawe Adakunom. 
HEB.3.3	aYeso be kuyiik ne a nar aMusa kyo̱ndi aner rino̱k ta be kuyiik ne a nar rino̱k'e. 
HEB.3.4	Koakye kasa anerawe ne a no̱k, amma Adakunom ne a nye koakye ike̱ng. 
HEB.3.5	aMusa tonong katsak kaye̱e̱r itomong wu ife asam kaye̱e̱r anerawe Adakunom, nong i ta sor asheda ike̱re̱ iya i tana be̱ nasho̱o̱n. 
HEB.3.6	Amma aKiristi tonong katsak kyo̱ndi igon a tu ku no̱o̱k kukyem a tanin sak riye̱ natoon ánerawe Adakunom cice̱r. Yir ne i nye yir ánerawe'me, ke i ya yir kasho̱o̱n be ku naka tsesek ne ku ni te riye̱ kuya i tin tsor yir kafok natoon'e ma nigang'e.
HEB.3.7	To̱, kyo̱ndi Kabik Kazhe̱l'e ta fe̱ ye,
HEB.3.7	“Katuur, ke yin fok yin kuto̱ wu,
HEB.3.8	tu shonong yin baꞌ,
HEB.3.8	kyo̱ndi yin tá shonong yin
HEB.3.8	nizen iya yin tá bo̱mo̱ng yin Adakunom kaye̱e̱r katse.
HEB.3.9	Azong ne áda yin ti maas ne a ni bo̱mo̱ng,
HEB.3.9	aye̱ iso̱k inaas ne á ye̱re̱k ike̱re̱ iya mi tá nye.
HEB.3.10	Iyong ne i sak riye̱ mi ta beseng be izam iyong
HEB.3.10	ma mi fe̱ ye, ‘Aye̱ ba se gugo̱k be mi koakye izen,
HEB.3.10	a ren íren'i baꞌ.’
HEB.3.11	Kaye̱e̱r riye̱ kubeseng, mi nye kushu ye,
HEB.3.11	‘Sang ba tà se̱ iren
HEB.3.11	á tana no̱ naro̱ kufan'i baꞌ ko cie̱k.’ ”
HEB.3.12	Ároneng, sak yin riye̱ fan akak yin bu nye amaan kuto̱ro̱ng ne a won dar a ni no̱o̱k katsak, nong a ta won kukuus Adakunom afe kutser. 
HEB.3.13	Amma yiir i naka tsesek yin kunom. Ni nye yin itomong be koakye izen iya a ta yis ye, “katuur”, nong fan rine̱n bu wo̱k akak yin nong ta shonong. 
HEB.3.14	Yir ta te yir azining be aYeso ke i yiir yir katsak yir ta be yir kum ni ime̱se̱ng'e kpa ma nigang'e. 
HEB.3.15	Kyo̱ndi a tan fe̱ ye:
HEB.3.15	“Katuur, ke yin fok yin kuto̱ Adakunom,
HEB.3.15	tu shonong yin baꞌ,
HEB.3.15	kyo̱ndi yin tá te yin ma i te yin shaam.”
HEB.3.16	Ángan ne á fok kuto̱ Adakunom ne á bun shonong e̱? Cice̱r áner aya aMusa tá ka tun ba niben aMasar. 
HEB.3.17	Riye̱ Adakunom beseng be ángan ma aye̱ iso̱k inaas e̱? Riye̱ wu beseng be áner a tá nye rine̱n, áfe a tá kus kaye̱e̱r katse. 
HEB.3.18	Be ángan ne Adakunom shu ye sang á ta no̱ kaye̱e̱r nawu kufan wu baꞌ e̱? Mi fe̱ ka be áya a ta nye rine̱n e̱? 
HEB.3.19	Kamok anong, yir ren yir ye á kyem á no̱ baꞌ, kamok kuwon dar kuno̱o̱k katsak ba.
HEB.4.1	Kamok anong, kum kuno̱o̱k kuto̱ a tá tsang a fe̱ be yir ye, yir tà no̱ yir kaye̱e̱r karo̱ kufan wu tu ku se, to̱, i sak yir riye̱ fan ákak yir bu won dar á kyem á no̱. 
HEB.4.2	Kamok a min taas yir Rife̱ Ritek kyo̱ndi a tá ka taas ba. Amma rife̱ ba tá fok sor ike̱ng ikak nufu ba baꞌ, kamok áfe á tá fok ti no̱o̱k katsak baꞌ. 
HEB.4.3	Yir áfe i ta min no̱o̱k yir katsak i no̱ yir kaye̱e̱r karo̱ kufan kyo̱ndi Adakunom ta fe̱ ye,
HEB.4.3	“Riye̱ mi beseng, kamok anong mi shu ye
HEB.4.3	ba tà no̱ kaye̱e̱r karo̱ kufan'i baꞌ ko cie̱k.”
HEB.4.3	Adakunom fe̱ anong, nama a tá tsang a gang itomong kunye kazatse wu. 
HEB.4.4	Kamok naro̱ kakak a fe̱ itak kunom kufe kanataar kaye̱e̱r kufumung rife̱ Adakunom ye, “Katuk afe kanataar Adakunom fan be kunye itomong wu cice̱r.” 
HEB.4.5	amma ayong a bun a fe̱ ye, “Ba tà no̱ kaye̱e̱r kufan'i baꞌ ko cie̱k.” 
HEB.4.6	I rusek anong, ákak tà no̱ kaye̱e̱r kufan'e, amma áya a tá san kufok Rife̱ Ritek se̱ kuno̱ kaye̱er'e baꞌ, kamok kushonong ba. 
HEB.4.7	Kamok anong, Adakunom sak kunom kukak a ta yis ye, “Katuur.” A fa baan dide̱ng ne a fe̱ nanu aDauda kyo̱ndi a ta tsang a zibir ye,
HEB.4.7	“Katuur ke yin fok yin kuto̱ wu,
HEB.4.7	tu shonong yin baꞌ.”
HEB.4.8	Kamok ke a fa fe̱ ye aZhoshuwa ta ka no̱o̱k ba naro̱ kufan'e ke Adakunom ra ba fe̱ ike̱ng ikak natoon kunom kukak nasho̱o̱n baꞌ. 
HEB.4.9	Iyong tonong ye, kufan nama inom kanataar rusek gbak kamok áner Adakunom. 
HEB.4.10	Kamok aner aya a ta no̱ kaye̱e̱r kufan Adakunom, a ta fan ni itomong'e ifu gip kyo̱ndi Adakunom tá nye. 
HEB.4.11	Won i tu nye yir koakye ike̱ng i tana kyem i nye yir nong ta no̱ yir kaye̱e̱r kufan'ong, fan akak bu kuus kuse ba, a tà kpa, á ta won dar á fok kuto. 
HEB.4.12	Katsak'e rife̱ Adakunom be kutser ne ri be agap itomong. Agap wu nar afe awe̱n iya i i ta ya abas afa. a te̱m ma kaye̱e̱r kuro̱m ánerawe nong a ta kam kutser be kabik ne ikap be ise̱re̱, ma i ren kuto̱ro̱ng riye̱ anerawe be kunye wu. 
HEB.4.13	Ike̱ng ikak kuse nune̱re̱ng nazatse nasho̱o̱n Adakunom baꞌ. Koakye ike̱ng se de̱s, i se kanang nasho̱o̱n wu. Nasho̱o̱n wu ne i ta nyeseng yir nong tà taas yir koakye ike̱ng i tá nye yir.
HEB.4.14	Kamok anong, kum yir ta be yir agbang atsi ayiik'e, aYeso Igon Adakunom, aya a ta tseng naza, won i tu yiir yir kuno̱o̱k katsak yir be agap dide̱ng. 
HEB.4.15	Agbang atsi aya yir ta be yir nye aya a ta ro̱ riye̱ yir kaye̱e̱r kuraar yir. A tú bo̱mo̱ng kaye̱e̱r koakye iren kyo̱ndi yir, gip be anong a nye rine̱n baꞌ. 
HEB.4.16	Won yir tu be̱ yir nasho̱o̱n itsik ritek Adakunom'me be riye̱ rizining, nong ase̱ ta se̱ yir kuro̱ riye̱ be ritek nizen iya i ta se yir kaye̱e̱r kutse̱r.
HEB.5.1	Koakye agbang atsi Adakunom ne a tu kasa kaye̱e̱r ánerawe áfudang nong a tà fe̱ kanu rice ba natoon ike̱re̱ Adakunom ne a nye asidaka kamok rine̱n. 
HEB.5.2	A kyem a nye tatan be áya a ta taam ne áya a ta dun kuren ike̱ng, kamok wu be rice wu ta be kuraar kuri kufe̱ rinerawe gip. 
HEB.5.3	Iyong ne isak wu nye asidaka kamok rine̱n wu be rife ánerawe. 
HEB.5.4	Akak tà kyem a tin te rice wu baꞌ, ma ke Adakunom ne a tú yis kyo̱ndi a tá yis aHaruna. 
HEB.5.5	Anong ne, aKiristi gip, a se̱ kuyiik kusor agbang atsi be rice wu baꞌ. Amma Adakunom ne a fe̱ be wu ye,
HEB.5.5	“Wan ne i nye Igon mi,
HEB.5.5	katuur mi n te Ada wan.”
HEB.5.6	A bun a fe̱ naro̱ kakak ye,
HEB.5.6	“Wan nye agbang atsi ma izen izen,
HEB.5.6	kyo̱ndi aMakizadek.”
HEB.5.7	Nizen aYeso tá se aze nazatse, a tá kuto̱ naza a tá nye aduwa ne a nye izong be nanyisi nufe Adakunom aya a tana kyem a ku shesh kaye̱e̱r riku. Adakunom tú fok kamok a nye aner a tá mees rice. 
HEB.5.8	aYeso nye Igon Adakunom gye̱rtatan, amma a ti barang kukuus kuto̱ Adakunom kaye̱e̱r risam a tá so̱. 
HEB.5.9	Nizen iya a tá ma shining gye̱r, ne a ma sor iren kutser kufe izen izen nufe koangan aya a ta kuus ike̱ng iya a ta fe̱. 
HEB.5.10	Adakunom ne a tú ku kasa a ta sor agbang atsi kyo̱ndi aMakizadek.
HEB.5.11	Yir be yir ike̱re̱ whe̱re̱ tana fe̱ yir natoon iyong, amma i ro̱ ta ka tonong yin kamok yin ren yin ike̱ng zizirik baꞌ. 
HEB.5.12	Katsak'e, a fa gye̱ ke yin ma sen bo̱so̱p yin ákak'e kyo̱o̱rna, gip be anong yin ru shim yin ákak afe a tana ka bo̱so̱p yin ike̱re̱ izhizhe̱k'e kaye̱e̱r rife̱ Adakunom. Yin tse̱r yin nabasang, sang akpakarak naya baꞌ. 
HEB.5.13	Aner aya nabasang ne na ta nye naya wu ru nye izo̱k igon, an me̱ be kubo̱so̱p natoon kuse azhe̱l nasho̱o̱n Adakunom baꞌ. 
HEB.5.14	Naya na ta se kpakarak nye nafe áner aya a tan te anerawe, áner kuri ayong ne á ninye itomong be kuto̱ro̱ng ba nong á ta kyem á ren ike̱ng iya i ta nye itek be imaan'e.
HEB.6.1	Kamok anong, tu bun i beseng yir izen yir natoon ike̱re̱ izhizhe̱k'e natoon aYeso baꞌ, nong ta ya yir kasho̱o̱n, ta te yir ánerawe. Sang tu bun i kubun yir kama ta nye yir kubo̱so̱p itak kushishing kuse natoon ike̱re̱ i tana be̱e̱n riku be itak ku nino̱o̱k katsak na Adakunom baꞌ, 
HEB.6.2	itak abatisma be ku nisaas ibo̱k ritek natoon ánerawe, ne kudorok ikom be amok afe izen izen. 
HEB.6.3	Ke Adakunom shim yir tà te yir anong.
HEB.6.4	Áya á ta tsang á ren akanang'e, á tan fok kunang Adakunom, áya a ta gung rice be Kabik Kazhe̱l'e, 
HEB.6.5	ne áya a tá kun fok ritek rife̱ Adakunom ne kukyem kufe kasho̱o̱n. 
HEB.6.6	Gip be anong á tú ku bun kama kaye̱e̱r kuno̱o̱k katsak ba. Á ta ba kyem á be̱ ba nong á ta shishing kuse ba baꞌ, kamok ba tá bun á tigak Igon Adakunom ne á ku te isum kaye̱e̱r ánerawe.
HEB.6.7	Kaben kaya ka ta so̱ ashi nizen iya iza tin kpas ye̱r ye̱r ne naya te dide̱ng, ne ka se̱ ritek Adakunom. 
HEB.6.8	Amma kaya amaan agam be ikiritsan tin tang nye ka kpe̱de̱ng'e. Adakunom tà fiming karo̱ kayong, ne a shosh nigang'e.
HEB.6.9	Ároneng, yir fe̱ yir anong gye̱rtatan, amma yir no̱o̱k yir katsak ye yin ta se yin anong baꞌ, yin ta se̱ yin ritek ike̱re̱ iya i ta nye ife kuse̱ kashesh. 
HEB.6.10	Adakunom won dar a nye gye̱r baꞌ. A tà tiburum be itomong ne kushim yin tú ku tonong yin kuya yin tá tobok yin ánerawe wu baꞌ. Ne i ya yin kasho̱o̱n be kunye anong. 
HEB.6.11	Yir shim yir koangan kaye̱e̱r yin tu ya kasho̱o̱n be ifeng anong ma nigang'e, nong ta ren yin ye yin tà se̱ yin ike̱ng iya yin ta min te yin riye̱. 
HEB.6.12	Yir shim yin tu yo̱mo̱ng yin baꞌ, amma sor yin kyo̱ndi áya a tin no̱o̱k katsak ne á naka tsesek ma á ya kutse ike̱ng iya Adakunom ta tsang a fe̱.
HEB.6.13	Nizen iya Adakunom tá no̱o̱k kuto̱ be Ibrahim, a nye be kushu. A shu be riyerek wu kamok akak tu nar yiik nong a tin nye kushu be wu baꞌ. 
HEB.6.14	Adakunom fe̱ ye, “Katsak'e mi ta ka te ritek. Mi ta sak kuri wan tà te whe̱re̱.” 
HEB.6.15	Ibrahim tá fa mees riye̱ wu, yong a se̱ ike̱ng iya Adakunom tá fe̱ ye a tu ku nye'me. 
HEB.6.16	Ánerawe shu be aner aya a ta ka nar ba yiik, kushu'ong nye agbang ike̱ng ku gang nanan. 
HEB.6.17	Adakunom shim a ta tonong aner aya a tana di ike̱ng iya wu tá fe̱ ye wu shishing baꞌ, yong a shu. 
HEB.6.18	Adakunom nye anong kaye̱e̱r ike̱ng ifa a tana shishing'e baꞌ, iya Adakunom tanin bo̱ abo̱o̱s baꞌ. Yir áfe i ta te yir gbashak i ta shan yir ike̱ng iya i tá min te yir riye̱ ta tsesek yir. In yiir yir ike̱ng iya i tá min te yir riye̱ be agap ma aye̱ yir n kpa nafa. 
HEB.6.19	Kute riye̱ yir ta be yir na ne ku sak yir ta nyesek yir ana dar inyim ka be agak riye̱ baꞌ, ri no̱ tsik ma nama alaple kaye̱e̱r kaza, karo̱ Adakunom tu ku sor. 
HEB.6.20	aYeso tsang an tseng azong nasho̱o̱n yir kamok yir. An te agbang atsi ma izen izen kyo̱ndi aMakizadek.
HEB.7.1	aMakizadek 
HEB.7.2	Ibrahim tú no̱o̱k ike̱ng izining kaye̱e̱r koakye ike̱ng kuso̱k a tá ya naro̱ itso̱m'e. Ife ime̱se̱ng'e, riyerek wu nye “Agwo̱m katsak.” Riyerek wu a ta yis ye “Agwo̱m aSalim'ong” sor ye, “Agwo̱m kusor caang.” 
HEB.7.3	A be ada ka ango̱ baꞌ, akak ren izen a tú ku tes ka izen iya a tá ku baꞌ. A se kyo̱ndi Igon Adakunom a ta nye atsi ma izen izen.
HEB.7.4	Di yin kuri kuyiik a tá be, ma atukop yir Ibrahim tú ku no̱o̱k izining kaye̱e̱r koakye ike̱ng kuso̱k wu tá ya nitso̱m. 
HEB.7.5	Itsi aMusa fe̱ ye kuri aLawi aya a ta te átsi, ta shan izining kaye̱e̱r koakye ike̱ng kuso̱k ánerawe, áronyining ba gip. Ba nye kuri Ibrahim gip gye̱rtatan. 
HEB.7.6	aMakizadek'e nye kunik kasa aLawi baꞌ. Gip be anong, a shan izining kaye̱e̱r koakye ike̱ng kuso̱k nufe Ibrahim ne a ku te kuce̱, wu afe Adakunom tá fe̱ ye a tú ku nye ike̱ng ikak. 
HEB.7.7	Katsak'e, aner aya a ta te akak kuce̱ se yiik ne a ku nar aya a tu ku te'me. 
HEB.7.8	Nabon aLawi naya na ta shashang izining kaye̱e̱r koakye ike̱ng kuso̱k'ong kus kyo̱ndi ribir ánerawe. aMakizadek shashang izining kaye̱e̱r koakye ike̱ng kuso̱k gip, rife̱ Adakunom ra tak ye a ku baꞌ. 
HEB.7.9	Aner ta kyem a fe̱ ye aLawi afe a ta shashang ike̱ng izining kaye̱e̱r koakye ike̱ng kuso̱k'ong karang nubo̱k Ibrahim. 
HEB.7.10	Kamok nizen iya aMakizadek tá nyim be Ibrahim, a tsang a tes aLawi baꞌ.
HEB.7.11	Ke itomong ritsi kuri ife aLawi ta kyem i sak aner ta te zhe̱l (Kamok atsi ne a nye itsi) to̱, akye̱ sak a bun a shim ke a se̱ atsi akak a ta se kyo̱ndi aMakizadek sang aHaruna baꞌ e̱? 
HEB.7.12	Kamok ke a shishing atsi, ne a shishing itsi gip. 
HEB.7.13	Aya afe a tin fe̱ ike̱re̱ na natoon wu a wuruk nuri kukak ze̱e̱r kuya sang akak ba ta kun nye itomong naro̱ kushosh asidaka baꞌ. 
HEB.7.14	Katsak'e nye aYeso Agwo̱m Ágwo̱m yir wuruk kaye̱e̱r kuri aYahuda kuya sang aMusa ta kun nife̱ ike̱ng ikak natoon ba ni itomong ritsi baꞌ.
HEB.7.15	Ike̱ng iya yir tin fe̱ yir min barang kute kanang, atsi akak kyo̱ndi aMakizadek n wuruk. 
HEB.7.16	Aya a ta te atsi sang natoon igo̱o̱n átukop wu baꞌ, amma natoon kukyem kutser kufe ku tana sor ma izen izen. 
HEB.7.17	A fe̱ ye,
HEB.7.17	“Wan nye atsi ma izen izen
HEB.7.17	kyo̱ndi aMakizadek.”
HEB.7.18	A won igo̱o̱n ife ime̱se̱ng'e kamok i be agap ike̱ng ikak baꞌ. 
HEB.7.19	Itsi aMusa kyem i ta sak ike̱ng ikak ta te zhe̱l baꞌ, iyong ne i sak yir nye yir kanye̱k ike̱ng itek iya yir tin te yir riye̱ natoon'e nong ta se yir bubarak be Adakunom.
HEB.7.20	Adakunom nye anong be kushu wu. Ribir átsi no̱ kaye̱e̱r itomong ba dar kushu. 
HEB.7.21	Amma aYeso te atsi be kushu nizen Adakunom tá fe̱ be wu ye,
HEB.7.21	“Agwo̱m Ágwo̱m n shu,
HEB.7.21	a ta bun a shishing riye̱ wu baꞌ.
HEB.7.21	‘Wan nye atsi ma izen izen.’ ”
HEB.7.22	Kamok kushu Adakunom na, aYeso tonong ye kushu'me nye katsak ne ku nar ribir'e cei.
HEB.7.23	Átsi tuse whe̱r gbugbang kamok riku ta ka roon ba kuya kasho̱o̱n be itomong. 
HEB.7.24	Amma aYeso tà sor ma izen izen, kamok ritsi wu tà gang ze̱e̱r baꞌ. 
HEB.7.25	Kamok anong, a ta kyem a shesh koangan a ta gor nufu a ta tseng nufe Adakunom, a ta sor ma izen izen ne a yiir nye aduwa kamok ba.
HEB.7.26	Atsi kuri ayong ne a tin re̱ng yir rine̱n yir. A se zhe̱l dar rine̱n, a be narik baꞌ, a tú kam ze̱e̱r be áfe rine̱n, a tú ku tiyiik a ta tseng kaye̱e̱r kaza. 
HEB.7.27	A se kyo̱ndi ribir ágbang atsi baꞌ, a nye asidaka koakye katuk kamok rine̱n wu ni ime̱se̱ng'e nizham a ta ra nye kamok ánerawe baꞌ. Amma a nye asidaka kamok rine̱n ánerawe cice̱r kutak kuzining nizen iya a tá no̱o̱k rice wu. 
HEB.7.28	Itsi aMusa sak ánerawe á tá raar tá te agbang atsi, amma kushu kufe ku tá be̱ nama itsi sak Igon'e a ta se zhe̱l te atsi ma izen izen.
HEB.8.1	Rice rife̱ yir tin fe̱ yir se ye, yir be yir agbang atsi akak kyo̱ndi ayong afe a tá sonong nubo̱k riya itsik rigwo̱m Adakunom ayiik'e kaye̱e̱r kaza. 
HEB.8.2	A nye itomong wu naro̱ itomong atsi kazhe̱l'e kufe katsak, kuya Adakunom tá nye sang anerawe baꞌ.
HEB.8.3	A sak koangan agbang atsi ni itomong nong a ta shosh asidaka ike̱re̱ be ife ikewum. Iyong ne i sak i ta se gye̱r ayu gip a ta tse̱r ike̱ng ikak a ta no̱o̱k. 
HEB.8.4	A fa fe̱ ye a rusek nazatse, ke a sor atsi baꞌ, kamok áner ákak kuse á ta nye asidaka kyo̱ndi itsi aMusa tá fe̱. 
HEB.8.5	Nizen iya a ta nye itomong naro̱ kaya ka ta nar kuse zhe̱l, a maas ne a kuus nawu ike̱ng iya a ta nye kaye̱e̱r kaza tsek. Iyong ne i sak a tá kpam aMusa nizen iya a tá tse̱r a tá tar kubur a tanin ya Adakunom iben ye, “Sak riye̱ nong ta nye koakye ike̱ng kyo̱ndi mi ta ka tonong natoon rifan.” 
HEB.8.6	Itomong aYeso tá nye se yiik ne i nar ifuba cei, kyo̱ndi kushu kufas wu tin no̱ natite ánerawe be Adakunom ta nar kuse yiik. Ike̱re̱ Adakunom tá fe̱ ye a ta nye nar kunye itek gip. 
HEB.8.7	A fa fe̱ ye ike̱ng ikak won dar i te titeng be kushu kufe ime̱se̱ng'e baꞌ ke a bun a nye kufe afa'me baꞌ. 
HEB.8.8	Adakunom di ánerawe tá taam. Ayong a fe̱ ye,
HEB.8.8	“Izen saase mi tana ya kushu kufas
HEB.8.8	be áner Isarela be kasa áner aYahuda.
HEB.8.9	Iyong ta se kyo̱ndi kushu mi tá nye be átukop ba
HEB.8.9	nizen iya mi tá ka ko̱ro̱k ba kubo̱k
HEB.8.9	i tá ka tun ba niben aMasar baꞌ,
HEB.8.9	kamok ba yiir kushu mi tá nye be ba be katsak baꞌ.
HEB.8.9	Kamok anong Agwo̱m Ágwo̱m fe̱ ye,
HEB.8.9	Mi ta ka kirik ba kama.
HEB.8.10	Kushu kuya mi tana nye be kasa áner Isarela na:
HEB.8.10	Agwo̱m Ágwo̱m fe̱ ye nama izen iyong,
HEB.8.10	mi tà ka te ba Itsi kaye̱e̱r aye̱ ba
HEB.8.10	ne i bun i zibir naye̱ ba.
HEB.8.10	Mi tà te Adakunom ba ne ba te ánerawe mi.
HEB.8.11	Akak tà ba bo̱so̱p afegbak wu'me baꞌ.
HEB.8.11	Akak tà ba bo̱so̱p aronyining wu'me ne a fe̱ ye,
HEB.8.11	‘Ren Adakunom’ baꞌ,
HEB.8.11	kamok koangan tin ren,
HEB.8.11	inoon'e ba asho̱n'e cei.
HEB.8.12	Mi tà ka re̱ng ba rine̱n ba,
HEB.8.12	mi tà ba yiring be rine̱n ba baꞌ.”
HEB.8.13	Kum Adakunom tá fe̱ ye rife̱ kushu na nye “Kufas,” kufe ime̱se̱ng'e te kuzen. Ike̱ng iya i tan te izen ta gor ne i gang.
HEB.9.1	Kushu kufe ime̱se̱ng'e tonong iren a tana ya Adakunom iben, be karo̱ ku kuya iben anerawe ta nye. 
HEB.9.2	A tar kubur. A nye karo̱ kusaas apitila be atebur ne abiredi azhe̱l'e nutu kufe ime̱se̱ng'e. A yis karo̱ kayong ye Karo̱ Kazhe̱l'e. 
HEB.9.3	Nama alaple afe afa'me, kutu kukak tuse a tá yis ye Karo̱ Ka tá nar Kuse Zhe̱l. 
HEB.9.4	Karo̱ a ta shosh name iko̱o̱n itek a ta nye be izinariya tuse azong, be akpate kushu a tá kis be izinariya. Akpate'me be kures a tá nye be izinariya, a tin te naya a tá yis ye amanna kaye̱e̱r'e be ishe̱n aHaruna i tá funung, ne ape̱f ata afa a tin zibir Itsi Adakunom natoon'e. 
HEB.9.5	Ike̱re̱ ikak ifa i tá tas amaleka a tá yis ye aCerubim se natoon akpate'me, a ti ta nawu naro̱ kure̱ng rine̱n'e. Amma kyo̱o̱rna, yir ta kyem i fe̱ yir ike̱ng ikak natoon ike̱re̱'me nye̱k nye̱k baꞌ. 
HEB.9.6	Nizen iya a tá saas ike̱re̱ na cei anong, ne átsi ra ma no̱ nutu kufe kanu'me, á tá nye itomong ba. 
HEB.9.7	Agbang atsi tsek ne a no̱ nutu kufe kaye̱e̱r'e, kutak kuzining koakye riye̱. Izen iya a ta no̱ ma a no̱ be naso̱k a tana no̱o̱k kamok rine̱n wu be riya ánerawe tá nye kaye̱e̱r kudun kuren. 
HEB.9.8	Iyu ne i sak Kabik Kazhe̱l'e tá tonong ye, an karak karo̱ ka ta nar kuse zhe̱l nizham baꞌ, kum ke kubur'e ru kuse. 
HEB.9.9	Iyu ti tonong yir ike̱ng ikak kyo̱o̱rna. Iyong ti tonong yir ye asidaka a ta nye ye̱r ye̱r tà sak aye̱ anerawe ta te zhe̱l nasho̱o̱n Adakunom baꞌ. 
HEB.9.10	Ike̱re̱'ong a tá nye se natoon kuyas be kuso̱ ne ku naka kusu. Ike̱re̱'ong nye ife kuro̱m tsek iya a tin nye itomong ma nizen iya Adakunom ta shishing koakye.
HEB.9.11	Nizen iya aYeso tá be̱, wu ta nye agbang atsi afe ike̱re̱ itek iya i tan be̱ nakuruk, kubur kuya wu tin nye itomong kaye̱e̱r'e se yiik ne ku nar. Ku nar kubur kuya anerawe ta tar zhe̱l, kubur'ong nye kufe kazatse na baꞌ. 
HEB.9.12	A no̱ be naso̱k izha ka amung baꞌ. A no̱ naro̱ ka ta nar Kuse Zhe̱l be naso̱k wu kutak kuzining tsek nama a tin se̱ yir kashesh kafe izen izen. 
HEB.9.13	Naso̱k izha be amung be itong inyak ife a ta man a mis áfe rine̱n'e ta sak á ta te zhe̱l nama kuro̱m tsek, 
HEB.9.14	ke naso̱k ikewum kyo̱ndi iyong tà sak anerawe te zhe̱l shita naso̱k aYeso Kiristi a? Wu afe a tá be̱ kaye̱e̱r Kabik Kazhe̱l'e dar rizik nasho̱o̱n Adakunom, a no̱o̱k rice wu kamok rine̱n yir. A ti kam yir be ike̱re̱ iya i ta be̱e̱n riku nong i ta ya yir Adakunom afe kutser iben.
HEB.9.15	Kamok anong, aKiristi ne a se natite kushu kufas nong ase̱ áfe a ta ma ka yis ba tà shan kutser kufe izen izen kuya Adakunom ta fe̱ ye a tà no̱o̱k. Kyo̱o̱rna wu ku nong a tà ka shesh ba kaye̱e̱r rine̱n rife ba tá tsang á nye kaye̱e̱r kushu kufe ime̱se̱ng'e.
HEB.9.16	Ke akak ku a tá won kufumung natoon aner a tana ya kutse wu, ma a se̱ ike̱ng i ta tonong ye aner'e n ku katsak'e. 
HEB.9.17	Kamok a ti nye itomong be kufumung natoon kuya kutse baꞌ, ma ke aner a ta zibir kufumung'e ku. Ke aner'e rusek be kutser, a sen kyem a ninye itomong baꞌ. 
HEB.9.18	Iyong ne i sak a kyem a ninye itomong be kushu kufe ime̱se̱ng'e dar naso̱k baꞌ. 
HEB.9.19	Nizen iya aMusa tá tak ánerawe Itsi, a sok naso̱k inoon inyak ne nafe izha a tin gung be ashi. Ne a sok iwhang kakon kakak a ta yis ye aHisop 
HEB.9.20	A fe̱ ye, “Naso̱k kushu i tan shu yin be Adakunom name naya a tá fe̱ ye i ra yiir yir.” 
HEB.9.21	aMusa ti mis naso̱k'e natoon kubur'e be ike̱re̱ iya a tin nye itomong cei gip. 
HEB.9.22	Katsak'e, Itsi shim ye a ra kusu koakye ike̱ng be naso̱k, kamok ke a nyosong naso̱k baꞌ, a ta kyem a re̱ng rine̱n baꞌ.
HEB.9.23	Nizen iyong, a nye anong be ike̱re̱ ife i tá tas ife kaza nong i tà te zhe̱l. Amma ike̱re̱ kaza'me ta te zhe̱l be asidaka aya a ta nar ayu. 
HEB.9.24	Kamok sang aKiristi no̱ naro̱ itomong atsi anerawe ta nye i tá tas ife kaza baꞌ. A no̱ kaye̱e̱r kaza, azong ne a se nasho̱o̱n Adakunom kamok yir. 
HEB.9.25	Sang a no̱ kaye̱e̱r kaza a tá no̱o̱k rice wu ne a toos'e kyo̱ndi agbang atsi ta no̱o̱s Naro̱ ka ta Nar Kuse Zhe̱l koakye riye̱ be naso̱k naya sang na ta nye nafu baꞌ. 
HEB.9.26	A fa fe̱ ye aKiristi nye anong, ke an so̱ risam ne a toos'e kum nizen iya a tá nye kazatse. A be̱ kutak kuzining tsek nigang'e na, a tá no̱o̱k rice wu asidaka kamok rine̱n yir. 
HEB.9.27	Kyo̱ndi a tan sak, 
HEB.9.28	anong ne a no̱o̱k aKiristi kutak kuzining gip nong a tá sor asidaka kusok rine̱n ánerawe whe̱re̱. A tà bun a be̱ ife afa nong a tà shesh áya a ta sen ku tor, sang kamok nong a tà sok rine̱n baba baꞌ.
HEB.10.1	Itsi nye nawu ike̱re̱ itek i tana be̱ tsek sang atuk kunik ike̱re̱'me baꞌ. Iyong ne isak asidaka aya a tá yiir nye'me koakye izen, aye̱ be aye̱ tá sak áya a ta be̱s kuya Adakunom iben ta te zhe̱l baꞌ. 
HEB.10.2	A fa fe̱ ye, Itsi ta kyem i sak ánerawe ta te zhe̱l, ke a ba nye asidaka'me akak baꞌ. Ke a re̱ng rine̱n ánerawe kazining tsek, ke aye̱ ba se gak natoon rine̱n ba baba baꞌ. 
HEB.10.3	Amma asidaka a tá nye'ong yiir iyiring ánerawe rine̱n ba koakye riye̱ tsek. 
HEB.10.4	Kamok naso̱k amung be izha ta kyem i kusu rine̱n nigaan'e baꞌ.
HEB.10.5	Kamok anong, nizen iya aKiristi tá be̱ nazatse, a fe̱ ye,
HEB.10.5	“Asidaka be kunyesek ike̱re̱ ne wan shim baꞌ,
HEB.10.5	amma kuro̱m ne wan nye kanye̱k'e.
HEB.10.6	Asidaka a ta shosh ne asidaka kukusu rine̱n,
HEB.10.6	ne wan ti be riye̱ rikan baꞌ.
HEB.10.7	Iyong mi fe̱ ye, ‘Mi na, Adakunom mi, mi m be̱
HEB.10.7	nong mi ta nye ike̱ng iya wan ta shim,
HEB.10.7	kyo̱ndi i ta se ni izibir natoon'i,
HEB.10.7	kaye̱e̱r Kufumung rife̱ Adakunom.’ ”
HEB.10.8	Ni ime̱se̱ng'e, a fe̱ ye, “Asidaka be kunyesek ike̱re̱, ne asidaka kushosh be afe a ta nye kamok rine̱n, wan ti be riye̱ rikan baꞌ.” Itsi ne i fe̱ ye a ra nye anong. 
HEB.10.9	A bun a fe̱ ye, “Mi na, mi n be̱ ta nye ike̱ng iya wan ta shim.” Iyong tonong ye a won kushu kufe ime̱se̱ng'e nong a tú ku te kufe afa. 
HEB.10.10	Be kushim Adakunom ne yir n te yir azhe̱l'e be kuno̱o̱k aYeso Kiristi kyo̱ndi asidaka kutak kuzining tsek.
HEB.10.11	Koakye katuk atsi nye itomong wu, a nye asidaka ne a toos'e koakye kunom. Gip be anong iyong kyem i kusu rine̱n baꞌ. 
HEB.10.12	Amma aKiristi tá nye asidaka wu kutak kuzining kamok rine̱n ánerawe, a sonong nubo̱k riya Adakunom. 
HEB.10.13	Kum nizen iyong a sen tor ámudo̱n wu ta te ike̱ng kusak atak wu. 
HEB.10.14	Kamok a tá nye asidaka kutak kuzining, a sak áfe a ta te zhe̱l tà shining ma izen izen.
HEB.10.15	Kabik Kazhe̱l'e fe̱ be yir anong gip natoon iyu. Ni ime̱se̱ng a fe̱ ye,
HEB.10.16	“Adakunom fe̱ ye, iyu nye kushu mi tana nye be ba.
HEB.10.16	Nama anong mi tà ka te ba Itsi mi kaye̱e̱r aye̱ ba
HEB.10.16	ne mi bun i ka zibir ba'me naye̱.”
HEB.10.17	A bun a ti barang ye,
HEB.10.17	“Mi tà ba yiring be rine̱n ba
HEB.10.17	be amaan kunye ba baꞌ.”
HEB.10.18	Kum a tá mi n re̱ng yir rine̱n yir, asidaka bu kuse kamok rine̱n baꞌ.
HEB.10.19	Kamok anong, ároneng, yir ta kyem i no̱ yir Naro̱ ka ta Nar Kuse Zhe̱l be riye̱ rizining kamok naso̱k aYeso. 
HEB.10.20	Wu ti karak yir iren ifas iren kutser iya i ta gor ikarak alaple, iyong nye kuro̱m wu a tá no̱o̱k. 
HEB.10.21	Kum yir ta be yir agbang atsi nasa Adakunom, 
HEB.10.22	Won tu be̱ yir bubarak be Adakunom be riye̱ rizining, be kuno̱o̱k katsak kamok aYeso ti mis naso̱k wu na agak aye̱ yir. A bun a kusu iro̱m yir be ashi a ta se zhe̱l. 
HEB.10.23	Won yir tu yiir yir ike̱ng iya yir ta min te yir riye̱, iya i ta taas yir, kamok wu afe a ta fe̱ ye wu tin nye yir ike̱re̱ na shishing rife̱ wu baꞌ. 
HEB.10.24	Kamok anong, won yir tu naka tobok yir ne i naka tonong yir kushim be kunye kutek. 
HEB.10.25	Sang yir tu won dar i nyiis yir kyo̱ndi ákak tan me̱ ne á nye baꞌ. Amma i ban naka tsesek yir, ne i ni barang yir kunye anong kamok yin di yin Kunom'me nye ne kube̱ gbugbarak.
HEB.10.26	Asidaka akak ba bun a kuse kamok rine̱n yir ke yir ya kasho̱o̱n be kunye rine̱n nama a tá min tonong yir katsak'e baꞌ. 
HEB.10.27	Igak'e ma nye ye, a tà tor amok Adakunom kaye̱e̱r ikap kutiim be kuro̱ng kufe ku tana ya ámudo̱n Adakunom. 
HEB.10.28	Koangan afe a tá gaar kukuus Itsi aMusa ku sang a fok kuro̱ riye̱ wu baꞌ, kum ke aner afa ka ataar ayi fe̱ ye á nye rine̱n'e. 
HEB.10.29	Ke itak'e se anong, akye̱ kuri ike̱ng ne yin di yin ye a tá nye be áner aya a ta zhe̱e̱sh Igon Adakunom ne á nye kpe̱de̱ng be naso̱k na tú ku kusu ba kyo̱ndi na se zhe̱l baꞌ, a fe̱ imaan'e natoon Kabik Kazhe̱l'e kafe ritek Adakunom e̱? 
HEB.10.30	Kamok yir ren yir afe a ta fe̱ ye, “Ku kukarang ike̱ng nye kunaan; mi ne i tu ku karang.” A bun a fe̱ gbak ye, “Agwo̱m Ágwo̱m tà to̱ ánerawe wu amok.” 
HEB.10.31	I nye ike̱ng inyim dide̱ng anerawe tana kpa nubo̱k Adakunom afe kutser.
HEB.10.32	Yiring yin kaye̱e̱r inom kama nama, yin ta se̱ yin akanang Adakunom, yin tsesek yin dide̱ng, gip be risam i tá so̱ yin. 
HEB.10.33	Izen ikak a ta te yin nisum nasho̱o̱n ánerawe ne a ka tabak yin. Izen ikak, yin shim a ta ka nye yin ike̱re̱ iyong mak be áya a ta sen ku tabak ba gip. 
HEB.10.34	Yin tonong yin áya a ta se nitso̱m kuro̱ riye̱. Yin nye yin riye̱ rikan nizen iya a tin shan ike̱re̱ yin, kamok yin ren yin ye yin be yin ike̱re̱ i ta nar iyong ife i tana sor ma izen izen. 
HEB.10.35	Kamok anong, ikap yin tu te gbe̱re̱k baꞌ kamok ishorong yin nye igbang'e. 
HEB.10.36	Tsesek yin, ta se̱ yin ike̱ng iya Adakunom tá no̱o̱k kuto̱ ye a tà ka no̱o̱k ke yin nye yin ike̱ng iya wu ta shim. 
HEB.10.37	A tu won cie̱k tsek,
HEB.10.37	“Aya afe a ta saase tà be̱, a tà sok izen baꞌ.
HEB.10.38	Azhe̱l'e anaan tin sor natoon kuno̱o̱k katsak.
HEB.10.38	Ke a tu bun kama,
HEB.10.38	riye̱ mi tà beseng be wu.”
HEB.10.39	Yir nye yir kuri áya a tana kubun kama ne á wei baꞌ, amma yir min no̱o̱k yir katsak, a min shesh yir.
HEB.11.1	Kuno̱o̱k katsak nye ku ni te riye̱ dim ye yir ta se̱ yir ike̱ng iya yir ta min te yir riye̱ dim, iya sang yir ta di yir baꞌ. 
HEB.11.2	Iyong ne i sak a tá kerek áner agbugbang.
HEB.11.3	Natoon kuno̱o̱k katsak ne yir ti ren yir ye a nye kazatse be rife̱ Adakunom. Kamok anong, a nye ike̱re̱ yir tá di yir kaye̱e̱r kazatse na be ike̱re̱ iya sang yir ta di yir be anyisi yir baꞌ.
HEB.11.4	Natoon kuno̱o̱k katsak ne aHabila ti nye Adakunom asidaka afe a tá nar afe aKayinu. Be anong ne a se̱ kushim Adakunom ye wu nye aner atek nasho̱o̱n Adakunom kamok a shan asidaka wu. aHabila n ku, amma kamok kuno̱o̱k katsak wu a ru fe̱ kanu ma kyo̱o̱rna.
HEB.11.5	Natoon kuno̱o̱k katsak ne a ti sok aEnok be kutser, a di riku baꞌ. A tú tse̱r, amma a tú ku se̱ baꞌ, kamok Adakunom tú sok. A tú ku kerek ye a nye akak kaye̱e̱r áfe a tá kare̱p Adakunom riye̱ nizham a tá ra ku sok. 
HEB.11.6	Akak ta kyem a kare̱p Adakunom riye̱ dar kuno̱o̱k katsak baꞌ, kamok koangan ne a be̱ nufu ma a ti no̱o̱k katsak ye wu kuse, ye a nyesek aya a tu ku tse̱r be katsak ishorong ba.
HEB.11.7	Natoon kuno̱o̱k katsak ne aNuhu ti kpa inyim izhe̱l'e nizen iya a tú ku ko̱ro̱k kuto natoon ike̱re̱ wu tan di baꞌ. A no̱k kukpara ashi a tin shesh áfekari wu. Kuno̱o̱k katsak aNuhu sak a tak kazatse rine̱n ba, aNuhu tà sor aya kutse kamok a se gye̱r nasho̱o̱n Adakunom, kuya a ta se̱ natoon kuno̱o̱k katsak.
HEB.11.8	Natoon kuno̱o̱k katsak ne Ibrahim ti fok kuto̱ Adakunom a tá tseng naro̱ kaya wu tá ren baꞌ, nizen iya a tá fe̱ be wu ye a ra tseng naro̱ ka tana te kafu nasho̱o̱n. 
HEB.11.9	Natoon kuno̱o̱k katsak ne a ti sor kyo̱ndi aner atsen naro̱ kaya Adakunom tá fe̱ ye a tú ku no̱o̱k, niben ikak. A sor nubur mak Ishaku ne aYakub áfe a tá te áya kutse ike̱ng iya Adakunom tá fe̱ ye a tú ku no̱o̱k ba. 
HEB.11.10	Kamok wu tsang a ni te riye̱ nuwo̱p kuya Adakunom tá barak ribor'e a tá bun a no̱k be rice wu.
HEB.11.11	Natoon kuno̱o̱k katsak ne Ibrahim ti se̱ igon be rikop wu gip, be aSaratu a tá kun tes baꞌ. A ti no̱o̱k katsak ye Adakunom aya a tá tsang a fe̱ ye a tú ku no̱o̱k, a tu ku no̱o̱k igon. 
HEB.11.12	A san'e be aner azining tsek, afe a ta se kyo̱ndi aner aya a tan ku, kyo̱o̱rna an te ánerawe whe̱re̱ kyo̱ndi adar a ta se naza ka rize̱k kanu agbang isho̱ng ayi.
HEB.11.13	Áner na kus cice̱r kaye̱e̱r kuno̱o̱k katsak ba. Ba shan ike̱ng iya Adakunom ta fe̱ be ba ye á ta ka no̱o̱k ba be rice ba baꞌ. Igak á ta di gugo̱k tsek ne á nye riye̱ rikan. Á shim ye ba nye átsen nazatse. 
HEB.11.14	Ánerawe áfe a ta fe̱ ike̱re̱ kuri iyuna tonong kanang ye ba shim kaben kafe rice ba. 
HEB.11.15	I fa fe̱ ye á ru to̱ itak kaben kaya ba tú ku ne, ke á fe̱ á tú ku bun. 
HEB.11.16	Á tsang á ni te riye̱ ba natoon kaben katek, kafe kaza. Kamok anong, Adakunom fok isum a tú ku yis ye Adakunom ba baꞌ, kamok a ma ka no̱k ba kuwo̱p.
HEB.11.17	Natoon kuno̱o̱k katsak ne Ibrahim ti no̱o̱k Ishaku a tá sor asidaka nizen Adakunom tú ku bo̱mo̱ng. Wu afe a tá shan ike̱ng iya Adakunom tá tsang a fe̱ be wu ye a tú ku nye'me, a bun a sen sok asuze̱r igon wu'me a tin nye asidaka. 
HEB.11.18	Adakunom tsang a fe̱ be wu ye, “Wan ta se̱ nabon whe̱re̱ be Ishaku.” 
HEB.11.19	Ibrahim ren ye Adakunom tá kyem a dorok kukom, kamok anong, yir ta kyem i fe̱ yir ye a se̱ Ishaku nama a ta ku.
HEB.11.20	Natoon kuno̱o̱k katsak ne Ishaku ti te aYakub be Isuwa kuce̱ natoon kusor ba. 
HEB.11.21	Natoon kuno̱o̱k katsak ne aYakub ti te inoon aYusufu kuce̱ nizen a tana ku, a ti fereng natoon ishe̱n wu nong a tá ya Adakunom iben.
HEB.11.22	Natoon kuno̱o̱k katsak ne aYusufu ti fe̱ itak kuwuruk inoon Isarela niben aMasar nizen iya a tá be̱ barak a tá ku. A fe̱ ike̱ng ikak natoon ikup wu.
HEB.11.23	Natoon kuno̱o̱k katsak ne atek aMusa tú ne̱r ma ife̱n itaar nama a tú ku tes, kamok a di igon'e tá kam be ribir'e. Á tú ku teng rigwo̱m gum baꞌ.
HEB.11.24	Natoon kuno̱o̱k katsak ne aMusa ti rawu a tú ku yis ye igon angas aFiruna nizen iya a tá te agbang'e. 
HEB.11.25	A nar kushim a tá so̱ risam be áner Adakunom ingya be a tana fok kusas rine̱n kaye̱e̱r kaban izen cie̱k. 
HEB.11.26	A nar kushim a tá fok isum kamok aKiristi be a tana sor kaye̱e̱r kurum aMasar, kamok a tsang a ni te riye̱ nishorong wu.
HEB.11.27	Natoon kuno̱o̱k katsak ne a ti dorok na aMasar dar inyim riye̱ kubeseng agwo̱m. A tsesek kamok a ye̱re̱k aya sang anyisi tu kudi baꞌ. 
HEB.11.28	Natoon kuno̱o̱k katsak ne wu ti yiring be aPasova be kumis naso̱k fan amaleka afe a tana fe̱s inoon ime̱se̱ng'e ta fe̱s nafe áner Isarela.
HEB.11.29	Natoon kuno̱o̱k katsak sak áner Isarela tar agbang isho̱ng iseng niben ikoor. Nizen áner aMasar tá shim á tá nye anong ashi tseng be ba.
HEB.11.30	Natoon kuno̱o̱k katsak ne abar aZheriko kpas nama áner Isarela tá gorok kuwo̱p'e kaye̱e̱r kuko̱s kanataar. 
HEB.11.31	Natoon kuno̱o̱k katsak ne a fe̱r aRahap a tá nye inyak agwo̱m mak be ribir áner á tá shonong baꞌ. Kamok a tá shan áner aya a tá tsang á ye̱re̱k kuwo̱p'e kyo̱o̱n.
HEB.11.32	Akye̱ ne mi tà bun i fe̱ gbak e̱? Izen kuse mi tana fe̱ ike̱ng ikak natoon aGidiyon 
HEB.11.33	Kuno̱o̱k katsak sak a tá ko̱n ne a ya ánerawe iben ze̱r ze̱r nitso̱m. A to̱ ánerawe amok gye̱r, ne á shan ike̱ng iya Adakunom tá fe̱ ye a ta no̱o̱k. Á whe̱e̱n nanu ázaki, 
HEB.11.34	á riming icen kuro̱ng, awe̱n ti nye ike̱ng ikak natoon ba baꞌ. Á kirik kuyo̱mo̱ng ba ku tá te agap, á kpa agap naro̱ itso̱m á tá ro̱ ámudo̱n ba. 
HEB.11.35	Kuno̱o̱k katsak sak ányining ákak bun a se̱ áner ba á tan kus be kutser. Ákak so̱ risam makiyi, á shim nong á ta ka won ba baꞌ nong ase̱ á tà ka dorok ba be kutser ku tà nar kutek. 
HEB.11.36	Á nye kye̱re̱ be ákak ne a ka whereng ba, á rosom ákak a tá ka te ba nitso̱m. 
HEB.11.37	A barak ákak be ata, ne a te̱se̱ng ákak ba abir'e be azarto, ne a fe̱s ákak be awe̱n atsor. Ákak tes akpa itsamang ne afe izha iwe, ne á tsang a tseng. Á te afe rizor ne a nye be ba kye̱re̱ ne a ku tabak ba. 
HEB.11.38	Kazatse tas karo̱ kusor ba baꞌ. Á tsang a tseng nafan be atas ne a no̱o̱s nibong a tá rum kaben.
HEB.11.39	Adakunom kerek áner na cice̱r kamok kuno̱o̱k katsak ba. Gip be anong á shan ike̱ng iya Adakunom tá tsang a fe̱ ye a tà ka no̱o̱k ba baꞌ. 
HEB.11.40	Adakunom tsang a nye kanye̱k ike̱ng ikak kamok yir nong ase̱ mak be yir ne ba tà shining.
HEB.12.1	Kamok anong, kum ánerawe áfe á ta kuus rife̱ yir kuse whe̱re̱ á ta min gorok yir na, won i tu ku barak yir koakye ike̱ng i tanin te̱ne̱ng yir, be koakye kuni rine̱n ri ta kyem ri tin te yir afartak zizirik. I naka tsesek yir ta teng yir itsi iya i ta se nasho̱o̱n yir. 
HEB.12.2	Won tin sak yir anyisi na aYeso wu ne a ta nye ritin kuno̱o̱k katsak yir ne a nye aner aya a tana sak kuno̱o̱k katsak yir tanan mumak. A tsesek kaye̱e̱r risam riku wu kamok ike̱ng riye̱ rikan i ta se nasho̱o̱n. A fok isum riku wu natoon kukon baꞌ. Kyo̱o̱rna a se nusonong nubo̱k riya itsik rigwo̱m Adakunom. 
HEB.12.3	Ye̱re̱k yin tá di yin kuri risam riya a tá so̱ nubo̱k ánerawe a ta nye áfe rine̱n fan a ba ka te yin gbe̱re̱k ne yin ni tun yin riye̱.
HEB.12.4	Izaan yin ta nye yin be rine̱n, yin n nye yin ma yin min nyosong yin naso̱k baꞌ. 
HEB.12.5	Ka yin n tiburum yin be rife̱ kutsesek yin kuya Adakunom ta nye, a ta ka yis yin ye inoon wu a? Ye,
HEB.12.5	“Igon'i, tu zhe̱e̱sh kunees kuya Agwo̱m Ágwo̱m ta ka nye'me baꞌ.
HEB.12.5	Ke a ta tigba, a ta ka te gbe̱re̱k baꞌ,
HEB.12.6	kamok Agwo̱m Ágwo̱m nees koangan afe wu ta shim,
HEB.12.6	ne a nees koangan afe wu ta sok ye a nye igon wu.”
HEB.12.7	Na ka tsesek yin risam yin ta sen so̱ yin'e kamok kaye̱e̱r risam ne a ta ka nees yin. Be anong ne Adakunom nye be yin kyo̱ndi inoon wu. Igon kanyaka ne atek wu tu ku nees ba e̱? 
HEB.12.8	Ke a ta nees yin kyo̱ndi a ta nees inoon baꞌ, i nye ye yin nye yin inoon rikuna sang atuk inoon kasa'me baꞌ. 
HEB.12.9	Yir be yir áda yir áfe kuro̱m áya a tin nees yir, iyong ne i sak yir ta ka di yir ba yiik. Fa gye̱ ke yir tiyiik yir Ada yir afe Kabik a ta be kutser ne i nar yir aꞌa? 
HEB.12.10	Áda yir áfe kuro̱m ti nees yir nizen cie̱k niren iya ba ta di i se gye̱r. Amma Adakunom ti nees yir nong ase̱ kunees'e tin se̱ mo yir tà se̱ yir kanu kafe yir kaye̱e̱r kuzhe̱l wu. 
HEB.12.11	Koakye kunees ro̱ nizen a ta nye kunees'e, amma nigang'e áner á ta ka nees ba'me sor kusor kutek ne á te zhe̱l.
HEB.12.12	Kamok anong, won ikap yin be akuur yin tu te gbugbong. 
HEB.12.13	“Kuus yin iren itek nong fan kutak kuya sang kuta nye kutser baꞌ” bu te kukun'e.
HEB.12.14	Nye yin koakye ike̱ng yin tana kyem a nye yin nong ta sor yin caang be ánerawe cice̱r ne i sor yin zhe̱l kamok aner akak ta kyem a di Agwo̱m Ágwo̱m baꞌ, sang ke a se zhe̱l baꞌ. 
HEB.12.15	Sak yin riye̱ fan akak bu ni wei ni ritek Adakunom. Sang tu won yin akak tin wuruk kaye̱e̱r yin be amaan kuse nong a ta sak ákak ta wei baꞌ. 
HEB.12.16	Sang tu won yin akak tu kuus ányining kpe̱de̱ng ka a tu se dar inyim Adakunom kyo̱ndi Isuwa tá sok risho̱n wu a tá re̱p acek wu'me kamok naya kakereng kazining baꞌ. 
HEB.12.17	Nama a tá nye anong, a shim atek tú ku te kuce̱ ma be nanyisi, a se̱ baꞌ, kyo̱ndi yin ta ren yin. Kamok a shim a tá shishing ike̱ng iya wu tá nye, a ra kyem'me baꞌ.
HEB.12.18	Yin n se̱ yin rifan a tana kyem a ra be kubo̱k baꞌ, ka kuro̱ng kuya ku ta ya dide̱ng, ka karo̱ te whi ne ane̱n nyim whi, 
HEB.12.19	ka rigba, ka kuto̱ ku ta fe̱ kanu. Kuto̱ ku tá fe̱ kanu'ong sak áfe a tá fok nye izong ye sang a tú ba fe̱ be ba baꞌ. 
HEB.12.20	Á kyem á tsesek be ike̱ng iya a tá fe̱ be ba baꞌ ye, “Ko a fa fe̱ ye ikewum ne i ra rifan'e, a ta ra barak be ata.” 
HEB.12.21	Ike̱ng iya ba tá di'me se zhirim ma aMusa fe̱ ye, “Kuro̱m'i tiim be inyim.”
HEB.12.22	Amma yin n se̱ yin rifan aSihiyona ri ta nye aUshalima afe kaza, agbang kuwo̱p Adakunom afe kutser ne kanyim riye̱ rikan ámaleka whe̱re̱re̱. 
HEB.12.23	Yin n be̱ yin kaye̱e̱r áfikuus, áya a ta nye inoon nafe ife ime̱se̱ng'e áya ayerek ba ta se nuzibir kaye̱e̱r kaza. Yin n be̱ yin nufe Adakunom aya a tana to̱ ánerawe cice̱r amok ne nufe nabik áner aya a ta se zhe̱l, áya a ta shining gye̱r. 
HEB.12.24	Yin n be̱ yin nufe aYeso a ta igaas kushu kufas, ne nufe naso̱k a ta mis na ta be ritek ne na nar naso̱k aHabila.
HEB.12.25	Sak yin riye̱, tu rayin aner a ta fe̱ rife̱ na baꞌ. Ke á kyem á wher nizen ba tá raba aner aya a tá ka tigba ba nazatse baꞌ, yir ta nye yir ane̱ ta wher yir ke yir ti nang yir kama ni wu afe a tin tigba yir naza e̱? 
HEB.12.26	Nizen iyong, Kuto̱ Adakunom zuur kazatse. Amma kyo̱o̱rna a bun a no̱o̱k kuto̱ ye, “Mi ta bun i zuur kazatse kutak kuzining gbak, sang kazatse tsek baꞌ, amma cei be kaza gip.” 
HEB.12.27	Rife̱ a ta fe̱ ye, “kutak kuzining'ong” tonong ye, a ta turung ike̱re̱ iya a ta zuur'me; i ta nye ike̱re̱ iya Adakunom tá nye, kamok ike̱re̱'me ikak iya sang a tá kyem á zuur baꞌ, kuse.
HEB.12.28	Kamok anong kum yir tanan no̱ yir kaye̱e̱r rigwo̱m riya sang a tana zuur baꞌ, won i tu tonong yir riye̱ rikan, ne iya yir Adakunom iben kyo̱ndi wu ta shim, be kuyiik ne ikap kutiim, 
HEB.12.29	kamok “Adakunom nye kuro̱ng ku ta ya naro̱.”
HEB.13.1	Ya yin kasho̱o̱n be ku naka shim kyo̱ndi aner be áronyining, 
HEB.13.2	Sang tu won kushashang yin átsen baꞌ, kamok be anong ákak ti shan ámaleka dar kuren ba. 
HEB.13.3	Yiring yin be áya a ta se nitso̱m, nye yin be ba kyo̱ndi yin se yin mak. Yiring yin be áya a ta sen ku no̱o̱k ba risam, nye yin be ba kyo̱ndi yin se yin mak.
HEB.13.4	Koangan ra tor kuwe̱ne̱ng yiik, koangan ra tor kuwe̱ne̱ng wu zhe̱l'e, kamok Adakunom tà to̱ aner a tá nye rikuna be áya a nye kpe̱de̱ng amok.
HEB.13.5	Kam yin be kuse kumak shim itso̱m, ne i ni fan yin nike̱ng iya yin ta be yin, kamok Adakunom fe̱ ye,
HEB.13.5	“Mi ta ka won baꞌ, ko cie̱k
HEB.13.5	mi ta ka barak nigaan'e baꞌ, ko cie̱k.”
HEB.13.6	Iyong ne i sak yir ta kyem i fe̱ yir be riye̱ rizining ye,
HEB.13.6	“Agwo̱m Ágwo̱m nye aner a tin tobok,
HEB.13.6	mi ta fok inyim baꞌ.
HEB.13.6	Anerawe tin nye ike̱ng ikak e̱?”
HEB.13.7	Yiring yin be áko̱k kasho̱o̱n yin áya a ta ka tak yin rife̱ Adakunom. Ye̱re̱k yin kuri kusor kuya ba ta sor nong ta kuus yin kuno̱o̱k katsak ba. 
HEB.13.8	aYeso Kiristi afe kure be afe katuur ne afe izen izen se azining, a shishing nigaan'e baꞌ. 
HEB.13.9	Sang tu won yin kubo̱so̱p kuduk ta ko̱ro̱k aye̱ yin baꞌ. I se gye̱r aye̱ yir ta se̱ agap kaye̱e̱r ritek Adakunom sang be kukuus itsi kuya naya baꞌ. Kukuus itsi kuya naya ti barang áner aya a ta kuus itsi iyong ike̱ng ikak baꞌ.
HEB.13.10	Yir be yir abagadi aya afe, afe a ta nye asidaka nubur tanan kyem á ya ike̱ng ikak azong baꞌ. 
HEB.13.11	Agbang atsi no̱ be naso̱k ikewum kaye̱e̱r karo̱ ka ta nar kuse zhe̱l kamok rine̱n ánerawe, a shosh rinam ikewum'e nama kuwo̱p. 
HEB.13.12	Anong ne aYeso di risam nama kuwo̱p, nong a ta sak ánerawe wu ta te zhe̱l kamok naso̱k wu. 
HEB.13.13	kamok anong i wuruk yir nong ta be yir nufe nama kuwo̱p, nong ta fok yir isum kyo̱ndi wu tá fok. 
HEB.13.14	Yir be yir kuwo̱p kufe ku tana sor ma izen izen aze nazatse na baꞌ, amma yir min te yir riye̱ nuwo̱p kuya ku tana be̱.
HEB.13.15	Kamok anong, won tu kerek yir Adakunom kaye̱e̱r aYeso be abom nanu yir. Iyong ta sor asidaka aya i tana no̱o̱k yir, tu ku kerek yir ne i tiyiik yir riyerek wu. 
HEB.13.16	Sang tu won ku naka tobok yin ne i naka nye yir ritek baꞌ, kamok riye̱ Adakunom kare̱p be asidaka kuri ayong.
HEB.13.17	Kuus yin ike̱ng iya áko̱k kasho̱o̱n yin ta fe̱, ne i nye yin ike̱ng a ta fe̱ be yin, kamok ba ne a ti sak riye̱ natoon yin kamok a ta tak kuto̱ itomong ba katuk kakak. Ka fok yin ba kuto nong itomong ba ta ka be ba ifeng sang kyo̱ndi acer baꞌ. Ke itomong'e ta sor ba acer, iyong ta ka barang mo yin ike̱ng ikak baꞌ.
HEB.13.18	Nye yin aduwa kamok yir. Kuto̱ro̱ng riye̱ yir se gye̱r, yir shim ta nye yir ike̱ng iya i ta se gye̱r kaye̱e̱r koakye iren. 
HEB.13.19	Mi shim yin ta nye yin aduwa ne i yiring yin be mi nong Adakunom bun a be̱ be mi nufe yin.
HEB.13.20	Won Adakunom aya a ta nyesek kameneng riye̱, aya a tá dorok aYeso nure̱k kamok naso̱k kushu kufas, won wu afe a ta nye afek atek, 
HEB.13.21	ta ka no̱o̱k yin koakye ike̱ng i ta nye itek, nong ta nye ike̱ng iya wu ta shim. Won wu tu nye ike̱ng iya i tu ku se gye̱r be yir kaye̱e̱r aYeso Kiristi. Won kuyiik tu sor kufu ma izen izen. Anong!
HEB.13.22	Kusuk yin ároneng, sok yin itabak mi ta ka zibir yin'e na be riye̱ ricaang kamok mi ta zibir yin'e cie̱k tsek. 
HEB.13.23	Mi shim ta ka tak yin ye an tun aronyining yir aTimoti nitso̱m. Ke wu gum be̱, mi ta be̱ mak be wu nong ta ka di yin.
HEB.13.24	Ku nye shou yin áko̱k kasho̱o̱n yin, be azhe̱l'e cice̱r. Áfe a ta se niben Italiya ta nye yin ashou.
HEB.13.25	Ritek Adakunom se mak be yin cice̱r.
JAS.1.1	aYakubu asam Adakunom ne afe Agwo̱m agwo̱m yir aYeso Kiristi, mi nye ánerawe irem kuso̱k be afa aya a ta te shaam kaye̱e̱r kazatse ashou.
JAS.1.2	Aroneng, sok yin be riye̱ rikan, izen iya yin no̱ yin ni iriri kubo̱mo̱ng. 
JAS.1.3	Kamok yin ren yin ye, kubo̱mo̱ng kuno̱o̱k katsak yin ta sak yin tin barang yin Ku naka tsesek. 
JAS.1.4	Ku naka tsesek yin ta tseng ma nigang'e, nong ase̱ yin ta shining yin, ne kyem yin sang ta raar yin nikeng ikak baꞌ.
JAS.1.5	Ke akak yin be kukyem kuren ikeng baꞌ, a ra rip Adakunom, afe a ta no̱o̱k koangan washak. A tu ku no̱o̱k be riye̱ rizining sang be aye̱ afa baꞌ. 
JAS.1.6	Amma izen iya ne a rip, a ra no̱o̱k katsak dim dar agak riye̱, kamok aner aya a ta be agak riye̱ se kyo̱ndi agung ashi isho̱ng kuwun ta kap. 
JAS.1.7	Aner ayong tu di ye wu ta se̱ ikeng ikak nufe Adakunom baꞌ. 
JAS.1.8	A nye aner a ta nye ikeng be riye̱ gak, a be kuto̱ro̱ng kuzining natoon koakye wu ta nye baꞌ.
JAS.1.9	Aroneng aya a ta se ni mees rice, a ra nye riye̱ rikan ni itsik igbang'e wu tin se. 
JAS.1.10	Amma aner aya a ta nye arum, a ra nye riye̱ rikan kaye̱e̱r itsik ihiir'e wu tin se. 
JAS.1.11	Kunom tar ne ku joosh ne ku sak naya koor, ne ato'me kpas ne kusas'e gang. Anong ne arum ta kpa nizen ife a ta tsang a tseng ne a tse̱r kutser wu.
JAS.1.12	Aner awe̱ng nye aner aya a tana tsesek kaye̱e̱r kubo̱mo̱ng, kamok ke a na ka tsesek kaye̱e̱r kubo̱mo̱ng'e, a ta se ribong kutser riya Adakunom ta tsang a nisak natoon áfe a tu ku shim.
JAS.1.13	Izen iya ne wan no̱ nubo̱mo̱ng, sang tu fe̱ ye, “Adakunom sen ni bo̱mo̱ng baꞌ,” kamok a bo̱mo̱ng Adakunom be imaan'e baꞌ, ka wu bo̱mo̱ng akak baꞌ. 
JAS.1.14	Amma koangan ne a no̱ nubo̱mo̱ng, ke a ti te riye̱ wu na amaan ike̱re̱ wu ta shim, ne ike̱re̱'me sok riye̱ wu. 
JAS.1.15	To̱, izen iya ne kushim riye̱ wu nyeseng be agap, a ta yiir nye rine̱n, ke ri rasak dide̱ng, ri ta be̱e̱n be riku.
JAS.1.16	Aroneng'i, tu won a ta ka wo̱ro̱k yin baꞌ. 
JAS.1.17	Koakye kuri ritek ne kuno̱o̱k kutek kuya ku ta ne naza se gye̱r nufe Ada afe a ta be akanang aya a ta be kaben, aya afe sang a ta shishing kyo̱ndi nawu ta sesek baꞌ. 
JAS.1.18	Wu ne a di a tin kasa yir a tin tes yir kaye̱e̱r rife̱ katsak, nong yir ta se yir kyo̱ndi kutes kufe ime̱se̱ng'e kaye̱e̱r ike̱re̱ wu ta nye.
JAS.1.19	Aroneng'i atek, yiring yin iyu; koangan ra se gbashak nufok rife̱, amma ne se whiwhe̱ nife̱ kanu, be kubeseng riye̱. 
JAS.1.20	Kamok kubeseng riye̱ be̱e̱n kusor kujel'e Adakunom ta shim baꞌ. 
JAS.1.21	Kamok anong, kam yin be ike̱re̱ kurisik ne iriri anyas nong ta mees yin rice ta shan yin rife̱ a tan tuus naye̱ yin, riya ri tana ka shesh yin.
JAS.1.22	Tu foos yin rife̱'me tsek ne i wo̱k yin rice yin baꞌ, amma ninye yin itomong. 
JAS.1.23	Aner aya ne a foos yin rife̱'me amma a ti nye itomong baꞌ, a se kyo̱ndi aner aya a ta ye̱re̱k kanyisi wu kaye̱e̱r amadobi. 
JAS.1.24	Nama a ta naka ye̱re̱k ne a tseng ne a wor a tiburum be kuse kanyisi wu. 
JAS.1.25	Amma aner aya ne a ye̱re̱k itsi iya i ta se gye̱r ife i ta be̱e̱n kusor ne̱k, ne a yiir kunye anong, a tiburum ikeng wu ta fok baꞌ, amma a yiir nye'me, a tu ku te awe̱ng natoon ikeng wu ta nye.
JAS.1.26	Ke akak sok rice wu ye wu ren Adakunom ne a ra kyem a yiir kanu wu baꞌ, a wo̱k rice wu, i nye ye kuren Adakunom wu sor ikeng ikak baꞌ. 
JAS.1.27	Kuren katsak Adakunom kuya Ada yir Adakunom ta sok ye kunye kujel'e nye, ku nisak riye̱ ni nakpiin be akumung kaye̱e̱r risam ba, ne i yiir rice wan fan kazatse ba ka sak ta wondar I se jel.
JAS.2.1	Aroneng'i kyo̱ndi afe kuno̱o̱k katsak na aYeso Kiristi Agwo̱m Agwo̱m yir, afe kuyiik, tu tonong yin kushim rice baꞌ. 
JAS.2.2	Ke nye ye aner akak be naro̱ kanyim yin be nanarang nafe itso̱m dide̱ng ne ares atek, ne aner rizor akak gip be kaye̱e̱r'e be agye̱e̱r ares wu. 
JAS.2.3	Ke yin ti sak yin riye̱ na aner a ta te ares atek ame, ne fe̱ yin be wu ye, “Karo̱ kusonong katek na kamok wan,” amma ne yin fe̱ yin be aner rizor ame ye, “Wan nyeseng azong ka sonong kaben nasho̱o̱n'i.” 
JAS.2.4	Iyu tonong ye yin tonong yin kushim rice aꞌa? Yin to̱ yin amok be amaan kuto̱ aꞌa?
JAS.2.5	Aroneng'i aya mi ta shim, wesek yin kuto, i se ye Adakunom kasa áfe rizor nasho̱o̱n kazatse na nong a ta te arum kaye̱e̱r kuno̱o̱k katsak ne aya a ta ya kutse rigwo̱m Wu ta nye kanye̱k'e natoon aya a tu ku shim aꞌa? 
JAS.2.6	Amma yin je̱e̱sh yin áfe rizor. Sang árum ne a ka mo̱o̱r yin ne á tsees be yin natu amok aꞌa? 
JAS.2.7	Sang ba ne á nye aya a ta beseng riyerek wu riyiik'e, riya a ta ka yis yin mo aꞌa?
JAS.2.8	Ke yin sak yin agbang itsi iya i ta se kaye̱e̱r Kufumung Adakunom naye̱ ye, “Shim aner agbak wan kyo̱ndi rice wan.” I se gye̱r anong. 
JAS.2.9	Amma ke yin tonong yin kushim rice, i nye ye yin nye yin rine̱n, ne akak te̱n yin amok kyo̱ndi afe a ta shorop Itsi. 
JAS.2.10	Koangan ne a tin sak riye̱ nitsi, amma a ta won izining kaye̱e̱r'e, a shorop ribir'e cice̱r. 
JAS.2.11	Kamok wu afe a ta fe̱ ye, “Sang tu nye rikuna baꞌ,” wu ne a bun a fe̱ ye, “Sang tu fe̱r akak baꞌ.” Ke wan nye rikuna baꞌ, amma wan fe̱r akak ko̱, i sor wan shorop Itsi. 
JAS.2.12	Fe̱ kanu ne i nye kyo̱ndi aya a tana ku to̱ ba amok be Itsi iya i tana be̱e̱n kusor ne̱k. 
JAS.2.13	Kamok koangan a ta se dar kuro̱ riye̱, Adakunom tu ku to̱ amok dar kuro̱ riye̱. Kuro̱ riye̱ be kusas riye̱ natoon amok.
JAS.2.14	Aroneng, akye̱ se gye̱r azong e̱? Ke anerawe nye di wu n no̱o̱k katsak, a ra nye itomong i ta tonong kuno̱o̱k katsak'e baꞌ e̱? Kuno̱o̱k katsak'ong tu ku shesh a? 
JAS.2.15	Ke nye ye aronyining ka angasnyining akak se dar ares ne naya kuya. 
JAS.2.16	Ne akak yin fe̱ be wu ye, “Tseng, mi ta mok ritek, te ares ta joosh ne iya naya ta wha,” a ra nye ikeng ikak natoon kudaam wu baꞌ, i nye akye̱ itek ne wu nye e̱? 
JAS.2.17	Anong ne kuno̱o̱k katsak gip ke a ti barang be kunye itomong baꞌ, ne kuno̱o̱k katsak'e sor ikeng ikak baꞌ.
JAS.2.18	Amma akak ta fe̱ ye, “Wan be kuno̱o̱k katsak; mi be kunye itomong.” Ni tonong kuno̱o̱k wan dar kunye itomong, nong mi ta ka tonong kuno̱o̱k katsak'i be itomong'a mi ta nye. 
JAS.2.19	Wan no̱o̱k katsak ye Adakunom azining ne a kuse a? I se gye̱r! Amaan nabik gip a ti no̱o̱k katsak anong ne inyim. 
JAS.2.20	Wan afunam akak, wan shim a ta ka tonong ye kuno̱o̱k katsak dar kunye itomong sor ikeng ikak baꞌ a? 
JAS.2.21	Adakunom sok atukop yir Ibirahim ye a nye ajel'e kamok ikeng iya wu tá nye nizen a ta sen no̱o̱k igon wu Ishaku natoon abagadi aꞌa? 
JAS.2.22	yin di yin kuno̱o̱k katsak wu, be itomong wu, ta tseng mak, ne kuno̱o̱k katsak wu shining be ikeng iya wu ta nye. 
JAS.2.23	Ne rife̱ Kufumung Adakunom shining riya ri ta fe̱ ye, “Ibirahim ti no̱o̱k katsak na Adakunom yong kuno̱o̱k katsak wu sak a tu di jel, ne a ku yis ye aferime̱ Adakunom.” 
JAS.2.24	yin di yin anerawe ye a se gye̱r kamok ikeng iya wu ta nye, sang I se kamok kuno̱o̱k katsak wu tsek baꞌ.
JAS.2.25	Anong ne a di aRahap a ta nye inyak agwo̱m gip ye a se gye̱r kamok ikeng iya wu ta nye nizen a ta no̱o̱k atom karo̱ kuko̱s ne a ku tun ba niren ikak ze̱e̱r a?
JAS.2.26	Kamok anong, kyo̱ndi kuro̱m ta se dar isong nye kukom, anong ne kuno̱o̱k katsak dar kutonong itomong nye kukom'e.
JAS.3.1	Aroneng, tu te yin afe kubo̱so̱p anerawe'me wher baꞌ, kamok yin ren yin ye yir afe i ta bo̱so̱p ánerawe'me, yir ne a tin to̱ yir amok be agap ne nar. 
JAS.3.2	Yir cei i taam yir niren ze̱r ze̱r, ke akak taam nikeng iya wu ta fe̱ baꞌ, i nye ye wu se ryong, a ta kyem a nisak riye̱ rice wu cei. 
JAS.3.3	Nizen iya ne yir tin te yir atso̱m nanu itsaap nong se i tin fok yir kuto. Yir ta kyem nye yir ikeng iya yir ta shim yir be itsaap'e. 
JAS.3.4	ninye yin kumaas be kukpara ashi, ku nye kugbang'e dide̱ng gye̱rtatan, kuwun ku tosom be agap, amma be kaban kutso̱m kakak aner kutsip'e ti kirik, ne a tseng'e naro̱ wu ta shim. 
JAS.3.5	Anong ne irem se, i nye ihiir'e kaye̱e̱r ikap kuro̱m. Amma i ta kyem i fo rigwo̱m.
JAS.3.5	To̱, a ta kyem a shosh agbang kuci be kaban kurong. 
JAS.3.6	Irem gip i nye kurong, i nye ritin amaan kunye kaye̱e̱r ikap kuro̱m, i beseng aner, i te kutser anerawe kaye̱e̱r kasa kurong. Wu be rice wu i tana ka te kaye̱e̱r kasa kurong. 
JAS.3.7	Peer iriri ikewum, nanon, ikeng i ta tseng be nafa be ike̱re̱ kaye̱e̱r ashi te caang, a ma ka sak ba a ta te caang dar inyim anerawe. 
JAS.3.8	Aner akak ta kyem a nees irem wu baꞌ, i nye amaan ikeng dar kuro̱n, i be amaan nado̱m. 
JAS.3.9	Be irem'e ne yir ti tiyiik yir Adakunom yir, be wu ne yir bun i fiming yir anerawe, aya a ta ma ka nye ba di Adakunom. 
JAS.3.10	Kanu kazining a tin kerek be kanu'me ne a ti fiming. Aroneng'i, i tu se anong baꞌ. 
JAS.3.11	ashi atek ne ashi ito̱k ta kyem a wo̱k nisho̱ng izining a? 
JAS.3.12	Aroneng, ritin atafo ta kyem rites ica rifar a? Ka ritin anap ta kyem ri tes agba atafo e̱? Anong ne itop ashi ito̱k ta kyem turung ashi atek baꞌ.
JAS.3.13	Angan ne a be kukyem ne a ren ikeng kaye̱e̱r yin e̱? Won a tu tonong be kuse wu kutek, be kunye kutek ne kumees rice riya ri ta ne kaye̱e̱r kukyem. 
JAS.3.14	Amma ke wan yiir amaan rishishim ne kushim rice kaye̱e̱r riye̱ wan, tin nye kuka natoon'e ka ta ton katsak'e baꞌ. 
JAS.3.15	“Kukyem” kuyu ne naza baꞌ. amma kazatse, kuse jel baꞌ, kunye kufe amaan kabik. 
JAS.3.16	Kamok karo̱ a ta se rishishim be kushim rice, azong ne wan ta se ashangam be amaan kunye. 
JAS.3.17	Amma kukyem ku ta ne naza, nime̱se̱ng'e cice̱r se jel ne kushim kutek be kuto akak, ne kumees rice, be kuro̱ riye̱ kunye kutek kufe katsak dar kushim rice. 
JAS.3.18	Áfe a ta be̱ be kusor acaang, aya a ta tuus kaye̱e̱r acaang ne a ta nye ishamang ijel'e.
JAS.4.1	Akye̱ ne be̱s be kuren, be riwo̱ng nanu kaye̱e̱r yin e̱? I be̱s kamok ike̱re̱ yin ta shim yin iya i ta nye itso̱m kaye̱e̱r aye̱ yin aꞌa? 
JAS.4.2	yin shim yin ikeng ikak amma i se̱ yin baꞌ, yin fe̱s ne shim yin ike̱re̱ ikak dide̱ng, amma yin ta kyem se̱ yin ikeng iya yin ta shim yin baꞌ. Yin ras yin riwo̱ng ne ko̱ro̱ng yin, yin se̱ yin baꞌ, kamok yin ta rip yin Adakunom baꞌ. 
JAS.4.3	Izen iya yin rip yin i se̱ yin baꞌ, kamok yin rip yin be amaan kuto̱ro̱ng nong ta wei yin ikeng iya yin ta se̱ yin nike̱re̱ rice yin.
JAS.4.4	yin áfe i ta nye yin rikuna, yin ren yin ye rifertseng be kazatse nye rimudo̱n be Adakunom aꞌa? Aner aya ne kasa a ta nye rifertseng be kazatse a te amudo̱n Adakunom. 
JAS.4.5	Ke yin di yin ye Kufumung Adakunom fe̱ tsek ye Kabik wu ta sak ka ta sor kaye̱e̱r yir, be rishishim dide̱ng a? 
JAS.4.6	Amma a ti barang ku ni nye yir ritek, kamok anong ne rife̱ Adakunom fe̱ ye,
JAS.4.6	“Adakunom shim afe kuka baꞌ,
JAS.4.6	amma a nye afe a ta mees rice ba ritek.”
JAS.4.7	No̱o̱k yin Adakunom rice yin, kam yin be Ishetan nong wu ta kam be yin. 
JAS.4.8	Be̱ yin bubarak be Adakunom nong wu ta be̱ bubarak be yin, kusu yin ibo̱k yin, yin áfe rine̱n, nye yin aye̱ yin tu te jel, yin áfe agak aye̱. 
JAS.4.9	Nye yin riyo̱m ne daam yin, tus yin, shishing rimanang yin ri tu te riyo̱m, riye̱ rikan yin tu te riye̱ riwe. 
JAS.4.10	Mees yin rice yin nasho̱o̱n Kunom Wu ta ka tiyiik yin.
JAS.4.11	Ároneng, tu fe̱ amaan ikeng natoon áfudang wan baꞌ, koangan ne a ti fe̱ amaan ikeng natoon aronyining wu, ka a tu to̱ amok ayi, i nye a ti fe̱ amaan ikeng natoon rife̱ Adakunom ne a ni to̱ amok natoon'e. Ke wan to̱ itsi amok, i nye ye wan kuus itsi'me baꞌ. 
JAS.4.12	Adakunom tsek ne a nye afe kuno̱o̱k itsi be kuto̱ amok. Wu ne a kyem a shesh ne a fe̱r. Amma wan nye angan tana to̱ aner agbak wan amok e̱?
JAS.4.13	Kyo̱o̱rna wesek yin kuto, yin áfe i ta fe̱ yin ye, “Katuur ka natson yir ta tseng yir na agbang kuwo̱p kuyu ka kukya nong ta se nye yir riye̱ rizining azong ta ya yir kasho̱o̱n be rijik ne i se yir itso̱m.” 
JAS.4.14	Sang yin ren yin ikeng i tana nye natson gum baꞌ, kutser yin se ane̱ e̱? Yin se yin kyo̱ndi ishiko̱o̱r na ta wuruk nizen cie̱k ni na bun na wei. 
JAS.4.15	Gye̱r ke yin fe̱ yin ye, “Ke Adakunom shim, yir ta sor yir ne i nye yir iyu be ikya.” 
JAS.4.16	Kyo̱ndi i ta se, yin nye yin kuka ne i kok yin rice naza, Cice̱r iriri kuka nye imaan'e. 
JAS.4.17	Koangan afe a ta ren ikeng itek i ta se gye̱r ke a nye, a ra nye ba, i sor rine̱n.
JAS.5.1	Kyo̱o̱rna wesek yin kuto, yin arum, tos ni tang yin ikun kamok amaan risam a tana ka se̱ yin. 
JAS.5.2	Kurum yin nru, ne ajiji n ya ares yin. 
JAS.5.3	Atso̱m yin a ta yis ye azinariya be azurfa nbeseng. Kubeseng ba ta fe̱ rife̱ natoon yin, ne a ya rinam kuro̱m yin kyo̱ndi kurong. Yin tusung yin kurum kaye̱e̱r inom igang'e. 
JAS.5.4	Di yin, itso̱m yin ta gaar kukarang yin áfe a ta ka nye yin itomong nako̱ yin ta sen tos natoon yin. Nanak áfe itomong ishamang'e n tseng nato Ada Adakunom. 
JAS.5.5	yin n sor yin kaye̱e̱r kusas nazatse ne nye yin ikeng aye̱ yin ta shim. Yin sak yin rice yin i ta no̱o̱s yin kamok kunom kutse̱k anerawe. 
JAS.5.6	yin n to̱ yin aner a ta se dar rine̱n amok, ne ku fe̱r yin aya a ta ka ra yin.
JAS.5.7	Ároneng, kamok anong na ka tsesek yin ma nizen kunom tana be̱. Yin di yin aner ikap ta tor riko̱ ta te naya natek be a ta na ka tsesek kum be iza kushik ma ishamang. 
JAS.5.8	yin gip, na ka tsesek yin ne nyeseng yin be agap, kamok kube̱ Kunom mbe̱ bubarak.
JAS.5.9	Ároneng, tu fe̱ yin iriri rife̱ nace yin baꞌ, ke anong baꞌ, a ta ka to̱ yin amok. Aner ku to̱ amok'e mbe̱ bubarak. 
JAS.5.10	Ároneng, di yin Ku naka tsesek nizen risam, di yin áner kuzarap aya a ta fe̱ rife̱ riyerek Kunom. 
JAS.5.11	Kyo̱ndi yin ta ren yin, yir sok yir áfe a ta na ka tsesek áfe awe̱ng. Yin n fok yin itak yin itak Ku naka tsesek Ayuba ne di yin ikeng iya Adakunom tu ku nye'me ni gang'e. Ada Adakunom be kuro̱ riye̱ ne kuse kutek dide̱ng.
JAS.5.12	Aroneng'i nama anong, tu shu yin baꞌ, be kaza ka kazatse ka be ikeng ikak ze̱e̱r baꞌ, won a “Ei” yin tu sor a “ei,” ne a “Wayo” yin tu sor a “wayo,” ke a ta ka to̱ yin amok.
JAS.5.13	Akak yin se nudaam a? A ra nye aduwa. Riye̱ akak n kare̱p a? Won a tu bom abom ku tiyiik Adakunom. 
JAS.5.14	Akak yin kuse a ta nye atser baꞌ, kaye̱e̱r yin a? A ra yis asho̱n ikilisiya nong a tu ku nye aduwa ne á ni kon name niwu kaye̱e̱r riyerek Agwo̱m Ágwo̱m yir aYeso. 
JAS.5.15	Aduwa a ta nye kaye̱e̱r kuno̱o̱k katsak sak aner kuro̱k'e ta te atser. Agwo̱m Ágwo̱m tu ku dorok. Ke a tsang a nye rine̱n, a tu ku re̱ng'e. 
JAS.5.16	Kamok anong naka taas yin rine̱n yin, ne i naka nye yin aduwa nong a se ta te yin atser. Aduwa aner ajel'e be agap dide̱ng ne nye itomong. 
JAS.5.17	Iliya a nye anerawe kyo̱ndi yir ana tsek, a nye aduwa be katsak ye sang iza tu kpa baꞌ, ne iza kpa niben'e baꞌ, ife aye̱ ataar be ribir. 
JAS.5.18	A bun a nye aduwa, ne Adakunom sak iza kpa, ne kaben te naya.
JAS.5.19	Ároneng'i, ke akak yin won katsak'e, ne akak yin kubun be wu. 
JAS.5.20	Yiring yin iyu, koangan ne a tu bun be aner rine̱n na amaan kunye wu, a tu ku shesh riku ne a kis rine̱n ri ta se gaan.
1PE.1.1	Mi, aBitrus, amanzo aYeso aKiristi yin áya i ta se yin kyo̱ndi átsen kaye̱e̱r kazatse, áya a ta ka kasa yin i ta te yin shaam koakye niben aPontus be aGalati ne aKapadokiya be Asiya ne niben aBitiniya. 
1PE.1.2	Yin áya Adakunom a ta nye Ada ne a tá ka kasa yin kaye̱e̱r kanye̱k wu gbugbang, a bun a tá ka sak yin nong yin ta te yin ázhe̱l'e kamok kukyem Kabik Kazhe̱l'e. Kunyek wu nye nong i tá fok yin aYeso Kiristi kuto ne kumis naso̱k wu.
1PE.1.2	Ritek ne kameneng riye̱ Adakunom se mak be yin dide̱ng.
1PE.1.3	Nakerek nye nafe Adakunom ne a nye Ada Agwo̱m Ágwo̱m yir aYeso Kiristi, wu ne a ro̱ riye̱ yir dide̱ng a ta bun a ti dorok yir be riku aYeso Kiristi nure̱k kute riye̱ kufe katsak kamok kudorok aKiristi nure̱k. 
1PE.1.4	Be anong ne yir ti te yir riye̱ nong ta ya yir kutse kuya sang ku tana gang ka ku ta beseng ka ku tà te rish baꞌ, amma kuya a ta ka sak yin'e kaye̱e̱r kaza. 
1PE.1.5	Yin aya kamok kuno̱o̱k katsak yin, Adakunom kaye̱e̱r agbang kukyem wu ta ka fek yin ma yin se̱ yin kashesh na a tana tun katuk igang'e nong koangan tà di. 
1PE.1.6	Kamok anong, nye yin riye̱ rikan dide̱ng, katsak yin se yin kaye̱e̱r riye̱ riwe kyo̱o̱rna gye̱rtatan kamok iriri kubo̱mo̱ng kuya ku ta ka se̱s yin. 
1PE.1.7	Ike̱re̱ iya i ta ka se̱s yin'ong se nong a ta ren kuri kuno̱o̱k katsak kuya yin ta be yin. Izinariya gip i tana beseng, a bo̱mo̱ng be kuro̱ng nong a ta di ka i nye itek e̱. Anong ne a ta bo̱mo̱ng kuno̱o̱k katsak yin gip, kuya ku ta nar izinariya yiik. Be anong ne ku tà ka be̱e̱n yin nakerek be kuyiik katuk kaya a tana tonong aYeso Kiristi. 
1PE.1.8	Yin kun ku di yin baꞌ, gye̱rtatan amma yin tu shim yin. Yin tu ye̱re̱k yin kyo̱o̱rna baꞌ, gye̱rtatan amma yin ti no̱o̱k yin katsak ni wu ne i be yin agbang riye̱ rikan kuri riya sang a tana kyem a fe̱ baꞌ. 
1PE.1.9	Kamok yin tana se̱ yin kashesh kutser yin iyong ne i sak yin tin no̱o̱k yin katsak.
1PE.1.10	Natoon kashesh'ong áner kuzarap áya a ta ka taas yin natoon ritek riya Adakunom ta fe̱ ye a ta ka no̱o̱k yin, ba ti nye kuye̱re̱k dide̱ng nong ase̱ a ta ren kashesh Adakunom kaya yir tin fe̱ yir na. 
1PE.1.11	Ba shim nong á ta ren izen'e be kuri iren kashesh'e Kabik aKiristi ka ta se kaye̱e̱r ba tu ku tak ba natoon'e nizen a tá fe̱ itak natoon risam aKiristi be kuyiik wu tana se̱ nama risam'me. 
1PE.1.12	Adakunom tú ku tak ba ye sang ba nye itomong rice ba baꞌ, amma á tá nye yin'e nizen ba tá nye kuzarap'ong cice̱r. Kyo̱o̱rna áya a tá ka taas yin Rife̱ Ritek na, á tá ka taas yin kyo̱ndi Kabik Kazhe̱l'e kaya Adakunom tá tom'e kaye̱e̱r kaza ta ka tees ba. Ámaleka gip á shim kuren ike̱re̱ na dide̱ng.
1PE.1.13	Kamok anong, nye yin kanye̱k kaye̱e̱r aye̱ yin kamok itomong: yiir yin rice yin, ne i ni te yin riye̱ dide̱ng natoon ritek riya a tana ka no̱o̱k yin katuk kaya a tana tonong aYeso Kiristi. 
1PE.1.14	Kyo̱o̱rna yin ta nye yin inoon naya na ta fok kuto, tu won yin ike̱re̱ iya yin tin be yin ife̱ng gbugbang ta sok aye̱ baꞌ. Nizen iyong yin se yin na awhi. 
1PE.1.15	Amma wu Adakunom afa a tá ka yis yin se zhe̱l, yin gip ma sor yin zhe̱l kaye̱e̱r koakye. 
1PE.1.16	Kamok i se ni izibir ye, “Sor yin zhe̱l, kamok mi se zhe̱l.”
1PE.1.17	Kum yin ta yis yin Adakunom ye “Ada”, nizen iya yin ta nye yin aduwa. To̱, sor yin be ikap kutiim ma katuk kaya yin tana gang yin ritsen yin kaye̱e̱r kazatse na. Kamok wu nye aner ku to̱ amok. Wu tin kasa baꞌ, nizen iya aya a ta sen bo̱so̱p itomong ánerawe wu baꞌ. 
1PE.1.18	Kamok yin ren yin ye a tá ka shesh yin kaye̱e̱r akpe̱de̱ng igo̱o̱n iya átukop yin tá ka won yin'e. A tá ka shesh yin be ike̱re̱ iya i tana beseng kyo̱ndi azurfa be izinariya baꞌ. 
1PE.1.19	Amma a tá ka she̱sh yin be naso̱k aKiristi na ta se yiik, aya ta se kyo̱ndi aturuk asidaka, a se zhe̱l dar rine̱n ka rizik ka inya ayi.
1PE.1.20	Wu ne Adakunom tsang a ku kasa nizham a ta ra nye kazatse, amma kamok yin ne a tu tonong nizen igang'e na. 
1PE.1.21	Kamok Adakunom tú ku dorok nure̱k a tú ku no̱o̱k kuyiik, iyong sak yir ti no̱o̱k yir katsak ne i ni te yir riye̱ na Adakunom'me.
1PE.1.22	Kyo̱o̱rna yin tan sak yin rice yin nong i tá te yin zhe̱l kamok yin tá kuus yin rife̱ Adakunom, shim yin áronyining yin be riye̱ rizining, naka shim yin anong be katsak. 
1PE.1.23	Kamok a bun a ma ka tes yin sang be ike̱ng iya i tana beseng ba, amma a ta ka tes yin be rife̱ Adakunom, rife kutser rife izen izen. 
1PE.1.24	Kyo̱ndi a ta zibir ye,
1PE.1.24	“Ánerawe cice̱r se kyo̱ndi agam
1PE.1.24	ne kusas ba cice̱r se kyo̱ndi afure katse.
1PE.1.24	Agam koor ne afure suruk kaben,
1PE.1.25	amma rife̱ Agwo̱m Ágwo̱m tà sor ma izen izen.”
1PE.1.25	Rife̱ na ne rinye Rife̱ Ritek riya a tá ka nye yin awazi'me.
1PE.2.1	Kamok anong, kam yin be koakye kuri amaan kuse, be abo̱o̱s ne akardak kuse be rishishim be kpe̱de̱ng rife̱ cei. 
1PE.2.2	Se yin kyo̱ndi inoon nazhizhe̱k'e na ta shim kuso̱ ribasang. Anong ne yin gip be yin ifeng rife̱ Adakunom, kamok be anong ne yin tà rasak yin nong ta se̱ yin kashesh yin. 
1PE.2.3	Kyo̱o̱rna yin tan fok yin ritek Agwo̱m Ágwo̱m.
1PE.2.4	Be̱ yin nufu, wu aya a ta se kyo̱ndi kuta rino̱k kutser. Wu ne a nye kuta kuya ánerawe tá raba, amma Adakunom tú ku kasa ne a ku sok yiik. 
1PE.2.5	Yin gip, ma te yin kyo̱ndi kuta rino̱k kutser a tanin no̱k kasa kuri kafe kabik nong yin ta nye yin itomong ritsi rizhe̱l'e. Yin ta nye yin asidaka kabik azong kuri aya Adakunom ta shim kamok aYeso Kiristi. 
1PE.2.6	Kamok i se ni izibir ye:
1PE.2.6	“Di yin mi n kasa ayiik kuta, kuya ku ta nye itsik ritin kasa mi.
1PE.2.6	Mi sak kaye̱e̱r aSihiyona.
1PE.2.6	Koangan afe a tin fereng nuta na,
1PE.2.6	a tà ba fok isum baꞌ, ko, cie̱k.”
1PE.2.7	Kyo̱o̱rna yin áya i tin no̱o̱k yin katsak, kuta na be kuyiik nufe yin. Amma áya a ta gaar ku nino̱o̱k katsak, i tù ku sor ba kyo̱ndi a tá fe̱ ye,
1PE.2.7	“Kuta kuya áfe rino̱k tá raba,
1PE.2.7	n te ayiik kuta ribor.”
1PE.2.8	I bun i se ni izibir naro̱ kakak ye,
1PE.2.8	“Kuta'me sak ánerawe ta tu atak,
1PE.2.8	ku sak ánerawe ta kpas!”
1PE.2.8	Ánerawe'me ti tu atak kamok ba raba kukuus rife̱ Adakunom. Kamok anong ne Adakunom tsang sak afe a tá gaar kukuus rife̱ wu'me.
1PE.2.9	Amma yin, yin nye yin kuri kuya Adakunom tá kasa, be rice wu. Yin nye yin atsi Adakunom a ta nye Agwo̱m, yin nye yin ánerawe áya a ta nye azhe̱l'e, ánerawe áya a ta nye afu. A tá ka yis yin kaye̱e̱r awhi nong tà no̱ yin kaye̱e̱r akanang afe katsak nong tà taas yin ayiik itomong wu ife azhing. 
1PE.2.10	Gbugbang yin tsang i nye yin ánerawe Adakunom baꞌ, amma kyo̱o̱rna yin nye yin ánerawe Adakunom. Gbugbang yin tsang i se̱ yin kuro̱ riye̱ Adakunom baꞌ, amma kyo̱o̱rna yin n se̱ yin.
1PE.2.11	Áfo̱ yin, áya mi ta shim, mi ta nye yin akusuk, kum yin ta nye yin átsen kaye̱e̱r kazatse na, yin be yin kasa aze baꞌ, ye i ra kam yin be kudi ike̱ng kuri kufe rinerawe. Kuse kuri kuyong ko̱n itsom be kabik yin. 
1PE.2.12	Sor yin kusor kutek kaye̱e̱r áya sang á ta nye afikuus baꞌ. Ba yiir kunye kukun yin gye̱rtatan, amma ke ba di koakye itek yin ta nye yin ánerawe'me, á ta tiyiik Adakunom katuk a tana be̱ to̱ kazatse amok.
1PE.2.13	Kuus yin koakye kuri rigwo̱m kaye̱e̱r kazatse na kamok Agwo̱m Ágwo̱m. Kuus yin rife̱ agbang agwo̱m yin kamok wu ne a ti nye rigwo̱m natoon koangan. 
1PE.2.14	Kuus yin ike̱ng iya ágwomna yin ta fe̱ be yin kamok ako̱k kasho̱o̱n kaben yin ne á tu sak ba nong á ta nees aya a ta nye rine̱n ne a kerek áya a ta nye ike̱ng itek. 
1PE.2.15	Kamok Adakunom shim yin tu nye yin katsak fan aner aya a ta be akpe̱de̱ng kuto̱ natoon yin bu se ike̱ng rife̱. 
1PE.2.16	Sor yin kyo̱ndi áner aya a ta se ne̱k, sang tu sok yin kusor ne̱k'e nong tin nye yin amaan kunye baꞌ. Amma sor yin kusor kuya ku tana tonong ye yin nye yin ásam Adakunom. 
1PE.2.17	No̱o̱k yin koangan kuyiik wu, shim yin áfikuus afudang yin, fok yin inyim Adakunom, te yiik yin ako̱k kasho̱o̱n kaben yin.
1PE.2.18	Yin ásam, kuus yin ike̱ng iya átekasa yin ta fe̱ be yin ne i ku no̱o̱k yin ba kuyiik koakye izen. Sang be áya a ta se gye̱r ne á be kuse kutek tsek baꞌ, amma cice̱r be áya a ta se hash gip. 
1PE.2.19	Kamok ise gye̱r ke anerawe so̱ risam natoon ike̱ng iya sang i ta nye rine̱n wu baꞌ, ke a nye anong kamok wu ren ye iyong ne i nye kushim Adakunom, i nye ike̱ng nakere. 
1PE.2.20	Ke á ta whereng yin natoon rine̱n riya yin ta nye yin, ko yin tsesek kaye̱e̱r'e, yin be yin ishorong ike̱ng ikak natoon'e baꞌ. Amma ke yin so̱ yin risam'me kamok kunye kutek, ne i tsesek yin Adakunom tà ka te yin ritek. 
1PE.2.21	Kamok kuri risam'ong ne Agwo̱m Ágwo̱m tá yis mo yin. aKiristi gip a so̱ risam kamok yin. Be anong ne a tá won mo yin ane̱ wu nong tà kuus yin.
1PE.2.22	“Wu kun nye rine̱n ike̱ng ikak baꞌ.
1PE.2.22	A kun fok abo̱o̱s nanu wu baꞌ.”
1PE.2.23	Nizen iya ánerawe tú ku barak ritok, a tú ku karang baꞌ, nizen a tá so̱ risam a fe̱ ye wu tú ku karang baꞌ, a ban a ti te riye̱ na Adakunom aya a tana to̱ amok afe katsak ingya. 
1PE.2.24	A sok rine̱n yir nuro̱m wu be rice wu, nizen a tú ku tigak nukon nong ase̱ a tin kam yir be rine̱n ne i sor yir kusor kuzhe̱l'e. Yin n te yin atser kamok ifor wu. 
1PE.2.25	Kamok yin tsang i se yin kyo̱ndi itsamang iya i ta te shaam, amma kyo̱o̱rna yin mu ku bun yin nufe Afek ne Ako̱k Kasho̱o̱n kutser yin.
1PE.3.1	Yin ányining iwe̱ne̱ng, yin gip, kuus yin ike̱ng iya átek yin ta fe̱ be yin, nong ke ákak ba kuse áya sang á tá min no̱o̱k katsak rife̱ Adakunom baꞌ, kashim kuse ányining ba tà sak á tin no̱o̱k katsak sang ma akak fe̱ ike̱ng ikak be ba baꞌ. 
1PE.3.2	Á tà di kuse zhe̱l yin be kufok ato yin ne á shishing. 
1PE.3.3	Izem yin ta nye yin tuse nuro̱m tsek baꞌ, kyo̱ndi kunye rice ne ike̱re̱ a tá nye be izinariya ne ares itso̱m. 
1PE.3.4	Won izem yin tu ne kaye̱e̱r aye̱ yin ingya, izem i tana gang baꞌ kyo̱ndi kumees rice ne kuse tatan, iyong ne i nye iyiik'e dide̱ng nasho̱o̱n Adakunom.
1PE.3.5	Kamok ányining áya a tá nye ázhe̱l'e agbugbang ne á ni te riye̱ na Adakunom tsang á nye izem ba anong gip. Á kuus ike̱ng iya átek ba tá fe̱ be ba. 
1PE.3.6	Kyo̱ndi aSaratu, aya a tá kuus ike̱ng iya amitek wu Ibrahim, tá fe̱ be wu ma a tú ku yis ye ada wu. Yin nye yin ángas wu ke yin nye yin ike̱re̱ iya i ta se gye̱r dar inyim ike̱ng ikak.
1PE.3.7	Yin átek gip, ren yin kuri kusor kuya yin tana sor yin be ányining yin. Ba be agap kyo̱ndi yin baꞌ. Ku tiyiik yin ba kamok yin be ba cice̱r, yin shan yin ayiik kutser Adakunom nawarak mak. Nye yin anong fan ike̱ng ikak bu te̱ne̱ng aduwa yin.
1PE.3.8	Ni igang'e, won yin cice̱r kuto̱ro̱ng yin tu se kuzining. Be yin kuro̱ riye̱ ne i naka shim yin kyo̱ndi aner be aronyining, ne i se yin gye̱r ne i mees yin rice yin. 
1PE.3.9	Sang tu ku karang yin imaan'e be rimaan'e baꞌ, ka ritok be ritok baꞌ. Amma ku karang yin be ritek kamok anong ne a tá ka yis mo yin nong yin tà ya yin kutse ritek Adakunom. 
1PE.3.10	Kamok i se ni izibir ye,
1PE.3.10	“Aner aya a ta shim a ta fok kusas kusor
1PE.3.10	ne a shim a ta sor dide̱ng nazatse na,
1PE.3.10	a ra won nyas be abo̱o̱s.
1PE.3.11	A ra won kunye anyas nong a ta nye kunye kutek.
1PE.3.11	A rin te iso̱r ni itse̱r kusor caang be ánerawe.
1PE.3.12	Kamok anyisi Agwo̱m Ágwo̱m se natoon áner á ta se zhe̱l
1PE.3.12	ne a wesek ato na aduwa ba.
1PE.3.12	A rawu áya a ta be anyas.”
1PE.3.13	To̱, ke yin shim ku nye yin ike̱ng i ta se gye̱r, ko akak tà ka nye yin ike̱ng ikak baꞌ. 
1PE.3.14	Amma ko yin fa so̱ yin risam kamok kunye kutek, yin ta se̱ yin ritek Adakunom. Kamok anong, sang tu fok yin inyim áya a tana ka no̱o̱k yin risam baꞌ, sang tu te yin febek baꞌ. 
1PE.3.15	Amma won yin aKiristi tu te Agwo̱m Ágwo̱m kaye̱e̱r aye̱ yin. Koakye izen sor yin be kanye̱k nong ta kyem i tak yin koangan ike̱ng i ta sak yin tin te yin riye̱ nikuus aKiristi. Amma nye yin kaye̱e̱r awhiwhe̱ ne ku yiik, 
1PE.3.16	sang be riye̱ gak baꞌ. Nye yin anong nong ase̱ áfe a ta fe̱ imaan'e natoon yin kamok kuse yin kutek kaye̱e̱r aKiristi ta fok isum rife̱ ba. 
1PE.3.17	I nar, ke Adakunom ne a nye anong ye yin ra so̱ yin risam'me kamok yin ta nye yin ike̱ng iya i ta se gye̱r, be tana so̱ yin risam kamok kunye yin ta nye kumaan'e. 
1PE.3.18	Kamok aKiristi so̱ risam ma a ku kamok rine̱n yir cice̱r kutak kuzining tsek, wu nye azhe̱l'e, amma a ku kamok áya sang á ta nye azhe̱l'e baꞌ nong a tà tseng be yir nufe Adakunom. A tú fe̱r nuro̱m amma Adakunom tú sak a dorok kaye̱e̱r kabik be kutser. 
1PE.3.19	Kaye̱e̱r kabik'e ne aKiristi se taas nabik naya na tá se nitso̱m rife̱ Adakunom 
1PE.3.20	Nabik nayong'e nye naya á tá raba ku kuus rife̱ Adakunom gip be anong gbugbang nizen aNuhu. Á raba ku kuus ike̱ng iya Adakunom tá fe̱. Adakunom tsesek be ba nizen iya aNuhu tá nye Kukpara ashi'me. Nizen iyong'e ánerawe ikara tsek ne a whe̱r. 
1PE.3.21	Ashi'ong sor kyo̱ndi abatisma aya yir ta nye yir, i tin se̱ yir kashesh. Sang nong tin tun yir narik kuro̱m baꞌ, amma kamok yir ta nye yir Adakunom izong be riye̱ rizining ne kamok aYeso Kiristi tá dorok nure̱k. 
1PE.3.22	aKiristi tseng kaye̱e̱r kaza, a se nubo̱k riya Adakunom, ámaleka cice̱r ne ribir áya a tin nye rigwo̱m natoon kaza se nubo̱k wu.
1PE.4.1	Kamok anong, kum aKiristi tá so̱ risam nuro̱m, to̱, yin gip nye yin kanye̱k kuso̱ risam kamok koangan aya ne a so̱ risam nuro̱m tonong ye wu n gang be rine̱n baꞌ. 
1PE.4.2	Kamok anong, yin ba bun a sor yin kusor kuri kufe kazatse na be kukuus amaan kushim riye̱ yin baꞌ, amma yin nye yin ike̱ng iya Adakunom ta shim. 
1PE.4.3	Gbugbang, yin mak tsang i beseng yin izen dide̱ng ninye ike̱re̱ iya áfurin tá nye, ike̱re̱ kyo̱ndi kunye kpe̱de̱ng be kubi ne kufeng be kugbe̱re̱ ne kunye kyo̱ndi ágabu ne kukuus ike̱re̱ itsi. 
1PE.4.4	Ike̱ng'e tá no̱o̱k ba azhing, ba ta di sang yin tá ba gung yin rice be ba nong ta nye yin akpe̱rde̱k kunye'ong be ba baꞌ. Iyong á ma ka barak yin ritok makong. 
1PE.4.5	Amma ba tà taas aner aya a tana to̱ atser be ikom amok ike̱ng iya ba tá nye. 
1PE.4.6	Kamok anong ne i sak a tá taas áya a tá tsang á kus Rife̱ Ritek'e gip, nong á tú ku to̱ ba amok nuro̱m kyo̱ndi ribir ánerawe, amma á sor kusor ba kaye̱e̱r kabik kyo̱ndi Adakunom.
1PE.4.7	Igang kazatse m be̱ bubarak. Kamok anong, sor yin be kanye̱k ne i yiir yin rice yin gye̱r nong ase̱ ta kyem i nye yin aduwa. 
1PE.4.8	Ike̱ng iya i ta nye igbang'e cice̱r nye, naka shim yin dide̱ng, kamok kushim be̱e̱n kure̱ng rine̱n whe̱re̱. 
1PE.4.9	Sang tu shashang yin átsen be anyinye̱m baꞌ. 
1PE.4.10	Adakunom no̱o̱k koangan kunang nong a tin nye itomong. Kamok anong koangan ra nye itomong be katsak be kunang kufu nong tin tobok yir ákak yir kaye̱e̱r ritek Adakunom. 
1PE.4.11	Ke akak be kunang nye awazi Rife̱ Ritek, to̱, a ra taas kyo̱ndi Adakunom ne a sen taas'e nanu wu. Ke akak be kunang kutobok akak, to̱, a ra nye be agap Adakunom tú ku no̱o̱k nong ase̱ kaye̱e̱r koakye Adakunom ta se̱ nakerek kamok aYeso Kiristi. Kuyiik be kukyem nye kufu ma izen izen. Anong.
1PE.4.12	Ároneng áya mi ta shim, sang tu te yin zhing be amaan risam riya yin ta sen so̱ yin'e kyo̱ndi ike̱ng ikak ifas ne i sen ka se̱s yin baꞌ. 
1PE.4.13	Amma ban i nye yin riye̱ rikan, kamok yin ta gung yin rice be aKiristi kaye̱e̱r risam wu. Yin ta nye yin riye̱ rikan dide̱ng nizen iya a tana tonong kuyiik aKiristi'me. 
1PE.4.14	Ke a ta ka kas yin ye kamok yin ta nye yin áfe aKiristi, sok yin ye i nye ike̱ng itek, kamok kuyiik ne kabik Adakunom se natoon yin. 
1PE.4.15	Amma ke yin ta so̱ yin risam sang ri tu se kamok yin tá fe̱s yin ákak ka kamok i nye yin itsang ka ike̱ng ikak imaan'e, ka kamok yin tin no̱o̱s yin nike̱re̱ ánerawe baꞌ. 
1PE.4.16	Ke ákak yin ta so̱ risam kamok yin nye yin áfikuus, sang tu fok yin isum baꞌ, ban i kerek yin Adakunom ingya kamok á ta ka yis yin be riyerek'ong.
1PE.4.17	Izen n nye a tana san kuto̱ ánerawe amok, a ta san'e be áfikuus Adakunom. To̱, ke a san'e be yir, i ta se ane̱ be áya a ta raba kukuus Rife̱ Ritek Adakunom e̱?
1PE.4.18	Kyo̱ndi a tá zibir ye,
1PE.4.18	“Ke i ta ro̱ áner ta se gye̱r nasho̱o̱n Adakunom ta se̱ kashesh,
1PE.4.18	to̱, i ta se ane̱ be áfe a ta fok inyim Adakunom baꞌ ne áfe rine̱n e̱?”
1PE.4.19	Kamok anong, cice̱r áya a ta so̱ risam kaye̱e̱r kushim Adakunom ra won rice ba nubo̱k Adakunom aya a tá ka nye ba. A ra ya kasho̱o̱n be kunye kutek.
1PE.5.1	Mi ako̱k kasho̱o̱n ikilisiya, mi aya mi tá di kuri risam riya aKiristi tá so̱ be anyisi mi. Mi aya i tana se̱ ishorong'i nasho̱o̱n kaye̱e̱r kuyiik a tana tonong, mi nye áko̱k kasho̱o̱n ikilisiya áfudang'i a ta se kaye̱e̱r yin akusuk ye, 
1PE.5.2	yin rin sak yin riye̱ natoon ánerawe Adakunom áya a ta ma ka won yin'e amana'me nubo̱k. Ni sak yin riye̱ niba be riye̱ rizining kyo̱ndi Adakunom ta shim sang kaye̱e̱r riye̱ kubeseng baꞌ. Sang tu nye yin itomong kamok itso̱m tsek baꞌ, amma kamok ifeng yin ta be yin. 
1PE.5.3	Tin nye yin rigwo̱m natoon ba be agap baꞌ, sor yin kusor kuri kuya ba tana kuus ane̱e̱ yin. 
1PE.5.4	Nong ase̱ izen iya aKiristi aya a ta nye Agbang Afek ánerawe tana be̱, a ta ka no̱o̱k yin ribong rigwo̱m rife̱ kuyiik riya sang ri tana te rish baꞌ.
1PE.5.5	Anong ne yin ácam gip, kuus yin ike̱ng iya ako̱k kasho̱o̱n ikilisiya yin ta ka tak yin. Cice̱r yin, mees yin rice nong ta naka nye yin itomong kamok i se ni izibir ye,
1PE.5.5	“Adakunom rawu áya a ta kok rice naza,
1PE.5.5	amma a nyesek áya a ta mees rice ritek wu.”
1PE.5.6	Kamok anong, mees yin rice nubo̱k Adakunom ayiik'e nong a ta ka tiyiik yin nizen iya a ta shim. 
1PE.5.7	Ku won yin kudaam yin cice̱r kamok wu ne a ti sak riye̱ ni yin.
1PE.5.8	Yiir yin rice yin ne i sak yin riye̱ kamok amudo̱n yin Ishetan tsang a kar kyo̱ndi azaki a tsang a muus kamok a tse̱r aner aya wu tana fe̱r. 
1PE.5.9	Sang tu ku no̱o̱k yin iren baꞌ. Nyeseng yin be agap kaye̱e̱r kuno̱o̱k katsak yin kamok yin ren yin ye áfikuus afudang yin kaye̱e̱r kazatse cei sen so̱ kuri risam riyong gip.
1PE.5.10	Nama yin so̱ yin risam nizen cie̱k, Adakunom aya a ta be ritek cice̱r aya a tá ka yis yin nong ta se̱ yin kuyiik wu kufe izen izen kaye̱e̱r aKiristi be rice wu tà ka sak yin ta se yin gye̱r ne a ka tsesek yin ne a ka sak yin ta nyeseng yin be agap dide̱ng. 
1PE.5.11	Kukyem tu sor kufu ma izen izen. Anong.
1PE.5.12	aSila aya mi tú ku sok kyo̱ndi aroneng aya mi ta di a be katsak ne a ti se̱ mo i tá ka zibir yin kaban kufumung na nong ase̱ ta ka tsesek yin ne i ka tak yin ye iyu na ne i nye ritek Adakunom rife̱ katsak. Nyeseng yin be agap natoon'e. 
1PE.5.13	Áronyining yin áfikuus á ta se na aBabila aya Adakunom tá kasa kyo̱ndi yin gip ta nye yin ashou, anong ne igon mi aMarkus gip ta nye yin ashou. 
1PE.5.14	Naka nye yin ashou be ku naka kur yin be kushim. Kameneng riye̱ Adakunom se mak be yin cice̱r, yin áya i ta se yin kaye̱e̱r aKiristi.
2PE.1.1	Mi aSiman Bitrus, asam aYeso aKiristi ne i bun i nye amanzo wu, yin áya i ta se̱ yin agbang kuno̱o̱k katsak kyo̱ndi yir ta ma se̱ yir kamok kuse kutek Adakunom yir aya a ta nye Aner Kashesh yir aYeso Kiristi.
2PE.1.2	Adakunom ta ka barang mo yin ritek ne kameneng riye̱ wu dide̱ng kaye̱e̱r kuren Adakunom ne Agwo̱m Ágwo̱m yir aYeso.
2PE.1.3	Adakunom kaye̱e̱r kuyiik wu ti no̱o̱k yir koakye ike̱ng iya yir ta tse̱r yir nong ta sor yir kuri kusor kuya wu tana fok kusas'e. Yir se̱ yir ike̱re̱ na cice̱r kamok yir ta ren yir Adakunom a tin yis yir kaye̱e̱r kuyiik be kuse kutek wu. 
2PE.1.4	Kamok ike̱re̱ iyong ne wu ti no̱o̱k yir ágbang ike̱re̱ i ta be kuyiik dide̱ng iya wu tá tsang a fe̱ ye wu tin no̱o̱k yir, nong ta gung yir rice be kuri kuse Adakunom nong ta wher yir amaan kuse kazatse na ku ta be̱s'e kaye̱e̱r aye̱ yir.
2PE.1.5	Kamok anong, nye yin koakye i tana kyem i nye yin nong tin barang yin ritek natoon kuno̱o̱k katsak yin, ne i ni barang yin kuren natoon ritek yin. 
2PE.1.6	Ni barang yin kuyiir rice natoon kuren ike̱re̱ Adakunom, ni barang yin ku naka tsesek natoon kuyiir rice yin. Ni barang yin kuse kuri kufe Adakunom natoon ku naka tsesek'e.
2PE.1.7	Ni barang yin ku naka shim natoon kuse kuri kufe Adakunom, ni barang yin kushim koangan natoon ku naka shim.
2PE.1.8	Ke yin be yin kuse kutek anong koakye izen, kuren Agwo̱m Ágwo̱m yin ta ren yin ta ka be̱n yin ifeng ne itomong nufu. 
2PE.1.9	Kamok koangan aya a ta dun kuse kutek kuri kuyu di karo̱ tsik baꞌ, a nye akpato̱o̱n'e. A tiburum ye Adakunom mu ku re̱ng rine̱n wu tá tsang a nye.
2PE.1.10	Kamok anong ároneng, nye yin koakye ife yin tana kyem i nye yin nong ta tonong yin ye Adakunom ma ka yis yin ne a ka kasa yin. Ke yin nye yin anong yin ta kpa yin baꞌ, ko cie̱k. 
2PE.1.11	Be anong ne a tà ka shan yin ibo̱k ifa kaye̱e̱r rigwo̱m Agwo̱m Ágwo̱m rife̱ izen izen rife̱ Aner Kashesh yir.
2PE.1.12	Kamok anong mi ta yiir kuka yiring yin ike̱re̱ na, mi ren yin tsang i ren yin gye̱rtatan, yin nyeseng yin be agap natoon katsak yin ta be yin. 
2PE.1.13	Mi di ye i se gye̱r ta yiir kuka yiring yin ike̱re̱ na kum mi ta rusek nazatse na be kutser, 
2PE.1.14	kamok mi ren mi m be̱ barak ta won kazatse na, kyo̱ndi Agwo̱m Ágwo̱m yir aYeso Kiristi tin tonong kanang. 
2PE.1.15	Mi ta nye koakye mi tana kyem i nye nong ase̱ ta di yin yiir kuyiring yin be ike̱re̱ na nizen iya mi ta se kaye̱e̱r kazatse na baꞌ.
2PE.1.16	Nizen iya yir tá ka taas yin itak kukyem ne kube̱ Agwo̱m Ágwo̱m yir aYeso Kiristi, sang yir tá taas yin atin afe kasho̱o̱n ákak tá fe̱ baꞌ. Wayo, yir di yir agbang kuyiik wu be anyisi yir. 
2PE.1.17	Kamok wu se̱ kuyiik be nakerek nufe Adakunom a ta nye Ada nizen iya yir ta fok agbang ayiik kuto̱ Ada Adakunom ye, “Ayu na ne a nye Igon'i, kafe mi ta shim, mi ta fok kusas wu makiyi.” 
2PE.1.18	Yir be rice yir, yir fok yir kuto̱'ong ku ta ne naza nizen iya yir ta se yir mak be wu natoon kawhanang Kazhe̱l'e.
2PE.1.19	Kamok anong yir ti te yir riye̱ yir nike̱re̱ áner kuzarap tá fe̱ dide̱ng. I ta se gye̱r ke yin ti sak yin riye̱ rife̱'me kyo̱ndi akanang kuro̱ng ta ya kanang nawhi, ma aYeso bun a be̱ kyo̱ndi kadiding ta karak ne akanang wuruk kaye̱e̱r aye̱ yin. 
2PE.1.20	Agbang ike̱ng mi ta shim yin tu ren yin nye ye kuzarap kukak kuse a tá zibir kuya áner kuzarap akak tá zibir be kuto̱ro̱ng ba tsek baꞌ. 
2PE.1.21	Kamok kuzarap nye ike̱ng iya i ta ne kaye̱e̱r riye̱ anerawe tsek baꞌ, amma Kabik Adakunom kaya ka tá no̱o̱k kaye̱e̱r aye̱ ba ne ka sak ánerawe tá fe̱ ike̱re̱ iya ba tá shan nufe Adakunom.
2PE.2.1	Kyo̱ndi áner kuzarap áfe abo̱o̱s tú ku se kaye̱e̱r ánerawe Adakunom'me gbugbang, anong ne áner kubo̱so̱p áfe abo̱o̱s ákak tà wuruk kaye̱e̱r yin. Á ta be̱s be kubo̱so̱p kukak kyo̱o̱n, á ta bo̱so̱p ánerawe abo̱o̱s ma á tù ku beseng ba ma ánerawe tà gaar Agwo̱m Ágwo̱m aya a tá ka shesh ba. Ku nye anong ta sak ba be rice ba ta kpa zizirik.
2PE.2.2	Ánerawe whe̱re̱ tà kuus akpe̱de̱ng kuse ba. Kamok kunye ba, ánerawe'me ákak tà te be iren katsak'e fe̱re̱. 
2PE.2.3	Kamok kuye̱re̱k ba, á tà ka wo̱ro̱k yin nong á ta ka mo̱o̱r yin be rife̱ re̱m re̱m. Amma kum gbugbang Adakunom ma ka te̱n ba amok riku. Amok ba ku se a sen ka tor ba.
2PE.2.4	Ko ámaleka agbugbang, nizen á tá nye rine̱n, Adakunom tá won ba kyo̱o̱n baꞌ, a tú ku barak ba kaye̱e̱r ribong kuro̱ng. A tú rosom ba kaye̱e̱r ibong i tá se tsik ne i se whi. Á ta tor kunom amok. 
2PE.2.5	Nizen agbugbang, áner aya a tá nye anyas gip, Adakunom tú ku won ba baꞌ. Adakunom tu ku fe̱s ba be amaan ashi nizen aNuhu. Amma a shesh aNuhu, aner a nye awazi katsak be ribir ánerawe kanataar ne a gaar tsek. 
2PE.2.6	Adakunom shosh agbang iwo̱p aSodom be aGomora ma i te itong. Iyong tonong kuri ike̱ng i tana se̱ áya a ta nye anyas. 
2PE.2.7	Wu ne a shesh aLot, aner aya a tá nye azhe̱l'e, aya a tá daam natoon amaan kunye áner aSodom á tá gaar kukuus Itsi Adakunom. 
2PE.2.8	aLot nye aner katsak gye̱rtatan, amma a sor natite amaan ánerawe, ne a ye̱re̱k kuri amaan kunye ba koakye kunom ne a foos amaan rife̱ ba, ma a yiir nye riye̱ riwe kaye̱e̱r riye̱ wu kamok ba tá gaar ku kuus Itsi. 
2PE.2.9	Kamok anong, ike̱re̱ kuri iyuna ne i sak yir ta ren yir ye Adakunom ta kyem a shesh áner aya ta se kaye̱e̱r iriri kubo̱mo̱ng áner aya a ta se gye̱r nasho̱o̱n wu ne a won áya a ta be amaan kunye nong á ta ya kasho̱o̱n be risam ma katuk a tana to̱ kazatse amok. 
2PE.2.10	Amok na ta nar natoon áner aya a tá shim ike̱re̱ kuri ife rinerawe ne á zhe̱e̱sh rigwo̱m.
2PE.2.10	Áner kubo̱so̱p áfe abo̱o̱s na, a be isum, ko cie̱k baꞌ. Á kok rice naza dide̱ng. Á fok inyim akak ba, ma á a kas áfe a ta se nasho̱o̱n Adakunom. 
2PE.2.11	Ámaleka'me be rice ba á ta be agap be kukyem ne á nar áner kubo̱so̱p áfe abo̱o̱s'e sang á fe̱ ike̱ng ikak imaan'e natoon áfe a ta se nasho̱o̱n Adakunom baꞌ. 
2PE.2.12	Amma áner na fe̱ rimaan'e natoon ike̱ng iya sang ba ta se̱ rikpa'me baꞌ. Á se kyo̱ndi amaan ikewum iya i ta kuus ike̱ng iya riye̱ ba tu ku no̱o̱k ba tsek. A tú tes ba kyo̱ndi amaan ikewum nong a ta yising ne a fe̱s tse̱k, á tà kus kyo̱ndi ikewum'e.
2PE.2.13	A tà ka karang ba be risam kamok ba no̱o̱k ákak risam. Ba fok kusas'e kunye ike̱re̱ isum kyo̱ndi agabu natite kunom. Kusor ba be yin nye ike̱ng isum ne ku nye amaan ike̱ng, á yas mak be yin gye̱rtatan nama anong ne á nye ike̱re̱ isum'ong. 
2PE.2.14	Á shim ku tse̱se̱k ányining dide̱ng, ma á ro̱n be kunye rine̱n baꞌ. Á tsang á wo̱ro̱k áner aya sang á tan nyeseng be agap baꞌ. Á mak á be kuye̱re̱k dide̱ng. Iri ba ne Adakunom ma ka fiming ba. 
2PE.2.15	Á won iren itek nong á ta ban á kuus akpe̱de̱ng iren aBalam 
2PE.2.16	Amma a tú ku tigba kamok amaan kunye wu. Azhaki akak a tá kun fe̱ kanu baꞌ, a fe̱ kanu be kuto̱ anerawe nong a tá tigba aner kuzarap'ong kamok kuririm wu.
2PE.2.17	Áner kubo̱so̱p afe abo̱o̱s na se kyo̱ndi ribong riya sang ri ta be ashi baꞌ, ne a se kyo̱ndi ane̱n kuwun ta fe̱se̱m. Adakunom n nye karo̱ ka ta be amaan awhi kamok ba. 
2PE.2.18	A ya aduk kuka be rine̱n ne á wo̱ro̱k áya a ta ra won kunye rine̱n'ong tsek be ike̱re̱ iya kuro̱m ta shim. 
2PE.2.19	Á fe̱ be ánerawe ye ba ta se̱ kusor ne̱k, amma ba be rice ba nye ásam kusor kpe̱de̱ng. Kamok anerawe nye asam nufe koakye ike̱ng i tin nye rigwo̱m ni wu. 
2PE.2.20	Ke áner kubo̱so̱p abo̱o̱s'ong wher nubo̱k amaan ike̱re̱ kazatse kamok ba tá ren Agwo̱m Ágwo̱m yir Aner Kashesh, aYeso Kiristi, amma ke á ra bun á won amaan ike̱re̱ kazatse'me tú ku karam ba ma i nar agap ba, á tu ku bun á ta te amaan'e ne á nar izen iya ba tá tsang á ren aYeso baꞌ. 
2PE.2.21	I nar ke ba fa tsang á ren iren katsak'e baꞌ ingya, be á tana ren ne á ra bun a won Itsi Adakunom izhe̱l'e a tá tsang a ka no̱o̱k ba. 
2PE.2.22	Ike̱re̱ ba tá nye'ong se kyo̱ndi kare̱e̱r rife̱ a ta fe̱ ye, “Agabu kos ne a bun a re̱s rikos wu.” Kare̱e̱r rife̱'me kakak bun ka fe̱ ye, “A so álade ne a bun a kubun a ta se biring kaye̱e̱r ame̱re̱sh.”
2PE.3.1	Ároneng, kufumung'i kufe afa na'me. Mi zibir afumung afa'me cice̱r nong ta ka yiring yin'e nong tin nye yin kuto̱ro̱ng gye̱r. 
2PE.3.2	Mi shim yin tu yiring yin be ike̱ng áner kuzarap azhe̱l'e tá fe̱ gbugbang ne ike̱ng iya Agwo̱m Ágwo̱m Aner Kashesh yir tá fe̱ be agbang kuto̱ ni nanu ámanzo yin.
2PE.3.3	Agbang ike̱ng mi ta shim yin tu ren yin ye kaye̱e̱r inom igang'e, áner ákak á tana nye áfe zhe̱e̱sh karo̱ tà wuruk ne á nye ámaan ike̱re̱ aye̱ ba ta shim. Á tà ka mas yin, 
2PE.3.4	á tà fe̱ ye, “aYeso fe̱ ye wu tá be̱ ne̱ e̱? To̱, ayong a se ake̱ e̱? Kum ne átukop yir ru nye atser, iyu koakye rusek kyo̱ndi i ta se kum nizen a tá nye kazatse.” 
2PE.3.5	Áner á ta fe̱ anong fe̱ anyas tsek, ba tiburum'e ye be rife̱ Adakunom ne Adakunom sak kaza be kaben ti wuruk kaye̱e̱r. 
2PE.3.6	Adakunom kis kazatse be ashi nizen iyong, nizen iya ashi ta whe̱e̱n kazatse. 
2PE.3.7	Be rife̱ Adakunom'me ne a tin shosh kaza be kaben kaya yir ta ye̱re̱k yir na. Be rife̱ Adakunom ne Adakunom won kaza be kaben ma katuk a tana to̱ áya sang á ta fok inyim Adakunom'me baꞌ amok ne a ka shosh ba.
2PE.3.8	Ároneng ike̱ng ikak kuse izining mi ta shim yin tú tiburum yin'e baꞌ ye, kunom kuzining se kyo̱ndi aye̱ izungu izining nufe Agwo̱m Ágwo̱m ne aye̱ izungu izining se kyo̱ndi kunom kuzining. 
2PE.3.9	Ákak di kyo̱ndi Adakunom mak a sok izen nizham a tá ra nye ike̱ng iya wu tá tsang a fe̱ ye wu tá nye. I se anong baꞌ. A be kutsesek ne kamok yin, a shim akak tu wei baꞌ amma koangan ra shishing kuse wu.
2PE.3.10	Katuk kube̱ Agwo̱m Ágwo̱m bu se kyo̱ndi kube̱ akpatang. Katuk kayong a tà fok riwo̱ng be agap ne kaza wei, cice̱r ike̱re̱ a tin nye kaza be kaben a tà shosh. Koakye i ta se nune̱re̱ng kaye̱e̱r'e a ta tun kanang nasho̱o̱n Adakunom.
2PE.3.11	Kum a tana beseng koakye ike̱ng anong, to̱, akye̱ kuri kusor ne yin sor yin e̱? I se gye̱r ke yin sor yin zhe̱l ne i kuus yin Adakunom. 
2PE.3.12	Tor yin Kunom Kube̱ Adakunom be ifeng, ni barang yin kanye̱k dide̱ng nong ta di yin ye a be̱ zizirik. Katuk kayong a ta shosh kaza be kuro̱ng. Ike̱re̱ á tin nye kaza be kaben cei ta te wuyong.
2PE.3.13	Amma be kuno̱o̱k kuto̱ Adakunom tá tsang a no̱o̱k, yir sen tor yir kaza kafas be kaben kafas, karo̱ kaya katsak tana kuse koakye izen.
2PE.3.14	Kamok anong, ároneng áfe riye̱ mi, kum yin ta sen tor yin Kunom'ong, to̱ nye yin koakye ike̱ng iya yin tana kyem i nye yin nong ta sor yin nasho̱o̱n Adakunom dar rizik ka rine̱n ayi. Sor yin nasho̱o̱n wu caang. 
2PE.3.15	Ren yin ye kutsesek Adakunom se nong ánerawe ta se̱ kashesh, kyo̱ndi aronyining yir aBulus aya yir ta shim yir, tá ka zibir yin'e gip be kukyem kuya Adakunom tú ku no̱o̱k. 
2PE.3.16	Ike̱re̱ iya wu tin fe̱ natoon'e na ni izibir afumung wu tá zibir cei. Ike̱re̱ ikak kuse kaye̱e̱r afumung'e i ta ro̱ kuren, iya áner á ta se nawhi ne á be agap kaye̱e̱r kuno̱o̱k katsak ba baꞌ, ta kirik rife̱'me kyo̱ndi ba ta nye be izibir rife̱ Adakunom ikak ne á be̱e̱n rice kawei.
2PE.3.17	Amma yin ároneng áfe riye̱ mi, kum yin tá ren yin ike̱re̱ na, to̱, sak yin riye̱ be kuri áner á ta gaar kukuus Adakunom, fan kubo̱so̱p ba kufe abo̱o̱s ba ka ko̱ro̱k yin nong ta won yin iren yin itek iya yin ta min nyeseng yin be agap. 
2PE.3.18	Amma ban i ni barang yin kuya kasho̱o̱n kaye̱e̱r ritek ne kuren Agwo̱m Ágwo̱m yir aYeso Kiristi, Aner Kashesh ingya. Kuyiik ra sor kufu kyo̱o̱rna ma izen izen. Anong!
1JN.1.1	Yir sen ka zibir yin rife̱ na natoon aYeso Kiristi aya a ta nye Rife̱ Kutser. A tuse kum nizen iya a tá nye kazatse. Yir fok yir rife̱ wu ne yir ku di yir, yir tú ku ye̱re̱k yir be anyisi yir ne yir ku ras yir be ibo̱k yir. 
1JN.1.2	Wu ne a nye aya a ta nyesek kutser, a be̱ nufe ánerawe, yir tú ku di yir. Kamok anong yir sen ka taas yin rife̱ na natoon wu aya a ta nyesek kutser kufe izen izen. A se mak be Adakunom a ta nye Ada'me, amma Adakunom sak yir tú ku di yir. 
1JN.1.3	Yir sen ka taas yin rife̱ natoon aya yir tá di yir ne yir ku fok yir, nong ase̱ yir tà te yir kyo̱ndi aner azining ne kusor yir se kuzining be Adakunom a ta nye Ada'me ne Igon wu aYeso Kiristi. 
1JN.1.4	Yir tá zibir yin kufumung na nong ase̱ riye̱ rikan yir tà shining mumak dide̱ng.
1JN.1.5	Rife̱ yir tá fok yir nufu ne yir sen ka taas yin ye; Adakunom nye akanang, awhi kuse kaye̱e̱r wu, ko cie̱k baꞌ. 
1JN.1.6	Kamok anong, ke yir fe̱ yir ye yir n gung yir rice be wu amma ne yir ra bun i sor yir kyo̱ndi áfe awhi, i nye ye yir be yir abo̱o̱s, i be yir katsak baꞌ. 
1JN.1.7	Amma ke yir tseng yir na akanang kyo̱ndi Adakunom ta nye akanang, ne i gung yir rice be koangan afikuus, ne naso̱k Igon wu aYeso ni kusu yir rine̱n yir nong tà te yir zhe̱l.
1JN.1.8	Ke yir fe̱ yir ye yir be yir rine̱n baꞌ, i nye ye yir wo̱k yir rice yir, katsak kuse kaye̱e̱r yir baꞌ. 
1JN.1.9	Amma ke yir taas yir Adakunom rine̱n yir, a tin re̱ng yir'e kamok wu be katsak ne a be kuse kutek, ne a ni kusu yir kaye̱e̱r koakye ike̱ng imaan'e. 
1JN.1.10	Ke yir fe̱ yir ye yir n nye yir rine̱n baꞌ, i nye ye yir sok yir ye Adakunom be abo̱o̱s ne rife̱ wu kuse kaye̱e̱r aye̱ yir baꞌ.
1JN.2.1	Inoon'i, yin aya mi ta shim, mi tá zibir yin ike̱re̱ na fan yin bu nye yin rine̱n. Amma ke akak yin bun a nye rine̱n, Adakunom tu ku re̱ng'e kamok yir be yir akak a tana nyeseng rice yir nasho̱o̱n Adakunom a ta nye Ada'me. Wu ne a nye aYeso Kiristi aya a ta se zhe̱l nasho̱o̱n Adakunom. 
1JN.2.2	Wu ne a nye asidaka kure̱ng rine̱n yir. Kamok yir tsek baꞌ, amma ánerawe kazatse cei.
1JN.2.3	Ke yir nye yir ike̱re̱ Adakunom tá fe̱ ye i ra nye yir, iyong ne i ta tonong ye koangan yir ren Adakunom. 
1JN.2.4	Ke akak fe̱ ye wu ren Adakunom a ra nye ike̱re̱ iya Adakunom'me tá fe̱ ye a ra nye baꞌ, i nye ye a be abo̱o̱s, katsak kuse riye̱ wu baꞌ. 
1JN.2.5	Amma koangan ne a nye ike̱re̱ iya Adakunom'me tá fe̱, i nye ye a shim Adakunom be katsak riye̱ wu. Be anong ne yir ta ren yir ye yir sor yir kaye̱e̱r Adakunom. 
1JN.2.6	Aner aya a ta fe̱ ye wu sor kaye̱e̱r Adakunom ta sor kyo̱ndi aYeso tá sor dim.
1JN.2.7	Aro̱, ike̱ng mi ta sen ka zibir yin'e na nye itsi ifas baꞌ i nye iya Adakunom tá tsang a fe̱ be yin, iya yin tá fok yin kum ni ime̱se̱ng'e. Itsi na nye rife̱ Adakunom riya yin tá kun fok yin. 
1JN.2.8	Gip be anong i bun i te ifas. A ta kyem a di katsak itsi na nuse aYeso ne a di nuse yin. Kamok awhi'me nye ne a wei, ne akanang'e afe katsak n san kuya gip.
1JN.2.9	Koangan ne a fe̱ ye wu se kaye̱e̱r akanang'e, amma ne a rawu aronyining wu afikuus, i nye ye a rusek na awhi. 
1JN.2.10	Aner aya ne a shim aronyining wu afikuus, i nye ye aner'e se na akanang. Ike̱ng ikak kuse i tana ku sak nong a tana won iren'e baꞌ. 
1JN.2.11	Amma aner aya a ta rawu aronyining wu afikuus a se na awhi, a tseng na awhi. Kamok anong a ren karo̱ wu tu ku be baꞌ, kamok awhi'me tu ku whe̱e̱n anyisi.
1JN.2.12	Mi ta zibir yin'e, aya i ta ru nye yin inoon nabik kamok a ma ka re̱ng yin rine̱n yin, kaye̱e̱r riyerek aYeso.
1JN.2.13	Mi ta zibir yin'e, aya i tan kyem yin ánerawe nabik kamok yin n ren yin aKiristi'me. A se kum ni ime̱se̱ng'e. Mi ta zibir yin'e aya i ta ru nye yin acam nabik, kamok yin n canang yin Ishetan a ta nye Amaan Aner. Mi ta zibir yin'e, aya i ta ru nye yin inoon nabik kamok yin ren yin Adakunom aya a ta nye Ada yir.
1JN.2.14	Mi ta zibir yin'e, aya i tan kyem yin ánerawe nabik kamok yin ren yin aKiristi'me aya a tá se kum ni ime̱se̱ng'e. Mi ta zibir yin'e, aya i ta ru nye yin acam nabik kamok yin be yin agap nikuus Adakunom ne rife̱ Adakunom'me kuse naye̱ yin. Yin n canang yin Ishetan a ta nye Amaan Aner.
1JN.2.15	Sang tu shim yin kazatse ka ike̱re̱ kazatse'me baꞌ. Koangan afe a ta shim kazatse, to̱, kushim Ada'me kuse kaye̱e̱r riye̱ wu baꞌ. 
1JN.2.16	Kamok koakye ike̱ng iya i ta se kaye̱e̱r kazatse na, kyo̱ndi; kushim ike̱re̱ kuro̱m, be iya anyisi ta wo̱k aner be kuni tsor kafok be ike̱re̱ iya yir ta be yir –, ike̱re̱ kuri iyong nes nufe Ada baꞌ, amma kaye̱e̱r kazatse ne iwuruk. 
1JN.2.17	Kazatse na, be amaan kushim ike̱re̱ i ta se kaye̱e̱r kazatse'me ta gang, amma aner aya a ta nye ike̱re̱ Adakunom ta shim a tà sor ma izen izen.
1JN.2.18	Inoon'i, yin aya mi ta shim, won ta ka tak yin, inom na nye izen gang'e. Kyo̱ndi yin tá fok yin ye ámudo̱n aYeso Kiristi tà be̱, kyo̱o̱rna gip ámudo̱n'e m be̱ whe̱re̱. Kamok anong yir ren yir ye inom igang'e m be̱ bubarak. 
1JN.2.19	Ámudo̱n'e se kaye̱e̱r yir nizham a tá ra wuruk, ba kun se mak be yir nigaan'e baꞌ. Ke a fa nye ye ba nye afikuus be yir katsak'e, ke a sor mak be yir. Kukam ba be yir tonong ye ba nye afe yir baꞌ.
1JN.2.20	Amma yin, yin se̱ yin Kabik Kazhe̱l'e kamok Adakunom tá ka kasa yin. Kamok anong cice̱r yin, yin ren yin ike̱re̱ i ta nye katsak. 
1JN.2.21	Sang mi ta zibir yin'e ye kamok yin ta dun yin katsak'e baꞌ, hiir, amma kamok yin ta ren yin katsak'e ne i bun i ren yin ye a gung abo̱o̱s be katsak baꞌ. 
1JN.2.22	Angan ne a bo̱ agbang abo̱o̱s e̱? Aner aya a ta ton'e ye sang aYeso nye aKiristi. Aner kuri ayong ne a nye amudo̱n aYeso, a rawu Ada'me be Igon'e. 
1JN.2.23	Akak kuse a tana rawu Igon Adakunom ne a te azining be Ada'me baꞌ. Aner aya a ta shan Igon'e, a shan Adakunom a ta nye Ada'me gip. 
1JN.2.24	Kamok anong, mi fe̱ be yin ye i ra yiir yin rife̱ yin tá fok yin kum ni ime̱se̱ng'e. Ke yin nye yin anong, yin ta te yin azining be Igon Adakunom'me ne Adakunom a ta nye Ada'me. 
1JN.2.25	Ke yin nye yin anong, yin tà se̱ yin kutser kufe izen izen kuya aYeso tá tsang a no̱o̱k kuto̱ ye wu tin no̱o̱k yir.
1JN.2.26	Mi ta zibir yin ike̱re̱ na natoon áner á ta shim á ta ka wo̱ro̱k yin nong ta won yin ikuus. 
1JN.2.27	Amma yin, yin n se̱ yin Kabik Kazhe̱l'e nufe aYeso kaya ka ta sor be yin koakye izen. Kamok anong yin ba tse̱r yin aner akak a tana ka bo̱so̱p yin'e baꞌ. Kabik wu tà ka bo̱so̱p yin ike̱re̱'me ife katsak cei. Kukasa wu tin kasa yir nye katsak, ku nye kufe abo̱o̱s baꞌ. Kyo̱ndi a tá ka bo̱so̱p yin'e ye i ra sor yin kaye̱e̱r aYeso.
1JN.2.28	Kyo̱o̱rna inoon'i, yin aya mi ta shim, sor yin kaye̱e̱r aYeso nong ase̱ izen iya a tana bun a be̱, yir ta fok yir inyim ka isum nasho̱o̱n wu baꞌ. 
1JN.2.29	Ke yin ren yin aYeso nye azhe̱l'e. To̱, yin ta ren yin ye koangan a ta nye ike̱re̱ i ta se gye̱r nasho̱o̱n Adakunom gip a tà sor igon Adakunom nabik.
1JN.3.1	Ye̱re̱k yin ta di yin kuri kushim Adakunom tin shim yir ma a ti yis yir ye inoon wu. Ike̱ng yir ta nye yir'ong! Kazatse ti ren yir baꞌ, kamok ba tu ren baꞌ. 
1JN.3.2	Aro̱, kyo̱o̱rna yir nye yir inoon Adakunom. Yir ren yir ike̱ng yir tana te yir nasho̱o̱n baꞌ. Amma yir ren yir ye izen iya aYeso tana bun a be̱, yir tà te yir kyo̱ndi wu ne i di yir kuse wu. 
1JN.3.3	Kamok anong, koangan a tin te riye̱ wu ye wu ta se kyo̱ndi aYeso ne a won kunye rine̱n nong a ta sor zhe̱l kyo̱ndi aYeso'me.
1JN.3.4	Koangan afe a ta yiir nye rine̱n tonong ye a rawu itsi Adakunom. Kunye rine̱n nye kuwon dar kukuus itsi Adakunom. 
1JN.3.5	Amma yin ren yin ye ike̱ng i tá sak aYeso tá be̱ nye, nong a ta sok rine̱n yir. A nye rine̱n baꞌ. 
1JN.3.6	Aner akak kuse a ta se kaye̱e̱r aYeso ne a bun a yiir inye rine̱n baꞌ. Aner akak kuse a ta yiir nye rine̱n, ne a fe̱ ye wu ren aYeso ka wu kun ku di aYeso baꞌ.
1JN.3.7	Inoon'i, yin aya mi ta shim, sang tu won yin akak ta ka wo̱ro̱k yin baꞌ. Aner a ta nye ike̱re̱ i ta se gye̱r ne a se gye̱r nasho̱o̱n Adakunom kyo̱ndi aYeso ta se. 
1JN.3.8	Amma aya a ta yiir nye rine̱n nye afe Ishetan kamok Ishetan n me̱ ne a nye rine̱n kum ni ime̱se̱ng'e. Iyu ne i sak Igon Adakunom'me tá be̱ nong a tà yirik ike̱re̱ Ishetan'e tá nye cei. 
1JN.3.9	Akak kuse a ta nye igon Adakunom ne a bun a yiir nye rine̱n baꞌ, kamok kuse Adakunom kuse kaye̱e̱r wu. A ta bun a ya kasho̱o̱n be rine̱n baꞌ, kamok a nye igon Adakunom. 
1JN.3.10	Ana ne yir tà ren yir áya a ta nye inoon Adakunom be inoon Ishetan. Koangan afe a ta nye ike̱ng i ta se gye̱r baꞌ, ka aya a ta shim aronyining wu afikuus baꞌ, a nye igon Adakunom baꞌ.
1JN.3.11	Rife̱ yir tá fok yir kum ni ime̱se̱ng'e se ye i ra naka shim yir. 
1JN.3.12	I tuse yir kyo̱ndi aKayinu baꞌ. A tá nye afe Ishetan ma a fe̱r aronyining wu. Akye̱ sak a tá fe̱r aronyining e̱? Kamok kunye wu nye kumaan'e ne kufe aronyining se gye̱r nasho̱o̱n Adakunom. 
1JN.3.13	Ároneng, tu te yin zhing baꞌ ke kazatse ta rayin. 
1JN.3.14	Yin ren yin, yir tsang i nye yir ikom'e cice̱r nabik, amma kyo̱o̱rna yir be yir kutser kamok yir shim yir áronyining yir. Aner aya afe a ta shim aronyining wu baꞌ, a nye kukom'e nabik. 
1JN.3.15	Koangan a ta rawu aronyining wu se kyo̱ndi aner a ta fe̱s ánerawe. Yin ren yin ye akak kuse a ta fe̱s ánerawe a ta be kutser kufe izen izen baꞌ. 
1JN.3.16	Yir ren yir ye kushim kufe katsak se ana, aYeso Kiristi no̱o̱k kutser wu kamok yir. Yir gip, yir tà no̱o̱k yir kutser yir kamok áfikuus áfudang yir. 
1JN.3.17	Ke akak kuse a ta be ike̱ng ne a di aronyining wu áfikuus a be ike̱ng ikak baꞌ, a se nudaam, amma a ro̱ riye̱ wu nong a tu ku nye ike̱ng ikak baꞌ. Ane̱ ne wu ta tonong ye kushim Adakunom kuse riye̱ wu e̱? 
1JN.3.18	Inoon'i, yin aya mi ta shim, kushim yir tuse ni nanu tsek baꞌ, amma i nye yir ike̱ng iya i tana tonong ye yir naka shim yir be katsak.
1JN.3.19	Kunye yir anong ta tonong ye yir nye yir áfe katsak. Yir tà se̱ yir kameneng riye̱ nasho̱o̱n Adakunom gip, nizen iya aye̱ yir 
1JN.3.20	tin to̱ yir amok. Kamok Adakunom ren aye̱ yir ne a ni nar yir ne a ren koakye. 
1JN.3.21	Aro̱, yin aya mi ta shim, ke aye̱ yir ti tonong yir ye yir n nye yir imaan'e baꞌ, to̱, i tu fok yir inyim nasho̱o̱n Adakunom baꞌ. 
1JN.3.22	Adakunom tin no̱o̱k yir koakye yir tu ku rip yir, kamok yir kuus yir rife̱ wu ne i nye yir ike̱re̱ wu ta shim. 
1JN.3.23	Ike̱ng Adakunom tá fe̱ ye i ra nye yir'e nye ye, i rin no̱o̱k yir katsak ni Igon wu aYeso Kiristi ne i naka shim yir kyo̱ndi aYeso tá fe̱ be yir. 
1JN.3.24	Koangan afe a ta kuus ike̱ng iya itsi Adakunom tá fe̱ a se kaye̱e̱r Adakunom'me ne Adakunom se kaye̱e̱r wu. Yir ren yir ye Adakunom se mak be yir be Kabik Kazhe̱l'e a tin no̱o̱k yir.
1JN.4.1	Aro̱, yin aya mi ta shim, tin no̱o̱k yin katsak natoon koakye kuri kabik baꞌ, bo̱mo̱ng yin kuri nabik'e nizham nong ta di yin ka na ne nufe Adakunom'me. Kamok áner kuzarap áfe abo̱o̱s kuse whe̱re̱ nazatse kyo̱o̱rna. 
1JN.4.2	Iren yin tana ren yin ye Kabik'e nye kafe Adakunom nye, ke aner'e fe̱ ye aYeso be̱ kaye̱e̱r kuro̱m i nye ye Kabik'e nye kafe Adakunom. 
1JN.4.3	Ke aner'e fe̱ ye sang aYeso be̱ kaye̱e̱r kuro̱m baꞌ, i nye ye kabik'e nye kafe Adakunom baꞌ. Aner kuri ayong be kabik kaya ka ta nye amudo̱n aYeso Kiristi kaya yin tá fok yin ye ka saase, kyo̱o̱rna gip ka se kaye̱e̱r kazatse.
1JN.4.4	Amma yin inoon'i, yin aya mi ta shim, yin nye yin áfe Adakunom. Yin n canang yin aner kuri ayong, kamok Kabik kaya ka ta se kaye̱e̱r yin nar kaya ka ta se kaye̱e̱r kazatse'me. 
1JN.4.5	Ba nye áfe kazatse, kamok anong ba fe̱ rife̱ kuri rife̱ kazatse, ne ánerawe'me ku fok ba. 
1JN.4.6	Amma yir, yir nye yir áfe Adakunom, koangan afe a ta nye afe Adakunom ti fok yir. Aya a ta nye afe Adakunom baꞌ, ti fok yir baꞌ. Anong ne yir kyem i ren yir Kabik kafe ka ta be katsak ne kafe abo̱o̱s.
1JN.4.7	Aro̱, yin aya mi ta shim, won i tu naka shim yir, kamok kushim ne nufe Adakunom. Koangan afe a ta shim ánerawe nye igon Adakunom ne a ren Adakunom. 
1JN.4.8	Koangan afe a ta shim ánerawe baꞌ, a ren Adakunom baꞌ kamok Adakunom nye kushim. 
1JN.4.9	Ana ne Adakunom tonong kushim wu kaye̱e̱r yir. A ta tom asuze̱r Igon wu kaye̱e̱r kazatse na nong ase̱ yir tà se̱ yir kutser kamok wu. 
1JN.4.10	Iyu ne i nye kushim'e. Sang yir ne i shim yir Adakunom baꞌ, wu ne a ti shim yir, ne a tom Igon wu nong ka tá be̱ ku kyo̱ndi asidaka kure̱ng rine̱n yir. 
1JN.4.11	Aro̱, yin aya mi ta shim, kum Adakunom tin tonong yir kushim wu dide̱ng ana, i tá ma se gye̱r ke yir ma naka shim yir gip. 
1JN.4.12	Akak kun di Adakunom be anyisi baꞌ amma ke i naka shim yir, i nye ye Adakunom se kaye̱e̱r aye̱ yir ne kushim wu shining kaye̱e̱r aye̱ yir makiyi.
1JN.4.13	Yir ren yir ye yir se yir kaye̱e̱r wu ne wu se kaye̱e̱r aye̱ yir gip, kamok Adakunom ti no̱o̱k yir Kabik wu Kazhe̱l'e. 
1JN.4.14	Yir n di yir be anyisi yir ne i bun i taas yir ánerawe katsak'e ye Adakunom n tom Igon wu nong ka tà sor aner a tana shesh kazatse na. 
1JN.4.15	Aner aya a ta fe̱ ye aYeso nye Igon Adakunom, Adakunom se kaye̱e̱r wu ne wu se kaye̱e̱r Adakunom gip. 
1JN.4.16	Kamok anong yir ren yir ne i ni fereng yir nushim Adakunom kufe katsak a ta be natoon yir. Adakunom nye kushim. Koangan afe a ta shim ánerawe se kaye̱e̱r Adakunom ne Adakunom se kaye̱e̱r wu gip. 
1JN.4.17	Be anong ne kushim yir tà shining kaye̱e̱r aye̱ yir nong ase̱ tà se yir dar inyim nasho̱o̱n Adakunom katuk wu tana to̱ kazatse amok. Kamok yir se yir kyo̱ndi wu nazatse na. 
1JN.4.18	Ke kushim kuse inyim tu kuse baꞌ, kamok kushim katsak tu ro inyim. Aner aya a ta fok inyim to̱ ye a tu ku to̱ amok. Aner aya a ta fok inyim be kushim kufe katsak baꞌ.
1JN.4.19	Yir shim yir Adakunom kamok wu ne a san ku ni shim yir. 
1JN.4.20	Ke akak fe̱ ye wu shim Adakunom ne a rawu áronyining wu, i nye ye a be abo̱o̱s, kamok aner aya a ta shim áronyining wu aya wu tu ku di baꞌ, a ta kyem a shim Adakunom aya wu ta won dar a di baꞌ. 
1JN.4.21	Adakunom fe̱ be yir ye, koangan afe a tu ku shim ra shim áronyining wu dim gip.
1JN.5.1	Koangan afe a ta no̱o̱k katsak ye aYeso nye aKiristi, nye igon Adakunom. Koangan afe a ta shim Ada'me, a tà shim igon'e gip. 
1JN.5.2	Ana ne yir ren yir ye yir shim yir inoon Adakunom, ke yir shim yir Adakunom ne yir bun i nye yir ike̱re̱ wu ta fe̱ ye i ra nye yir. 
1JN.5.3	Ana ne kushim Adakunom'me se, ke yir nye yir ike̱re̱ wu ta fe̱ ye i ra nye yir. Ike̱re̱ wu ta fe̱ ye i ra nye yir'e, ro̱ kunye baꞌ, 
1JN.5.4	kamok aner aya a ta nye igon Adakunom n canang kazatse. Ike̱ng i ta sak yir tan canang yir kazatse'me nye kuno̱o̱k katsak yir na aYeso. 
1JN.5.5	Angan ta kyem a canang kazatse'me e̱? Aya a ta no̱o̱k katsak ye aYeso ne a nye Igon Adakunom tsek.
1JN.5.6	aYeso Kiristi ne a ne naza, a tú ku nye abatisma be ashi ne a nyosong naso̱k wu. I nye ashi tsek baꞌ, amma ashi be naso̱k. Ne Kabik Kazhe̱l'e ni tak yir ye i se anong, kamok wu ne a taas ánerawe katsak'e. 
1JN.5.7	Kamok anong, íren itaar kuse yir tana ren yir katsak natoon aYeso. 
1JN.5.8	Ife ime̱se̱ng'e nye Kabik Kazhe̱l'e, ife afa'me nye abatisma ashi a tú ku nye'me ne ife ataar nye naso̱k a tá nyosong riku wu. Ike̱re̱ itaar'ong tonong ike̱ng izining. 
1JN.5.9	Ke anerawe ti tak yir ike̱ng, yir ti no̱o̱k yir katsak. Amma ike̱ng Adakunom tá fe̱ nar ife ánerawe yiik kamok wu nye Adakunom. Kamok anong, ike̱ng wu tá fe̱ natoon Igon wu nye katsak. 
1JN.5.10	Koangan afe a ta no̱o̱k katsak ye aYeso ne a nye Igon Adakunom'me ren riye̱ wu ye ike̱ng Adakunom tá fe̱ nye katsak. Koangan afe a tin no̱o̱k katsak nike̱ng Adakunom tá fe̱'me baꞌ, a tonong ye Adakunom be abo̱o̱s kamok a ti no̱o̱k katsak nike̱ng Adakunom tá fe̱ natoon Igon wu baꞌ. 
1JN.5.11	Ike̱ng'e se ye, Adakunom min no̱o̱k yir kutser kufe izen izen. Kutser'e se be Igon wu aYeso. 
1JN.5.12	Kamok anong, aya a tan te azining be Igon Adakunom'me be kutser kufe izen izen, aya a tan te azining be Igon'e baꞌ, a be kutser kufe izen izen baꞌ.
1JN.5.13	Mi ta zibir yin'e aya i tin no̱o̱k yin katsak riyerek aYeso Igon Adakunom, nong ase̱ yin ta ren yin ye yin be yin kutser kufe izen izen. 
1JN.5.14	Yir tseng yir nasho̱o̱n Adakunom be riye̱ rizining, kamok ke yir tu rip yir koakye i ta nye kushim wu, a tin fok yir. 
1JN.5.15	Ke yir ren yir ye a ti fok yir, koakye ike̱ng i tu ku rip yir ne yir ren yir ye i ta se̱ yir.
1JN.5.16	Ke akak di aronyining wu sen nye rine̱n riya ri tana tseng be wu riku baꞌ, ne wu ku nye aduwa ne Adakunom shesh aner'e. Mi fe̱ natoon aya afe a ta nye rine̱n riya ri tana won dar ka sak ba a ta kus. Amma rine̱n rikak kuse ri ta sak anerawe ta ku nabik. Sang mi fe̱ ye ma a ra nye aduwa kamok aner kuri ayong baꞌ. 
1JN.5.17	Koakye ike̱ng imaan'e anerawe ta nye nye rine̱n, amma sang koakye kuri rine̱n ne ri ta sak anerawe tà ku nabik baꞌ.
1JN.5.18	Yir ren yir ye koangan afe a ta nye igon Adakunom ta ya kasho̱o̱n be kunye rine̱n baꞌ, kamok aYeso aya a ta nye Igon Adakunom tà fek aner'e. Ishetan ta kyem a ku nye ike̱ng ikak baꞌ.
1JN.5.19	Yir ren yir ye yir nye yir inoon Adakunom ne Ishetan ninye rigwo̱m nazatse na.
1JN.5.20	Yir ren yir gip ye Igon Adakunom m be̱ nong a tin no̱o̱k yir kuren ike̱ng nong ta ren yir aya a ta nye katsak. Yir se yir kaye̱e̱r Adakunom a ta nye katsak, kamok yir se yir kaye̱e̱r Igon wu aYeso Kiristi. Wu ne a nye Adakunom afe katsak ne a nye kutser kufe izen izen. 
1JN.5.21	Kamok anong, inoon'i, yin aya mi ta shim, sor yin gugo̱k be ike̱re̱ ife i ta nye ife adakunom afe abo̱o̱s.
2JN.1.1	Mi, ako̱k kasho̱o̱n ikilisiya, angasneng be inoon wan Adakunom tá ka kasa nong tu ku kuus. Mi ta shim yin be riye̱ rizining. Mi tsek ne i ta shim yin baꞌ, cice̱r áya a ta ren katsak natoon Adakunom ta shim yin. 
2JN.1.2	Mi ta shim yin kamok yin ren yin katsak kaya yir ta be yir natoon Adakunom, yir ta yiir yir katsak'e ma izen izen. 
2JN.1.3	Mi mok ye ritek be kuro̱ riye̱ ne kameneng riye̱ Adakunom a ta nye Ada'me ne kufe aYeso Kiristi Igon wu se mak be yir kaye̱e̱r katsak be kushim.
2JN.1.4	Mi nye riye̱ rikan dide̱ng i ta se̱ inoon wan nakak á ta se nikuus be agap, kyo̱ndi Ada yir Adakunom tin tak yir. 
2JN.1.5	Kamok anong angasneng, sang natoon itsi ifas ne mi sen ka zibir'e baꞌ, amma iya yir tá fok yir kum ni ime̱se̱ng'e. Mi shim ta ka tak ye i ra naka shim yir. 
2JN.1.6	Kushim kufe katsak nye kunye ike̱ng iya Adakunom tá fe̱ ye i ra nye yir. Kyo̱ndi yin tá fok yin Adakunom tá fe̱ kum ni ime̱se̱ng'e, ye i ra yiir naka shim yir.
2JN.1.7	Áfe kuwo̱ro̱k ánerawe whe̱re̱ ye sang aYeso Kiristi be̱ nuro̱m baꞌ, án no̱ kaye̱e̱r kazatse. Ke aner akak fe̱ anong i nye ye a be abo̱o̱s ne i nye ye a nye amudo̱n aYeso Kiristi. 
2JN.1.8	Kamok anong sak yin riye̱, fan yin bin wei yin nishorong itomong yin, amma nong ta se̱ yin ishorong yin mumak nufe Adakunom. 
2JN.1.9	Katsak'e, mi ta ka tak yin, koangan afe sang a ta kuus kubo̱so̱p aKiristi ta shim baꞌ, a yiir nye ike̱re̱ wu ta shim tsek, an te azining be Adakunom baꞌ. Aner aya a ta yiir kuus kubo̱so̱p aYeso Kiristi an te azining be Ada ne aYeso Igon Adakunom'me. 
2JN.1.10	Ke aner akak be̱ nufe yin amma a bo̱so̱p rife̱ na baꞌ, tu tseng yin be wu na nasa yin baꞌ, ka tu ku nye yin ashou baꞌ. 
2JN.1.11	Koangan ne a nye aner kuri ayong ashou, i nye ye a kuus kama amaan kunye aner'e.
2JN.1.12	Mi be rife̱ whe̱r amma mi shim ta zibir baꞌ. Kamok mi mok ye mi tà be̱, tà be̱ fe̱ be yin anyisi be anyisi nong ase̱ riye̱ rikan yir tà shining dide̱ng.
2JN.1.13	Inoon angasnyining wan aya Adakunom tá kasa aze ta nye ashou gip.
3JN.1.1	Mi, ako̱k kasho̱o̱n ikilisiya, wan aGayus, i ta nye aferime̱ mi. Mi ta shim dide̱ng.
3JN.1.2	Are̱, wan aya mi ta shim, mi nye aduwa ye wan nye atser ne koakye tseng gye̱r kyo̱ndi mi ta ka ren nabik. 
3JN.1.3	I ti no̱o̱k riye̱ rikan dide̱ng, mi tá nyim be ároneng ákak á ti tak yir ye wan tsang tseng kaye̱e̱r katsak ne wan yiir katsak. 
3JN.1.4	Ike̱ng ikak kuse i tin kare̱p riye̱ kyo̱ndi mi ta fok ye áya a ta nye inoon'i nabik ta kuus katsak'e baꞌ.
3JN.1.5	Are̱, wan aya mi ta shim, wan nye itomong itek, wan ta tobok áronyining yir áya a ta se ni itomong Adakunom, á nye átsen nufuan. 
3JN.1.6	Ákak ba taas afikuus aze kuri kutonong kushim wan tú ku tonong ba. I ta se gye̱r ke wan tu tes ba niren kyo̱ndi Adakunom ta shim. 
3JN.1.7	Áner na tsang á tseng kamok riyerek aYeso, á shan kutobok nibo̱k aya á ta won dar á nye ikilisiya baꞌ. 
3JN.1.8	Kamok anong, i se gye̱r nong yir ikilisiya ta tobok yir áner kuri ayu, nong ta gung yir rice ni itomong katsak.
3JN.1.9	Mi kun zibir ikilisiya ife azong kufumung amma aDiyotirifes rawu ku ni fok kamok a tá shim a tá tonong ye wu nye ike̱ng ikak. 
3JN.1.10	Kamok anong ke mi be̱, mi tà ko̱ro̱k ánerawe kuto natoon kuri abo̱o̱s aDiyotirifes'e ta tsang a bo̱s natoon yir. Sang anong tsek baꞌ, a rawu kushan áronyining yir áya a ta sen nye itomong Adakunom. Ne a roon ákak kushan ánerawe'me gip, ma a ta ro ba kaye̱e̱r ikilisiya.
3JN.1.11	Are̱, wan aya mi ta shim, sang tu kuus ike̱re̱ iya i ta nye imaan'e baꞌ, kuus iya i ta nye itek. Koangan a ta nye ike̱ng i ta se gye̱r tonong ye wu nye igon Adakunom. Amma aner a ta nye amaan ike̱re̱ tonong ye sang wu ren Adakunom baꞌ. 
3JN.1.12	Koangan naro̱ kuya Adakunom iben yin fe̱ ye aDemetiriyus be kuse kutek, ne a nye kusor ku ta tonong ye wu ren katsak. Yir aze gip yir fe̱ yir itak wu, yin ren yin ye ike̱re̱ yir ta fe̱ yir nye katsak.
3JN.1.13	Mi be ike̱re̱ whe̱r mi ta shim ta ka taas, amma mi shim ta zibir baꞌ. 
3JN.1.14	Kamok mi mok ye mi tà be̱ azong kyo̱o̱rna nong tà fe̱ yir rife̱'me anyisi be anyisi.
3JN.1.14	Mi ta won caang. Áro̱ aze ta nye ashou.
3JN.1.14	Ku nye shou ribir aro̱ azong azizirik azizirik.
JUD.1.1	Mi, aZhud, 
JUD.1.2	Kuro̱ riye̱ ne kameneng riye̱ be kushim nye kufe yin.
JUD.1.3	Ároneng, yin áya mi ta shim, mi tsang i shim ku ka zibir yin kufumung na natoon kashesh yir ta be yir na cice̱r gye̱rtatan, amma mi di i se gye̱r ta ka zibir yin'e nong ta ka nye yin akusuk ye i ra naka tsesek yin natoon kuno̱o̱k katsak yir kuya Adakunom tá won ázhe̱l'e amana'me nubo̱k. 
JUD.1.4	Mi fe̱ anong, kamok áner kuri ákak n no̱ kaye̱e̱r yin kyo̱o̱n. Á fok inyim Adakunom baꞌ. Á sok ritek Adakunom nong ri ta te iren kunye kpe̱de̱ng. Á ton'e aYeso Kiristi ye sang wu ne a nye Atekasa ne a nye Agwo̱m Ágwo̱m yir baꞌ. Kum gbugbang a tsang a zibir ye a tú ku to̱ ba amok.
JUD.1.5	Mi ren yin ren yin ike̱re̱ na cei gye̱rtatan amma mi shim ta ka yiring yin'e ye Agwo̱m Ágwo̱m shesh áner Isarela niben aMasar nizen iya a tá ka tun ba azong amma nama anong, a fe̱s áya sang á tá no̱o̱k katsak baꞌ. 
JUD.1.6	Bun i yiring yin be ámaleka áya sang á tá kuus itsik rigwo̱m baꞌ, amma á won itsik ba ife ime̱se̱ng'e. Kuri ayong Adakunom ma ka te̱ne̱ng ba kaye̱e̱r awhi nong a tú ku rosom ba be idun atso̱m ife ma izen izen nong a tú ku to̱ ba amok katuk Agbang Kunom'e. 
JUD.1.7	Anong ne i se be aSodom ne aGomora ne iwo̱p iya i ta se bubarak be ba, iya i tá te rice ba ninye rikuna ma á kuus ike̱re̱ kuro̱m ife kurisik'e kyo̱ndi ámaleka'me tá nye. Ike̱ng iyong tonong kuri risam riya á tana so̱ kaye̱e̱r kuro̱ng kufe izen izen.
JUD.1.8	Anong ne á tà nye be áfe nabos abo̱o̱s na gip, ma á beseng iro̱m ba be ike̱re̱ iyong, á raba kukuus rigwo̱m ne a kas ámaleka Adakunom. 
JUD.1.9	Amma aMakel, a tá nye ako̱k kasho̱o̱n ámaleka, nizen iya a tin ko̱n natoon kukom aMusa be Ishetan gip, a fe̱ ike̱ng ikak imaan'e natoon wu baꞌ. Amma a fe̱ be wu, ye, “Agwo̱m Ágwo̱m ta ka tigba!” 
JUD.1.10	Amma áner na fe̱ imaan'e natoon ike̱ng iya ba ta ren igak'e baꞌ. Ba ren ike̱re̱ na kamok ba ta kuus ike̱re̱ iya aye̱ ba tá ka no̱o̱k ba tsek, kyo̱ndi ikewum dar kuto̱ro̱ng. Kuse kuri kuyong tú ku fe̱s ba.
JUD.1.11	Awo̱ be ba! Á sok kuse aKayinu. Kamok ba tá tse̱r ishorong zizirik á wor á kuus kuri rine̱n riya aBalam 
JUD.1.12	Áner ayong ta ka beseng yin na nyim yin nafe riye̱ rikan yin, á yas mak be yin dar isum dar inyim. A se kyo̱ndi áfe kufek áya a tin sak riye̱ natoon rice ba tsek. Á se kyo̱ndi ane̱n á ta nyim amma ke kuwun be̱ ne kushik. Ne á se kyo̱ndi nakon naya na ta tes baꞌ, ka kyo̱ndi nakon naya a tá turung ne na kus cei. 
JUD.1.13	Á se kyo̱ndi ashi ta tang agung kaye̱e̱r agbang kudung be kuren ne a turung afufuk. A se kyo̱ndi ádar áya a ta tsang á kar kpe̱de̱ng. 
JUD.1.14	aEnok 
JUD.1.15	nong a ta to̱ koangan amok. A ta tes itomong áya a tá gaar ku kuus Adakunom. A tà te̱s cice̱r amaan rife̱ riya áfe rine̱n ne áya a tá kuus Adakunom baꞌ, tá fe̱ natoon wu.” 
JUD.1.16	Áner ayong be anyinye̱m ne á yiir rife̱ natoon ánerawe. Á kuus amaan kuto̱ro̱ng aye̱ ba tse̱k ne á ko̱k rice naza. Á ta wo̱ro̱k ánerawe be rife̱ re̱m re̱m nong á ta se̱ ike̱ng iya ba ta shim nufuba.
JUD.1.17	Amma yin, ároneng áya mi ta shim, yiring yin be ike̱re̱ iya ife ámanzo Agwo̱m Ágwo̱m yir aYeso Kiristi tá tsang á fe̱ gbugbang. 
JUD.1.18	Á tá ka tak yin ye, “Kaye̱e̱r inom igang'e, áner ákak tu ku se áya a tana ka kok yin'e ne á kuus ike̱re̱ riye̱ ba sang ife Adakunom baꞌ.” 
JUD.1.19	Áner na ne á be̱s be kaas ánerawe, á kuus ike̱re̱ kuro̱m tsek. Á be Kabik Adakunom baꞌ.
JUD.1.20	Amma yin, ároneng áya mi ta shim, naka no̱k yin natoon kuno̱o̱k katsak yin kuzhe̱l'e ne i nye yin aduwa kaye̱e̱r Kabik Kazhe̱l'e. 
JUD.1.21	Sor yin kaye̱e̱r kushim Adakunom ne i tor yin Agwo̱m Ágwo̱m yir aYeso Kiristi aya kamok kuro̱ riye̱ a ta tseng be yir kaye̱e̱r kutser kufe izen izen.
JUD.1.22	Fok yin kuro̱ riye̱ áya a ta be agak riye̱. 
JUD.1.23	Shesh yin ákak kyo̱ndi a ta shesh anerawe kaye̱e̱r kuro̱ng. Ro̱ yin riye̱ ákak ba, amma nye yin tatan. Fok yin akye̱re̱ ares ba ne amaan kunye ba kuri rife̱ rinerawe.
JUD.1.24	To̱, nakerek nye nafu, wu aya a ta be kukyem ku ka tor mo yin fan i bu kpas yin, a ta tseng be yin nasho̱o̱n agbang kuyiik wu dar rine̱n be riye̱ rikan dide̱ng. 
JUD.1.25	Kuyiik nye kufu wu ze̱r, wu aya a ta nye Adakunom Aner Kashesh yir kaye̱e̱r aYeso Kiristi Agwo̱m Ágwo̱m yir. Kuyiik be kukyem ne rigwo̱m be agap nye kufu kum ni ime̱se̱ng'e, be kyo̱o̱rna, be ma izen izen! Anong.
REV.1.1	Kufumung na se natoon ike̱re̱ iya Adakunom tá no̱o̱k aYeso Kiristi nong a ta tonong ásam wu ike̱re̱ i tan be̱ barak a tana nye dim. aYeso tom amaleka wu nufe asam wu aYohana nong a ta se tak kutom'e. 
REV.1.2	aYohana taas koakye ike̱ng wu tá di gye̱r. Itak'e nye rife̱ Adakunom ne itak natoon aYeso Kiristi. 
REV.1.3	Aner riye̱ rikan ne a nye aner aya a ta fa ike̱re̱ na ife aner kuzarap na tá zibir. Aner riye̱ rikan ne a nye aner aya a ta fok ne a kuus ike̱ng iya a ta zibir kaye̱e̱r kufumung na, kamok izen n be̱ barak ike̱re̱ na tana nye.
REV.1.4	Mi aYohana, ne i sen ka zibir yin'e, naro̱ kuya Adakunom iben kanataar a ta se niben Asiya. 
REV.1.4	Ritek be kameneng riye̱ Adakunom aya a ta se kyo̱o̱rna, wu ne a tú ku se gbugbang, wu ne a tana bun a be̱, ne nabik kanataar na ta se nasho̱o̱n itsik rigwo̱m Adakunom.
REV.1.5	aYeso Kiristi, aya a ta tonong ike̱re̱ na kaye̱e̱r katsak se mak be yin. Wu ne a ta nye ime̱se̱ng'e kaye̱e̱r aya á ta dorok nure̱k be kutser, ne a ninye rigwo̱m natoon ágwo̱m kazatse cice̱r a ti tonong yir kushim, a tá nyosong naso̱k wu nong a tin shesh yir kaye̱e̱r rine̱n yir. 
REV.1.6	Wu ne a bun a tin sak yir i ta te yir áner aya wu tin nye rigwo̱m ne i te yir átsi kunye Adakunom a ta nye Ada itomong. Kamok anong won kuyiik be kukyem tu sor kufu ma izen izen. Anong!
REV.1.7	Di yin, a saase kaye̱e̱r ane̱n,
REV.1.7	koangan tù ku di,
REV.1.7	cei be áya a tú ku fe̱r.
REV.1.7	Ánerawe kazatse cice̱r tà tos kamok wu.
REV.1.7	Katsak'e! I se anong. Anong!
REV.1.8	Agwo̱m Ágwo̱m yir Adakunom fe̱ ye, “Mi ne i nye Alfa 
REV.1.9	Mi, aYohana, aronyining yin ne afudang yin kaye̱e̱r risam ne kaye̱e̱r rigwo̱m be kaye̱e̱r ku naka tsesek yir ku ta se kaye̱e̱r aYeso, a ti ro i ta tseng natoon rizik rikak a ta yis ye aPatmos kamok kutaas rife̱ Adakunom ne katsak aYeso ta tonong. 
REV.1.10	Katuk ime̱se̱ng'e na asate, izen iya mi ta se kaye̱e̱r Kabik, ne mi fok kuto̱ kukak ku ta fe̱ be mi be agap kyo̱ndi rigba nama mi 
REV.1.11	ye, “Zibir ike̱re̱ iya wan ta di kaye̱e̱r kufumung ta tom ikilisiya kanataar'e. Ikilisiya Afisa ne aSamirna, ne aPagamum be aTiyatira be aSardis ne aFiladefiya ne áfe aLaudikiya.” 
REV.1.12	Iyong mi kirik nong tá di aner aya a ta fe̱ be mi. Mi tá fa kirik ne mi di ike̱re̱ iya a tin tes iro̱ng natoon'e kanataar iya a tá nye be izinariya. 
REV.1.13	Mi di aner akak “kyo̱ndi igon anerawe” natite ike̱re̱ a tin tes iro̱ng'e, be awe̱n kukpiin ma ni ito̱ atak a tan rosom kafok wu be itan ares a ta nye be izinariya. 
REV.1.14	Rice wu be nakuyo̱ng wu kare̱p pes kyo̱ndi adiga akan. Anyisi wu se kyo̱ndi rigyem kuro̱ng. 
REV.1.15	Atak wu gye̱se̱m kyo̱ndi kutso̱m. Kuto̱ wu shiish kyo̱ndi ashi isho̱ng ta wo̱k. 
REV.1.16	A yiir ádar kanataar nubo̱k riya wu, kaye̱e̱r kanu wu kutsor kuso̱p wuruk kuya ku tá ya dide̱ng abas afa. Kanyisi wu se kanang kyo̱ndi katite kunom.
REV.1.17	Mi ta fa ku di ne mi kpa nasho̱o̱n wu kyo̱ndi kukom. Ayong a ti sak kubo̱k riya wu ni mi, a tá fe̱ ye, “Sang tu fok inyim baꞌ. Mi ne i nye Ime̱se̱ng'e ne i nye Igang'e. 
REV.1.18	Mi ne i nye Afe Kutser! Mi tsang i ku, amma kyo̱o̱rna mi be kutser ma izen izen. Mi ne i be kukyem natoon riku ne natoon karo̱ kaya nabik áya a tan kus tu ku sor.
REV.1.19	“Kamok anong zibir ike̱re̱ iya wan ta ye̱re̱k kyo̱o̱rna ne ike̱re̱ iya i tana nye nama iyuna. 
REV.1.20	Ádar kanataar wan ta di nubo̱k riya mi be iro̱ng i ta se nike̱re̱ kanataar naro̱ a tin saas iro̱ng a tá nye be izinariya'me sor ana: Ádar kanataar'ong nye ámaleka nazu ikilisiya kanataar ame, ike̱re̱ ife a tin tes irong kanataar'e nye agbang iwo̱p kanataar ame.
REV.2.1	“Zibir amaleka ikilisiya Afisa'me ye:
REV.2.1	Rife̱ na ne nufe aner aya a ta yiir ádar kanataar nubo̱k riya wu, a ta tsang a tseng kaye̱e̱r ike̱re̱ kanataar a tin tes kuro̱ng ife a tá nye be izinariya ame.
REV.2.2	Mi ren kuse wan cei. Mi ren iso̱r wan ne itomong wan ne i ren kutsesek wan. Mi ren wan won akardak aner tá bo̱so̱p ánerawe'me baꞌ. Wan bo̱mo̱ng áya a tá sok ace ba ye ba nye ámanzo aYeso, amma sang á ra nye baꞌ, á nye ámanzo abo̱o̱s. 
REV.2.3	Mi ren wan n tsesek, wan tsesek kaye̱e̱r risam kamok riyerek'i, wan ro̱n baꞌ.
REV.2.4	Amma gip be anong, kudaam kufe mi ta be be wan se ana; Wan n tiburum be kushim wan kufe ime̱se̱ng'e. 
REV.2.5	Yiring be karo̱ afe wan tú ku se nizham wan tá ra kpa. Shishing kuse wan ne i nye ike̱re̱ iya wan tà nye ime̱se̱ng'e. Ke wan shishing kuse wan baꞌ, to̱, mi saase tà be̱ sok ike̱ng iya a tin te kuro̱ng wan naro̱ a tu ku saas. 
REV.2.6	Amma ike̱ng ikak itek wan tá nye, nye wan tá rawan amaan kunye áner aNikolata kyo̱ndi mi tá ramin.
REV.2.7	Aner aya a ta be ato kufok a ra fok ike̱ng iya Kabik ta fe̱ be ikilisiya. Aner aya a ta canang kazatse, mi tù ku no̱o̱k iren nong a tà ya kutes kakon kafe kutser kaya ka ta se riko̱ Adakunom.
REV.2.8	“Zibir amaleka ikilisiya aSamirna'me ye:
REV.2.8	Rife̱ na ne nufe aner aya a ta nye Ime̱se̱ng'e ne a nye Igang'e, wu ne a ku a tá bun a dorok be kutser. 
REV.2.9	Mi ren kuri risam wan tin se. Mi bun i ren rizor wan, amma wan nye arum'e kaye̱e̱r kabik. Mi ren kuri amaan rife̱ riya áfe a ta sok ace ba ye ba nye áner Adakunom, amma sang ba ra nye baꞌ, tin fe̱ natoon wan. Á nye áner Ishetan. 
REV.2.10	Sang tu fok inyim risam wan tana so̱ baꞌ. Won ta ka tak, Amaan Aner tà te ákak yin nitso̱m nong a ta ka bo̱mo̱ng yin ne a ka tabak yin ma kuko̱s kuso̱k. Amma nyeseng be agap nong ko a ta ka fe̱r kamok mi, mi tà ka no̱o̱k ishorong kutser kufe izen izen.
REV.2.11	Aner aya a ta be ato kufok a ra fok ike̱ng iya Kabik ta fe̱ be ikilisiya. Aner aya a ta canang kazatse, riku rife̱ afa tu ku se̱ baꞌ, ko cie̱k.
REV.2.12	“Zibir amaleka ikilisiya aPagamum'e ye:
REV.2.12	Rife̱ na ne nufe aner aya a ta be awe̱n itsor iso̱p iya i ta ya abas afa dide̱ng. 
REV.2.13	Mi ren wan sor naro̱ Ishetan tu ku nye rigwo̱m. Gip be anong, wan ti kuus be katsak. Sang wan min kirik kama i ta won ku kuni no̱o̱k katsak natoon'i baꞌ, nizen a tá fe̱r Antipas a ta nye asam'i atek nuwo̱p wan, naro̱ kaya Ishetan tú ku se.
REV.2.14	Amma gip be anong, ike̱re̱ ikak kuse cie̱k mi ta be be wan; Áner akak kuse kaye̱e̱r yin a tá kuus kubo̱so̱p aBalam, kuya a ta bo̱so̱p aBalak'e ta sak áner Isarela tá nye rine̱n, a tá ya naya naya itsi ne á nye rikuna. 
REV.2.15	Anong ne wan se be áner aya a ta kuus kubo̱so̱p áner aNikolata. 
REV.2.16	Kamok anong shishing kuse wan. Ke anong baꞌ, mi tà be̱ nufuan zizirik nong tà ba ka te̱se̱ng ba be itsor iso̱p i tan wuruk nanu mi.
REV.2.17	Aner aya a ta be ato kufok a ra fok ike̱ng iya Kabik ta fe̱ be ikilisiya. Aner aya a ta canang kazatse, mi tù ku no̱o̱k naya a ta ne̱r a ta yis ye, amanna. Mi tù ku no̱o̱k kuta kukan a ta min zibir riyerek rifas natoon'e. Akak kuse a ta ren riyerek'e baꞌ, ma ke aner aya afe a ta shan kuta'me.
REV.2.18	“Zibir amaleka ikilisiya aTiyatira ye:
REV.2.18	Rife̱ na ne nufe Igon Adakunom, aya anyisi wu ta se kyo̱ndi icen kuro̱ng ne atak wu gye̱se̱m kyo̱ndi kutso̱m. 
REV.2.19	Mi ren kunye wan, kushim wan be kuno̱o̱k katsak wan. Mi ren itomong wan be ku naka tsesek wan. Mi ren itomong wan ife akyo̱o̱rna nar ife ime̱se̱ng'e.
REV.2.20	Amma gip be anong, ike̱ng ikak kuse mi ta be be wan: Wan won abining'ong a tú ku yis ye aZhezebel, aya a tá sok rice wu ye wu nye aner kuzarap. Kubo̱so̱p wu sak ásam'i shaam á ta no̱ ninye rikuna ne á ya naya a ta nye kamok asidaka itsi. 
REV.2.21	Mi tú no̱o̱k izen nong a tá shishing kuse wu a tá won ku kuus átek, a rawu. 
REV.2.22	To̱, mi tú ku sak a tà nye amaan kuro̱k, ne i sak áya a tá mereng be wu tà so̱ risam dide̱ng sang ke á shishing kuse ba baꞌ. 
REV.2.23	Mi tà fe̱s inoon wu cei nong ase̱ áfikuus cice̱r tà ren ye, mi ne i nye afe kuye̱re̱k aye̱ ánerawe be kuto̱ro̱ng ba cei. Mi tù ku karang koangan yin tite̱re̱ be itomong wu. 
REV.2.24	Amma yin ribir'e, i ta se yin na aTiyatira, i ta kuus yin kubo̱so̱p wu baꞌ, yin bo̱so̱p yin ike̱re̱ iya á ta yis ye, Ike̱re̱ Ishetan i ta se tsik, baꞌ. Mi shim tà ka tak yin ye, mi ta ka no̱o̱k yin acer akak baꞌ. 
REV.2.25	Yin yiir yin kuno̱o̱k katsak yin tsek ma mi bun i be̱.
REV.2.26+REV.2.27+REV.2.28	Aner aya a ta canang kazatse ne a nye ike̱ng iya mi ta shim ma nigang'e, mi tù ku no̱o̱k kukyem a tà nye rigwo̱m natoon kazatse cei kyo̱ndi mi ta shan kukyem'i nufe Ada mi. Kyo̱ndi a ta fe̱ ye, ‘A tin nye rigwo̱m natoon ba be ishe̱n kutso̱m, a tà ka fo ba kyo̱ndi a ta fo kadonong iben.’ Mi tu ku no̱o̱k adar kusetson. 
REV.2.29	Aner aya a ta be ato kufok a ra fok ike̱ng iya Kabik ta fe̱ be ikilisiya.
REV.3.1	“Zibir amaleka ikilisiya aSardis'e ye:
REV.3.1	Rife̱ na ne nufe aner aya a ta be nabik Adakunom kanataar ne a yiir ádar kanataar nubo̱k wu.
REV.3.1	Mi ren kunye wan. Ánerawe ta di kyo̱ndi wan nye atser aser wan nye kukom'e. 
REV.3.2	Dorok, ni barang agap nike̱ng i ta rusek i tan be̱ barak i ta ku, kamok mi di kunye wan shining nasho̱o̱n Adakunom baꞌ. 
REV.3.3	Kamok anong, yiring be ike̱ng iya wan ta fok i ta shan. Kuus nong ta shishing kuse wan. Amma ke wan dorok baꞌ, mi tà be̱ kyo̱ndi akpatang, wan tà ren izen iya mi tana be̱ baꞌ.
REV.3.4	Amma gip be anong, yin be yin ánerawe cie̱k kaye̱e̱r yin na aSardis áya a tan riir ares ba be rine̱n baꞌ. Á ta te ares akan nong á ta tseng mak be mi kamok ba kyem á ta tseng mak be mi. 
REV.3.5	Aner aya a ta canang kazatse, a tù ku te ares akan kyo̱ndi ba. Mi tà birik riyerek wu a ta zibir kaye̱e̱r Kufumung Kutser baꞌ. Nizen iya mi tana nyeseng nasho̱o̱n Ada mi ne ámaleka wu, mi tà fe̱ ye aner na nye anaan.
REV.3.6	Aner aya a ta be ato kufok a ra fok ike̱ng iya Kabik ta fe̱ be ikilisiya.
REV.3.7	“Zibir amaleka ikilisiya aFiladefiya'me ye:
REV.3.7	Rife̱ na ne nufe aner aya a ta se zhe̱l ne a be katsak, wu ne a be agbang akarak aDauda. Ike̱ng iya wu ta karak akak ta kyem a whe̱e̱n baꞌ, ike̱ng iya wu ta whe̱e̱n akak ta kyem a karak baꞌ. 
REV.3.8	Mi ren kunye wan. Di, mi ma ka won kanukutu kuye̱ kaya sang akak tana kyem a whe̱e̱n baꞌ. Mi ren wan mak i be agap baꞌ, gip be anong wan kuus rife̱ mi sang wan min ton baꞌ. 
REV.3.9	Mi tà sak áner Ishetan, áya a tá fe̱ ye ba nye áner aYahuda, amma sang á ra nye baꞌ, á be abo̱o̱s, mi tà ka sak ba á ta be̱ kpas natak wan ne á ren ye mi ta shim. 
REV.3.10	Kum wan ta kuus rife̱ mi natoon kutsesek, mi tà ka fek nizen kubo̱mo̱ng kuya ku tana be̱ natoon kazatse cice̱r, nizen iya a tana bo̱mo̱ng ánerawe kazatse.
REV.3.11	Mi saase kyo̱o̱rna. Kamok anong yiir kuno̱o̱k katsak wan kpa fan akak bin shan ribong ishorong wan. 
REV.3.12	Aner aya ne a canang kazatse mi tù ku sak a ta sor itsik agbang kutu kuya Adakunom mi iben. A ta won karo̱'ong baꞌ, ko cie̱k. Mi tà zibir riyerek Adakunom mi natoon wu be riyerek agbang kuwo̱p Adakunom'i a ta yis ye aUshalima afas, a tana wuruk naza nufe Adakunom mi. Mi ta bun i zibir riyerek'i rifas natoon wu gip. 
REV.3.13	Aner aya a ta be ato kufok a ra fok ike̱ng iya Kabik ta fe̱ be áfikuus.
REV.3.14	“Zibir amaleka ikilisiya aLaudikiya'me ye:
REV.3.14	Rife̱ na nye rife̱ aner a ta yis ye, ‘Anong.’ Wu ne a tonong katsak Adakunom kaye̱e̱r katsak, be wu ne Adakunom nye koakye ike̱ng. 
REV.3.15	Mi ren kunye wan, wan shirim baꞌ, wan zhoosh baꞌ. Wan fa shirim ka i zhoosh ayi ke i nar. 
REV.3.16	To̱, kamok wan ta se mumo̱k, wan shirim baꞌ wan zhoosh baꞌ, mi m be̱ barak ta ka titu. 
REV.3.17	Wan fe̱ ye, ‘Mi nye arum mi be kurum dide̱ng, mi ba tse̱r ike̱ng ikak baꞌ.’ Wan ra ren baꞌ, wan n te riye̱ riye̱, wan be rizor, wan n te ike̱ng kuro̱ riye̱, wan nye akpato̱o̱n'e ne i se ica'me gip. 
REV.3.18	Mi tà ka no̱o̱k ibo̱ro̱ng, shan izinariya aya a tan shirik be kuro̱ng nunaan nong ta te árum kaye̱e̱r kabik, be ares akan nong tin kis kuro̱m wan fan i bu fok isum. Shan rikan anyisi nong tà di karo̱ gye̱r.
REV.3.19	Áner aya mi ta shim ne mi tu zhe̱e̱r ba ne i ku te nunyi. Kamok anong, dorok be katsak, shishing kuse wan. 
REV.3.20	Di, mi na nunyeseng ne i ca kanukutu. Aner aya a fok kuto̱ mi, a ti karak'e ne mi no̱ ta ya mak be wu ne wu ya be mi gip.
REV.3.21	Aner aya a tà canang kazatse, mi tù ku sak a ta sonong mak be mi natoon itsik rigwo̱m mi kyo̱ndi mi tá canang kazatse ne i sonong mak be Ada mi natoon itsik wu. 
REV.3.22	Aner aya a ta be ato kufok a ra fok ike̱ng iya Kabik ta fe̱ be ikilisiya.”
REV.4.1	Nama anong, nasho̱o̱n mi, mi bun i di kanukutu kakak nukarak kaye̱e̱r kaza. Ne mi bun i fok kuto̱ kuya mi ta tsang i fok ni ime̱se̱ng'e kyo̱ndi rigba ame ye, “Ngarak aze, mi tà ka tonong ike̱re̱ a tana nye dim nama iyu.” 
REV.4.2	Nizen izining, Kabik ti tiik natoon mi ne mi di itsik rigwo̱m nasho̱o̱n mi be aner akak a ta min sonong natoon'e. 
REV.4.3	Aner'e gye̱se̱m kyo̱ndi iwe̱re̱ng ikak a ta yis ye aZhaspa ne aKaneliya. Itsereng i ta gorok karo̱ kusonong'e gye̱se̱m kyo̱ndi kuta kukak a ta yis ye aEmeral. 
REV.4.4	Ítsik rigwo̱m íkak iso̱k ifa be anaas gorok itsik rigwo̱m'e, be áko̱k kasho̱o̱n iso̱k ifa be anaas á tan sosok natoon ítsik rigwo̱m'e. áko̱k kasho̱o̱n'e n tes ares akan be abong izinariya. 
REV.4.5	Itsik rigwo̱m i ta se natite'me yiir berep kyo̱ndi akanang iza tá tarang karo̱ be kutasak. Iro̱ng apitila kanataar tuse azong i ta gye̱se̱m nasho̱o̱n itsik rigwo̱m'e, Iro̱ng iyong nye nabik Adakunom kanataar. 
REV.4.6	Nasho̱o̱n itsik rigwo̱m'e ike̱ng ikak tuse kyo̱ndi agbang kudung a tá nye be agilas, i ta gye̱se̱m kyo̱ndi amadobi.
REV.4.6	Ike̱re̱ ikak inaas i ta be kutser tuse i ta gorok itsik rigwo̱m'e. Ike̱re̱'me be anyisi whe̱re̱ nasho̱o̱n be kama. 
REV.4.7	Ike̱ng ife ime̱se̱ng'e tas azaki, ife afa se kyo̱ndi amung, ife ataar be kanyisi kyo̱ndi anerawe, ife anaas'e tas akim. 
REV.4.8	Ike̱re̱ inaas'ong cice̱r be atse̱n igataar be anyisi nuro̱m koake̱ ba ma na afabak ba gip. Katuk be kunom a yiir bom abom ye,
REV.4.8	“Azhe̱l'e, Azhe̱l'e, Azhe̱l'e
REV.4.8	nye Agwo̱m Ágwo̱m yir Adakunom a ta be kukyem,
REV.4.8	a tú se gbugbang, a kuse se kyo̱o̱rna, a ta bun a be̱.”
REV.4.9	Ike̱re̱ inaas itser'ong bom abom riye̱ rikan, be nakerek ne a kuyiik, aner aya a ta sonong natoon itsik rigwo̱m'e, wu aya a tana sor ma izen izen'e. Koakye izen iya ba nye anong, 
REV.4.10	ne áko̱k kasho̱o̱n iso̱k ifa be anaas ame kpas kaben nasho̱o̱n wu aya a tá sonong ni itsik rigwo̱m ame, ne á ku ya iben, wu aya a tana sor ma izen izen ame. A turung abong rigwo̱m ba nasho̱o̱n itsik rigwo̱m'e ne á fe̱ ye,
REV.4.11	“Agwo̱m Ágwo̱m yir Adakunom, wan kyem
REV.4.11	ta shan kuyiik be rigwo̱m ne kukyem,
REV.4.11	kamok wan ne i nye ike̱re̱ cice̱r,
REV.4.11	Nu shim wan ne ike̱re̱'me kuse
REV.4.11	kamok anong i be kutser.”
REV.5.1	Mi di kufumung a ta min nye izibir cei abas afa nubo̱k riya aner aya a ta se nusonong natoon itsik ame. A rosom kpa be idun kanataar. 
REV.5.2	Ne mi bun i di amaleka akak agbang'e, a sen fe̱ be agbang kuto̱ ye, “Angan kyem a ta bisik idun na nong a ta karak kukpa'me e̱?” 
REV.5.3	Akak kuse, natoon kaza ka kaben ka kaye̱e̱r iben a tana kyem a karak kukpa'me shita a tana fa baꞌ. 
REV.5.4	Iyong mi tos dide̱ng kamok a kyem a se̱ akak a tana kyem a karak kukpa shita a ta fa baꞌ. 
REV.5.5	Ayong akak kaye̱e̱r áko̱k kasho̱o̱n ame fe̱ be mi ye, “Sang tu tos baꞌ, Di! Azaki kya 
REV.5.6	Ne mi bun i di Aturuk 
REV.5.7	Iyong Aturuk ame tseng nong a tá se sok kukpa nubo̱k riya aner a tan sonong ni itsik rigwo̱m ame.
REV.5.8	Nizen iya a ta sok kukpa, ikewum inaas ife kutser ame ne áko̱k kasho̱o̱n iso̱k ifa be anaas ame kpas kaben nasho̱o̱n Aturuk'me. Koangan be izom wu ne kakereng izinariya nafe name iko̱o̱n itek kaye̱e̱r'e. Name'me sor kyo̱ndi aduwa ázhe̱l'e. 
REV.5.9	Iyong á bom abom afas ne á fe̱ ye,
REV.5.9	“Wan kyem ta sok kufumung'e,
REV.5.9	wan kyem ta bisik idun'e
REV.5.9	kamok a tà ka tse̱e̱r.
REV.5.9	A ta nyosong naso̱k wan nong i tin shan ánerawe a ta te afe Adakunom.
REV.5.9	Wan shan Adakunom ánerawe cice̱r kaye̱e̱r koakye irem ne koakye izere ne koakye kaben.
REV.5.10	Wan tú ku sak ba á ta te áner rigwo̱m wan be átsi nong a ta nye Adakunom yir itomong,
REV.5.10	á tin nye rigwo̱m natoon kazatse.”
REV.5.11	Mi bun i di ne mi fok kuto̱ rigwo̱m ámaleka izungu natoon izungu whe̱re̱. Á gorok ikewum inaas ife kutser ame ne áko̱k kasho̱o̱n ame gip ne itsik rigwo̱m ame. 
REV.5.12	Á tang i to̱ be agap ne á bom abom ye,
REV.5.12	“Kukyem nye kufe Aturuk a tá tse̱e̱r,
REV.5.12	a kyem a tu ku no̱o̱k rigwo̱m be kurum ne kukyem cei be agap
REV.5.12	ne nakerek be kuyiik ne ri ritek.”
REV.5.13	Ne mi bun i fok koakye ike̱re̱ i ta se natoon kaza be kaben cei be iya i ta se kaye̱e̱r kaben ne kaye̱e̱r ashi ne ife i ta se natoon'e cei tà ta kuto̱ na abom ye,
REV.5.13	“Nakerek be kuyiik be rigwo̱m ne agap
REV.5.13	nye kufe aya a ta sonong natoon itsik rigwo̱m'e be Aturuk'e gip
REV.5.13	ma izen izen.”
REV.5.14	Ne íkewum inaas ife kutser ame fe̱ ye, “Anong.” Ne áko̱k kasho̱o̱n ame kpas kaben a tú ku ya iben.
REV.6.1	Mi di Aturuk'e ta sen bisik kudun'e kufe ime̱se̱ng'e kaye̱e̱r idun kanataar ame. Ne mi fok ikewum ikak izining kaye̱e̱r inaas ife kutser ame tá yis be agbang kuto̱ kyo̱ndi akparam ye, “Be̱.” 
REV.6.2	Mi ye̱re̱k ne mi di itsaap ikan. Aner aya a tin ngarak natoon itsaap'e be ka ta nubo̱k wu, a mu ku te ribong rigwo̱m. Ayong a kpaan itsi ni itsaap'e kyo̱ndi aner aya a ta tseng a be ni iya ákak ni itsom.
REV.6.3	Nizen aturuk'e ta fa bisik kudun kufe afa ne mi fok ike̱ng ife afa tá fe̱ ye, “Be̱.” 
REV.6.4	Iyong itsaap ikak bun i wuruk iseng zhau. A no̱o̱k aner aya a tá min ngarak ni itsaap'e kukyem nong a tá sok kusor caang kazatse ne a sak ánerawe ta naka fe̱s. A bun a tú no̱o̱k awe̱n itsor.
REV.6.5	Nizen iya Aturuk'e ta bisik kudun'e kufe ataar ne mi fok ike̱ng'e ife ataar ta fe̱ ye, “Be̱.” Ne mi di itsaap iwe nasho̱o̱n mi. Aner aya a tin ngarak ni itsaap'e be ike̱ng ifa a tin maas kugaar ike̱re̱ nubo̱k wu. 
REV.6.6	Ne mi fok ike̱ng ikak kyo̱ndi kuto̱ kukak natite ike̱re̱ ame ku tá fe̱ ye, “Amudu ikpe naya a ta yis ye alikama se kyo̱ndi ishorong kuwoso alebura, amudu ataar afe ikpe naya a ta yis ye abale se kyo̱ndi ishorong kuwoso alebura. Amma tu beseng name nafar'e ka ashi anap'e baꞌ.”
REV.6.7	Nizen Aturuk'e tá bisik kudun kufe anaas'e ne mi fok kuto̱ ikewum ife anaas'e tá fe̱ be mi ye, “Be̱!” 
REV.6.8	Mi tá fa ye̱re̱k ne mi di itsaap ikak i ta se kyo̱ndi ashi aruron nasho̱o̱n mi. Riyerek aner aya a tin ngarak natoon itsaap'e nye Riku, 
REV.6.9	Nizen iya Aturuk'e ta bisik kudun'e kufe atoon ne mi di nabik ánerawe áfe a tá ka fe̱s ba kamok a tá kuus rife̱ Adakunom be kuno̱o̱k katsak ba, nabik'e se kaben naro̱ a tú ku nye asidaka. 
REV.6.10	Ne a tang kuto̱ be agap ye, “Agwo̱m Ágwo̱m, Atek kaza be kaben, azhe̱l'e, afe katsak, ma nizen inyaka ne wan ta to̱ kazatse amok ne i ku karang ike̱ng iya a tin nye yir e̱?” 
REV.6.11	Ayong a no̱o̱k koangan ba awe̱n kukpiin kukan, ne a fe̱ be ba ye á ra tor cie̱k gak ma izen iya a tana fe̱s ásam Adakunom áfudang ba be áronyining ba kyo̱ndi a tá ka fe̱s ba a gang.
REV.6.12	Aturuk'e ta fa bisik kudun'e kufe igataar ne kazatse wor ka zuur be agap. Kunom wor ku te whi kyo̱ndi kukpiin kuwe kuya a ta nye be nakuyo̱ng izha iwe. Kufe̱n cice̱r ku te kuseng zhau kyo̱ndi naso̱k. 
REV.6.13	Adar kpas kaben kyo̱ndi kutes atafo kuya kuwun ta suruk kaben. 
REV.6.14	Ne kaza kunung kyo̱ndi á ta kunung kukpa izibir ne nawhanang be á gang dorok a ta wosong naro̱ kusor ba. 
REV.6.15	Iyong ágwo̱m kazatse ne áritek be agbang ásozha, be árum ne áfe agap be ásam ne áya sang á ta nye ásam baꞌ cei, ta ne̱re̱ng kaye̱e̱r atas be nawhanang. 
REV.6.16	Á tá tasak á tá fe̱ be nawhanang be ata ame ye, “Ni kpas yin natoon yir nong tin te̱ne̱ng yir nanyisi aner a tan sonong natoon itsik rigwo̱m ne kubeseng riye̱ Aturuk'e. 
REV.6.17	Kamok agbang kunom riye̱ kubeseng ba m be̱, angan ne a ta kyem'me e̱?”
REV.7.1	Nama ike̱re̱ iyong, ne mi di ámaleka anaas á tan nyeseng nikes kazatse inaas, á ta te̱ne̱ng kuwun iri naas fan i bu fe̱e̱p kaben ka ashi ka koakye kuri kakon. 
REV.7.2	Ne mi di amaleka akak tá wuruk nabas kuwuruk kunom be izizo̱ kukyem Adakunom afe kutser nubo̱k wu. Ayong a ta kuto̱ be agap a tá ka no̱o̱k ba kukyem nong a ta beseng kaben be agbang isho̱ng. 
REV.7.3	A fe̱ be ba ye, “Sang tu beseng yin iben ka ashi ka nakon baꞌ, ma yir ti tse̱k yir izizo̱ nati ásam Adakunom nizham.” 
REV.7.4	Ne mi fok ye áner aya a tú ku tse̱k ba izizo̱'me, se áner izungu kuso̱k inyak be iso̱k inaas be anaas kaye̱e̱r nazu áner Isarela kuso̱k be afa. 
REV.7.5	Áner izo̱ro̱k aYahuda se 12,000.
REV.7.5	Ne áfe izo̱ro̱k aRuben se 12,000.
REV.7.5	Áfe izo̱ro̱k aGad se 12,000.
REV.7.6	Áner Asher se 12,000
REV.7.6	ne áfe aNaptali se 12,000.
REV.7.6	Aner aManasa se 12,000.
REV.7.7	Áner aSimiyon se 12,000
REV.7.7	ne áner aLawi se 12,000.
REV.7.7	Aner Isaka se 12,000.
REV.7.8	Áner aZebulun se 12,000
REV.7.8	ne áner aYusufu 12,000.
REV.7.8	Aner izo̱ro̱k aBanyami se 12,000.
REV.7.9	Nama anong, mi tá fa ye̱re̱k ne mi di rigwo̱m ánerawe whe̱re̱ riya sang akak tana kyem a fa baꞌ. Ánerawe'me nes kaye̱e̱r koakye kaben, ne kaye̱e̱r koakye irem be koakye kuri áner ne koakye izere, an nyeseng nasho̱o̱n itsik rigwo̱m ame nasho̱o̱n Aturuk'e. Á tes akpiin akan be afumung atarkai nibo̱k ba. 
REV.7.10	Á tasak be agap ne á fe̱ ye,
REV.7.10	“Kashesh nye kafe Adakunom yir,
REV.7.10	wu aya a ta sonong natoon itsik rigwo̱m.
REV.7.10	Kashesh nye kafe Aturuk'e.”
REV.7.11	Ámaleka cice̱r nyeseng a ta gorok itsik rigwo̱m'e be áko̱k kasho̱o̱n ame ne ikewum inaas ame nong á ta kpas kaben nasho̱o̱n itsik rigwo̱m'e á ta ya Adakunom iben, 
REV.7.12	ne á fe̱ ye,
REV.7.12	“Anong,
REV.7.12	kuyiik be nakerek
REV.7.12	be kukyem be riye̱ rikan
REV.7.12	be rigwo̱m be agap ne ritek
REV.7.12	nye rife Adakunom yir ma izen izen,
REV.7.12	Anong.”
REV.7.13	Ayong asho̱n'e akak kaye̱e̱r ba ti rip ye, “Ángan na be ares akan na e̱? Á wuruk ake̱ e̱?”
REV.7.14	Iyong mi fe̱ be wu ye, “Atekasa, wan ren.”
REV.7.14	Ayong a fe̱ ye, “Áner na ne á nye áner aya a tá wuruk na amaan risam án kusu ares ba be naso̱k Aturuk'e á ta te akan pes.” 
REV.7.15	Kamok anong,
REV.7.15	“ba sor nasho̱o̱n itsik rigwo̱m Adakunom
REV.7.15	ne á ku ya iben katuk be kunom nagbang karo̱ ku kuya iben.
REV.7.15	Aner a ta sonong ni itsik rigwo̱m'e ta tarak ikpaar wu natoon ba koakye izen.
REV.7.16	Á tà ba fok izong baꞌ,
REV.7.16	á tà fok kuto̱ kukoor baꞌ,
REV.7.16	á tà fok kuzhoosh kunom ka kuzhoosh ike̱ng ikak baꞌ.
REV.7.17	Kamok Aturuk a ta se natoon itsik rigwo̱m'e tà te afek ba.
REV.7.17	A tà tseng be ba naro̱ itop ashi kutser tù ku wuruk.
REV.7.17	Adakunom tà ka re̱ng ba nanyisi nanyisi ba cei.”
REV.8.1	Nizen Aturuk'e ta bisik kudun kufe kanataar ne kaza te win kyo̱ndi ribir awa azining.
REV.8.2	Iyong mi di ámaleka kanataar ame á ta nyeseng nasho̱o̱n Adakunom, a tá ka no̱o̱k ba agba kanataar.
REV.8.3	Amaleka akak, a tá be kures a tá nye be izinariya be̱ nong a tá nyeseng'e nasho̱o̱n abagadi'me. A tú ku no̱o̱k ike̱re̱ iko̱o̱n itek dide̱ng kaye̱e̱r kures ame nong a tin nye asidaka nong a tin gung be aduwa ázhe̱l'e cice̱r natoon a abagadi izinariya ame ta se nasho̱o̱n itsik rigwo̱m. 
REV.8.4	Iyong itsing ike̱re̱ iko̱o̱n itek ame mak be aduwa ázhe̱l'e dorok nubo̱k amaleka'me nong i tá ngarak naza nufe Adakunom. 
REV.8.5	Ayong amaleka'me sok kures aturari ame, a tin shining be kuro̱ng natoon abagadi ame nong a tá misik nazatse. Ne akparam tar ne karo̱ nye berep be akanang kyo̱ndi iza ta tarang karo̱ ne kaben zuur gip.
REV.8.6	Iyong ámaleka kanataar ame nye kanye̱k nong á ta fe̱se̱m agba'me.
REV.8.7	Nizen amaleka afe ime̱se̱ng'e tá fe̱e̱p rigba rifu ne rikarang be kuro̱ng ku tin kare̱ be naso̱k kpas nazatse. Kuro̱ng'e ya kukyes kuzining kaye̱e̱r itaar ife kazatse, anong ne nakon be agam ashirim kuro̱ng'e ya cei.
REV.8.8	Nizen amaleka afe afa tá fe̱e̱p rigba rifu, yong a barak ike̱ng ikak kyo̱ndi agbang rifan riya kuro̱ng tan yiir ku se kpa kaye̱e̱r ashi. Abas azining kaye̱e̱r ataar afe agbang kudung wor ku te naso̱k. 
REV.8.9	Anong ne abas azining kaye̱e̱r ataar afe koakye ike̱ng i ta be kutser kaye̱e̱r ashi ame kus. Ne abas azining kaye̱e̱r ataar afe akpara ashi ame beseng cei.
REV.8.10	Amaleka afe ataar fe̱e̱p rigba rifu, yong agbang adar akak a ta se kanang kyo̱ndi kuro̱ng natoon kaza tikpa kaye̱e̱r abas azining kaye̱e̱r ataar afe agbang adung be itop ashi. 
REV.8.11	Riyerek adar'e nye “Kurereng.” Abas azining kaye̱e̱r ataar afe ashi'me rereng. Ánerawe whe̱re̱ aya a ta so̱ ashi'me kus kamok kurereng'e.
REV.8.12	Amaleka afe anaas fe̱e̱p rigba rifu, ne abas azining kaye̱e̱r ataar afe kunom te whi, anong ne kufe̱n ne ádar te whi gip. Abas azining kaye̱e̱r ataar afe kuwoso se whi anong ne katuk te dar kufe̱n.
REV.8.13	Mi tá fa ye̱re̱k ne mi fok akim akak a ta tseng natoon kaza ta tos be agap ye, “Wa tsek, wa tsek, wa be áner á ta sor nazatse, nizen iya ribir ámaleka ataar tana fe̱se̱m agba baꞌ.”
REV.9.1	Amaleka afe atoon fe̱e̱p rigba rifu ne mi di adar aya a ta se naza tá kpa kaben. A no̱o̱k adar'e akarak nong a tin karak ribong rikak ri ta se tsik dar igak 
REV.9.2	Nizen iya adar'e tá karak ribong'e iyong itsing wuruk kaye̱e̱r'e kyo̱ndi itsing kuro̱ng a ta kas nagbang karo̱. Itsing ribong'e sak kunom be kaza te map. 
REV.9.3	Ne kubep wuruk kaye̱e̱r itsing ame ku tá no̱ kaye̱e̱r kazatse, a tú ku no̱o̱k ba agap nong a ta tang ánerawe kyo̱ndi inye̱ng. 
REV.9.4	A fe̱ be kubep'e ye sang a tu beseng agam ka nakon baꞌ, amma igak ánerawe áya a ta be izizo̱ Adakunom nanati ba baꞌ. 
REV.9.5	A ta ka no̱o̱k ba agap á tin fe̱s ánerawe baꞌ, igak á tu ku no̱o̱k ba risam rife̱ ife̱n itoon tsek. Risam'me ta se kyo̱ndi inye̱ng tà ta anerawe 
REV.9.6	kaye̱e̱r inom iyong ánerawe ta tse̱r riku, á tà se̱ baꞌ. Á tà shim ke á kus amma riku ta be̱ baꞌ.
REV.9.7	Kubep'e se kyo̱ndi ítsaap a tan sak a tin tseng nitso̱m. Á be ike̱re̱ ikak nace ba kyo̱ndi abong izinariya afe rigwo̱m, nanyisi ba se kyo̱ndi nafe ánerawe. 
REV.9.8	Nakuyo̱ng ba se kyo̱ndi nakuyo̱ng rice anyining ne anyi ba se kyo̱ndi afe azaki. 
REV.9.9	Á kis nafok ba be ike̱ng ikak kyo̱ndi íkpaar kutso̱m. Nawor atse̱n ba se kyo̱ndi nawor ítsaap atso̱m kutseng i ta teng i be naro̱ itsom. 
REV.9.10	Á be arum á tin tang ánerawe kyo̱ndi inye̱ng. A ta kyem no̱o̱k anerawe risam be arum ba'ong ma ife̱n itoon. 
REV.9.11	Agwo̱m ba nye amaleka aya a tú ku no̱o̱k kukyem natoon ribong riya ri ta be igak baꞌ ame. Riyerek amaleka'me nirem áner Ibrani nye Abadon, nirem áner aHeleni nye Apoliyon, i ta sor ye, “Aner a ta beseng ike̱re̱.”
REV.9.12	Risam rife̱ ime̱se̱ng'e gor'ong, a tu ku won rifa riman'e.
REV.9.13	Amaleka afe igataar'e fe̱e̱p rigba wu ne mi fok kuto̱ kukak tá wuruk nikes inaas ife abagadi izinariya ame nasho̱o̱n Adakunom. 
REV.9.14	Kuto̱'me fe̱ be amaleka afe igataar'e, ye, “Bisik ámaleka anaas ame áya a ta ma ka rosom ba nisho̱ng aYufiretis.” 
REV.9.15	Ayong a bisik ámaleka anaas ame áya a tá tsang a ku sak ba kamok izen'e ne kunom'e be kufe̱n'e ne riye̱'me nong á tá fe̱s ánerawe, abas azining kaye̱e̱r ataar. 
REV.9.16	Rigwo̱m ásozha ba'me áya a tá ko̱n natoon itsaap'e ta se kyo̱ndi aMiliyo̱n iso̱k inyak ifa (200,000,000).
REV.9.17	Ítsaap'e be áner aya a tá ko̱n natoon itsaap'e mi tá di kaye̱e̱r ike̱ng iya Adakunom tin tonong'e be íkpaar atso̱m iseng ni nafok ba, ife ákak se shim shim ne ife ákak se kyo̱ndi ashi aruron. Ace ítsaap'e se kyo̱ndi áfe azaki, kuro̱ng be itsing ne ike̱ng ikak kyo̱ndi itong abindiga wuruk ni nanu ítsaap'e. 
REV.9.18	Be risam na ne a ti fe̱s ánerawe abas azining kaye̱e̱r ataar, be kuro̱ng'e ne itsing ne ike̱ng ikak kyo̱ndi itong abindiga tá wuruk ni nanu ba. 
REV.9.19	Agap ítsaap'e se ni nanu ba ne arum ba kamok arum ítsaap'e se kyo̱ndi íwhen be ace a tin te̱m ánerawe.
REV.9.20	Ribir ánerawe áfe sang á ta ka fe̱s ba be amaan ike̱re̱'ong baꞌ, gaar kushishing kuse ba nong á tà kam be ike̱re̱ ba tá nye be ibo̱k ba. Á ya kasho̱o̱n be kuya amaan nabik iben ne ike̱re̱ ba ta nye be izinariya ne azurfa be atso̱m ne ata be ikon ba tá nye be ibo̱k ba. Ike̱re̱'ong di karo̱ baꞌ, i fok kuto baꞌ, i kyem i tseng baꞌ. 
REV.9.21	Á gaar kushishing kuse ba kufe kufe̱s ánerawe be kukur be rikuna ne itsang ba ta nye.
REV.10.1	Ne mi bun i di agbang amaleka akak ne naza a sen tisik kaben. A mu ku kis be ane̱n be itsereng natoon rice wu. Kanyisi wu se kyo̱ndi kunom ne atak wu seng kyo̱ndi atse̱n kuro̱ng. 
REV.10.2	Kukpa izibir kukak kuhiir'e se nukarak nubo̱k wu. A nyeseng be kutak riya natoon ashi, kufe rimen se niben ikoor. 
REV.10.3	Ne a ta kuto be agap kyo̱ndi azaki ta muus. Nizen iya wu ta tar ne kuto̱ akparam kanataar ame shim. 
REV.10.4	Nizen akparam kanataar'e tá fe̱ kanu, mi shim ta zibir rife̱'me, amma mi fok kuto̱ kukak naza ye, “Sang tu zibir ike̱re̱ iya akparam'e tá fe̱ baꞌ.”
REV.10.5	Ayong amaleka aya mi tú ku di nunyeseng kutak kuzining natoon ashi ne kufe afa niben ikoor ame sok kubo̱k riya wu naza. 
REV.10.6	Ayong a shu be riyerek wu aya a ta se ma izen izen, afe a tá nye kaza be koakye ike̱ng i ta se kaye̱e̱r'e. Wu aya a tá nye kazatse be koakye ike̱ng i ta se kaye̱e̱r'e, wu afe a ta nye ágbang ísho̱ng be ike̱re̱ i ta se kaye̱e̱r'e cei, yong amaleka'me fe̱ ye, “A ta ba beseng izen baꞌ. 
REV.10.7	Amma nizen iya amaleka afe kanataar tana fe̱e̱p rigba rifu, nizen iyong ne Adakunom ta taas koakye ike̱ng wu ta tsang a fe̱ be áner kuzarap wu.”
REV.10.8	Iyong mi bun i fok kuto̱ kuya mi ta tsang i fok naza ame. Ku fe̱ be mi ye, “Tseng, ta se shan kukpa izibir ku ta se nubo̱k amaleka a ta nyeseng be kutak kukak natoon ashi ne kukak niben ikoor.”
REV.10.9	Iyong mi tseng nufe amaleka'me i tá fe̱ be wu ye a rin no̱o̱k ikpis kukpa izibir'e. Ayong a fe̱ be mi ye, “Se sok'e ta ya, wan ta fok kurereng'e nafa wan amma ku se kyo̱ndi ritong nanu wan.” 
REV.10.10	Iyong mi se sok kukpa izibir'e nubo̱k amaleka'me i ta ya. Mi fok ku tá ta kyo̱ndi ritong nanu mi, nama mi tá wo̱no̱ng ne mi fok kurereng'e nafa mi. 
REV.10.11	Ayong a bun a ti tak ye, “Wan ta bun i zarap natoon ánerawe whe̱re̱ be iwo̱p whe̱re̱ ne írem ze̱r ze̱r ne ágwo̱m ze̱r ze̱r.”
REV.11.1	Ayong a ti no̱o̱k ike̱ng iya a tin maas karo̱ kyo̱ndi ishe̱n. Ne a fe̱ be mi ye, “Tseng ta se maas agbang kutu kuya Adakunom iben be karo̱ a tu ku nye asidaka ne i fa ánerawe áya a ta sen ya Adakunom iben kaye̱e̱r'e. 
REV.11.2	Amma tu maas kubang'e kufe ime̱se̱ng'e baꞌ. Sang tu maas baꞌ, kamok an no̱o̱k áfurin, ba ne a ta be̱ shesh kuwo̱p kuzhe̱l'e na ma ife̱n iso̱k inaas be afa. 
REV.11.3	Mi tà ka no̱o̱k asheda mi afa kukyem nong a tin zarap ma kuko̱s izungu izining be iso̱k inyak ifa be iso̱k igataar.” (1,260) A ta te agye̱e̱r ares nong á ta tonong riye̱ riwe ba.
REV.11.4	Ike̱re̱ afa'ong nye atin nafar afa ame ne íro̱ng ifa ame i ta se nunyeseng nasho̱o̱n Agwo̱m Ágwo̱m kazatse cice̱r. 
REV.11.5	Ke aner akak nye kyo̱ndi a ta ka man ba, ne kuro̱ng wuruk kaye̱e̱r kanu ba nong ku ta ya ámudo̱n ba'me. Anong ne koangan afe a ta shim a ta ka man ba a tù ku fe̱r. 
REV.11.6	Áner afa'ong, a tu ku no̱o̱k ba kukyem nong á tin whe̱e̱n kaza fan iza bu kpa nizen ba ta sen nye kuzarap'e. Á be kukyem á tana shishing itop ashi nong a ta te naso̱k, á bun á tù ku no̱o̱k ba kukyem a tana kyem á tin no̱o̱k kazatse koakye kuri risam nizen iya ba tà shim.
REV.11.7	Nama á tá gang i taas kutom'e, ikewum ikak iya i ta wuruk kaye̱e̱r ribong riya ri ta be igak baꞌ ame, tikpa ni ba ma i nar agap ba, iyong i tá ka fe̱s ba. 
REV.11.8	Ikom ba tà sor niren kaye̱e̱r agbang kuwo̱p a tin maas be aSodom ka aMasar ayi, naro̱ a tú ku tigak Agwo̱m Ágwo̱m ba. 
REV.11.9	Kaye̱e̱r inom itaar be ribir, ánerawe koakye be irem ze̱r ze̱r ne izere ze̱r ze̱r ne iwo̱p ze̱r ze̱r tà be̱s á tà ye̱re̱k ikom'e ma a ta roon'e ye sang á tu ku ne̱se̱k ba baꞌ. 
REV.11.10	Ánerawe kazatse tà nye riye̱ rikan dide̱ng, kamok rikus átom'ong. Á ta nye riye̱ rikan ne á naka toos be ike̱re̱ kamok riku áner kuzarap afa'ong ne risam á tá no̱o̱k kazatse.
REV.11.11	Amma nama inom itaar be ribir'e, isong iya i ta nyeseng kutser tà ne nufe Adakunom i titiik niba. Iyong á wor á dorok be kutser. Koangan afe a tú ku di ba be kutser fok inyim makiyi. 
REV.11.12	Ayong áner kuzarap afa ame ta fa fok kuto̱ kukak be agap ku ta wuruk kaye̱e̱r kaza ku ta fe̱ be ba ye, “Ngarak yin aze.” Ayong á ngarak naza kaye̱e̱r ane̱n ne ámudo̱n ba ka ye̱re̱k ba.
REV.11.13	Dim nizen iyong kaben wor ka zuur, abas azining kaye̱e̱r kuwo̱p'e wor kuyirik. Ánerawe izungu kanataar kus kamok kuzuur kaben'e. Áfe á tá gaar be kutser fok inyim dide̱ng yong á tiyiik Adakunom a ta se kaye̱e̱r kaza.
REV.11.14	Risam rife̱ afa gor'ong, risam rife̱ ataar saase kyo̱o̱rna.
REV.11.15	Ayong amaleka afe kanataar ame tá fa fe̱e̱p rigba rifu, ne a fok íto̱ íkak kanang kaye̱e̱r kaza i ta fe̱ ye,
REV.11.15	“Rigwo̱m kazatse n te rife Agwo̱m Ágwo̱m yir ne aKiristi wu,
REV.11.15	wu ne a ta nye rigwo̱m ma izen izen.”
REV.11.16	Ayong áko̱k kasho̱o̱n iso̱k ifa be anaas á tá se nusosok natoon ítsik rigwo̱m ba kpas kaben nong á tá ya Adakunom iben, 
REV.11.17	ne á fe̱ ye,
REV.11.17	“Yir shim ta ka tonong yir riye̱ rikan Agwo̱m Ágwo̱m yir Adakunom afe kukyem cice̱r,
REV.11.17	aya a tu ku se gbugbang ne a kuse kyo̱o̱rna.
REV.11.17	Kamok wan sok agbang kukyem
REV.11.17	wan i tin nye rigwo̱m kyo̱o̱rna.
REV.11.18	Riye̱ áfurin kubeseng, izen riye̱ kubeseng wan n be̱.
REV.11.18	Izen n nye a tana to̱ ikom amok
REV.11.18	ne a ku karang ásam wan áner kuzarap ishorong ba,
REV.11.18	ne ásam wan ázhe̱l'e ne koangan áfe a ta tiyiik riyerek wan,
REV.11.18	inoon be áko̱k kasho̱o̱n.
REV.11.18	Izen n nye wan tana fe̱s áfe a tá beseng kazatse.”
REV.11.19	Iyong agbang kutu kuya Adakunom iben ku ta se kaye̱e̱r kaza karak ne mi di akpate kushu Adakunom kaye̱e̱r'e. Ne akanang akak wuruk be riwo̱ng ne kutasak iza be kuzuur kaben ne agbang rikarang.
REV.12.1	Ayong agbang ike̱ng azhing ikak wuruk natoon kaza. Ike̱ng'e nye abining akak a tá sok kunom a tin nye ares ne kufe̱n nabas atak wu. Ribong rigwo̱m wu nye ádar kuso̱k be afa. 
REV.12.2	Abining'e se be kafa yong a yiir tos be kuro̱'me kamok izen kutes wu tsang i nye.
REV.12.3	Kuke̱ng kukak bun ku wuruk naza gbak. Kuke̱ng'e nye kukewum kukak kuseng ku ta se zhirim kyo̱ndi Kuwhen 
REV.12.4	Kurum'e re̱ng ádar kaza abas azining kaye̱e̱r ataar a tá korok kaye̱e̱r kazatse. Ne Kuwhen ame nyeseng nasho̱o̱n abining ame a tan be̱ barak a ta tes nikum a ta wor a wo̱no̱ng igon abining'e nizen iya a tana tes. 
REV.12.5	Abining'e tes igon kamitek'e aya a tana nye rigwo̱m natoon ánerawe kazatse cei. A tà nye rigwo̱m'e be ishe̱n kutso̱m. Amma a ti shan igon'e zhar a tà tseng'e naza nufe Adakunom naro̱ itsik rigwo̱m wu. 
REV.12.6	Ayong abining'e teng a tá no̱ katse naro̱ Adakunom ta tsang a ku sak'e nong a tù ku fek ma inom izungu izining be iso̱k inyak ifa be iso̱k igataar (1,260).
REV.12.7	Ayong a kpaan itsom naza, aMakel be Ámaleka wu ko̱n itsom be Kuwhen ame, ne Kuwhen'e be ámaleka afu ko̱n be ba gip. 
REV.12.8	Amma agap Kuwhen'e raar yong á ta ya ba ni itsom'e ne á ku ro ba kaye̱e̱r kaza. 
REV.12.9	Ayong a barak Kuwhen ame kaben. Wu ne a nye kuwhen kugbazen'e ame a ta yis ye Amaan Aner ka Ishetan ayi. Wu ne a wo̱k kazatse cice̱r nong kazatse ta wei. A tu barak kaben mak be ámaleka wu ame.
REV.12.10	Iyong mi fok kuto̱ kukak kanang natoon kaza ku ta fe̱ ye,
REV.12.10	“Kyo̱o̱rname, kashesh be kukyem ne rigwo̱m Adakunom yir
REV.12.10	ne kukyem aKiristi wu m be̱.
REV.12.10	Kamok an barak aner aya a tá tsees kukun áronyining yir kaben,
REV.12.10	wu aya a ta yiir nye kukun áronyining yir nasho̱o̱n Adakunom
REV.12.10	katuk be kunom.
REV.12.11	Áronyining yir tú ku canang kamok naso̱k Aturuk'e
REV.12.11	ne kamok ike̱ng ife ba tá fe̱,
REV.12.11	kamok á tú ku teng riku baꞌ.
REV.12.12	Kamok anong, nye yin riye̱ rikan naza
REV.12.12	ne áya a ta sor kaye̱e̱r'e.
REV.12.12	Amma awo̱ be kazatse ne agbang adung,
REV.12.12	kamok Amaan Aner n tiik kaye̱e̱r yin.
REV.12.12	Riye̱ wu kun fuus kamok
REV.12.12	a ren ye izen wu ba gop baꞌ.”
REV.12.13	Nizen iya Kuwhen'e tá di a tu barak kaben, iyong a tikup na abining'e afe a tá tes igon kamitek'e ame. 
REV.12.14	Amma Adakunom no̱o̱k abining'e agbang afabak afa kuri afe agbang akim nong a tin dorok naza fan kukewum ame nong a tá tseng naro̱ a tá mu ku sak'e kaye̱e̱r katse. Azong ne a tin sak riye̱ ni wu ma aye̱ ataar be ribir. 
REV.12.15	Iyong Kuwhen ame kos ashi nanu wu kyo̱ndi ashi isho̱ng nong a tá wo̱k ye nong a tá se̱ ashi'me tá sok abining'e. 
REV.12.16	Amma kaben tobok abining'e. Kaben'e karak kanu ka tá wo̱no̱ng ashi aya Kuwhen'e tá kos. 
REV.12.17	Iyong riye̱ Kuwhen ame ti barang kubeseng be abining'e dide̱ng, iyong a tseng a ta se ko̱n itsom be ribir afe iri abining'e áya a ta kuus Itsi Adakunom ne á yiir itak natoon aYeso. 
REV.12.18	Iyong Kuwhen ame tseng ku ta se nyeseng natoon rize̱k nanu agbang kudung ame.
REV.13.1	Ne mi di kukewum kukak ku ta sen wuruk kaye̱e̱r agbang kudung. Kukewum'me be átom kuso̱k be ace kanataar ne abong rigwo̱m kuso̱k natoon átom wu'me. A ti zibir riyerek kuzhe̱e̱sh Adakunom natoon koakye rice'me. 
REV.13.2	Ikewum mi tá di'me tas ici kase̱m. Amma agbang atas atak'e tas afe aBeyar, 
REV.13.3	Rice ikewum'e rikak be agbang kufor kyo̱ndi a tin ku mo, amma kufor'e n te kutser. Anerawe te zhing kamok kufor'e tá te kutser ne á ku kuus. 
REV.13.4	Ánerawe ya Kuwhen ame iben kamok wu ne a no̱o̱k kukewum'me kukyem wu. Ánerawe ya kukewum'me iben gip ne á fe̱ ye, “Angan se kyo̱ndi kukewum na e̱? Angan ta kyem a ko̱n itsom be wu e̱?”
REV.13.5	A no̱o̱k kukewum'me kanu a tanin tiyiik rice wu ne a fe̱ ike̱re̱ kuzhe̱e̱sh Adakunom ne a ku no̱o̱k kukyem a tanin nye rigwo̱m ma ife̱n iso̱k inaas be afa. 
REV.13.6	Iyong kukewum'me karak kanu wu nong ku tá kas Adakunom, ne ku kas riyerek wu ne karo̱ kusor wu be áya a ta sor kaye̱e̱r kaza. 
REV.13.7	A tu ku no̱o̱k kukyem a tanin ko̱n itsom be ázhe̱l'e ne a ka canang ba. A tu ku no̱o̱k kukyem natoon koangan irem be koakye kuri anerawe be koakye kuri izere ne koakye kuri karo̱. 
REV.13.8	Ánerawe á ta se nazatse cice̱r tù ku ya iben, cice̱r áner aya a ta zibir ayerek ba kaye̱e̱r kufumung kutser kuya ku ta nye kufe Aturuk'e baꞌ, aya a ta tse̱e̱r kum nizen a tá nye kazatse.
REV.13.9	Aner aya a ta be ato kufok a ra fok!
REV.13.10	Koangan á ta tsang a se ye, a tu ku yiir a ta te asam
REV.13.10	ta te asam'me.
REV.13.10	Aya a ta se ye a tú ku fe̱r be itsor,
REV.13.10	be itsor ne a tù ku fe̱r'e.
REV.13.10	Iyong tonong ye ázhe̱l'e ra naka tsesek ne á no̱o̱k katsak na Adakunom.
REV.13.11	Iyong mi bun i di kukewum kukak, ku ta sen wuruk kaye̱e̱r iben. Ku be átom afa kyo̱ndi afe aturuk amma kufe̱ kanu kyo̱ndi Kuwhen ame. 
REV.13.12	Ku ti nye itomong be kukyem kukewum kufe ime̱se̱ng'e ame. Ku bun sak kazatse ne áner á ta se kaye̱e̱r kazatse ta ya kukewum kufe ime̱se̱ng'e ame iben, ku ya kufor rice'me tá te kutser. 
REV.13.13	Kukewum kufe afa na nye ike̱re̱ azhing dide̱ng ma ku sak kuro̱ng tá wuruk naza nong ku ta kpa kaben ne ánerawe ye̱re̱k. 
REV.13.14	A no̱o̱k kukewum kufe afa'ong kukyem a tin nye ike̱re̱ azhing ne a ni wo̱ro̱k ánerawe kazatse dide̱ng nong a ta kare̱p kukewum kufe ime̱se̱ng'e riye̱. A ta sak ba á ta no̱k ike̱ng ikak i ta tas kukewum kufe ime̱se̱ng ame nong a tin tiyiik kukewum'me a tu ku man be kutsor gip be anong ku bun ku nye kutser. 
REV.13.15	Á tu no̱o̱k kukyem nong a tin fe̱e̱p isong nike̱ng'e nong ase̱ ku ta kyem ku fe̱ kanu ne ku sak a ta fe̱r koangan a ta gaar ku kuya iben. 
REV.13.16	Kukewum'e sak koangan anerawe ahiir'e be agbang'e, arum'e be afe rizor'e, asam'me be afe a ta se washak, a sak koangan tá tse̱k izizo̱ nubo̱k riya wu ka nati wu ayi. 
REV.13.17	Sang akak kyem a shan ka a re̱e̱s ike̱ng ikak baꞌ ma ke aner'e be izizo̱'ong nizham. Izizo̱'me nye riyerek kukewum'me ka izibir wu.
REV.13.18	Rife̱ na shim aner ra be kukyem. Aner aya a ta be kuto̱ro̱ng dide̱ng ra fa a ta di izibir kukewum'me kamok izibir'e nye ife anerawe. Izizo̱ kukewum'me nye igataar, igataar, igataar (666).
REV.14.1	Mi ta fa ye̱re̱k ne mi di Aturuk ame nasho̱o̱n'i nunyeseng natoon kawhanang aSihiyona be áner izungu kuso̱k inyak be iso̱k inaas be anaas 144,000 mak be wu, áya a tá zibir riyerek Aturuk'e ne riyerek Ada wu ninati ba. 
REV.14.2	Iyong mi fok kuto̱ kukak tá wuruk kaye̱e̱r kaza kyo̱ndi ashi ta wo̱k, kyo̱ndi iza ta tasak. Kuto̱ kuya mi ta fok'e se kyo̱ndi áner ákak ta sen rom ízom. 
REV.14.3	Á se be abom afas nasho̱o̱n itsik rigwo̱m ame be nasho̱o̱n ike̱re̱ inaas ame ne áko̱k kasho̱o̱n. Aner akak kyem a bom abom'e baꞌ, igak awan áner izungu kuso̱k inyak be iso̱k inaas be anaas 144,000 á tu ku shesh ba kaye̱e̱r kazatse ame tsek. 
REV.14.4	Áner na ne a nye áner aya á ta won rice ba zhe̱l, á kon tseng gbugbarak be aner abining baꞌ. Ba ne á tsang a kuus Aturuk'e koake̱ ne a tseng. A tu ku sheshek ba kaye̱e̱r ribir ánerawe ne ba se kyo̱ndi ku tes kakon kufe ime̱se̱ng'e kuya a ta no̱o̱k Adakunom be nasho̱o̱n Aturuk'e. 
REV.14.5	A kun fok akak ba be abo̱o̱s nanu wu baꞌ, kamok ba be rine̱n baꞌ.
REV.14.6	Ne mi bun i di amaleka akak ta kar natoon kaza, a be Rife̱ Ritek Adakunom rife̱ izen izen nong a ta tak ánerawe kaye̱e̱r kazatse cice̱r, koakye kuri anerawe be koakye kuri izere be koangan irem. 
REV.14.7	Iyong amaleka'me ta kuto̱ be agap a ta fe̱ ye, “Tiyiik yin Adakunom, ne i kerek yin kuyiik wu! Kamok kyo̱o̱rna izen n nye a tana to̱ kazatse cice̱r amok. Ku ya yin iben, wu ne a nye kaza be kaben, be agbang adung ne itop ashi.”
REV.14.8	Amaleka afe afa bun a gor a ta fe̱ ye, “Kun kpa, Agbang kuwo̱p aBabila n kpa, kun kpa. Wu ne a sak ánerawe ni iwo̱p cei tá feng be ashi anap kamok amaan rikuna wu.”
REV.14.9	Ayong amaleka afe ataar bun a gor nama afe afa ame. Amaleka'me fe̱ be agbang kuto̱ ye, “Aner aya a ta ya kukewum na iben ka ike̱ng iya i ta tas kukewum'me ne a shim a tu ku tse̱k izizo̱ wu nubo̱k ka nati ayi, 
REV.14.10	wu gip a tà so̱ ashi riye̱ kubeseng Adakunom, aya a tá nye be agap wu kaye̱e̱r kures riye̱ kubeseng wu. A tù ku no̱o̱k risam dide̱ng be kuro̱ng ne ike̱ng ikak kyo̱ndi itong abindiga itong ikak nasho̱o̱n ámaleka ázhe̱l'e ne nasho̱o̱n Aturuk'e. 
REV.14.11	Itsing kuro̱ng kuya a tana ku no̱o̱k mo ba risam'me ngarak naza ma izen izen. Koangan áner aya a tà ya kukewum ame iben ka ike̱ng iya i tù ku tas iben ne a tú ku tse̱k ba izizo̱ riyerek ikewum'e, á ta so̱ risam katuk be kunom dar gang.”
REV.14.12	Kamok anong, ázhe̱l'e áya a tá kuus itsi Adakunom ra naka tsesek ne a yir rife̱ aYeso be agap.
REV.14.13	Iyong mi fok kuto̱ kukak tá wuruk kaye̱e̱r kaza ku ta fe̱ ye, “Zibir rife̱ na, Áner riye̱ rikan ne á nye afe a tá kus kaye̱e̱r aYeso kyo̱o̱r be nasho̱o̱n.”
REV.14.13	Kabik fe̱ ye, “Ei á tà fan kaye̱e̱r risam, itomong ba tà ka kuus ba.”
REV.14.14	Mi tá fa sok anyisi naza ne mi di kune̱n kukan nasho̱o̱n'i. Mi di aner akak kyo̱ndi Igon Anerawe ta min sonong natoon kune̱n'e. Aner'e be ribong rigwo̱m a tá nye be izinariya natoon rice wu. aLauzhe akak a tá ya dide̱ng se nubo̱k wu. 
REV.14.15	Ayong amaleka akak wuruk nutu kuya Adakunom iben nong a tá yis aner aya a ta se natoon kune̱n ame be agap ye “Nabak alauzhe wan nong tin tsek naya, izen ishamang n nye, naya nbeen kaye̱e̱r kazatse.” 
REV.14.16	Ayong aner a ta se nusonong natoon kune̱n'e ziming alauzhe wu natoon kazatse nong a ti tse̱k ike̱ng i tan been kaye̱e̱r kazatse'me.
REV.14.17	Iyong amaleka akak bun a wuruk kaye̱e̱r agbang kutu kuya Adakunom iben kaye̱e̱r kaza, amaleka ayong be alauzhe aya a tá ya nubo̱k wu gip. 
REV.14.18	Ne amaleka akak a tin sak riye̱ nuro̱ng bun a wuruk gbak, a wuruk na abagadi nong a tá yis amaleka aya a ta be alauzhe nubo̱k wu ame be agap, ye “Nabak alauzhe wan nong tin tse̱k kutes anap kaye̱e̱r kazatse kamok an te afe kutse̱k.” 
REV.14.19	Ayong amaleka'me ziming alauzhe wu ame kaye̱e̱r kazatse nong a ta kpe̱e̱r kutes anap ame ne a tusung naro̱ Adakunom tana fi ashi'me be riye̱ kubeseng wu. 
REV.14.20	A fi ashi anap'e nama kuwo̱p, naso̱k yiir wuruk naro̱'me ma na teng kyo̱ndi kudun a ta rosom nanu itsaap. Kugugo̱k naso̱k'e ta teng se kyo̱ndi akilomita iso̱k inyak itaar, ne kutsik'e se kyo̱ndi amita azining be ribir.
REV.15.1	Mi di ike̱ng ikak natoon kaza igbang'e ife azhing. Mi di ámaleka kanataar be iriri amaan risam kanataar rife̱ igang'e. Kamok be ba ne a tin tonong riye̱ kubeseng Adakunom rife igang'e. 
REV.15.2	Iyong mi di ike̱ng ikak i ta se kyo̱ndi kudung agilas a tá min kare̱ be kuro̱ng. Ne mi di áner a tá canang ikewum ame be ike̱ng i tú ku tas ne izizo̱ riyerek wu ame, ba se nuyeseng nukim agbang kudung'e. Á se be ízom Adakunom tá ka nyesek ba. 
REV.15.3	Á bom abom aMusa asam Adakunom be abom a ta bom Aturuk'e ame ye,
REV.15.3	“Kunye wan se yiik ne ku nye ike̱ng azhing
REV.15.3	Adakunom agbang Agwo̱m Ágwo̱m afe kukyem cei.
REV.15.3	Iren wan nye iren itek be ife katsak.
REV.15.3	Wan ne i nye agbang Agwo̱m Ágwo̱m afe ánerawe kazatse cice̱r.
REV.15.4	Angan ne a ta fok inyim wan baꞌ, agbang Agwo̱m Ágwo̱m
REV.15.4	a tana won dar a tiyiik riyerek wan e̱?
REV.15.4	Kamok wan ze̱r tsek ne i se zhe̱l.
REV.15.4	Ánerawe kazatse cice̱r ta be̱s
REV.15.4	á ta ka ya iben
REV.15.4	kamok wan tonong ye kunye wan nye kufe katsak.”
REV.15.5	Nama anong, mi tá fa ye̱re̱k kaza, kaye̱e̱r agbang kutu kuya Adakunom iben ne mi di kubur kushu Adakunom kuye̱. 
REV.15.6	Ámaleka kanataar wuruk kaye̱e̱r kutu kuya Adakunom iben be iriri amaan risam kanataar ame. Án nyeseng be ares akan aya a tá gye̱se̱m ne á rosom nafok ba be idun ikak a tá nye be izinariya. 
REV.15.7	Ayong azining kaye̱e̱r ike̱re̱ i ta be kutser ame, no̱o̱k ámaleka kanataar'e nakereng a ta nye be izinariya kanataar na ta shining be riye̱ kubeseng Adakunom, wu afe a ta se ma izen izen. 
REV.15.8	Ayong agbang kutu kuya Adakunom iben ame shining be itsing i ta wuruk kaye̱e̱r kuyiik Adakunom ne kukyem wu. Akak kyem a no̱ kaye̱e̱r agbang kutu kuya Adakunom iben'e baꞌ, ma izen iya iriri amaan risam kanataar ife ámaleka kanataar'e tá gang.
REV.16.1	Iyong mi fok kuto̱ kukak be agap ku tá yis kaye̱e̱r agbang kutu kuya Adakunom iben'e, ku ta sen fe̱ be ámaleka kanataar ame ye, “Tseng yin ta se korok yin kazatse nakereng kanataar nafe riye̱ kubeseng Adakunom na.”
REV.16.2	Ayong amaleka afe ime̱se̱ng'e tseng a ta se korok ike̱ng iya i ta se kaye̱e̱r kakereng kafu kaye̱e̱r kazatse'me. Ayong amaan ifor i ta ro̱ dide̱ng ti wuruk niro̱m áner á ta be izizo̱ kukewum ame be áya a tá ya ike̱ng iya i tú ku tas iben.
REV.16.3	Amaleka afe afa tseng a tá se korok ike̱ng i ta se kaye̱e̱r kakereng kafu kaye̱e̱r agbang kudung, yong ashi'me kirik a tá te kyo̱ndi naso̱k aner aya a tan ku, ne ike̱re̱ iya i tá sor kaye̱e̱r ashi'me kus cei.
REV.16.4	Amaleka afe ataar'e tseng a tá se korok ike̱ng iya i ta se kaye̱e̱r kakereng kafu kaye̱e̱r isho̱ng ne ninaro̱ ashi tu ku wuruk. Ayong ashi'me te naso̱k gip. 
REV.16.5	Iyong mi fok amaleka aya a tin sak riye̱ nashi tá fe̱ ye,
REV.16.5	“Amok na áya wan tan te̱n se gye̱r,
REV.16.5	wan afe i ta se gbugbang ne i bun i ku se kyo̱o̱rna.
REV.16.5	Wan nye Azhe̱l'e, kamok wan tá to̱ amok gye̱r.
REV.16.6	Kamok ba tan nyos naso̱k ázhe̱l'e be áfe kuzarap wan,
REV.16.6	yong wan tú no̱o̱k ba naso̱k nong a tá so̱ te̱re̱ be kunye ba.”
REV.16.7	Ne mi fok kuto̱ kukak kaye̱e̱r abagadi ame ta fe̱ ye,
REV.16.7	“Ei, Adakunom Agbang Agwo̱m Ágwo̱m afe kukyem cei,
REV.16.7	amok wan se gye̱r ne a nye katsak.”
REV.16.8	Amaleka afe anaas'e tseng a ta se korok ike̱ng iya i ta se kaye̱e̱r kakereng kafu natoon kunom. Ayong a no̱o̱k kunom kukyem a tanin shosh ánerawe be kuro̱ng. 
REV.16.9	Iyong kuzhoosh kunom ame ya ánerawe ma á fiming riyerek Adakunom aya a ta be agap ku te̱ne̱ng amaan risam na. Amma á gaar kushishing kuse ba nong a tú ku tiyiik.
REV.16.10	Amaleka afe atoon tseng a tá se korok ike̱ng iya i ta se kaye̱e̱r kakereng kafu ni itsik rigwo̱m kukewum ame yong awhi whe̱e̱n rigwo̱m kukewum'me cei. Ánerawe ros irem ba be kuro̱'me, 
REV.16.11	ayong á fiming Adakunom afe a ta se kaye̱e̱r kaza kamok kuro̱'me be ifor i ta se niro̱m ba. Gip be anong, a gaar kushishing kuse.
REV.16.12	Amaleka afe igataar se korok ike̱ng iya i ta se kaye̱e̱r kakereng kafu na agbang isho̱ng a ta yis ye aYufiretis. Ashi'me gang cei nong a tá nang ágwo̱m a tana wuruk nabas kuwuruk kunom iren. 
REV.16.13	Ne mi di amaan nabik nataar kyo̱ndi ákpabor tá wuruk nanu kuwhen ame, be nanu kukewum ame ne nanu aner kuzarap afe abo̱o̱s. 
REV.16.14	Ámaan nabik'e nye ítseng i tá nye ike̱re̱ azhing. Á tsees nufe ágwo̱m kazatse na cice̱r nong a ta ka tusung ba naro̱ kazining kamok itsom a tana ko̱n katuk agbang kunom Adakunom afe kukyem cice̱r.
REV.16.15	“Di yin, mi saase kyo̱ndi akpatang. Aner riye̱ rikan ne a nye aner aya a ta sor be kanye̱k, ne a sor be ares wu bubarak fan a bu tseng ica'me ne a fok isum kaye̱e̱r ánerawe.”
REV.16.16	Iyong ítseng ame tusung ágwo̱m ame cice̱r naro̱ kakak a ta yis nirem áner Ibrani ye Amagedon. 
REV.16.17	Amaleka afe kanataar tseng a ta se misik ike̱ng iya i ta se kaye̱e̱r kakereng kafu natoon kaza. Iyong kuto̱ kukak wuruk be agap kaye̱e̱r agbang kutu kuya Adakunom iben naro̱ itsik rigwo̱m wu ye, “An gang!” 
REV.16.18	Iyong karo̱ kpaan ku gye̱se̱m berep berep kyo̱ndi iza ta tarang karo̱, be kutasak ne akparam, ne kaben zuur dide̱ng. Kum Adakunom tá nye anerawe, kaben kun zuur anong baꞌ, kuzuur kaben'e wor ka nar agap. 
REV.16.19	Agbang kuwo̱p ame kabak abas ataar ne ágbang iwo̱p kazatse kpas ze̱r ze̱r. Adakunom to̱ro̱ng be agbang kuwo̱p aBabila. Ayong a no̱o̱k aBabila'me kures ashi anap kufe agbang riye̱ kubeseng wu. 
REV.16.20	Koakye rizik ri ta se natite ashi be nawhanang cei titei. 
REV.16.21	Agbang rikarang riya ri ta gaar dide̱ng wuruk naza ri ti kpas natoon ánerawe ma ánerawe fiming riyerek Adakunom kamok amaan risam rikarang'e ta nar agap.
REV.17.1	Ayong azining kaye̱e̱r ámaleka kanataar ame áya a tá be nakereng kanataar ame be̱ á ta fe̱ be mi ye, “Be̱, mi tà ka tonong kuri risam mi tana no̱o̱k agbang inyak agwo̱m na, aya a ta nye agbang kuwo̱p a tá no̱k bubarak be karo̱ ísho̱ng tú ku se whe̱re̱. 
REV.17.2	Ágwo̱m kazatse na nye rikuna be wu. Ánerawe kazatse feng be ashi anap kamok rikuna wu.”
REV.17.3	Ayong amaleka'me ti sok kaye̱e̱r Kabik a tá tseng be mi kaye̱e̱r katse. Mi di abining akak azong a tan sonong natoon kukewum kukak kuseng ku ta be ayerek ritok nuro̱m wu be ace kanataar ne átom kuso̱k. 
REV.17.4	Abining'e te ares akak aseng. Abining'e te ares a tá nye be izinariya ne iwe̱re̱ng i ta se yiik. A be kures kuso̱ ashi kukak a tá nye be izinariya nubo̱k wu. Kures'e shining be ike̱re̱ akye̱re̱ be ife i ta be narik rikuna wu. 
REV.17.5	A ti zibir riyerek rikak nati wu rife̱ sang akak ta ren ike̱ng i ta sor baꞌ ye,
REV.17.6	Mi di abining'e tan feng be naso̱k áfikuus ázhe̱l'e wu tan so̱, ne nafe áner á ta no̱o̱k asheda natoon aYeso. Nizen iya mi tú ku di mi fok azhing dide̱ng. 
REV.17.7	Ayong amaleka'me fe̱ be mi ye, “Kamok akye̱ ne wan fok azhing e̱? Mi tà ka te̱s ikpang abining na ne afe kukewum wu tin ngarak na, i ta be ace kanataar be atom kuso̱k. 
REV.17.8	Kukewum wan tá di, tuse gbugbang, amma kyo̱o̱rna ku kuse baꞌ. Ku tà wuruk kaye̱e̱r ribong ri ta be igak baꞌ, ku tà tseng naro̱ riku wu kafe izen izen. Ánerawe kazatse áfe a tan zibir ayerek ba nufumung kutser baꞌ, kum nizen iya a tá nye kazatse tà fok azhing nizen iya á tana di kukewum ame ku ta se gbugbang, amma kyo̱o̱rna ku kuse baꞌ ku tana bun ku be̱.
REV.17.9	“Rife̱ na nye rife̱ aner aya a ta be kuto̱ro̱ng tsik. Ace kanataar'ong nye nawhanang kanataar naro̱ abining'e ta min sonong. 
REV.17.10	Ace kanataar'e nye ágwo̱m kanataar, atoon kaye̱e̱r ba n kus, azining kuse, akak rusek a ta ra be̱. Izen iya ayong'e tana be̱, a ta nye rigwo̱m nizen cie̱k tsek. 
REV.17.11	Kukewum kuya ku ta tsang ku kuse gbugbang ame, ku tá ra ba kuse baꞌ, ne ku nye agwo̱m afe ikara'me. Wu ti se kaye̱e̱r ágwo̱m kanataar á tá wuruk ame, á tseng á be nuwei.
REV.17.12	“Atom kuso̱k wan ta di'ong nye ágwo̱m kuso̱k, áfe a tan se̱ rigwo̱m nizham baꞌ. Amma a tù ku te ba rigwo̱m rife̱ awa azining mak be kukewum kuseng ame. 
REV.17.13	Ba kuso̱k'ong, kuto̱ro̱ng ba se kuzining, á no̱o̱k kukewum kuseng'e kukyem ba be rigwo̱m ba. 
REV.17.14	A ta ko̱n itsom be Aturuk'e. Amma Aturuk'e tà ya ágwo̱m na be itsom kamok wu ne a ti nye rigwo̱m natoon ágwo̱m ne a nye agbang Agwo̱m Ágwo̱m. Áya wu tá yis, ne áya wu tá kasa, be áya a tú ku kuus be katsak ta se mak be wu.”
REV.17.15	Ayong amaleka'me fe̱ be mi ye, “Isho̱ng na wan ta di aya inyak agwo̱m na ta min sonong, nye ánerawe rigwo̱m'e be iwo̱p ze̱r ze̱r ne ízere iriri'me. 
REV.17.16	Kukewum kuseng'e ne átom kuso̱k'ong tà naka sak be inyak agwo̱m'me baꞌ. A tà turung koakye a tá be nong a tù ku won ica'me. Á tà ya rinam wu ne a ku shosh be kuro̱ng. 
REV.17.17	Kamok Adakunom sak naye̱ ba nong á ta shining ike̱ng iya wu tá shim. Ba tá shim a tá no̱o̱k kukewum'me kukyem ba nong a tin nye rigwo̱m ma izen iya a tana shining ike̱ng iya Adakunom ta fe̱. 
REV.17.18	Abining aya wan ta di'me, nye agbang kuwo̱p ku tin nye rigwo̱m nagwo̱m kazatse.”
REV.18.1	Nama anong, mi di amaleka akak ta wuruk naza a ta sen tisik kaben. Amaleka'me be kukyem dide̱ng ma kuyiik wu samang kaye̱e̱r kazatse cice̱r. 
REV.18.2	A ta kuto̱ naza a tá fe̱ ye,
REV.18.2	“Kun kpa, ayiik kuwo̱p aBabila n kpa!
REV.18.2	Kun te karo̱ ítseng tu ku sor
REV.18.2	ne kasa koakye kuri amaan kabik
REV.18.2	be karo̱ kusor koakye kuri akpe̱rde̱k nanon naya na ta se kye̱re̱.
REV.18.3	Kamok ánerawe kazatse cice̱r n feng be ashi anap
REV.18.3	afe amaan rikuna wu.
REV.18.3	Ágwo̱m kazatse nye rikuna be wu.
REV.18.3	Ágbang ázhik kazatse na te árum kamok kushim kusas kusor kazatse wu.”
REV.18.4	Iyong mi fok kuto̱ kukak natoon kaza, ye,
REV.18.4	“Áner'i, wuruk yin kaye̱e̱r kuwo̱p'ong,
REV.18.4	fan rine̱n kuwo̱p'e bin ngarak natoon yin,
REV.18.4	fan i bu so̱ yin amaan risam mak be ba.
REV.18.5	Kamok rine̱n wu n rasak ma rin ngarak naza,
REV.18.5	Adakunom n yiring be rine̱n wu.
REV.18.6	Kamok anong, nye yin be wu kyo̱ndi wu tá nye,
REV.18.6	cice̱r ike̱re̱ wu tá nye ku karang yin kutak kufa.
REV.18.6	Ashi anap'e wu tá sak akak tá so̱,
REV.18.6	ku sak yin a ta so̱ kutak kufa.
REV.18.7	Ku no̱o̱k yin risam dide̱ng be riye̱ riwe
REV.18.7	te̱re̱ be kuyiik ne kushim kusas kusor kazatse wu tá shim kuno̱o̱k rice wu.
REV.18.7	Kaye̱e̱r riye̱ wu a yiir ya kuka ye,
REV.18.7	‘Mi sor kyo̱ndi agwo̱m. Mi nye akumung baꞌ,
REV.18.7	mi ta wor i nye riyo̱m baꞌ.’
REV.18.8	Kamok anong, kaye̱e̱r kunom kuzining risam kuro̱k
REV.18.8	be riyo̱m ne izong tin be̱ ni wu.
REV.18.8	Kuro̱ng tù ku ya cei kamok Adakunom Agwo̱m Ágwo̱m ayiik'e
REV.18.8	tù ku to̱ amok.
REV.18.9	“Nizen iya ágwo̱m kazatse á ta nye rikuna be wu ne á ya kazatse mak be wu tana di itsing kuro̱ng ku ta sen ku ya, á tà tos ne á nye riyo̱m kamok wu. 
REV.18.10	Á tà nyeseng gugo̱k kamok ba tá di risam ba, ne á fe̱ ye,
REV.18.10	“ ‘Wa tsek! Wa tsek, Wan agbang ayiik kuwo̱p aBabila,
REV.18.10	kuwo̱p aBabila ku ta be kukyem!
REV.18.10	Kaye̱e̱r awa azining a wor a tu to̱ amok.’
REV.18.11	“Ágbang ázhik kazatse tù ku tos ne a nye riyo̱m kamok akak ba sen shan ike̱re̱ ife ba ta re̱e̱s baꞌ. 
REV.18.12	Akak kuse a ta shashang izinariya ba ka azurfa ba ka iwe̱re̱ng ba i ta be kuyiik dide̱ng ne ares ba atek be aseng, ne ares ákak a ta yis ye asilik, ne iriri nakon nafe iko̱o̱n itek. Koakye kuri ike̱ng iya a ta nye be anyi izoom ne ikon i ta be itso̱m dide̱ng ne atso̱m a ta be agap be ata rino̱k akak atek. 
REV.18.13	Ike̱re̱ ikak ife iko̱o̱n itek 
REV.18.14	“Ázhik'e fe̱ be wu ye, ‘Ike̱re̱ itek wan ta min te riye̱ n gang cei. Kurum wan be ike̱re̱ izem wan n gang cei. Wan tà ba se̱ baꞌ.’ 
REV.18.15	Ágbang ázhik áya a tá re̱e̱s ike̱re̱ ba ne a ni se̱s ike̱ng ikak natoon'e tà ma nyeseng gugo̱k kamok risam'me. Á tà tos ne á nye riye̱ riwe, 
REV.18.16	ne á fe̱ ye,
REV.18.16	“ ‘Wa tsek! Wa tsek, Agbang kuwo̱p na!
REV.18.16	Kuya ku ta tsang ku tes ares atek afe itso̱m, be ares aseng,
REV.18.16	be aya a ta nye aseng zhau, ne a naka zem be ares izinariya ne iwe̱re̱ng iya i ta se yiik.
REV.18.17	Kaye̱e̱r awa azining kurum'e wor ku te kpe̱de̱ng!’
REV.18.17	“Iyong áko̱k kasho̱o̱n áfe kutsip akpara ashi ne áfe a tá no̱o̱s kaye̱e̱r'e be áfe a tá tsip be koangan afe a ta se̱ ike̱ng kunye azong tà nyeseng gugo̱k. 
REV.18.18	Á tà tos nizen iya ba tá di itseng kuro̱ng ku ta sen ya kuwo̱p'e, á tà fe̱ ye, ‘Kuwo̱p kukak kun kuse ku tá be kuyiik kyo̱ndi agbang kuwo̱p na baꞌ.’ 
REV.18.19	Iyong á korok iben rice ne á tos ne á nye riye̱ riwe ne á tang ikun, ne á fe̱ ye,
REV.18.19	“ ‘Wa tsek! Wa tsek be agbang kuwo̱p na! Kuwo̱p kufe áfe agbang akpara ashi tin se̱ kurum kaye̱e̱r'e.
REV.18.19	Amma kaye̱e̱r awa azining, ku beseng cei.
REV.18.20	Nye yin riye̱ rikan, yin áfe i ta se yin kaye̱e̱r kaza!
REV.18.20	Nye yin riye̱ rikan ázhe̱l'e be ámanzo ne áfe kuzarap,
REV.18.20	kamok Adakunom n to̱ aBabila amok natoon ike̱re̱ iya wu tá ka nye yin'e.’ ”
REV.18.21	Ne agbang amaleka akak a tá be agap sok agbang kuta kukak ku ta gaar kyo̱ndi agbang ku ta ako̱ nong a ta barak kaye̱e̱r agbang kudung ne a fe̱ ye,
REV.18.21	“Ana ne a tà barak agbang kuwo̱p aBabila be agap kaben,
REV.18.21	a tà ba di baꞌ.
REV.18.22	A tà ba fok riwo̱ng izom ka abom ka asharuwa
REV.18.22	ka rife̱ rigba kaye̱e̱r wan baꞌ.
REV.18.22	A tà ba se̱ akak afe ike̱ng kunye kaye̱e̱r wan baꞌ.
REV.18.22	A tà ba fok akak ta sen ko̱ ako̱ kaye̱e̱r baꞌ.
REV.18.23	Akanang ta ba ya kaye̱e̱r kuwo̱p'e baba baꞌ.
REV.18.23	A tà ba fok akak ta sen nye riye̱ rikan kuwe̱ne̱ng kufas baba baꞌ.
REV.18.23	Agbang ázhik wan ne á nye ágbang áner kaye̱e̱r kazatse.
REV.18.23	Wan ne i bun i wo̱ro̱k ánerawe kazatse be kubok wan.
REV.18.24	Anong ne a ti to̱ kuwo̱p aBabila amok kamok naso̱k áner kuzarap ne nafe ázhe̱l'e áfe Adakunom
REV.18.24	ne nafe ánerawe á tá ka fe̱s ba nazatse.”
REV.19.1	Nama anong ne mi fok kuto̱ kukak kyo̱ndi riwo̱ng ánerawe whe̱re̱ kaye̱e̱r kaza ta tasak ne á fe̱ ye,
REV.19.1	“Adide̱nge̱ng Adakunom,
REV.19.1	kashesh be kuyiik ne kukyem nye kufe Adakunom yir.
REV.19.2	Kamok amok wu se gye̱r ne a nye katsak.
REV.19.2	A to̱ agbang inyak agwo̱m
REV.19.2	iya i tá beseng kazatse be rikuna wu amok.
REV.19.2	Adakunom mu ku karang kamok a fe̱s ásam wu.”
REV.19.3	Iyong á bun á tang kuto̱ ye,
REV.19.3	“Adide̱nge̱ng Adakunom,
REV.19.3	itsing kuro̱ng kuya ku tu ku ya ngarak naza ma izen izen.”
REV.19.4	Iyong áko̱k kasho̱o̱n iso̱k ifa be anaas ame ne ikewum inaas ame kpas kaben nong á tá ya Adakunom iben, wu afe a ta sonong natoon itsik rigwo̱m. Ne á tang kuto̱ ne á fe̱ ye,
REV.19.4	“Anong! Adide̱nge̱ng Adakunom!”
REV.19.5	Ne kuto̱ kukak wuruk natoon itsik rigwo̱m ame, ye,
REV.19.5	“Kerek yin Adakunom yir,
REV.19.5	Yin ásam wu cice̱r,
REV.19.5	yin áya i ta fok yin inyim wu,
REV.19.5	áko̱k kasho̱o̱n be inoon!”
REV.19.6	Iyong mi bun i fok kuto̱ kukak kyo̱ndi riwo̱ng rigwo̱m ánerawe, kyo̱ndi ashi ta wo̱k, kyo̱ndi iza ta tasak. Mi fok á ta fe̱ ye,
REV.19.6	“Adide̱nge̱ng Adakunom!
REV.19.6	Kamok Ada Adakunom yir ayiik'e ne a se be rigwo̱m.
REV.19.7	Won i tu nye yir riye̱ rikan ne i fok yir kusas'e
REV.19.7	ne i ku tiyiik yir!
REV.19.7	Kamok izen kuwe̱ne̱ng Aturuk'e n nye.
REV.19.7	Abining wu afas n naka zem.
REV.19.8	A tú ku no̱o̱k ares akan afe itso̱m a ta forop
REV.19.8	ma a gye̱se̱m nong a ta te.”
REV.19.8	(Ares akan'e sor kyo̱ndi kunye kutek kuya ázhe̱l'e ta nye.)
REV.19.9	Ayong amaleka'me fe̱ be mi ye, “Zibir ike̱re̱ na, ‘Áner riye̱ rikan nye áner aya a tú ku tak ba riye̱ rikan kuwe̱ne̱ng Aturuk na.’ ” Ne a bun a fe̱ ye, “Rife̱ na nye rife̱ Adakunom rife̱ katsak.”
REV.19.10	A tá fa fe̱ anong ne mi kpa kaben nong i tú ku ya iben. Ayong a fe̱ be mi ye, “Sang tu nye anong baꞌ, mi gip mi nye asam afudang wan, wan be ribir áfudang wan, áya a tá yiir rife̱ aYeso. Adakunom ne wan tu ku ya iben tsek, kamok Rife̱ Ritek aYeso tá taas ne ri no̱o̱k kukyem kunye kuzarap.”
REV.19.11	Mi di kaza nukarak ne i di itsaap ikan nunyeseng. A yis aner aya a tin ngarak natoon itsaap'e ye Aner Katsak be Katsak. A to̱ amok natoon katsak ne a nye itsom kamok katsak. 
REV.19.12	Anyisi wu se kyo̱ndi rigyem kuro̱ng, abong rigwo̱m whe̱re̱ se natoon rice wu. A be riyerek rikak ni izibir, riya sang akak ta kyem a ren baꞌ, ma wu ze̱r tsek. 
REV.19.13	Kukpiin a tá te, a shumung kaye̱e̱r naso̱k. Riyerek wu nye, Rife̱ Adakunom. 
REV.19.14	Rigwo̱m áSozha á ta se kaye̱e̱r kaza, ne á tsang á ku kuus natoon ítsaap ba. Á tes ares akan pes áfe itso̱m dide̱ng. 
REV.19.15	Itsor ikak iwe̱n'e iya i ta ya dide̱ng wuruk nanu wu, a ti te̱m aner kazatse be itsor'e. “A tin nye rigwo̱m niba be ishe̱n kutso̱m.” A tà fi kutes anap ba kaye̱e̱r ribong a tin fi ashi anap, aya a ta nye afe agbang riye̱ kubeseng Adakunom afe Kuyiik. 
REV.19.16	Natoon kukpiin wu be natoon ishurtak'e, a ti zibir riyerek rikak ye,
REV.19.17	Ne mi di amaleka akak tan nyeseng natite kunom. A tá ta kuto̱ be agap a tá yis nanon cice̱r na tá sen kar natoon kaza ye, “Be̱ yin cice̱r naro̱ kazining nong tà ya yin naya agbang riye̱ rikan Adakunom na. 
REV.19.18	Be̱ tà ya yin rinam ágwo̱m na, ne rife̱ ágbang asozha na, ne rife̱ áfe agap, ne ítsaap na be rife̱ áner aya a tin ngarak ne rife̱ ánerawe cice̱r, ásam be áya a ta sor ne̱k, be áko̱k kasho̱o̱n ne inoon.”
REV.19.19	Iyong mi di kukewum ame be ágwo̱m kazatse ne ásozha ba tá nyim nong á tá ko̱n be aner aya a ta se natoon itsaap ikan ame be ásozha afu. 
REV.19.20	Ayong a yiir kukewum ame mak be aner kuzarap abo̱o̱s aya a ta nye ike̱re̱ azhing be riyerek kukewum ame. Kamok ike̱re̱ azhing'e iyong ne i wo̱ro̱k áfe a tá be izizo̱ kukewum ame ne á ya ike̱ng kukewum'me ta nye iben. Cice̱r ba a tá barak ba be kutser kaye̱e̱r icen kuro̱ng kuya ku ta cishek dide̱ng ne itong ikak kyo̱ndi ife abindiga. 
REV.19.21	A fe̱s ribir ásozha ame ákak be itsor i tá wuruk nanu aner aya ta se natoon itsaap ikan ame. Iyong nanon ti kumung rice ba ni iya ikom'e.
REV.20.1	Ne mi di amaleka akak tá wuruk kaye̱e̱r kaza ta sen tiik kaben, be akarak ribong riya ri ta se tsik dar igak ame. A be kudun kutso̱m kugbang'e nubo̱k wu. 
REV.20.2	Ayong a yiir kuwhen ame, kugbazen kuwhen ame, wu ne a ta nye Amaan Aner ka Ishetan ayi. Amaleka ame tú ku rosom ma aye̱ izungu izining. 
REV.20.3	A tú ku barak kaye̱e̱r ribong ri ta se dar igak ame nong a tá whe̱e̱n kpa fan a bu se̱ iren kuwo̱ro̱k ánerawe kazatse ma aye̱ izungu izining gor. Nama aye̱ izungu izining'e gor, a tù ku bisik kaye̱e̱r nizen cie̱k tsek.
REV.20.4	Iyong mi di ítsik rigwo̱m whe̱re̱ iya áya a ta ma ka no̱o̱k ba kukyem kuto̱ ánerawe amok ta min sosok natoon'e. Ne mi di nabik áner aya a tá te̱se̱ng ace ba ye kamok ba tá yiir katsak natoon aYeso ne rife̱ Adakunom. Ba ne á gaar kuya kukewum ame iben ka ike̱ng iya a tá nye kyo̱ndi wu ne á gaar a tá ka tse̱k ba izizo̱ kukewum ame nanati ba ka nibo̱k ba ayi. Á bun á dorok be kutser nong á ta nye rigwo̱m mak be aKiristi aye̱ izungu izining. 
REV.20.5	Iyu ne i nye kudorok ikom kufe ime̱se̱ng'e. (Ribir ánerawe áya a tá tsang á kus'e dorok be kutser baꞌ, ma nama aye̱ izungu izining'e tá gor.)
REV.20.6	Aner riye̱ rikan ne a nye áner aya a tin se kaye̱e̱r kudorok ikom kufe ime̱se̱ng'e ne á nye ázhe̱l'e. Riku rife̱ afa sen ka se̱ ba baꞌ, amma ba ne á tà te átsi Adakunom be áfe aKiristi, á ta nye rigwo̱m ba mak be wu ma aye̱ izungu izining.
REV.20.7	Nama aye̱ izungu izining'ong tá gor, a tà tun Ishetan naro̱ kaya a tú ku te nitso̱m, 
REV.20.8	a tà wo̱ro̱k ánerawe cice̱r nikes kazatse inaas a ta yis ye aGok be aMagok. Ishetan tà ka tusung ba naro̱ kazining nong a tà ko̱n itsom. Rigwo̱m ánerawe'me ta se kyo̱ndi rize̱k isho̱ng. 
REV.20.9	A ta naka tarak kaye̱e̱r kazatse ne a gorok áner Adakunom, kuwo̱p kuya wu ta shim. 
REV.20.10	Ne amaan aner, aya a tá ka wo̱ro̱k ba ame, a tù ku barak kaye̱e̱r icen kuro̱ng kuya ku ta cishek dide̱ng ne itong ikan kyo̱ndi ife abindiga. A tù ku barak naro̱ kazining be kukewum ame ne áner kuzarap afe abo̱o̱s ame. Á tà so̱ risam azong kunom be katuk ma izen izen.
REV.20.11	Iyong mi di agbang itsik rigwo̱m rikak rikan be aner akak natoon'e. Kaza be kaben wor ka wei, akak ba di baꞌ. 
REV.20.12	Ne mi di áya a tá tsang a kus, áko̱k kasho̱o̱n be inoon, á tan nyeseng nasho̱o̱n itsik rigwo̱m ame. A karak afumung akak. Ne a bun a karak kufumung'e kukak kuya ku ta nye kufumung kutser. A to̱ ikom'e amok te̱re̱ be kunye ba, kyo̱ndi ike̱ng iya a tá zibir kaye̱e̱r afumung'e. 
REV.20.13	Iyong ágbang adung be̱s be áner aya ba tá kus kaye̱e̱r ba. Riku be karo̱ kaya nabik áya a tá kus tú ku sor be̱s be afuba gip. A to̱ koangan amok te̱re̱ be kunye wu. 
REV.20.14	Ayong a barak Riku ame ne karo̱ kaya nabik áya a tá kus tú ku sor kaye̱e̱r icen kuro̱ng ame. Iyuna ne i nye riku rife̱ afa. 
REV.20.15	Koangan afe a ta se̱ riyerek wu kaye̱e̱r kufumung kutser'e baꞌ, a tú barak kaye̱e̱r icen kuro̱ng ame.
REV.21.1	Ne mi di kaza kafas be kaben kafas, kamok kaza kafe ime̱se̱ng'e ne kaben kafe ime̱se̱ng wei, agbang adung ashi tu ku se baꞌ. 
REV.21.2	Mi bun i di Agbang Kuwo̱p Kuzhe̱l'e a ta yis ye aUshalima afas. Ku wuruk naza nufe Adakunom ku ta sen tisik kaben. An te ares kususas'e kyo̱ndi abining afas a ta be nasa amitek wu. 
REV.21.3	Ne mi fok kuto̱ kukak tá wuruk be agap naro̱ itsik rigwo̱m ame ye, “Di yin, Karo̱ kusor Adakunom n tiik kaben mak be ánerawe, ka tà sor mak be ba. Ba tà te ánerawe wu ne Adakunom be rice wu se mak be ba ne a bun a sor Adakunom ba. 
REV.21.4	A tà ka re̱ng ba nanyisi cei. Riku ka riye̱ riwe ka kanak ka kuro̱'me ba sen kuse baꞌ, kamok ike̱re̱ kazatse izen cice̱r tà wei.”
REV.21.5	Ayong afe a tá tsang a sonong natoon itsik rigwo̱m ame fe̱ ye, “Di yin, mi sen nye koakye ifas!” A bun a fe̱ be mi ye, “Zibir rife̱ na, kamok rife̱'me nye katsak ne ri nye ike̱ng iya a tana kuus.” 
REV.21.6	A bun a fe̱ be mi ye, “An gang! Mi ne i nye Alfa 
REV.21.7	Aner aya ne a canang kazatse ne mi tù ku no̱o̱k iren nong a tà ya kutse ike̱re̱ na cei. Mi tà sor Adakunom wu ne wu sor igon'i. 
REV.21.8	Áner aya a tá fok inyim be áfe a tá gaar kuno̱o̱k katsak ne áfe amaan kunye ne áfe kufe̱s ánerawe be áfe kunye rikuna be áfe a tá ya kukur, be áfe a ta ya ike̱re̱ iduk iben cei be áfe abo̱o̱s, karo̱ kusor ba se kaye̱e̱r icen kuro̱ng be itong ikan i ta se kyo̱ndi ife abindiga. Iyu ne i ta nye riku rife̱ afa.”
REV.21.9	Ayong amaleka azining kaye̱e̱r ámaleka kanataar a tá be nakereng na tá be amaan risam kanataar nafe igang ame be̱ a tá fe̱ be mi ye, “Be̱ mi tà ka tonong abining afas Aturuk ame tan sok.” 
REV.21.10	Ayong a ti sok kaye̱e̱r kabik a tá tseng be mi natoon agbang kawhanang kakak ka ta se ring ring nong a ta sen tonong Agbang Kuwo̱p Kuzhe̱l'e, a ta yis ye aUshalima. Ku se be kuwuruk kaye̱e̱r kaza nufe Adakunom, ku ta sen tiik kaben. 
REV.21.11	Kuwo̱p'e gye̱se̱m be kuyiik Adakunom, kugye̱se̱m'me se kyo̱ndi kufe iwe̱re̱ng ikak a ta yis ye aZhaspa. Kuwo̱p'e se kanang kyo̱ndi agilas. 
REV.21.12	Kuwo̱p'e be agbang kubar kukak ku ta se garang dide̱ng be nanu kutu kuno̱o̱s kuso̱k be afa be amaleka azining a tan nyeseng nasho̱o̱n koakye kanukutu'me. A tin zibir ayerek izo̱ro̱k áner Isarela kuso̱k be afa ni nanu kutu'me. 
REV.21.13	Nanu kutu'me se nataar nabas kuwuruk kunom, nataar nabas rikpa kunom ne nataar nataar ribir ikes kazatse ifa. 
REV.21.14	A barak ribor kubar'e natoon ata kuso̱k be afa. A ti zibir ayerek ámanzo Aturuk ame kuso̱k be afa natoon'e.
REV.21.15	Amaleka afe a tá fe̱ kanu be mi ame be ishe̱n a tin maas ike̱ng, a tá nye be izinariya nong a tin maas kuwo̱p'e ne nanu kutu'me be kubar'e. 
REV.21.16	Abar'e se te̱re̱ abas akak nar afudang baꞌ, kuso̱p'e be kusaa'me se tite̱re̱'e. Nizen iya amaleka'me tá maas kuwo̱p'e be ishe̱n wu, yong a se̱ kuwo̱p'e se kyo̱ndi akilomita izungu ifa be iso̱k inyak ifa (2,200). Kuso̱p'e be kusa'me ne kugarang'e se tite̱re̱'e. 
REV.21.17	Amaleka ame tá fa maas kukpakarak kubar'e, yong a se̱ ku se kyo̱ndi amita iso̱k igataar be igataar. Amaleka'me maas kyo̱ndi ánerawe ta maas ike̱re̱ ba. 
REV.21.18	A no̱k kubar'e be iwe̱re̱ng ikak i ta gye̱se̱m a ta yis ye aZhaspa. A no̱k kuwo̱p'e be izinariya zhe̱l, i ta se kanang kyo̱ndi agilas. 
REV.21.19	A zem abor'e be koakye kuri iwe̱re̱ng. Kuta ribor kufe ime̱se̱ng'e nye iwe̱re̱ng a ta yis ye aZhaspa, kufe afa'me a yis ye aSafaya, kufe ataar nye Agat ne kufe anaas nye aEmeral, 
REV.21.20	kufe atoon'e a yis ye aOnis, kufe igataar a yis ye aKaneliya, kufe kanataar'e a yis ye aKirisolat, kufe ikara a yis ye aBeril, kufe katonbo̱k a yis ye aTopas, kufe kuso̱k a yis ye aKirisopuras, kufe kuso̱k be azining a yis ye aZhasi ne kufe kuso̱k be afa'me a yis ye Ametis. 
REV.21.21	Nanu kutu kuso̱k be afa'me a nye be iwe̱re̱ng ikak i ta gye̱se̱m kususas'e, a nye koakye kanukutu'me be iwe̱re̱ng'e izining. A nye agbang iren kaye̱e̱r kuwo̱p'e be izinariya zhe̱l kyo̱ndi agilas a ta se kanang.
REV.21.22	Mi di agbang kutu kuya Adakunom iben kaye̱e̱r agbang kuwo̱p'e baꞌ, kamok Ada Adakunom ayiik'e ne Aturuk'e ne a nye agbang kutu kuya Adakunom iben'e. 
REV.21.23	Agbang kuwo̱p'e tse̱r akanang kunom ka kufe̱n baꞌ, kamok kuyiik Adakunom ne kunye akanang'e ne Aturuk'e ne a nye apitila'me 
REV.21.24	Ánerawe kazatse ti tseng kaye̱e̱r akanang agbang kuwo̱p'e ne ágwo̱m kazatse be̱s be kuyiik ba nufu gip. 
REV.21.25	A tà whe̱se̱ng nanu kutu kuwo̱p'e nigaan'e baꞌ, kamok katuk tuse azong baꞌ. 
REV.21.26	Á tà be̱s be ike̱re̱ itek ife kusaas ne kurum ánerawe kazatse na cei kaye̱e̱r kuwo̱p'e. 
REV.21.27	Amma ike̱re̱ iya ita se zhe̱l baꞌ, tà no̱ kaye̱e̱r kuwo̱p'e baꞌ. Áfe a tá nye ike̱re̱ isum be áfe a tá wo̱ro̱k ánerawe sen no̱ kaye̱e̱r kuwo̱p'e baꞌ. Awan áya a tá zibir ayerek ba nufumung kutser Aturuk'e ne á tà no̱ kaye̱e̱r tse̱k.
REV.22.1	Ayong amaleka'me ti tonong isho̱ng i ta be ashi kutser, i se zhe̱l kyo̱ndi agilas. Ashi'me wuruk naro̱ itsik rigwo̱m Adakunom be ife Aturuk'e, 
REV.22.2	ne a wo̱k natite agbang iren i ta se kaye̱e̱r kuwo̱p'e. Kakon kutser tuse ka ta nyeseng nukim isho̱ng'e nabas afa, ka ta tes kutak kuso̱k be afa koakye riye̱. Kakon'e tes koakye kufe̱n. Afumung kakon'e nye rikan nufe ánerawe kazatse cei. 
REV.22.3	Adakunom tà ba fiming ike̱ng ikak baꞌ. Itsik rigwo̱m Adakunom be itsik rigwo̱m Aturuk'e tà sor kaye̱e̱r kuwo̱p'e ne ásam wu ku nye itomong. 
REV.22.4	Ba tà di kanyisi wu ne riyerek wu se ninati ba. 
REV.22.5	Karo̱ ba sen te katuk baꞌ. Ánerawe tà ba tse̱r akanang kunom ka apitila nong a tin di karo̱ baꞌ, kamok Adakunom, Agwo̱m Ágwo̱m ne a tà nye akanang ba. Á tà nye rigwo̱m ma izen izen.
REV.22.6	Ayong amaleka'me fe̱ be mi ye, “Rife̱ na nye katsak, i nye ike̱ng iya a tana kuus. Adakunom, Agwo̱m Ágwo̱m aya a ta no̱o̱k afe kuzarap kabik wu, tom amaleka wu nong a ta tonong ásam wu ike̱re̱ iya i tana nye sang be kubeseng izen baꞌ.”
REV.22.7	“Di yin, Mi saase kyo̱o̱rna! Aner riye̱ rikan ne a nye aner aya a ta kuus kuzarap ku ta se kaye̱e̱r kufumung na.”
REV.22.8	Mi aYohana, mi fok ne i dis ike̱re̱ na. Mi tá fa gang ku foos ne ku ye̱re̱k'e cei ne mi kpa natak amaleka ame nong tú ku ya iben, wu aya a tin tosong ike̱re̱'me. 
REV.22.9	Amma amaleka'me fe̱ be mi ye, “Sang tu nye anong baꞌ. Mi nye asam afudang wan, kyo̱ndi ribir áronyining wan áner kuzarap Adakunom cei be ribir ánerawe áya a tin sak riye̱ nufumung a ta zibir na. Ya yin Adakunom iben!”
REV.22.10	Ayong a fe̱ be mi ye, “Sang tu whe̱e̱n kuzarap kaye̱e̱r kufumung na baꞌ, kamok izen'e m be̱ barak. 
REV.22.11	Won wu aya a ta nye amaan ike̱re̱ tu ya kasho̱o̱n be amaan kunye wu, aner aya a ta nye ike̱re̱ isum ra ya kasho̱o̱n be kunye anong. Aner aya a ta be kuse kutek ra ya kasho̱o̱n be kuse kutek wu. Aner aya a ta sor zhe̱l ra ya kasho̱o̱n be kusor zhe̱l.”
REV.22.12	“Di yin, Mi saase kyo̱o̱rna! Ishorong yin se nunaan, mi tà karang koangan tite̱re̱ be ike̱ng ife wu tá nye. 
REV.22.13	Mi ne i nye Alfa 
REV.22.14	“Aner riye̱ rikan ne a nye áner aya a tan kusu akpiin ba nong ase̱ á ta se̱ iren kuya kutse kakon kutser, ne á kuus kanukutu nong á ta no̱ kaye̱e̱r kuwo̱p'e. 
REV.22.15	Áfe a tana sor nufang'e ne á nye áner aya kunye ba ta tas kufe ágabu, áfe a ta nye kubok, áfe a ta nye rikuna be áfe kufe̱s ánerawe ne áfe kuya ike̱re̱ iduk iben be áfe a ta shim kubo̱s abo̱o̱s.
REV.22.16	“Mi, aYeso ne i tom amaleka mi nong a tá ka tak kutom na nong yin ta tak yin áfikuus. Mi ne i nye Kunik aDauda ne I nye Aner kasa'me. Mi ne i nye Adar Kusetson, aya a ta se kanang.” 
REV.22.17	Kabik be Abining Afas'e fe̱ ye, “Be̱!”
REV.22.17	Aner a ta fok rife̱ na ra fe̱ ye, “Be̱.”
REV.22.17	Aner a ta fok kuto̱ kukoor ne a tse̱r ashi kuso̱, a ra be̱ a ta so̱ ashi kutser warak.
REV.22.18	Mi aYohana ne i fe̱ be yin be agbang kuto ye, koangan afe a ta fok rife̱ kuzarap riya ri ta se kaye̱e̱r kufumung na: Aner aya ne a tin barang ike̱ng ikak natoon'e, to̱, Adakunom tù ku barang mo amaan risam wu gip riya a ta zibir kaye̱e̱r kufumung na. 
REV.22.19	Aner aya a ta te̱e̱k ike̱ng ikak kaye̱e̱r ike̱ng iya a ta zibir kaye̱e̱r kufumung kuzarap na, Adakunom tà sok ishorong kanu kafu kaye̱e̱r kakon kutser ne kaye̱e̱r kuwo̱p kuzhe̱l'e ame, aya a ta fe̱ itak'e kaye̱e̱r kufumung na.
REV.22.20	Wu aner aya tin taas ike̱re̱ na, fe̱ ye, “Ei, Mi saase kyo̱o̱rna.”
REV.22.20	Anong. Be̱, Agwo̱m Ágwo̱m yir, aYeso.
REV.22.21	Ritek Agwo̱m Ágwo̱m yir aYeso ra sor mak be áner á ta nye áfe Adakunom. Anong!
