MAT.1.1	Naunaekhimayun Jesus Christim hivullingita atingit, tamna Davidim kingullia, Abrahamlu kingullia. 
MAT.1.2	Abraham engnigiyaa Issac, Isaamlu engnigiyaa Jacob, Jacobimlu engnigiyain Judah katangutaillu tapfuma. 
MAT.1.3	Judam engnigiyaik Perez Zerahlu Tamarmin, Pereziplu engnigiyaa Hezron, Hezruplu engnigiyaa Ram. 
MAT.1.4	Ramlu engnigiyaa Amminadab. Amminadamlu engnigiyaa Nahshon, Nahshomlu engnigiyaa Salman. 
MAT.1.5	Salmamlu engnigiyaa Boaz Rahabmin. Boazimlu engnigiyaa Obed Ruthmin, Obemlu engnigiyaa Jesse. 
MAT.1.6	Jessemlu engnigiyaa David Atanek, Davidimlu engnigiyaa Solomon, Uriam nuliyagaluangaanin. 
MAT.1.7	Solomonimlu engnigiyaa Rehoboam, Rehoboaplu engnigiyaa Abijah, Abijamlu engnigiyaa Asa 
MAT.1.8	Asamlu engnigiyaa Jehosaphat, Jehosaphamlu engnigiyaa Joram. Joramlu engnigiyaa Uzziah, 
MAT.1.9	Uzziamlu engnigiyaa Jotham, Jothamlu engnigiyaa Ahaz, Ahazimlu engnigiyaa Hezekiah. 
MAT.1.10	Hezekiamlu engnigiyaa Mannaseh, Mannasemlu engnigiyaa Amos, Amosimlu engnigiyaa Josiah. 
MAT.1.11	Josiamlu engnigiyain Jeconiah katangutaillu tapfuma Jewmiun aullaktitautillugit nunamun Babylonmik atilingmun. 
MAT.1.12	Talva Babylonmun Jewmiun aullaktitaulgakhutik Jeconiam engnigiyaa Shealtiel, Shealtielgumlu engnigiyaa Zerubbabel. 
MAT.1.13	Zerubabbelimlu engnigiyaa Abiud, Abiudimlu engnigiyaa Eliakim, Eliakimlu engnigiyaa Azor. 
MAT.1.14	Azorm engnigiyaa Zadok, Zadokimlu engnigiyaa Achim, Achimlu engnigiyaa Eliud. 
MAT.1.15	Eliudimlu engnigiyaa Eleazar, Eleazamlu engnigiyaa Matthan, Matthanimlu engnigiyaa Jacob. 
MAT.1.16	Jacobimlu engnigiyaa Joseph, Marym uinga, tapfuma engnigiyaa Jesus Christmik taiyauyuk. 
MAT.1.17	Engnigit tamangmik Abrahamin David naallugu 14guyun. Aahin Davidmin Jewmiun Babylonmun aullaktitautinagit 14guyun. Jewmiun aullaktitauningingnin Christ naallugu 14guyun.
MAT.1.18	Ilaa Jesus Christim engniaguniga imaatun-ituk. Angnanga Mary ukagiaktautillugu Jospehmun kattitinagik hingailektuk Anengnimin Naguyumin. 
MAT.1.19	Uikhangatali Josephim ilumukami kanguhuktitumangnginamiuk angnam ukagiyautaa puiguktaunahugiyaa kattitinagik. 
MAT.1.20	Talva taimaitumik ihumalektillugu Atangum ihalgulingata hagyaegvigiyaa hinnektuningani ukakhuni, “Joseph, Davidim engniga, nuliagigungni Mary kamahuktailutin hingaiyaa piman Anengnimin Naguyumin; 
MAT.1.21	angutinuamik nutakkiniaktuk tamna attingniaktan Jesusmik, tapfuma inungni annautihungumagit huinekutainin.” 
MAT.1.22	Hapkua pivaktun Atangum ukauhiit, ukaktauyun nalautaiyikun, ilumukuvlugit, 
MAT.1.23	“Uilgahuk angutituyuituk hingaihunguyuk engninikuvlugu, tapfuma atikaktukhak Emmanuelmik” (atip itkumayutaa imaatun-ituk, God uvaptingniituk) 
MAT.1.24	Talva Joseph tupagami, ihalgulgum ukauhiit tuhaagamigit, nuliakhani aiyaa 
MAT.1.25	atugngitagaluanga engniniktinagu; tamna attiktaa Jesusmik.
MAT.2.1	Jesus inuman Bethlehemi Judeami, Atanek Herod ataniutillugu, talva ihumatuyun kaivlutik kivataanin Jerusalemun tikittun ukakhutik, 
MAT.2.2	“Tamna anihimayuk ataninguktukhak Jewmiunun nanitpa? uvlugianga kivatiptingni takugaptigu kaiyugut angayyuvigiyumavlugu. 
MAT.2.3	Atangum Herodim tamna tuhaagamiuk ihumaluktuk Jerusalemiullu ihumalukatauvlutik. 
MAT.2.4	Tapfuma angayyuvikpagyuakut ataningita inuin tiitigaktingillu kaitkugamigit tapkuninga apekhuiyuk Christim aniniagutaanik. 
MAT.2.5	Tapkua ukallautiyaat, “Bethlehemiguk Judeam nunaani, nalautaiyikun tiitigakhimangman,
MAT.2.6	Ilipfi Bethlehemiuyuhi Judeam nunaani, Judam ataningingnin mikikiyaungitgaluaktuhi ilipfingnin atanekhak kaihunguman atannektukuvlugit inutka Israelmiun.’ ”
MAT.2.7	Talva Herodim kihimgiukhuni ihumatuyun kaitkuyain tapkunangalu tuhaayuk uvlugiam nuivikhanga kanuitilanganik. 
MAT.2.8	Tapfuma Bethlehemun tiliyain ukakhuni, “Aullagitti nutagagmik kenigiaktugluhi akhun, katkakupfiuk utegitti uniutikuvlunga uvangatauk angayyuvigiyumagapku”. 
MAT.2.9	Tapkua atanek tuhaagamitku aullangmiyun tayyainaktauk uvlugiak kivataani tautukpagaat hivulliumiyain nutkaktinani nutagam iningata kulaanun. 
MAT.2.10	Tapkualu takukikamitku uvlugiak kuviatakpiaktun, 
MAT.2.11	iglumunlu itekhutik nutagak angnangalu Mary tautuktain, hitkuvlutiglu angayyuvigiyaat, aahin pikutitik angmagamitigik tapfumunga aituktun Goldmik, Tipigiktumiglu, Nanunmiglu. 
MAT.2.12	Talva ihumatuyun hinnektunekun pitkuyaugamik Herodmun utekunagit nunamingnun utektun aahiagun.
MAT.2.13	Aullangmatalu Atangum ihalgulingata hagyaegvigiyaa Joseph hinnektunekun ukakhuni, “Makittin nutagak angnangalu aullautilugik Egyptmun: talvani naiyuinakpagluhi tuhaakiktinatin uvamnin, Herodim nutagak kenigiaktugnialegmagu tukutumavlugu.” 
MAT.2.14	Makiktuglu unuktillugu pigamigik nutagak angnangalu aullaktuk Egyptmun 
MAT.2.15	talvanitpaktuglu Herold umatillugu. Taimaliyun Atangum ukauhiit ukaktauyun nalautaiyikun ilumukuvlugit, “Engnigaguk Egyptmin kaitkuvaktaga.”
MAT.2.16	Talva Herod ilihimagami ihumatuyun utekfaayunaegmata, mamiatakpiaktuk pitkuivluni angutinuit tamangmik Bethlehemiitun ukiukakhimayun malgunik nukakhillu tukutaukuvlugit kanuitakhaanik tuhaavagami ihumatuyunin. 
MAT.2.17	Taima nalautaiyim Jeremiam ukauhiit ilumukpaktun ukangman,
MAT.2.18	“Ramahmiguk nipi tuhaanakpaktuk kiavakhuni nipikuktuyumik, Rachel kialengman nutakaminun anuahuktitauyumangngitkivluni tapkua tamangmata.”
MAT.2.19	Ilaani Herod tukuman ilaa Atangum ihalgulingata hagyaegvigimiyaa Joseph hinnektugningagun Egyptmiitillugu ukakhuni, 
MAT.2.20	“Makittinguk nutagak angnangalu pilugik aullagitti nunamun Israelmun tapkua nutagak tukutumainaktagaluangat tukumata.” 
MAT.2.21	Makiktuglu pigamigik nutagak angnangalu aullaktuk nunamun Israelmun. 
MAT.2.22	Tuhaagamili Archelaus ataniulegman Judaemi himmautigivagmagu anguni Herod, Joseph talvunga piyumangngituk. Aahin hinnektugnimigunlu pitkuyaugami Galileem nunaanungaktuk. 
MAT.2.23	Tikinamilu iglukagvingmun Nazarethmun naiyugahualektun nalautaiyit ukauhiit ilumukuvlugit, “Tamnaguk taiyauhunguyuk Nazarethmiutagmik.”
MAT.3.1	Tapfumani John Baptaiekti tikittainaktuk ilithauyyivluni Judaemi inuilgulmi, 
MAT.3.2	“Ihumaliukikpagittiguk kilaum atanguvia kaglilengman”. 
MAT.3.3	Isaiam tamna inuk ukautigiyaa ukakpagami,
MAT.3.3	“Inuilgulmi inum tukhulautum nipaa tuhaanaktuk, apkuhiugitti Atanek pivlugu, apkutingit nalguktihigit.”
MAT.3.4	Ilaa John annugakakhimayuk camelim amianik, tapfihimavluni ayyikutaanik amingmik. Negivaktuk milugiayuanik igutamlu ukhuiniktauk. 
MAT.3.5	Talva inuit Jerusalemiullu Judaemiullu, Jordam nunaaninlu John upaktaat 
MAT.3.6	baptaiektauyumavlutik kugagmi Jordanmi tapfumanga ukautigivlugit huinekutitik. 
MAT.3.7	Pharisekut, Sadducekullu amihut tikinmata baptaiektauyumangmata Johnim ukautiyain, “Nimegiangukpiagaluaktuhi kia kimaukuyaahi nangianaktumin kailektumin? 
MAT.3.8	Takki allangukuvluhi nagutkiyamun naguyumik havakpagluhi, 
MAT.3.9	ilipfingniglu ukaktailuhi, 'Uvagut Abraham angutigiyagaluakput'. Ukautigapfi, God piyumagumi kitungakliukhunguyuk Abrahamun uyagangnin hapkunanga. 
MAT.3.10	Atuaktaun upalungayaktuk napaaktumun. Napaaktun nalliat ahianiyuitkumik kipiyauyukhat ikualakuvlugit. 
MAT.3.11	“Uvanga imengmun baptaiekpagipfi ihumaliukikuvluhi, kingunipkunlunin inuk tikittukhak uvamnin ataniukiyauyuk. Ilaa tapfuma kamiitlunin tigumiaktakhagingitagaluakka kanguhutikhakakpallaagama. Tapfumali baptaiekhunguyaahi Anengnimik Naguyumik, ingnengmiglu. 
MAT.3.12	Tapfuma pualgitini atugniaktaa ihuakuvlugu tutkugvium natia kattikuvlugit mukpauyakhait naguyun mukpauyakhagvingmun igitugit igitauyukhat ingnengmun kamilaitumun.
MAT.3.13	Tapfumani Jesus Galileemin kaivluni Jordanmun kugagmun tikittuk baptaiektauyumavluni Johnmin. 
MAT.3.14	Johnli taimaliugumangngitgaluaktuk ukakhuni, “Uvanga baptaiektauyukhauyugaluyungali ilingnin. Hug ilvin tikitpinga?” 
MAT.3.15	Kiugamiuk Jesus ukallangmiyuk, “Takkili, Godim piyumangit pilit.” Johnlu angektuk. 
MAT.3.16	Jesuslu baptaiektaugami kakivluni imangmin, tayyainak kilak angmangman tautuktaa Godim Anengniga atkaktillugu tingmiaktun inminun tikittuni. 
MAT.3.17	Aahintauk nipi kilangmin tuhaanaktuk ukakhuni “Una engniga nagugiyaga akhun kuviahutigivlugulu.”
MAT.4.1	Talva Anengnim Naguyum Jesus aullautiyaa inuilgulmun Tupilangmin uktuktaukuvlugu. 
MAT.4.2	Uvlikaaktillugu 40nik negitailigami kaalekpiaktuk. 
MAT.4.3	Tapfumungalu huinekipkaiyi upangniktuk ukakhuni, “Godim engnigipatin ukua uyagain ukautikit mukpauyangukuvlugit.” 
MAT.4.4	Jesusim kiuyaali ukakhuni, “Godim ukauhiani tiitigakhimayuk, ' Inum inuyutigiyakhagingitain mukpauyainat kihimi ukauhitigunli tapkununa Godim ukautigiyaitigun' ” 
MAT.4.5	Talva Tupilaum Jesus aullautiyaa iglukagvingmun naguyumun angayyuvikpagyuam kaanganun ilivlugu, 
MAT.4.6	ukallautiyaalu, “Godim engnigipatin mihigiagin ataanun tiitigakhimangman, 'Godim ihalgulini pitkuhimayain munagikuvlutin,' imaatuntauk 'Tapkua algaitigun tiguniaktaatin itiganlunin aanekunagu uyagagmun.' ” 
MAT.4.7	Jesusim ukallautiyagaluanga, “Tiitigakhimayuk aahini, 'Godinik Ataningnik uktuktailutin ihuitumik.' ” 
MAT.4.8	Aahintauk Tupilaum Jesus maiyuktitaa manilgum kingikpiaktum kaanganun takupkakhugit nunat atanguvingillu tamaita, tapkua alianangningilu tapfumunga 
MAT.4.9	ukautivlugulu, “Uvanga hapkuninga tamainik tuniniaktagin hitkuvigigungma angayyuvigikuvlunga.” 
MAT.4.10	Talva Jesusim ukautiyaa “Satanguk aahivagin tiitigakhimangman, 'Angayyuvigiyakhan Godin Atanin kivgaktuglugulu tamna kihimi.” 
MAT.4.11	Talva Tupilaum kimagmagu ilaa Ihalgulgit Jesus tikittugu kivgaktuktaat.
MAT.4.12	Jesuslu ilaani tuhaagami John Baptaiekti itektauvingmungaktitauman Galileemun aullaktuk, 
MAT.4.13	Nazareth kimakhugu Capaernaumungaktuk attakhuni Zebulun Naphtalim nunaaniitumun, 
MAT.4.14	Isaiam nalautaiyim ukauhiit ilumukuvlugit ukangman,
MAT.4.15	“Zebulun Naphtalim nunaa tagiup hinaaniituk, Jordam avataani, Galilee inukaktuk Jewmiungitunik – 
MAT.4.16	takanani inuit taakhivaktun kaumayuaktumik tauktukpaktun, inungnunlu tukunium tagaaniitunun kaumanek nuiyuk.”
MAT.4.17	Talvangaanin Jesus ukauyyinahualektuk ukakhuni, “Ihumaliukigitti kilaum atanguvia tikilengman.” 
MAT.4.18	Galileem tahiata hinaatigun pihuktillugu Jesus angutingnik nukagingnik tautukakhuni, kuvyaktunahuaktungnik ikalukhiuktiumanik. Aipa atikaktuk Simon, Petermik taiyauyugaluak, tapfuma anekataa Andrewmik atikaktuk. 
MAT.4.19	Jesusim ukallautiyaik, “Malikhinga iliptik inukhiuktinguktiniagaptik.” 
MAT.4.20	Tayyainak kuvyatik kimakhugit maliktaak. 
MAT.4.21	Aullamigamilu aahin Jesusim nukagik allak tautuktaik, James, Zebedeem engniga, Johnlu ilagimatku angutitik umiagmi. Kuvyamingnik havaktillugit Jesusim kaitkuyaik. 
MAT.4.22	Tayyainak kimakhugit umiaktik, angutitiglu maliktaak. 
MAT.4.23	Jesuslu Galileem nunaatigun aullainaktuk atugvingni ilihauyyivluni atanguvium ukauhianik naguyunik ukauyyivlunilu piiyakhugit aaniagutin, aiyukangnillu aaniaktunin. 
MAT.4.24	Aahin Jesusim havaangit aglingnaktun tuhaanagmata Syriam nunaani tamaini, tapfumunga aaniakhimayun, aanialgutilgillu, agiuktulgillu, kiinayuktullu, tumangayullu kagitiyauyun, tapfuma naguhipkaktain tamaita. 
MAT.4.25	Inuillu amigaitpiaktun Galileemin, iglukavingninlu kulinin, Jerusaleminlu, Judeaminlu, Jordam avataaninlu maliktaat.
MAT.5.1	Jesus inungnik amigaitunik tautukami manilgulmun maiyugaktuk. Ingimanlu maligutaita upaktaat. 
MAT.5.2	Ilihautinahualegamigit tapkua ukaktuk,
MAT.5.3	“Kuviahuktun tapkua ilingayun umatimingni, kilaum atanguvia nanminiginiagamitku.
MAT.5.4	Kuviahuktun tapkua ingumayun anuakhuktauniagamik.
MAT.5.5	“Kuviahuktun tapkua anangayayuitun kinguvakhakangniagamitigit nunat.
MAT.5.6	Kuviahuktun tapkua kaalekpiaktun imekilekhutik ilumugnengmun, ilumektauniagamik.
MAT.5.7	Kuviahuktun tapkua nagliktaktun nagligiyauniagmik.
MAT.5.8	Kuviahuktun tapkua umatilgit halumayunik, takuniagamitku God.
MAT.5.9	Kuviahuktun tapkua ningaktailingnaktun Godim kitungainik taiyauniagamik.
MAT.5.10	Kuviahuktun tapkua nangiktitauyun ilumugnek pivlugu, kilaum atanguvia piyutiginiagamitku.
MAT.5.11	Kuviahungniaktuhi inuin mamiahutigipahi uvanga pivlunga, ukanilutigiluhi ihuitumik, 
MAT.5.12	aliahuinakpagluhi, kuviahukpagittilu akiliutikhahi anginmata kilangmi, taima inuin nangiktitpagmatigit nalautaiyit inulaatinahi.
MAT.5.13	“Ilipfi inungni tagiututun-ililektuhi, tagiugli hakuekumi kanuk tagiuktun-iniaka^ Hukhaunginamik igitauyukhan tungmaktaukuvlugit.
MAT.5.14	“Ilipfilu kaumaniuyuhi inungnun. Iglukagvik manilgup kaanganiitkumi iiyektaulimaituk. 
MAT.5.15	Inumlunin kullik ikigumiuk uligunaitaa kullikagvingmun ililugu kihimi, kaumakuvlugu iglu taman. 
MAT.5.16	Ilipfi kullihi ikumainakhimalit inungnun tapkua havaapfingnik naguyunik tautukuvlugit kuyagilugulu angutikhi kilangmiituk.
MAT.5.17	“Tikihimayunga piiyakuvlugit pitkuyain ihumayukhaungituhi ilaa, tikitpaktungali pitkuyain nalautaiyinlu tiitigangit naamakhitiniaktagaluatka kihimi. 
MAT.5.18	Ilumun ukautigipfi, kilak nunalu nungutitauniagutainun pitkuyainin tiitekhanin tungnek atauhinaklunin tamagunaituk pitkuyain tamangmik naamakhilgaktinagit. 
MAT.5.19	Kinalika hapka pitkuyain ilanganik maligngitkumi maliktaililugillu inuit allat, tamna kilaum atanguviani ataniukiyaungitumik taiyauhunguyuk. Kinalikalunin hapkuninga maligumi ilithauyyivlunilu allanun, tamna ataniukiyauyumik taiyauhunguyuk kilaum atanguviani. 
MAT.5.20	Ukautigipfilu ilumugnihi naamakiyaungitpat tiitigaktin Pharisekunlu ilumugningingnin kilaum atanguvianun itegunaituhi.
MAT.5.21	“Tuhaavaktuhi hivullihi ukautigimagit imaatun, 'Inuaktailutin kinalika inuakumi uktugvingmun agitiyauyukhak.' 
MAT.5.22	Uvangali ukautiyagaluapfi imaa, kinalika katangutiminun ningakumi, tamna kanuiliyuitillugu, uktugvingmun agitiyauyukhauyugaluak. Kinalikalunin katagutiminun ukanilukumi apekhuivingmun agitiyauniagunakhiyuk, kialikalunin katangutini taigumiuk 'Ihumaitumik' aiyukakhunguyuk kapiahugvium ingninganin. 
MAT.5.23	Taima ilvin tunihivingmun aitugiaktugniaguvin itkaumagaluaktillutin katangutin ihumaluglengman ilingnun, 
MAT.5.24	aitutin kimaguk tunihivium hangani, aigiaginlu katangutin ihumaluguektikaalugu kaitfaayyavutin aitukuvlutin naguyumik. 
MAT.5.25	Ilvin imakaagiyin ilannaliuguk paaktauguptik aullautinakhavaatin uktuktimun, tapfuma itektauvigmungaktinakhavaatin. 
MAT.5.26	Ilumun ukautiyagin tapfumanga aniyunaektutin akilekhimatinatin tuniyauyukhanik tamainik.
MAT.5.27	“Tuhaavaktuhi ingilgan ukaktaumata, 'Allatuktailutin.' 
MAT.5.28	Uvangali ukautiyagaluapfi kinalika angnangmik iyigingnakumi aagiyumavlugu atautikun umamigun pivaktagaluanga tamna. 
MAT.5.29	Ilvin iyivin talitpium huinekipkakpatin ungavaguk igillugu; timivit ilanga tamakkan nagutkiak timin taman igitaukunagit kapiahugvingmun. 
MAT.5.30	Algakin talitpiumlunin huinekipkakpatin kipigiaguk igillugu; timivin ilanga tamakkan nagutkiak timin taman kapiahugvingmun igitaukunagit.
MAT.5.31	“Ukakhimayuk ingilgan, 'Kinalika nuliyaminik avipkaigumi tuniyakhagiyaa tiitekhanik avitukham naunaikutaanik.' 
MAT.5.32	Uvangali ukautiyagaluapfi kinalika nuliyaminik avipkaigumi, angnak allatuyuitillugu, allatuktunguktitaa, kinalikalunin avihimayumik nulianikumi allatuktuktauk taima.
MAT.5.33	“Aahin tuhavaktuhi kangagaaluk ukaktaumata, 'ukagianiluktailutin, Godmunli ukagiagaiguvin ukagiyautin maliglugit kihimi', 
MAT.5.34	Uvangali ukautiyagaluapfi ukagiaktailutin kilakun, Godim ikhivautagimagu, 
MAT.5.35	nunakunlunin, Godim itigagvigimagu, Jerusalemkunlunin, Atanekpaum iglukagvigimagu. 
MAT.5.36	Huli ukagiaktailutin niakuakun ilvin nuyakit ilangatlunin allanguktilimainangni kakuktamun kengnagiktumunlunin. 
MAT.5.37	Ukagaiguvin 'Ilaa'-inakpaglutin, 'Imanak'-inakpaglutinlunin ukagiakhimaitumik allanik.
MAT.5.38	“Tuhaavaktuhi ukaktaumata 'Iyi iyingmik, kigun kigumik himmeglugit.' 
MAT.5.39	Ukautiyagaluapfi inuk aanekhiyumainakkan ilingnik tapfumunga kanu-iliyukhaungitkaluaktutin. Inuk tiglukkan uluangnun tamna pipkaklugu igluanun, 
MAT.5.40	inuglunin tuhuluni pinahualekpagu atigin kulitangniklu tuniguk, 
MAT.5.41	kialikalu akhugluni aullautitpatin ingilgakuvlutin mailmun atauhengmun, aipagilugu malgunun. 
MAT.5.42	Inuk tukhiakkan ilingnin tunivigilugu, atukiktilugu kinalika atukiktitauyumayuk.
MAT.5.43	“Tuhaavaktuhi ukaktaumata kangagaaluk, 'Nuakatin nagugiyakhan akiganli nagugitailugu.' 
MAT.5.44	Uvangali ukautiyagaluapfi, akigahi nagugihigit, inuillu nangiktitpahi kengautilugit 
MAT.5.45	kitungaulekuvluhi angutipfingnun kilangmiitumun tapfuma hikeni nuikumagu naguyunun nagungitununlu nipaluggutilugit ilumuktun ilumugngitunlu. 
MAT.5.46	Nagugiyihi kihimi nagugigupfigit kanuk akiliuhiangnialekihi? Manilekhiyitauk taimaliungilat? 
MAT.5.47	Katangutihi kihimi hallugupfigit allanin ayyikingituhi, Jewmiungitun taimalingnakngilat? 
MAT.5.48	Ilipfili ilumuktukhauyuhi Angutikhi kilangmiituk ilumugman.
MAT.6.1	Ilaa ilumuktumik pitailuhi inuin takuangni tapkua tautuktinakuvluhi akiliuhiagunainakhavuhi Angutipfingnin kilangmiitumin.
MAT.6.2	“Imaatun, aitugaiguvin huvluktagaliktuktailutin ilumukhektutun atugvingni, apkutainilu, kuyagiyaumata inungnin. Ilumun ukautigipfi, tapkua akiliuhiakpaktun. 
MAT.6.3	Ilvin aitugaiguvin algakkin haumit nalulit talipikpit aitutikhaanik 
MAT.6.4	aitutin tautaugnaitkuvlugit, Angutivillu tautuktum tautugnaitumik akilekhunguyaatin.
MAT.6.5	“Kengagaiguvinlu ilumukhektutun-itukhaungitgaluaktutin tapkua nangekumainangmata kengakhutik katimavingni, apkutinilu, tautuktauyumavlutik inungnin. Ilumuktumik ukautigipfi, tapkua akiliuhiakpaktun. 
MAT.6.6	Ilvilli kengagaiguvin iglungnun itegin ukuakaalugulu Angutin tautugnaitumiituk kengagvigiguk, Angutivillu tautuktum tautugnaitumik akilekhunguyaatin. 
MAT.6.7	Kengaktilluhilu ukainagialikaktailuhi naluyutun tapkua ukauhimigun amigaitutigun tuhaayaunahuginmata. 
MAT.6.8	Tapkuanaatun-itailuhi ilipfi Angutikhi piyakhapfingnik ilihimangman apegitinakhi.
MAT.6.9	Imaatun kengakpagluhi.
MAT.6.9	Angutikput kilangmiitutin.
MAT.6.9	Atkin nagugiyauli.
MAT.6.10	Atanguvin kaili,
MAT.6.10	Ihumatin taimaliullit nunami kilangmi-iliyutun.
MAT.6.11	Uvlumi nekikhaptingnik aituktigut
MAT.6.12	Huinekutiptingniglu ihumagiyunaeglutin,
MAT.6.12	Huinekiyigiyavut ihumalutigihuigaptigit,
MAT.6.13	Uktuktaunegmun hivulliuktailuta tupilagminlu annautitigut.
MAT.6.14	Ilipfi huinekutain inuit ihumagiyunaegupfigik Angutipfi kilangmiitum ihumagiyunaegviginiaktaahitauk. 
MAT.6.15	Ilipfili inuit ihumagiyunaegvigingitkupfigik Angutipfi huinekutihi ihumagiyunaegunaitaintauk.
MAT.6.16	“Negitailigaigupfilu akuliapfi tautugningit allanguktitailugit ilumukhektutun, tapkua akuliatik pingiyakpagmatigik negitailiyututun-itkuvlugit inungnun. Ilumun ukautigipfi, tapkua akiliuhiaktun. 
MAT.6.17	Ilvinli negitailigaiguvin niakuan ukhukteglugu akulianlu uallugulu 
MAT.6.18	tautugnakunatin inungnin negitailigaluaktillutin, Angutingnin tautugnaitumin kihimi, Angutivillu tautuktum tautugnaitumik akilekhunguyaatin.
MAT.6.19	“Pikutinik akituyunik tutkugiaktuktailugit nunami kupilgut kattiniumlunin nungutihungumatigik kukinagialgitlunin. 
MAT.6.20	Pikutinigli akituyunik ilipfingnun tutkugiaktuglugit kilangmi, kupilgut kattiniumlunin nungutilimaimatigik, kukiyuktunlu kukilimaitpiangmata tapkuninga. 
MAT.6.21	Ilipfi piyutikagvipfingni-itpata pikutihi umatihitauk talvaniiniaktun ilaa.
MAT.6.22	“Timim iyi kaumanegiyaa. Iyin nagutpan timin kaumangniaktuk. 
MAT.6.23	Iyin nagutngitpanli timin taakhiniaktugaluak. Ilungni kaumanit taakhigumi taakpiaktuk akhun taima.
MAT.6.24	“Atanengnun malgunun inuk kivgaktulimaituk, aipa nagugiyunainamiuk aipanga nagugikuvlugu, imaalunin, inum aipa tuhaaniagamiuk aipanga nagugiyunaitkaluaktillugu. Ilipfitauk Godmun, Nunaum pikutainunlu atautikun kivgaktulimaitkaluaktuhi.
MAT.6.25	“Aahin ukautigipfi, inuhihi ihumalutigitailugit, nekihapfingniglunin imikhapfingniglunin, timipfilunin annugakhainik. Inum inuhiga nagutkiyaungilak nekimin, timimi annugaininlunin? 
MAT.6.26	Tautugiakhigit kupanuat. Tapkua nautiyekhiyuitun katihingitkivlutik tutkukhivingnun, Angutipfili kilangmiitum negipkakpaktagaluangit tapkua. Ilipfi tapkunanga nagutkiyaungilahi? 
MAT.6.27	Nallipfingnin kina ihumalukumi tukuningata tikiniagutaanik nutkangniakka? 
MAT.6.28	Aahin annugaktigun hug ihumalukpihi? Nauttiat nunamiitun ihumagihigik naulengmata; tapkua havagiaktugyuitun atigiliungitkivlutik, 
MAT.6.29	ukautiyagaluapfi Solomon pikutiminik akitukpiaktunik pikakaluaktillugu tamna annugakhimaitugaluak ukuanatun nauttiaktun. 
MAT.6.30	Ivgit nunamiitun uvlumi naulektun, akagugunmanli igitauyukhat ingnengvingmun. Godim ivgit annugaktigumigit, tapfuma annugaktitunaitpahi, ukpegnekukituhi? 
MAT.6.31	Talva ihumaluktailivagluhi ukagluhi 'Humik neginiakkita? 'Humiglu imengniakkita?' imaalunin, 'Kanuk annugakhakangniakita? 
MAT.6.32	Tapkua tamaita Jewmiungitun piyumangmatigik; Angutikhili kilangmiituk piyakhapfingnik tapkuninga ilihimayugaluak. 
MAT.6.33	Godim atanguvia, ilumugnigalu pinahualegupfigik tapkua tamangmik tuniyauhunguyun ilipfingnun. 
MAT.6.34	“Talva akagu ihumalutigitailuhiuk, akagu inminik ihumalugnagialik. Uvlum ihumalugningit naamalit inminun.
MAT.7.1	“Uktugiaktuktailuhi uktuktaukunahi ilipfi. 
MAT.7.2	Uktugiaktugupfi uktugiaktunipfingnik uktuktauhunguyuhi ilipfi ayyikiitumik piluhi. 
MAT.7.3	Ilvin katangutivit iyingani iyyiun hug takuviuk malugingitkaluaktillugu keyuk iyingnihimayuk? 
MAT.7.4	Kanuktuntauk katangutin ukautiniakkiuk imaatun, 'Uvanga iyyiut pieglagu iyingnin', iyin keyukakaluaktillugu ilvin? 
MAT.7.5	Ilumukhektuktutin, hivullengmik iyingnin keyuk pieguk tautuktiakuvlutin iyyiut piekuvlugu katangutivit iyinganin. 
MAT.7.6	Kenmit tunitailugit humillika nagutpiaktunik pinekutiniglu tuktuklugnun, tapkua tutinakhavain ugiagumavluhi ilipfi.
MAT.7.7	“Tukhiagitti tunihiviuniakuvluhi talva, kenigitti pakekuvluhi, tigluktugittilu ukuiguyyaukuvluhilu. 
MAT.7.8	Kinalika tukhiagumi tunihiviuniaktuk, kenigiaktugumilunin pakengniaktuk, tigluktugumilunin tamna ukuiguyyauniaktuktauk. 
MAT.7.9	Nallipfi kia inum tapfuma engningata tukhiagvigipani mukpauyamik, uyagagmik tuniniakkauk? 
MAT.7.10	Tukhiagvigipani ikalugmiglunin nimegiagmik tuniniakkauk? 
MAT.7.11	Ilipfili nagungitkaluaktilluhi nutakahi tunigupfigik naguyumik, Angutipfi kilangmitum nagutkiyanik tuniniagunakhiyain tapkua inuit tukhiagvigipayyuk.
MAT.7.12	“Ilipfi kanu-iliugutikhapfingnik piyumagupfi inungnin, ilaa ayyikutaaniktauk taimaliukpagluhi tapkununga; pitkuyat, nalautaiyitlu tiitigangit maliktauyun taima.
MAT.7.13	“Itegvingmun negukiktumun itegitti, itegvik, apkunlu aullayuk nungutitaunegmun negutuman, amigaitunlu inuit atuktaat tamna. 
MAT.7.14	Inunengmunli itegvik negukitpiaktuk, apkunlu aiyungnaktuk, tapkuatauk atuktaat ikitugaluit.
MAT.7.15	“Upingakhitailuhi nalautaiyimagluktunin tikitpahi annugakakhutik imnaitun ilumingnili amakuktun ugiaktutun-ililektugaluit. 
MAT.7.16	Tapkua ahiagingnin ilitaginiaktahi. Inuit ahianikkat grapesnik ukpingnin, figniglunin kakilautilingnin? 
MAT.7.17	Taima napaaktun naguyun ahiakakpaktun naguyumik, napaaktulli nagungitun tapkua ahiakakpaktun nagungitumik. 
MAT.7.18	Napaaktuk nagugumi ahianiyuituk nagungitumik. Napaaktuglunin nagungitkumi tamna ahianiyuituk naguyumik. 
MAT.7.19	Napaaktun tamangmik ahiakangngitkumik naguyumik kipiyauyukhat igitaukuvlugit ingnengmun. 
MAT.7.20	Taima huliyangingnin ilitaginiaktahi.
MAT.7.21	“Tamnaungitum ukautivlunga ukakhuni, 'Atanengmik, Atanengmik' kilaum atanguvianun itegniaktuk, tamnauyumli Angutima kilangmiitum ihumangit pigumigit kihimi. 
MAT.7.22	Uvluk kingullik tikitpan amihut ukautiniaktangnga ukaglutik, 'Atanek, Atanek hivuniugiakpagngilavut atingni, agiuktunlu anipkakpagngilavut atingni, hapengnaktuniklunin havakpagngilavut atingni?' 
MAT.7.23	Talva ukallautihunguyavut tapkua imaatun, 'Uvanga ilihimangngitpiagapfi kimakhinga huinekituyuhi.'
MAT.7.24	“Kinalika tapfuma ukauhitka tuhaagumigit maliklugit angutun-ituk ihumatuyutun iglulivangman kaektumun. 
MAT.7.25	Ilaani nipalugyuaman kugaglu ulipkangman, anukim iglu hayuktitugu imiglimaituk tungavikakpagami kaektumi. 
MAT.7.26	Kinalikalunin ukauhitka nalaugumigit malikhimaitumik angutuniniaktuk ihumaitutun tamna iglulengman hiugainangmun. 
MAT.7.27	Nipalugyuaman, kugaglu ulipkangman anukimlu iglu hayuktimani imikpaktuk. Tapfumalu tamagvia kuvianaitpiaktuk.”
MAT.7.28	Jesuslu ukaguegman hapkuninga inuit agligutakpiaktun ilithauyyutainun, 
MAT.7.29	ilithautivangmatik akhukhuni tiitigaktitun-ingitgaluakhunilu.
MAT.8.1	Jesus manilgulmin atkauman inuit amihun maliktaat. 
MAT.8.2	Aahin inum kilakhimayum tikittugu hitkuvigiyaa ukallautivlugu, “Atanek, piyumaguvin kilaektiniaktangma.” 
MAT.8.3	Jesusimlu ihakhuni aktuktaa ukakhuni, “Piyumayunga, naguhiguin”. Tayyainaglu kilaekpaktuk. 
MAT.8.4	Jesus ukallautiyagaluanga, “Uminga uniutitailugit inuit. Angayyuvikpagyuakut kihimi upakit takupkaikuvlutin ilingnik tapkununga aitugiaktuklutinlu Mosesim pitkuivangman naunaikutikhakakuvlutin inungnun.”
MAT.8.5	Jesus Capernaumun tikilektillugu angun anguyaktilik tapfumunga upangniktuk tukhiagvigivlugu 
MAT.8.6	ukakhuni, “Atanek, kivgaga iglumni nallayuk tumangayutun ulugiahukpiakhuni” 
MAT.8.7	Kiuyaa, “Pulaayyavunga naguhipkakuvlugu”. 
MAT.8.8	Anguyaktilgum ukautiyagaluanga, “Atanek, uvanga kanguhutikhakakpallaagama iglumnun pulaaktukhaungitkaluaktutin; ukainagiaguvin kivgaga naguhiniaktuk. 
MAT.8.9	Uvanga ataninguktitauhimavagama anguyaktinun, ilangaanun ukaguma, 'Ailegin', aiyuk, allanunlunin 'Kaigiagin', kaiyuk, kivgagalunin ukautigupku, 'Una piguk', piyaa tamna.” 
MAT.8.10	Jesus tapfuminga tuhaagami agligutaktuk maligutiminun ukakhuni, “Ilumun ukautigipfi Israelmiuni ilaa ukpekpiaktumik ikumaatun-itumik tautuyuitpaktunga. 
MAT.8.11	Ukautigipfilu uataanin, kivataaninlu inuit amigaitun kaithunguyun ikhivakatigiyumavlugit Abraham, Isaaclu, Jacoblu kilaum atanguviani, 
MAT.8.12	atanguviata kitungain taaknengmun hilataanun igitaugaluaktillugit; takanani inuit kiahunguyun kiipkaktiniakhutik. 
MAT.8.13	Anguyaktilingmunlu Jesus ukaktuk, “Ailutin, ukpegavin pinialekutin piyumaningnik.” Tayyainaglu tapfuma kivganga naguhipkaktauyuk.
MAT.8.14	Jesus Peterm igluanun pulaagami, tapfuma hakia angnak nallayuk kiyyahimavluni tautuktaa. 
MAT.8.15	Angnam algaa aktugmagu kiyyahuegami makittuk kivgaktukhugu.
MAT.8.16	Uvlailgunmi Jesusmun inuit agiuktulgit amihut agitiyauyun. Tapfumalu ukauhimigun agiuktun anipkaktain naguhipkakhugillu aaniakhimayun taimaita. 
MAT.8.17	Taimaatun nalautaiyim Isaiam ukauhiit ilumukpaktun ukangman, “Tapfuma aaniagutivut piektitpagain.”
MAT.8.18	Aahin Jesusim inuit amigaitun takugamigit iluvangniamayyuk ikaakuiyuk tahiup akiaanun. 
MAT.8.19	Tiitigaktilu tikinami ukallautiyaa, “Ilihauyyi, naamunlunin aullaguvin malingniaktagin.” 
MAT.8.20	Jesusim kiuyagaluanga, “Teggiganiat hitikaktun, tingmiallu uvlukakhimayun, Inum engnigali innikhaekpiaktugaluak.” 
MAT.8.21	Maligumayunlu ilangata ukallautiyaa Jesus, “Atanek, angutiga tukuman iluvegiaktugniagiga ilvin pipkagungma.” 
MAT.8.22	Jesusim kiuyagaluanga, “Malinga, tukungayun tukungayunik iluvegiaktuglit.”
MAT.8.23	Jesus umiagmun ikinman, maligutaita maliktaat. 
MAT.8.24	Ilaa tahengmilu maligyualengman umiak kalualektuk, Jesusli hiningnaktugaluak. 
MAT.8.25	Tapkua tupapkaktaat ukakhutik, “Atanek, annautitigut tamangnialegapta.” 
MAT.8.26	Tapfuma ukaullautiyain, “Hug nangialekihi ukpegnekukitpallagapfi?” Makinamilu anugi malgillu nutkaktitain, ukhuaktuklu talva. 
MAT.8.27	Angutillu tapkua aglegutakpiagamik ukaktun, “Una angut kinauva anukimlu, malgit tuhaavigimayyuk?”
MAT.8.28	Tahiup akiaanun tikinman Gadaremiun nunaanun, agiuktulik malguk iluvilingmin kaigamik upaktaak. Tapkuak ekhinakpiangmanik inuit apkuhagumangngitain. 
MAT.8.29	Tapkuak tukhulayuk, “Godim engniga, huliniakkitiguk? Uktuktauvik tikitinagu kapiahuktiniakkitiguk?” 
MAT.8.30	Taikani kanilgumi tuktukluit amigaitun neginialektun. 
MAT.8.31	Agiuktun Jesus tukhiagvigigamitku ukaktun, “Anipkangniaguptigut tuktuklungnun tapkununga itekutigut.” 
MAT.8.32	Ukautiyain, “Tapkunungaugitti”. Tayyainaglu tapkua anigamik tuktukluit itegvigiyain. Aahin tuktukluit tamangmik uvinnanengmin hitualegamik iyukaktun imangmun tamakhutik.
MAT.8.33	Tuktuklukhekiyit angutit kimauvlutik aiyun iglukagvingmun inuit uniutiyain tamainik agiuktuliktigun. 
MAT.8.34	Aahin iglukagvigmiut tamangmik paaktaat Jesus, takugamitkulu tukhiagvigiyaat nunamingnin aullakuvlugu.
MAT.9.1	Jesus umiagmun ikinami ikaaktuk iglukagvini tikittugu. 
MAT.9.2	Inuillu tumangayuk kagitiyaat kipikhimayumik tapfumunga. Jesusimlu tapkua ukpegningit nalunginamigit tumangayumun ukallaktuk, “Kuviahugin, engniga, huinekutin ihumagiyauyunaengmata.” 
MAT.9.3	Tapfumanilu tiitigaktit ilait ingmingnik ukallaktun, “Una angun ukaniluktuk Godmik.” 
MAT.9.4	Jesusimli tapkua ihumangit ilihimagamigit ukaktuk, “Hug umatipfingni ihumalukpihi? 
MAT.9.5	Nalliak aiyungnaitkiak, ukalluni, 'Huinekutitin ihumagiyauyunaektun', imaatunlunin, 'Makittin pihugiaginlu'? 
MAT.9.6	Ilihimakuvluhi Inum engniga hakugingman nunami inuit huinekutain ihumagiyunaeglugit” – tumangayumun ukallaktuk – “Makittin kipkin tiguguk aigiaginlu.” 
MAT.9.7	Tamna makinami aiyuk. 
MAT.9.8	Inuillu amigaitun tamna takugamitku agligutaktun kuyagivlugu God hakugiktimatik inuit.
MAT.9.9	Jesuslu talvanga aullamigami angumik atikaktumik Matthewmik tautuktuk tamna manilekhiyikagvingmi ikhivainaktillugu. Tapfuma ukallautiyaa, “Malinga”. Nangekamilu maligahualektaa.
MAT.9.10	Aahin Jesus iglumi negitillugu, ilaa manilekhiyit amihun huinekiyullu negikatigiyain Jesus maligutaillu. 
MAT.9.11	Pharisekullu takugamitku tapfuma maligutain ukautiyain, “Hug ilihauyipfi negikatigivagit manilekhiyit huinekiyullu?” 
MAT.9.12	Jesusim tamna tuhaagamiuk ukaktuk, “Inuit naamaktillugit daktimik takuyumangngitun, tapkua aaniaktun kihimi. 
MAT.9.13	Takki uma hivunia ilihagiaktukhiuk, 'Nagliguhuktun pitkuhiit nagutkiyaunahugiyatka aitutikhaanin amigaitunin'. Kaithimangngitpaktunga inuit ilumuktun kaitkukuvlugit uvamnun, huinekiyun kihimi.
MAT.9.14	Aahin Johnim maligutaita upaktaat Jesus ukakhutik, “Hug Pharisekullu negitailingnaktilluta maligutitin ilvin negitailiyuitpaktun?” 
MAT.9.15	Jesusim kiuyain, “Nulianiyukilektum ilannain kuviahungngitukhauvat uikhak ilagitillugu? Kakugulunin uikhak aullautiyautpan tapkunanga, talva negitailihunguyun.
MAT.9.16	“Annugak alikhimayuk ilaahakaktukhaungitpiaktuk nutaamik tamna alikataknakhavuk nutaamin angikiyamik. 
MAT.9.17	Imektautinun utukangnun wainmik nutaamik ilahitailuhi imektautin aheguknakhavun wainlu kuvingnaklugit. Wainlu nutat imektautini nutaaniitpata tamangmik naamangniaktun.”
MAT.9.18	Taimatumik Jesus ukaktillugu, inuk ataninguyuk tikittuk hitkukhuni hanganun ukaktuk, “Tayyanuak paniga tukuyuk; kaiguvinli aktugiaktugungni inuyumaaktuk.” 
MAT.9.19	Jesuslu makinami maliktaa maligutaitalu malikhugu.
MAT.9.20	Ilaa tapfumani angnak aungnayuktuk ukiuni 12ni tapfuma angugamiuk annugaata hinagun aktugiaktuktaa tunuanun, 
MAT.9.21	inmigun ukagami, “Annugainak aktugupku naguhiniaktunga.” 
MAT.9.22	Jesusimlu kiviakami tautukhugu ukaktuk, “Kuviahugin, paniga, ukpegnivin naguhipkagmatin”, tayyainaglu naguhivaktuk angnak tamna.
MAT.9.23	Jesuslu atangum igluanun tikinami tautukhugit huvlutaliktuktun inuillu nipyainakhutik, 
MAT.9.24	ukautiyain, “Aahivagitti, angnanguhek hiningnangman tukuhimaitumik.” Inuit iglautigiyagaluangat. 
MAT.9.25	Inuit anipkaktaukaaktillugit itektuk angnanguhem alganga tiguvlugu, tamnatauk makittuk. 
MAT.9.26	Havaangalu tuhaatitauvaktuk nunani aahini tapfumani.
MAT.9.27	Jesuslu talvanga aullangman angutik takpiituk tapfumunga maliktuk tukhulauvlutik nipikuktuyumik, “Ilvin, Davidim engniga, nagligitiguk.” 
MAT.9.28	Iglumun itegman Jesus, takpiitun upaktaak. Jesusim ukautiyak, “Pinahualektamnik iliptingnun ukpekpitik?” Tapkua kiuyaak, “Ilaa, Atanek”. 
MAT.9.29	Iyingillu aktugamigit ukallaktuk, “Ukpegaptik piyauli iliptingnun.” 
MAT.9.30	Tautuglektuk talva. Jesusimlu ukallautiyak akhukhugik, “Uminga uniuyyitailutik inungnun”. 
MAT.9.31	Tapkuagli aigamik uniuyyivaktugaluak tamainik inungnun.
MAT.9.32	Tapkuak animanik, inuk agiuktulik ukayuituk agitiyauyuk Jesusmun. 
MAT.9.33	Agiuktugli anipkaktauman ukayuitugaluak ukalektuk. Inuit agligutakamik ukaktun, “Taimatumik tautugnaitugaluak Israelmiuni. 
MAT.9.34	Pharisekulli ukallaktugaluit, “Uma agiuktun anipkaktain agiuktun ataniagun.” 
MAT.9.35	Jesuslu akuivaktuk iglukagvingnun iglugiegngitununlu tamainun atugvingni ilihauyyivluni atanguvia ukauhianik naguyunik, naguhipkaivluni aaniaktunik tamainik.
MAT.9.36	Jesusim inuit amigaitun takugamigit nagligiyain aiyukalengmata ikayuktikhaekhutik imnaitun imnailikangngitutun-ilivlutik.
MAT.9.37	Talva Jesusim maligutini ukallautiyain, “Katihivik ilaa angiyuk, havaktilli ikitugaluit. 
MAT.9.38	Talva katihivium ataningat tukhiagvigiluhiuk havaktukhanik tilikuvlugu katihiviminun.
MAT.10.1	Jesusim maligutini 12nguyun kaitkugamigit inminun hakugiktitain tapkua agiuktun anipkakuvlugit aaniagutilgitlu tamaita naguhipkakuvlugit. 
MAT.10.2	Apostles 12n atingit hapkua; hivullik Simon, Petermik taiyauyuk, anikataalu Andrew. James Zebedeem engniga, nukaalu John. 
MAT.10.3	Philip Bartholomewlu; Thomaslu Matthewlu manilekhiyinguyuk tamna. Jameslu, Aphaeusim engniga, Thaddaeuslu. 
MAT.10.4	Simonlu Cananmiutak, Judas Iscariotlu tuniniaktagaluanga Jesus.
MAT.10.5	Tapkua 12nguyun Jesusim tiliyain pitkuvlugit ukakhuni, “Jewmiungitun nunainun aullaktailuhi, Samariamiullu iglukagvit apkuhaktailugit, 
MAT.10.6	Israelmiunun tamakhimayunun imnaitun aullakpagluhi. 
MAT.10.7	Aullagaigupfi ukauyyigitti, 'Kilaum atanguvia kaglilektuk'. 
MAT.10.8	Aaniaktun naguhipkakhigit, tukungayun makitihigit, kilakhimayullu kilaektihigit anipkaklugit agiuktun. Ilipfi akikangngitumik pivaktuhi, akikangngitumiglu tunipkaihimaluhi. 
MAT.10.9	Aullagaigupfi goldmik, silvamiglu, kanuyagmiglu natkaktailuhi manikagvipfingni. 
MAT.10.10	Aahin natkaktailuhi pukhautiniglu, atigihaniglu malgunik, kamikhaniglunin, aiyaupiamiglunin, havakti nekihaminik aituhiaktukhauman.
MAT.10.11	Iglukagvingnun iglukagluangitununlunin nallianun tikikaigupfi inungmik ilumuktumik keniyyavuhi naiyukuvlugu tamna aullakiktinahi. 
MAT.10.12	Iglumunlu itegupfi iglum inuningit hallupaglugit. 
MAT.10.13	Inuillu nagutpata naguguktihigit, nagungitpatalunin naguguktitailiyyavahi. 
MAT.10.14	Kialika ilagiyumangngitpahi tuhaayumangngitkivlutik ukauhipfingnun anigupfi igluanin iglukagvianinlu hiugaektilugit itigahi kemaktilluhi tapkunanga. 
MAT.10.15	Ilumun ukautigipfi, uktuktauvium uvlua tikitpan tamna Sodomiunun Gomorrahmiununlu kuvianaitkiyauyunaituk tapkunanga.
MAT.10.16	“Ilaa tiliyapfi imnaitun amakkut akunganun talva aiyuekpagluhi nimegiaktun ekhinaitgaluaktilluhilu akkelyyektun. 
MAT.10.17	Upingakhitailuhi inungnin tapkua uktuktauvimingnun agitihungumahi atugvimingni ungulagumavluhi. 
MAT.10.18	Aahin ataningnun, atanekpainunlu agitiyauniaktuhi pivlunga uniuyyikuvluhi tapkununga Jewmiungitununlu. 
MAT.10.19	Tapkua agitipahi ihumaluktailuhi ukautikangniaktilaapfingnik ukautikhapfingnik ilihimangniagapfi talvangukkan 
MAT.10.20	ukagunaekapfi ilipfigun, Angutipfi Anengningata ukaktiniangmahi.
MAT.10.21	“Inuit anikatitik aitutiginiaktain tukutaukuvlugit, nutakalgillu nutakatik. Kitungallu angayukatik imakaaginiaktain tukutaukuvlugit. 
MAT.10.22	Ilipfilu tamainin nagugiyauyunaituhi pivlunga atipkun. Kinalika ukpekhimagumi ipigakhimaitumik annauyyauhunguyuk. 
MAT.10.23	Iglukagvingmi atauhengmi nangiktipahi allanun kimauyaktugluhi. Ilumun ukautigipfi, Israelmiuni iglukagvit tamaita tikittunaitahi Inum engniga tikikaaktinagu.
MAT.10.24	“Maliguhuktuk ilihauyyiminin ataniukiyaungituk, kivgaklunin ataniminin. 
MAT.10.25	Maliguhuktuk ilihauyyimitun, kivgaklunin atanimitun-itkumi naamakhiyuk. Inuit iglum atania taivagamitku Beelzebulmik, amigaitkiyamik tapfuma iglumiukatain ukanilutiginiaktain.
MAT.10.26	“Talva ekhigitailugit tapkua; hullika ulikhimayuk takupkaktauhunguyuk, iyekhimayuglu naunaekhunguyuk. 
MAT.10.27	Taaktillugu uvamnin tuhaayahi ukautigihigit kaumayumi. Tuhaayahilu avaliitilluta ukauhinik tukhulauvagluhi iglupaita kanganin. 
MAT.10.28	Ekhigitailugillu tapkua tukuttiyun timimik tukuttilimainmata napamik; ekhigiluhiuk tamna tukuttiyuk timimik napamiglu ikualakttivingmi. 
MAT.10.29	Kupanuak malguk akikakpangngilak maniuyagmik atauhengmik? Tapkuali ilangat atauheklunin nunamun katagunaituk Angutipfi pipkakngitpani. 
MAT.10.30	Ilipfilu niakupfi nuyain kititauhimayunlu. 
MAT.10.31	Talva ekhitailuhi kupanuanin amigaitunin akitukiyaugapfi.
MAT.10.32	“Kialika ukautigipanga naguyumik inungnun, uvangatauk ukautiginiagiga tamna Angutimnun kilangmiitumun naguyumik. 
MAT.10.33	Kialikalunin ukautigipanga nagungitumik inungnun, uvangatauk ukautiginiagiga tamna nagungitumik Angutimnun kilangmiitumun.
MAT.10.34	“Ihumatailuhi naamaktumik tikihimayunga havakuvlunga nunami, kaithimagaluaktunga inuit avitkuvlugit. 
MAT.10.35	Tikinama inuk anguminun tuhayunaektuk, angnam panialu angnaminun tuhaayunaektuk, angnaklunin ukuallu hakiminun aiyungnangniaktuk. 
MAT.10.36	Inuglu iglulik nagugiyauyunaektuk iglumiukatiminin.
MAT.10.37	“Inum anguni angnanilu nagugikiyagigumigik uvamnin ilagiyakhagingitanga. Kialika engnini paninilunin nagugikiyagigumiuk uvamnin ilauyukhaungitpiaktuk uvamnun. 
MAT.10.38	Inuglu haniagutiminik tiguhingitkumi malikuvlunga ilagiyakhagingitanga. 
MAT.10.39	Inuk inuheminik munakhigumi tamaktiniaktaa. Inugli inuheminik munakhingitkumi tamaktitunaitagaluanga.
MAT.10.40	“Inum ilagigumihi ilipfi, ilagiyangatauk; tapfuma ilagiguminga atauhektun ilagiyaa tiliyigatauk. 
MAT.10.41	Kialika nalautaiyi ilagigumiuk nalautaiyiuman akiliuhiakhunguyuk nalautaiyitun. Kialikalunin inuk ilumuktuk ilagigumiuk tamna ilumungman, akiliuhiakhunguyuglu inuk ilumuktutun. 
MAT.10.42	Kinalunin niglaktumik imektihigumi maligutima ilainik malilengman uvamnun, ukaktunga ilumuktumik, tamna akiliukhiakhunguyuk puiguktauhimaitumik.
MAT.11.1	Aahin Jesusim maligutini 12n ilihautiguekamigit talvanga aullaktuk ilihauyyikuvlugu iglukavingni.
MAT.11.2	Talva John itektauvigmiitillugu Christim havaagingnik tuhaagami maligutiminik ilainik tiliyuk, 
MAT.11.3	apekhukuvlugu, “Tamna inuk tikitukhak tamauvin allamiglunin negiuktukhauvita?” 
MAT.11.4	Jesusim kiugamigik ukaktuk, “Takki utegittik John uniutilugu takuyaptingnik tuhaayaptingniglu. 
MAT.11.5	Takpiitun tautuglektun, niuluktun pihukpaktun, kilalgitlu kilaekpaktun, tuhaayuitunlu tuhaalektun, tukungayunlu inupkaktauvaktun, ilingayununlu Godim ukauhiit naguyun ukaktauyun. 
MAT.11.6	Kuviahuktuk inuk ihuigingitkuminga.
MAT.11.7	Tapkuak aullangmanik Jesusim John unipkautiginahualektaa inungnun, “Hug inuilgulmun aullakpakpihi? Tautukuvlugu ivik aulayyakhimayumik anugimun? 
MAT.11.8	Hug taavungakpakpihi? Takuyaktukuvlugu angun annugakhimayuk pinektumik? Ilaa inuit annugakhimayun pinektunik atanitpait igluningniitpaktun. 
MAT.11.9	Talva hug talvungakpakpihi? Nalautaiyi takuyaktukuvlugu? Ilaa ukautigipfi, tamna nalautaiyimin ataniukiyauyuk.
MAT.11.10	Tapfumuna tiitigakhimayuk imaatun,
MAT.11.10	'Ilaa, uniuyyiga tiliyaga hivunengnun,
MAT.11.10	Apkutikhangnik upalungayakuvlugu hivunengni.'
MAT.11.11	Ilumun, ukautigipfi, inungnin tamainin John ataniukiyauvaktuk, kilaum atanguvianili tamna ataniukiyaungituk Johmin ataniukiyauyugaluak. 
MAT.11.12	John Baptaiekti umatillugu talvaangaanin kilaum atanguvia akhuktauvaktuk inuillu akhukhutik piyutigiyaat. 
MAT.11.13	Nalautaiyit pitkuyaillu hivuniugiakpaktun John tikitkaaktinagu, 
MAT.11.14	ukpegiyumagupfiuglu, tamna Elijauyuk tikittukhauyuk. 
MAT.11.15	Inuk hiutilik hapkuninga tuhaali.
MAT.11.16	“Inuitli inuyun tayya hunaatun-ilivat? Tapkua nutakatun-iliyun ikhivainakhutik niuvavingmi hilami, ingmingnun tukhulaumata ukakhutik, 
MAT.11.17	'Atuktuyaktugaptali ilipfingnun numegiagumangngitugaluyuhi; ilaektutun-inguagaptalu mamiahuguakhuta kiagumangngitgaluaktuhi'. 
MAT.11.18	John tikinman negitailivluni imiyuikivlunilu inuit ukaktun, 'Agiuktukaktuk tamna'. 
MAT.11.19	Inum engnigali tikinman negivluni imekhunilu tapkua ukaktun, 'Tamayya negivallaaktuk, imiyuktuglu, ilannagivlugit manilekhiyit, huinekiyunlu!' Ihumatuyun havaangit ilumukpiagamik naunaektugaluit.”
MAT.11.20	Talva Jesusim ihuakhagahuaktain iglukagvigmiun ihumaliukigngimata tapkunani hapengnaktumik havagaluaktillugu. 
MAT.11.21	“Kapiahuglit Chorazinmiun! Kapiahuglit Bethsaidamiun! Tyremiun Sidonmiunlu tautugumitigit hapengnaktun havaktauhimayugaluit ilipfingni tapkua ihumaliukingniaktun kangagaaluk annugaglutik miihugmik pingiyaklutiglu paugmik. 
MAT.11.22	Ukautigipfili, uktugvium uvlua Tyremiunun Sidonmiununlu ekhinaitkiyauhunguyuk ilipfingnin. 
MAT.11.23	Ilipfitauk Capernaumiun, kilangmun kangatakhimayuhi? Napatikagvingmun atkautiyauhunguyuhi. Sodomiuni hapengnaktun havaktaupata, havakhimayutun ilipfingni, iglukagvik tamna nungulimaitugaluak talvangaanin. 
MAT.11.24	Ukautigipfi, Uktugvium uvlua Sodomiunun ekhinaitkiyauhunguyuk ilipfingnin.”
MAT.11.25	Tapfumani Jesus ukaktuk, “Kuyagigipkin, Angutiga ataniuvlutin kilangmun nunamunlu, hapkua iyektihimagapkin ihumatuyunin ilihimayuninlu naunaekhimakuvlugit nutakatun-itunun. 
MAT.11.26	Taima, Angutiga, ihumagavin.
MAT.11.27	“Angutima tunivaktanga tamainik. Godim engnilgum engnini ilitagingnaktaa allat ilitakhiyuitpiaktugaluit tapfuminga. Tapfuma engningata kihiata anguni ilitagingnaktaa, allat ilitakhiyuitpiaktugaluit engningata takupkaktingitpatik.
MAT.11.28	“Kaigiagitti uvamnun unagukgupfi aktukhakupfilu unanguekhektiniagapfi. 
MAT.11.29	Nangmautiga pihiuk ilihakuvluhi uvamnin anangayayuinama umatimni unanguekhevikangniaktuhi napatipfingnun. 
MAT.11.30	Nangmautiga aiyungnangngiman, nangmatkalu ukkiitpiakhutik.”
MAT.12.1	Tapfumani Jesusim nauttivit mukpauyakhaglit apkutigiyain Sabbathium uvluani. Maligutaillu kaalegamik mukpauyakhainik ilainik ungavakhutik negiyun. 
MAT.12.2	Pharisekulli takugamitigit Jesus ukallautiyaat, “Taku, maligutin Sabbathmi piyukhangitumik pilektun.” 
MAT.12.3	Kiuyainli imaatun, “Taigugngilahi Davidim huliyanik inungitlu kaalegamik 
MAT.12.4	Godim igluanun itegami mukpauyamik Godim piyutanik negivaktuk, tapfuminga tapkua negiyukhaungitgaluaktillugit Davidlu inungitlunin angayyuvikkut kihimi? 
MAT.12.5	Pitkuyaniglunin taigugngilahi, Sabbathium uvluani angayyuvikkut angayyuvigmiitillugit havainaktun ihuitugiyauhimaitunik. 
MAT.12.6	Ukautigapfili, inuk angayyuvikpagyuagmin ataniukiak hamanitunektuk. 
MAT.12.7	Ilitugigupfigit hapkua ukauhit, 'Nagliguhuktun pitkuhiit nagutkiyaunahugiyatka aitutikhainin' ihuigiyunaitahi kanuiliyuitun. 
MAT.12.8	Ilaa Inum engniga Sabbathmuntauk ataniuyuk.”
MAT.12.9	Talvangalu Jesus aullagami atugvingmun itektuk. 
MAT.12.10	Aahin inuk algagluktuk taikaniituk. Inuillu apegiyumavlugu Jesus ukaktun, “Sabbatiutillugu naguhipkailugit aaniaktunik naamakpa?”, tamna imakaagiyauniangmangan ihumavlutik. 
MAT.12.11	Tapfuma ukallautiyain, “Nallikhi imnailiuguvin atauhengmik Sabbatiutillugu itekhangmun katakpan tiguyunaitpiuk? 
MAT.12.12	Inuk imnainmin kanuk akitukkiyauva? Taima naamakpiaktuk naguyumik pigupfi Sabbathmi.” 
MAT.12.13	Talva ukallautiyaa algagluktuk, “Ihaguk.” Inuk ihagami naguhiyuk igluatun. 
MAT.12.14	Pharisekulli anigamik tayyainak katimakatauyun Jesuskun tukutumagamitku.
MAT.12.15	Jesusli tapfuminga ilihimagami kimauyuk talvanga. Inuit amigaitun maligmayyuk naguhipkaktain tamaita 
MAT.12.16	uniuyitailivlugit inmigun allanun. 
MAT.12.17	Nalautaiyim Isaiam ukautigihimayain ilumukuvlugit ukangman,
MAT.12.18	“Takuluhiuk kivgaga pilluaktaga nagugivlugu.
MAT.12.18	Tamna umatima kuviahutigiyaa.
MAT.12.18	Uvanga anengnimnik tuniniagiga,
MAT.12.18	tapfumalu Jewmiungitun ukagviginiaktain ilumugnengmik.
MAT.12.19	Akhugunaituglu tukhulauyumangngitkivluni,
MAT.12.19	aahin nipaa tuhaanagunaituk iglukagvit apkutaini.
MAT.12.20	Ivik pingiyakan igitunaitaa,
MAT.12.20	maniglu ihilekan kamitunaitaa,
MAT.12.20	Godim ilumugniga akimangniagutaanun.
MAT.12.21	Atinganunlu Jewmiungitun ukpengniaktun.”
MAT.12.22	Aahin Jesusmun agiuktulik takpiitumik, ukalimaitumiglu kagitiyauyuk tapfuma naguhipkagmani ukayuitugaluak ukalektuk tautuklekhunilu. 
MAT.12.23	Inuillu tamangmik agligutakhutik ukaktun, “Ilaa una angun Davidim engnigingilauk?” 
MAT.12.24	Pharisekulli tuhaagamitku ukaktun “Uma agiuktun anipkainaktain Beelzebulkun, agiuktun ataniagun,” 
MAT.12.25	Jesusimli ihumangit tapkua ilihimagamigit ukautiyain, “Atanguvigmiun ingmingnik avitkumik piektitauhunguyun, iglukagvigmiullu, iglukpagmiullunin ingmingnik avitkumik itlimaektun. 
MAT.12.26	Taima Satan Satanmik anipkaigumi inminik avigniaktuk. Talva pigumi kanuk atanguvia itniakka? 
MAT.12.27	Uvangalu agiuktun anipkagupkit Beelzebulkun kinakun kitungapfi anipkakpatigik tapkua? Ilipfi uktuktauluhi kitungapfingnin. 
MAT.12.28	Uvangali agiuktun anipkakupkit Godim Anengningagun talva Godim atanguvia ilipfingnun tikitunektuk.
MAT.12.29	“Inuk kukiyuktuk hakugiktum igluanun kanuk itegniakka kukitumavluni hivullengmik kilekhugngitkumiuk hakugiktuk? Kinguagun kihimi igluata tamaiyain tiguniaktain.
MAT.12.30	“Kialika ilagingitkuminga akikektuktanga. Kinalunin katipkaingitkumi uvamnun aptektuk uvamnin. 
MAT.12.31	Talvanga ukautigipfi, inuit huinekutain tamaita ihumagiyauyunainiaktun, inuilli Anengnek Naguyuk mitautigigumitku tapkua ihumagiyauyunailimaitugaluit. 
MAT.12.32	Kinalika Inum engninganun ukanilukumi ihumagiyauyunaektuk. Inugli Anengnimun Naguyumun ukanilukumi tamna ihumagiyauyunailimaituk tayyalunin talvangaaninlunin nunaum ihua naallugu.
MAT.12.33	“Ilipfingnun pinagialik; Napaaktuk naguyuk ahiakaktuk naguyumik, napaaktugli nagungituk ahiakaktuk nagungitumik. Napaaktuk ilaa nagumanganlunin ilitagiyauyuk ahiagingnin. 
MAT.12.34	Nimegiat kitungagiyaahi! Ilipfi kanuk naguyumik ukangniakkihi nagungitkaluaktilluhi? Umatim tatayutain ukaktauyun kaningmin. 
MAT.12.35	Inuk naguyuk naguyumik anitiyuk umaminin naguyumin, inugli nagungituk nagungitumik anitiyuk umaminin nagungitumin.
MAT.12.36	“Ukautigipfi, uktuktauvium uvlua tikitpan inuit apegiyauhunguyun ukauhimigun tapkununa ihuimangatalunin. 
MAT.12.37	Ukauhipfigun ihuagiyauhunguyuhi, ukauhipfigunlu ihuigiyauhunguyuhilunin.
MAT.12.38	Tiitigaktillu, Pharisekullu ilaita ukaullautiyaat Jesus, “Ilihauyyi, naunaikutamik takuyumaktugut ilingnin”. 
MAT.12.39	Kiuyagaluangit, “Hapkua inuit nagungitun ilumugngitunlu naunaikutamik takuyumainaktun, ilaa naunaikutamik allamik piyunaitun nalautaiyim Jonam naunaikuta kihimi. 
MAT.12.40	Jonah uvlivangman pingahunik ikaluakpaum iluani, taimatuntauk Inum engniga uvlihunguyuk nunaum iluani. 
MAT.12.41	Uktuktauvingmi Ninivehmiun nangekatigikhunguyun hapkua inuit ihuigikuvlugit, tapkua Ninevehmiun ihumaliukikpagamik Jonam ilihauyyutatigun, tayyali inuk Jonahmin ataniukiak hamanitunektuk. 
MAT.12.42	Uktuktauvingmilu kuik paanitpaktuk nangegniaktuk inuit hapkua ihuigilugit, ungahiktumin akuivagami tuhaayaktugumavlugit Solomam ihumatutain. Tayyali inuk Solomonmin aiyuitkiak hamanitugaluak.
MAT.12.43	“Agiuktuk agiuktulingmin anigumi hanguinaktuk imekangngitumun innikhaminik kenigiaktukhuni katkangngitugaluak tapfuminga. 
MAT.12.44	Kinguagun ukaktuk, 'iglumnun kimaktagaluamnun utiunialekkunga'. Utektuk katkakhugu igluni inuektumik, halumaktumik, ihuakhiyauvlunilu. 
MAT.12.45	Animigamilu agitivlugit agiuktun allat 7guyun inminun, tapkua nagungitkiat inminin. Tamangmiglu itekhutik naiyukatigiktun tapfumani, kinguaguntauk tamna inuk agiuktulik ingatakpaktuk hivullengmin. Ayyikutaaniglu inuit hapkua piniaktun.”
MAT.12.46	Jesuslu inungnun ukaktillugu, ilaa, angnanga katangutaillu hilataaniitun ukagvigiyumavlugu. 
MAT.12.47	(Inum ukallautiyaa, “Angnan katangutinlu tatkaaniitun ukagvigiyumavlutin”.) 
MAT.12.48	Jesusim kiugamiuk tamna ukaktuk, “Angnaga kinauva, kikullu katangutitka?” 
MAT.12.49	Ihakhuni maligutiminun ukaktuk, “Tahapkua angnaga katangutitkalu. 
MAT.12.50	Kinalika angutima kilangmiitum piyumayaanik pitpan tamna nukagiyaga, naiyagiyagalu angnagivlugulunin.”
MAT.13.1	Uvlumi tapfumani Jesus iglumin anigami tahium hinaani ingiyuk. 
MAT.13.2	Inuillu amigaitun iluvagmayyuk umiagmun ikiyuk ingivluni, inuit nangektillugit hinaani. 
MAT.13.3	Jesusimlu ukagvigiyain amihumik hivuniunektigun, ukakhuni, “Nauttiyekhiyi nauttiyekhivaktuk. 
MAT.13.4	Taimaliuktillugu nautiakhait ilangit apkunmun katangmata kupanuat negiyain. 
MAT.13.5	Nautiakhaillu allat uyagaliagmun nunakukitumun katakamik kilamik naulektun nunakukitman. 
MAT.13.6	Hikenegli nuiman nauhimayun panekpallialektun mangutikhainamiglu tukuinaktun. 
MAT.13.7	Nautiakhaillu allat kakilautilingnun kataktun. Kakilautilgillu nauvlutik huguktitain. 
MAT.13.8	Nautiakhaillu allat nunagiktumun katainaktugaluit. Tapkua nauvaktun naguyumik mukpauyakhagnikhutik ilait 100nik, ilait 60nik, ilaitlu 30niglunin. 
MAT.13.9	Inuit hiutikagumik tuhaalit.”
MAT.13.10	Talva maligutaita upagamitku ukaktun, “Hug inuit ukagvigivigit hivuniunektigun?” 
MAT.13.11	Kiuyain, “Ilipfingnun kilaum atanguviata naunangningit naunaekpaktun, tapkuali naunangninganik kauyimalimaitun. 
MAT.13.12	Inugli pikaktuk tunihiviuniaktuk pikagaluakuvlugu. Pikangngituminli tapfuma piyutain mikigaluakhuni piektitauniaktun. 
MAT.13.13	Taima uvanga ukagvigiyatka hivuniunektigun takulimaimata uitakaluaktillugit, tuhaayuimatalu nalainakhutik, kangekhilimaitkivlutiglu. 
MAT.13.14	Ilaa Isaiam tapkua unipkautigivagain ilumuktumik ukangman,
MAT.13.14	'Nalauniaktuhi kangekhihimaitumik, tautugniaktuhilu ilitugihimaitumik 
MAT.13.15	hapkua inuit umatimingni ekiahukamik hiutimingni tuhaayunaekhutik. Iyingillu uitaektun tautugnakhavun iyimigun tuhaalutiglu hiutimingnun kangekhilutiglu uvanga naguhipkakuvlugit.'
MAT.13.16	“Ilipfi iyihi naguguktun tautugamik, hiutihilu tuhaagamik. 
MAT.13.17	Ilumuktumik ukautigipfi, nalautaiyit amihun, angutillu naguyun takuyapfingnik takuyumavaktun takulimaitkaluaktillugit, tuhaayapfingniglu tuhaayumavaktun tuhaangitgaluakhutik.
MAT.13.18	“Tayya tuhaahiuk nauttiyikhiyim hivuniugutaa. 
MAT.13.19	Inum atanguvium ukauhia tuhaapagu kangekhiyuitillugu, Tupilak kaiyuk akhaakhugu tamna tapfuminga iliyauyumik umataanin. Tamnauyuk apkunmun katakhimayugaluak. 
MAT.13.20	Uyagaliagmun kataktun tamnauyuk ukauhek tuhaagamiuk aliatakpiaktuk tayyainak 
MAT.13.21	iluminili mangutikhangnginami ukpegafukaaktillugu naglikhaktitaugumi aiyukalekhunilunin ukauhitigun ipigaktuk. 
MAT.13.22	Kakilautilingni katakhimayun tamnauyuk ukauhengmik tuhaayuk aliagivallaagamigit nunaum pikutain aaguhukhuni maninik ukauhek naulimaituk ahianiyuikivluni. 
MAT.13.23	Nunagiktumunli kakaktun, tamauyuk ukauhengmik tuhaayuk kangekhivluni. Tamantauk ahianikpaktuk 100nik, 60niglunin 30niglunin.
MAT.13.24	Jesusim hivuniunek aipa ukautigiyaa tapkununga ukakhuni, “Kilaum atanguvia nauttiviliktun-iliyuk tamna nauttiviminun nauttiyekhivagman naguyunik. 
MAT.13.25	Inuilli hiniktillugit nauttivilium akigaa kaivaktuk nauttiyekhivluni nagungitunik nautiakhait naguyun akunganun, taimaligami angilgaktuk. 
MAT.13.26	Aahin ilaani nautiakhait niumata nagungituntauk niukatauyun. 
MAT.13.27	Talva nauttivilgum kivgaita upagamitku ukallautiyaat, 'Atanek, nauttiyekhivagngilatin naguyunik nauttivingnun? Kanuk nagungitpiaktun naulekat?' 
MAT.13.28	Tapfuma kiuyain, 'Akigaga uminga pivaktuk'. Kivgait ukangmiyun tapfumunga, 'Tapkuninga katitiaktukuniakitigut?' 
MAT.13.29	Kiuyugaluak, 'Imanak katitiaktukgupfigit nagungitun naguyunlu piniagunakhiyahi nautinagit. 
MAT.13.30	Tamangmik nauthimalit katihivik tikiniagutaanun, kativingukan ukallautiyyavatka havaktit imaatun, 'Hivullengmik katihiyyavuhi nauhimayunik nagungitunik kileglugillu ikualakuvlugit, mukpauyakhailli naguyun katihigit tutkukhivimnun'.”
MAT.13.31	Jesusimlu ukautiyain hivuniunengmik allamik ukakhuni, “Kilaum atanguvia mustardim nautiakhangatun-iliyuk inuk tapfuminga iliman nauttiviminun. 
MAT.13.32	Tamna nautiakhak nautiakhainin allanin tamainin mikikiyauyuk, nautluakaalunili angikiyauniaktugaluak napaaktungukhuni, aahin kihektutaini tingmiat uvluliukpaktun.
MAT.13.33	Talva Jesusim ukautiyain hivuniunengmik allamik ukakhuni, “Kilaum atanguvia puvlaaktun-iliyuk angnak tapfuminga piyuk akutikuvlugit mukpauyamun ukumaitlaanun 100nun puvlaakakhimakuvlugit.”
MAT.13.34	Taimatumik Jesus unipkaktuk inungnun hivuniunengnik, hivuniukhimaitumik ukangngitugaluak. 
MAT.13.35	Taimaliyuk nalautaiyyim ukauhiit ilumukuvlugit ukakhimangman,
MAT.13.35	“Hivuniunengmik ukagumayunga ukautigilugit naunaktun nunaum hanayauningaanin.”
MAT.13.36	Talva Jesusim inuit amigaitun kimakhugit iglumun itektuk. Maligutaitalu upagamitku ukaktun, “Tamna hivuniunek nautiakhaitigun nagungitutigun, tapfuminga kangekhipkaktitigut.” 
MAT.13.37	Kiuyuk, “Inuk nauttiyekhivaktuk naguyunik Inum engniga tamnauyuk. 
MAT.13.38	Nauttivik tamna nunauyuk, nautiakhait naguyun atanguvium kitungain tapkuanguyun, nautiakhaitli nagungitun Tupilaum kitungain tapkuanguyun. 
MAT.13.39	Tamnatauk akigak nauttiyyekhivaktuk Tupilak tamnauyuk, katihiviglu nunaum ihhua tamnayuk katihiyullu ihalgulgit tapkuanguyun. 
MAT.13.40	Nauthimayun nagungitun katitaumata ikualakuvlugit, ayyikutauniaktuk nunam ihhua tikitpan. 
MAT.13.41	Inum engningata ihalgulini tiliniaktain tapkua katikuvlugit atanguviminin huinekipkaiyit tamaita ihuitullu 
MAT.13.42	igitlugit ingnegvikpagyuamun; takanani inuit kiahunguyun kiipkaktivlutik. 
MAT.13.43	Talva inuit ilumuktun kaumangniaktun hikenektun angumi atanguviani. Inuk hiutikakumi tuhaali.
MAT.13.44	“Kilaum atanguvia pikutitin-iliyuk nauttivingmi iyekhimangman. Inumli nalvakamiuk tayyainak uliktaa tautugnaitkuvlugu allanun. Talva kuviatakpiagami tapfuma tamaiyani tamaita niuvgutigiyain nauttivingmik tapfuminga niuvekuvlugu.
MAT.13.45	“Aahin kilaum atanguvia niuvayitun-iliyuk tamna keniaktukpagman pinektutinik akituyunik. 
MAT.13.46	Talva tamna katkagami pinekutamik akitukpiaktumik tayyainak pikutini tamaita niuvgutigiyain niuvekuvlugu tamna.
MAT.13.47	“Aahin kilaum atanguvia kuvyaktun-iliyuk ningititauman imangmun ikaluktuk amigaitunik ayyikiingitunik. 
MAT.13.48	Tatangman inuit hinaanun kakkititaat ikaluit naguyun tutkuktagivlugit katayunun, igitugit nagungitun. 
MAT.13.49	Taimatun-itniaktut nunaum ihhuani. Ihalgulgit tikitkumik avipkangniaktain huinekiyun ilumuktunin 
MAT.13.50	igitkuvlugit ingnegvigpagyuamun, takanani inuit kianiaktun kiihipkaktivlutik.” 
MAT.13.51	Jesusim apegiyain, “Hapkuninga tamainik kangekhivakpihi?” Kiyuaat, “Ilaa”. 
MAT.13.52	Ukallautimiyain, “Tiitigaktit tamangmik kilaum atanguvianik ilihimagumik iglukpaliktun-iliyun pikutikagviminin anitiyuk nutaanik utukainiglu.”
MAT.13.53	Jesus hapkuninga ilihauyyiguegami aahinungaktuk 
MAT.13.54	nunaminullu tikinami inungnik ilihauyyiyuk atugvianni. Tapkuali agligutakpiagamik tapfumunga ukaktun, “Nakin uma ihumatutain kaitauvat havaangillu? 
MAT.13.55	Hanayim engnigingilauk? Angnanga taiyaungilak Marymik? Umalu James, Josephlu, Simollu, Judaslu nukagingilagit? 
MAT.13.56	Naiyangillu tamangmik uvaptingiingilat? Nakin tamna pitkuheminik piva?” 
MAT.13.57	Talva tapkua Jesus ihuigiyaat. Jesusimli ukallautiyagaluangat “Nalautaiyit nunamingnitillugit ilamingnitillugillu nagugiyaungitugaluit, aahiniitkumik kihimi”. 
MAT.13.58	Talvani tapfumani hapengnaktunik amigaitunik havayuituk inuit ukpegluanginmata.
MAT.14.1	Tapfumani Herod atanek tuhaalihaktainaktuk Jesuskun aiyuitpiangman. 
MAT.14.2	Kivgaminunlu ukaktuk, “Tamna John Baptaiektiuyunakhiyuk tukungayunin makinami hapengnaktunik havakpaktuk.”
MAT.14.3	Hivungani Herodim John pihimayaa kilekhugamiuk itektauvigmungaktitugulu Herodiasim, nukami Philipim nuliyangata, pitkumagu. 
MAT.14.4	John ukakhimangman Herodmun, “Nuliagigangni tamna ihuitpiaktuk”. 
MAT.14.5	Talva Herodim John tukutumainaktaa inuilli ekhigiyagaluangit tapkua nalautaiyiunahugimayyuk 
MAT.14.6	Herodim inuviata uvlua tikinman, Herodiasim pania numekpaktuk pulaakatigiktuni tapkunani, kuviahuktimani Herod 
MAT.14.7	ukagiaktuk angiyumik aitugumavlugu piyumayanganik kuyagingnagluni. 
MAT.14.8	Talva angnaminin tukhiakuyaugami ukaktuk, “John Baptaiektim niakuanik tuniviginga akiutagmun ililugu.” 
MAT.14.9	Ataneglu kapiahukpiaktuk ukagiakhimagamili negikatain nalautillugit tapfuminga tunihiviukuyaa. 
MAT.14.10	Pitkuimanlu John niakuektitauyuk itektauvigmiitillugu. 
MAT.14.11	Niakualu akiutagmun iliyaugami kaitaulektuk tuniyauvluni angnaguhegmun, tapfuma angnani tuniya tapfuminga. 
MAT.14.12	Johnimli maligutaita kaigamik timaa tiguyaat iluvegiaktukhugu, talva uniutiyaat Jesus tamainik.
MAT.14.13	Jesusimlu tamna tuhaagamiuk talvanga kimauyuk aullakhuni umiakun inuilgumun kihimgiukhuni. Inuilli tuhaagamitku aullangman maliktaat pihukhutik iglukagvingnin. 
MAT.14.14	Jesuslu tikinami inuit amigaitun takugamigit nagligiyain naguhipkakhugit aaniaktun. 
MAT.14.15	Unulengmanlu maligutaita upaktaat ukakhutik, “Hamani iglukpaiilgumiinapta, unulektillugu, inuit hapkua aullakulugit iglukagvingnun nekihamingnik niuvegiaktukuvlugit ingmingnik.” 
MAT.14.16	Jesus ukaktuk, “Aullaktukhaungitugaluit ilipfi negipkakhigit.” 
MAT.14.17	Tapkua kiuyaat, “Hamani mukpauyagliuyugut talimanik, ikaluliuyugullu malguinangnik kihimi.” 
MAT.14.18	Ukaktuk, “Kagitihigit uvamnun.” 
MAT.14.19	Ivingnunlu tapfuma inuit ingikuyain; aahin mukpauyait taliman, ikaluglu malguk tigugamigit aagluktuk kilangmun kuyahukhuni. Talva mukpauyait avgukamigit tapkuninga tuniyain maligutini, tapkuatauk tunipkaiyun inungnun. 
MAT.14.20	Inuillu tamangmik negiyun akiatukhutik. Maligutaillu ilakuit avgukhimayun katigamitigit tigumiaktit 12guyun tatattain. 
MAT.14.21	Tapkua negivaktun 5000guyun angutainain, angnat nutakallu kitikataungitgaluakhutik.
MAT.14.22	Talva Jesusim maligutini umiagmun ikipkaktain hivullegiyumagamigit inmi aullaktikuvlugit inuit aahinun. 
MAT.14.23	Inuillu aullaktitkaaktillugit Jesus manilgulmun maiyugaktuk kihimgiukhuni kengagumagami. Unulengmanlu avaliektuk. 
MAT.14.24	Tapfumani umiak tahium kitkanilektuk algugamilu nangialektuk malikhiukhuni. 
MAT.14.25	Uvlaamilu kaulgaktinagu Jesusim tikilektain imam kangagun pihukhuni. 
MAT.14.26	Maligutaitalu takugamitku imam kangagun pihuktillugu kuglukpiaktun ukakhutik, “Anengnek tamayya!”, kukuakpiakhutik ekhitakamik. 
MAT.14.27	Tayyainagli Jesusim ukautiyain ukakhuni, “Ekhiuktailuhi kuviahugittili uvangaugama.” 
MAT.14.28	Peterm kiuyaa, “Atanek ilviuguvin kaitkulunga ilingnun imam kangagun.” 
MAT.14.29	Ukaktuk, “Kailegin”. Peterlu umiagmin atkagami imam kangagun pihuktuk Jesus upagahualekhugu. 
MAT.14.30	Malgilli takugamigit kuglukpiaktuk, kivilegamilu kukuaktuk akhun, “Atanek annautinga.” 
MAT.14.31	Jesuslu tayyainak ihakami tiguyaa ukakhuni, “Inuk ukpegnekukituk, hug ukpengngitpin?” 
MAT.14.32	Umiagmun ikinmanik anugaektuk. 
MAT.14.33	Umiagmiitunlu Jesus angayyuvigiyaat ukakhutik, “Ilumun Godim engnigiyaatin ilvin.”
MAT.14.34	Ikaakamiglu nunamun Gennesaretmik taiyauyumun tikittun. 
MAT.14.35	Takanani nunaum inungita ilitagigamitku tiliyun aahinun kagitikuvlugit aaniaktun, 
MAT.14.36	ilangita Jesus tukhiakvigiyaat annugaata hinaa aktuinakuvlugulunin, aktuinaktunlu tapfuminga naguhipkaktauyun.
MAT.15.1	Pharisekut tiitigaktillu Jerusalemin akuivlutik tikittaat Jesus ukakhutik, 
MAT.15.2	“Hug maligutitin hivullipta pitkuhigingnik malingngitpat? Uagyuinamik algagmingnik negiaktuktinatik.” 
MAT.15.3	Kiuyuk, “Ilipfili hug Godim pitkuyain maligngitpihigik malingnakuvlugit pitkuyahi ilipfi? 
MAT.15.4	God pitkuiman, 'Angutin angnanlu nagugilugik,' imaalu, 'Kinalika anguminun angnaminunlunin ukanilukumi tukutauli tamna.' 
MAT.15.5	Ukaktuhili ilipfi, 'Inuk anguminun angnaminunlunin ukagumi – Hullika piyakhagiyahi uvamnin tuniyauhimayun Godmun, talva nagugiyakhagingitaik anguni angnanilu.' 
MAT.15.6	Taima pitkuhipfigun Godim ukauhiit hungnektitahi. 
MAT.15.7	Ilumukhektuktuhi, ikuhimaitumik Isaiah hivuniugiaktukpaktuk ilipfigun ukakhimangman,
MAT.15.8	'Hapkua inuit nagugitillunga uvanga kanimingnin uvamnin ungahiktumiitgaluaktun umatimingni. 
MAT.15.9	Angayyuvigiyangnga ilumuktungngitutun inuit pitkuhigingnik ilihauyyingnakpiagamik' ”.
MAT.15.10	Jesusim inuit kaitkugamigit inminun ukautiyain, “Nalaugitti kangekhivagluhilu. 
MAT.15.11	Inum kaniagun itektum inuk tamna halumaektingitaa, tapfuma kaniagun aniyun halumaektiyagaluangat tamna.”
MAT.15.12	Talva maligutaita upagamitku ukautiyaat, “Ilihimaviuk Pharisekun ukauhitin tuhaagamigit ihuigiyain?” 
MAT.15.13	Kiuyuk, “Nautiat tamangmik angutima kilangmiitum ilingngitpagit nunamun ungavaktauniaktun. 
MAT.15.14	Hugitailugit tapkua: hivulliulengmata ingningnik takpiitgaluaktillugit. Takpiitum takpiituk aipa tahiugumiuk tamangmik hituakhunguyuk itekhangmun.” 
MAT.15.15	Peterm ukallautiyaa, “Tamna hivuniunengmik kangekhipkaktitigut.” 
MAT.15.16	Tapkununga ukaktuk, “Ilipfitauk kangekhiluangitpihi? 
MAT.15.17	Ilihimangngilahi imaatun. Inum kaniagun itektun tamangmik akiagugmun piyun anaktauvlutiglu? 
MAT.15.18	Inugli humillika anitiyuk kanimigun tapkua umataanin kaitauyun halumaititugu inuk. 
MAT.15.19	Inuk ihuitumik ihumalegumi, inuagumagumilu, allatugumagumilu angnakhiugumavluni, kukitumagumilu, uneglukhuni, ihuitumik nuakatini ukautigilugit, hapkuninga tamainik hivullengmik ihumaliukpaktuk umamini. 
MAT.15.20	Tapkua ilaa inuk halumaektitaa: inuk negiaktugumi algaminik uakhimaitumik hungitpiaktuk.”
MAT.15.21	Talvanga Jesus aullaktuk Tyrm, Sidonimlu nunainun tikittuni. 
MAT.15.22	Ilaa tapfumani angnak Caananmiutak nunamin kaiyuk kukuakhuni, “Atanek, Davidim engniga, nagliginga paniga agiuktukangman aiyukakpiakhuni akhun.” 
MAT.15.23	Tapfumali kiungitagaluanga. Maligutaitali tukhiagvigiyaat,“Aahivaktiguk kukuagningnakpagmatigut.” 
MAT.15.24	Kiuyuk, “Tiliyauhimagaluaktunga Israelmiunun ulamnauyunun imnaitun-iliyunun kihimi.” 
MAT.15.25	Angnamli upakhugu angayyuvigiyaa ukakhuni, “Atanek, ikayungnga.” 
MAT.15.26	Kiuyugaluak, “Naamangngituk kitungauyun nekhautain aitutigiguptigit kenminun.” 
MAT.15.27	Angnak ukallaktuk, “Ilaa atanek, kenmitlunin negingnaktugaluit mukpauyat ilakuinnik katakhimayunik ataniata ikpatainin.” 
MAT.15.28	Talva Jesusim kiyuaa, “Angnak, ukpegluagavin piyumayangnik piyyavutin.” Tapfuma pania naguhiyuk tayyainak.
MAT.15.29	Talvanga Jesus aullaktuk Galileem tahingata hinatigun, manilgulmun maiyugakhuni ingiyuk. 
MAT.15.30	Inuin amigaitunlu tikittaat tikiutivlugitlu tuhiaktun, niuluktunlu, takpiitunlu ukayuitunlu allattauk. Tapfuma naguhipkaktain. 
MAT.15.31	Inuillu ukayuitun ukaktillugit, niugluktun pihuktillugit, takpiitunlu tautuglektillugit, agligutakpiaktun Israelmiut Godingat kuyagivlugu.
MAT.15.32	Talva Jesusim maligutini kaitkugamigit inminun ukaktuk, “Inuit ilauvangmata uvamnun uvluni pingahuni negihimaitumik nagligiyatka, aullakuyumangngitagaluatkali hakueknakhavun negiyuinamik.” 
MAT.15.33	Maligutaita ukallautiyaat, “Hamani iglukpaiilgumi nakin niuvegiaktugniakkita mukpauyanik naamayunik inungnun amigaitpiaktunun?” 
MAT.15.34	Jesusimlu ukallautiyain, “Kafinik mukpauyagliuyuhi?” Kiuyun, “7nik ikalungniglu ikitunik.” 
MAT.15.35	Talva inuit ingikuyain nunamun 
MAT.15.36	tiguvlugitlu mukpauyait 7n ikaluillu kuyahuktuk. Avgukamigitlu maligutini tuniyain tapkuninga, tapkuatauk tunipkaiyun inungnun. 
MAT.15.37	Inuillu tamangmik negiyun akiatukhutik. Maligutaillu ilakuit avgukhimayun katigamitigit tigumiaktit 7n tatattain. 
MAT.15.38	Tapkualu negivaktun 4000guyun angutainain, angnat, nutakallu kitikataungitgaluakhutik. 
MAT.15.39	Jesusimlu inuit aullaktitugit umiagmun ikiyuk Magadanim nunaanun akuiyumavluni.
MAT.16.1	Talva Pharisekut Sadducekullu tikittaat Jesus uktugumavlugu apegigamitku naunaikutamik kilangmin tautukukuvlugit. 
MAT.16.2	Kiuyain, “Unugagan ukaktuhi, 'Akagu hilakingniaktuk kilak aukpayaanakhingman'. 
MAT.16.3	Uvlaamilunin 'Hila naguyunaektuk kilak aukpayaanakhingmata'. Ilipfi kilaum naunaikutanik ilitukhingaktuhi, inuit pivikhaita naunaikutainli ilitugiyuitagaluahi. 
MAT.16.4	Inuit nagungitpiaktun kenigiaktuktun naunaikutamik, naunaikutamigli piyunaitun, Jonam naunaikutaa kihimi.” Talva kimagamigit aullaktuk.
MAT.16.5	Maligutaillu akianun ikaagamik natkangngitun mukpauyanik puigukhutik. 
MAT.16.6	Jesusim ukallautiyain, “Ata kamahutigilugit Pharisekut Sadducekullu mukpauyaita puvlangit”. 
MAT.16.7	Ukangman taimatun, tapkua ukauhiit apekutigiyain ingmingnik ukakhutik, “Natkangnginapta mukpauyanik”. 
MAT.16.8	Jesusimli ilihimagamiuk ukaktuk, “Ilaa ukpegnekukituhi, hug ilipfingnik apekhuilekihi mukpauyaekapfi? 
MAT.16.9	Ilihimangngilahi? Itkaumangngituhi negipkakpagapkit inuit 5000guyun mukpauyanin talimanin, ilakuiniglu katihigapfi tigumiagutingnun? 
MAT.16.10	Negipkakpagapkitlunin 4000guyun inuit mukpauyanin 7nin, talvanitauk, ilakuinik katihigapfi tigumiagutingnun? 
MAT.16.11	Ilaa mukpauyainik ukautiginginapku kanuk kangekhingitpihi? Pharisekut, Sadducekullu mukpauyaita puvlangit kamahutigilugit ilaa.” 
MAT.16.12	Talva kangekhilihaktun Jesusim ukautigingimagit mukpauyait puvlangit, ukautigivlugit Pharisekut, Sadducekullu ilihauyyatain kihimi.
MAT.16.13	Jesus Caesarea Philippim nunaanun tikinami maligutini apegiyain, “Inuit kanuk ukakkat, inum engniga kinaunahugivayyuk? 
MAT.16.14	Tapkua ukaktun, “Ilaita John Baptaiektiunahugiyaatin, allat Elijaunahugiyaatin, allalunin Jeremiaunahugiyaatin nalautaiyit ilangatlunin.” 
MAT.16.15	Jesusim apegiyain, “Ilipfili kinaunahugivihinga?” 
MAT.16.16	Simon Peter kiuyuk, “Christiuyutin, Godim inuyum engniga.” 
MAT.16.17	Jesusim kiuyaa “Kuviakhukpiaktutin, Simon, Johnim engniga, una naunaekhimayuk ilingnun angutimnin kilangmiitumin, inungnin naunaekhimaitgaluaktillugu. 
MAT.16.18	Aahin ukautigipkin, Peternguyutin, kaektumun umunga angayyuviga tungatitumayaga, tukungayunin taaktum nungutilimaitagaluanga. 
MAT.16.19	Kilaum atanguviata kilutaiyautinik tuniniaktagin, hullika pitailigungni nunami tamna pitailiyauniaktuk kilangmi, humillikalunin pipkaiguvin nunami pipkaktauniaktuk kilangmi,” 
MAT.16.20	Talva maligutini pitkuyain akhun inuit uniutikunagit Christiunengminik
MAT.16.21	Talvangaanin Jesus maligutiminun ukauyyinahualektuk aullaktukhaminik Jerusalemun ataningnin, angayyuvikpagyuakunin, tiitigaktininlu naglikhaktitauniagami tukutaulunilu; aahinili uvluk pingahuangni makiktitauluni. 
MAT.16.22	Petermli ukagvigivlugu ihuakhagahualektaa ukakhuni, “Atanek, Godim pipkaktailugu tamna! Piyukhaungitpiangman ilingnun.” 
MAT.16.23	Kiviakhuni Jesusim ukallautiyaa Peter,” Tunumnungaugin, Satan, ihuitumik pitkugangma Godimlu ihumangit ihumaginginapkit.”
MAT.16.24	Talva Jesusim maligutini ukallautiyain, “Inuk uvamnik maligumagumi inminik pitailiyukhak haniagutikhaminikli nangmagli. 
MAT.16.25	Kinalika inuheminik annautiyumagumi tamaktiniaktaa, uvanga pivlunga; kialunin inuhini tamaktigumiuk munaginiaktaa. 
MAT.16.26	Inuk nunat pikhautainik tamainik pigumi inuhini tamaktigaluakhugu, humik piva? Humunlunin inum inuhini himmautiginiakkauk? 
MAT.16.27	Inum engniga kaithunguyuk, Angumi kaumangningagun ihalgulgit ilagilugit, akilegumavlugit inuit tamaita atuni piyakhainik. 
MAT.16.28	Ilumun ukautigipfi, nangekatauyun ilait hamani tukuyunaitun tautuktinagu inum engniga tikilengman atanguvianun.
MAT.17.1	Uvlut 6it nungumata Jesusim Peter, Jameslu, nukaalu John, mallaukuyain maiyugakatigiyumavlugit manilgulmun kingiktumun. 
MAT.17.2	Takuangnilu Jesus allanguktitauyuk akulia kengnagnakpiaktuk hikenektun, annugaillu kakuktanguktun kaumanektun. 
MAT.17.3	Aahintauk tapkununga Moses Elijahlu hagyyaektuk ukakatigivlugu Jesus. 
MAT.17.4	Peterm Jesus ukallautiyaa, “Atanek hamaniinapta nagutpiaktuk, piyumaguvin tupiliukhunguyunga pingahunik atauhengmik ilingnun, atauhengmik Mosesmun, atauhengmiglu Elijahmun.” 
MAT.17.5	Ukaktillugulu, ilaa, nuvuyam kaumayum uliktain, nipi nuvuyangmin ukaktuk, “Una engniga nagugiyaga akhun, kuviahutigivlugulu; tamna tuhaahiuk.” 
MAT.17.6	Maligutaitalu tuhaagamitku tamna angayyuyun ekhitakhutik. 
MAT.17.7	Jesusimli upakhugit aktuktain ukakhuni, “Makititti ekhitailuhilu.” 
MAT.17.8	Aaglungmata inuhingituk, Jesus kihimi.
MAT.17.9	Tapkualu manilgulmin atkautillugit, Jesusim pitkuyain ukakhuni, “Uniuyyitailuhi inungnun takuyapfingnik Inum engniga tukungayunin makikaaktinagu.” 
MAT.17.10	Talva maligutaita apegiyaat “Hug tiitigaktit Elijam hivulliuvluni tikittakhaanik ilihauyyivat?” 
MAT.17.11	Kiuyuk, “Elijah tikittukhauyulli tamaita naamaktikuvlugit, 
MAT.17.12	ukautiyagaluapfi, Elijah tikihimayugaluak inuillu ilitaginginamitku ihumamingnik aanekpagaat. Taimatuntauk Inum engniga naglikhaktauhunguyuk tapkununga.” 
MAT.17.13	Talva maligutait kangekhilihaktun tapfuminga Jesusim John Baptaiekti ukautigimagu tapkununga.
MAT.17.14	Inungnun amigaitunun tikinmata angun Jesusmun upagniktuk hitkuvigigamiuk ukaktuk, 
MAT.17.15	“Atanek, engniga nagligiguk kiiyukpiangman ulugiahukpiakhuni. Ilaani ulugianakpiaktuk ingnevingmun imangmunlunin. 
MAT.17.16	Maligutingnunlu kagitiyaga tapkuali naguhipkaklimaitagaluangat.” 
MAT.17.17	Jesus kiuyuk, “Inuit ukpektaitpiaktun hunauvat, kanuk hivitutigiyumik naiyugniakapfi? Kanuk hivitutigiyumiglu huginiagipfi? Kagitiyyuk uvamnun.” 
MAT.17.18	Jesusim agiuktuk pitkumani, aniyuk tapfumanga, inuhuktuglu naguhiyuk tayyainak.
MAT.17.19	Talva maligutait kihimgiukhutik upautiyun Jesusmun ukakhutik, “Hug uvagut anipkaglimaitpitigu?” 
MAT.17.20	Kiuyain, “Ukpegnekukitpiagapfi, ilumun ukautigipfi ukpegnekakupfi nautiakhatun mustardtun, una manilguk ukagviginiaktakhi imaatun, 'Nutin paunga' nuniaktuglu. Taima hullika hapengnaktun hapengnaekhunguyun ilipfingnun.
MAT.17.21	Kihimi imaatun piyunaektuhi kengagngitkupfi negitaililuhilu.”
MAT.17.22	Galileemilu akuihimaktillugit, Jesusim ukautiyain, “Inum engniga inungnun tuniyauniaktuk. 
MAT.17.23	Tapkualu tukuniaktaat uvluk pingahuangili makiktitauniaktugaluak.” Tapkuali kapiatakpiaktun.
MAT.17.24	Capernaumun tikinmata, manilekhiyit angayyuvikpagyuamun, Petermun upautiyun ukallautivlugu, “Ilihauyyin angayyuvikpagyuam piyakhaanik akilekka? 
MAT.17.25	Ukaktuk, “Ilaa”. Ainman Jesus ukallakaktuk. “Simon, kanuk ihumavin? Kikunin nunat ataningit maniniktitauvat? Kitungamingnin allaninlunin? 
MAT.17.26	Peter kiuman “Allanin” Jesusim ukallautiyaa “Talva kitungain akilegunaitun, 
MAT.17.27	tapkuali ihumalukunagit tahium hinaanungaugin ikaakhaginlu ikalukkuvin tapfuma kania aitaktiyyuk iluani katkangniagangni maniuyak atauhek. Tiguguk tamna tapfumingalu tunikit manilekhiyit ilingnin uvamninlu.
MAT.18.1	Tapfumani maligutaita Jesus upaktaat ukakhutik, “Kilaum atanguviani kina ataniukiyauva?” 
MAT.18.2	Kaitkuigami nutagamik inminun akunganun nangektitaa 
MAT.18.3	ukakhuni, “Ilumun ukautigipfi, allanguktitaungitkupfi nutakatun-itkuvluhi kilaum atanguvianun tikittunaituhi. 
MAT.18.4	Kinalika nutakatun anangayangitkumi tamna kilaum atanguviani ataniukiyauniaktuk. 
MAT.18.5	Inum nutagak ikumatun ilagigumiuk atimni ilagiyanga uvangatauk.
MAT.18.6	“Inumlunin nutakat ukpegluaktun uvamnun hapkua ilangat huinekipkakumiuk uyagakpak kungahingagun nivingaktukhak imitkuvlugu imangmun. 
MAT.18.7	Kapianakpiaktuk inungnun huinekiyyutikhakangmata, huinekiyyutikhat kaitauningnakhunguyun huinekipkaiyilli kapianakpiaktumik pikakniaktun.
MAT.18.8	“Algakpillu itigavillunin huinekipkakpatin kipilugu igitlugulu. Ilingnun nagutkiak kilangmun iteguvin tuhiaktumik algaekhimaktillutinlunin, igitaukunatin ikualakttivingmun avatitin tamangmik naamakaluaktillugit. 
MAT.18.9	Iyivitauk huinekipkakpatin ungavaguk igitlugulu. Ilingnun nagutkiak kilangmun iteguvin iyikaktillutin igluinangmik, igitaukunatin ikualakttivingmun iyikakaluaktillutin malgunik.
MAT.18.10	“Nutakat hapkua ilangatlunin hukkaungitutunitnahugitailuhiuk tapkua ihalgulingit kilangmiitun angutima hanianiimata.
MAT.18.11	“Inum engnigali tikihimayugaluak annauyyiyumavluni ulamnauhimayunik.
MAT.18.12	“Kanuk ihumavihi? Inuk imnaikakumi 100nik, tapkuali ilangat tamakkan kimagunaingilain 99n manilgulmi kenigiaktukuvlugu tamakhimayuk. 
MAT.18.13	Pakekumiuk, ilumun ukautigipfi, imnailgum nagugikiyaginiaktaa tamna allanin 99nin tamakhimaitunin. 
MAT.18.14	Taima hapkua nutakat ilangatlunin angutima kilangmiitum tamaktukhaungitnahugiyaa.
MAT.18.15	“Katangutin huinekitpan ilingnun ihuakhakpayyavan iliptik kihimgiuktillutik. Tuhaakpatin kahuyyutiyan katangutin. 
MAT.18.16	Tuhaangitpanlunin talva inuit malguk pingahullunin nalaukataukulugit ilihimayiuyunin malgunin pingahuninlunin ukauhit ukpengnaktukhaumata. 
MAT.18.17	Aahin katagutivit tuhaangitpagit tapkua tapfuminga tuhapkaktilugit ukpekatigiktun, tapkunungali tuhaangitpan katangutin talva ilingnun Jewmiungitutun, manilekhiyitun-itli.
MAT.18.18	“Ilumun ukautigipfi, hullika pitailigupfiuk nunami pitailiyauniaktuk kilangmi, hullikalunin pipkangniagupfiuk nunami tamna pipkaktauniaktuktauk kilangmi.
MAT.18.19	“Aahin ilumun ukautigipfi, innuk malguk ihumakatigiklutik humiglunin tukhiakatigigumik piyumayatik pihunguyaak angutimnin kilangmiitumin. 
MAT.18.20	Inuit malguklunin pingahuinaklunin katimagagata atimni, tapkua akunganiiniaktunga uvanga.”
MAT.18.21	Talva Peterm Jesus apegiyaktuktaa ukakhuni, “Atanek, katangutiga uvamnun huinekiyumainakkan kafiektuklunga ihumangiyunaektakhagivigu? 7ektuklunga? 
MAT.18.22	Jesusim ukallautiyaa, “7ektuktuinangnengnik ukautingitagin, amigaektuglugit kihimi ihumagiyunaektakhagiyan tamna. 
MAT.18.23	Taima kilaum atanguvia atanektun-iliyuk tapfuma kivgani atugaekuyumangmagit. 
MAT.18.24	Taimaliugman kivgak atugakakpaktuk maninik 10,000nik kagitiyauyuk tapfumunga. 
MAT.18.25	Tamna kivgak atugaegutikhainman, ataniata niuvgutigiyaukuyain kivgak tamna, nuliyangalu, nutagainlu, tamaiyainlutauk atugaekuvlugu. 
MAT.18.26	Talva kivgak hitkuvigivlugu tukhiavigiyaa, “Atanek, akhuktailunga atugaekhungugama tamainik ilaani.' 
MAT.18.27	Talva atangum kivgani nagligigamiuk aitkuyaa atugain ihumagiyunaekhugit. 
MAT.18.28	Kivgagli tamna anigami kivgaukataita ilangat upaktaa hivungani atukiktihimagamiuk 100 dallanik. Aahin tapfuma tukhuyagagun ipitinahuaktaa ukautivlugu, 'Atugaegiagin uvamnun.' 
MAT.18.29	Kivgamli atugalgum tukhiagvigiyaa aipa ukakhuni, 'Akhuktailunga atugaekhungugama tamainik ilaani.' 
MAT.18.30	Talva hivullium kivgaukatini tuhaanginamiuk igitpaga itektauvingmun akilekaaktinagu. 
MAT.18.31	Aahin tapfuma kivgaukatain allata tamna takugamitku nagliktakpiakhutik atanek upaktaat uniutivlugu tamainik. 
MAT.18.32	Talva atangum kivgani kaitkumiyaa ukautivlugu, 'Nagungitpiaktutin, ilvit tukhiagvigigangma atugan tamaita ihumagiyunaektatka. 
MAT.18.33	Uvanga nagligigapkin ilvin ilvittauk nagligiyakhagiyan kivgaukatin tamna?' 
MAT.18.34	Ataneglu ningakhuni tuniyaa tamna itektauvilingnun akilekaaktinagu tamainik. 
MAT.18.35	Taimatuntauk angutiga kilangmiituk piniaktuk ilipfingnun ihumagiyunaegngitkupfi katangutipfingnun umatipfingnin.”
MAT.19.1	Jesus taimatumik ukaguegami Galileemin aullaktuk Judeam nunaanun, Jordam avataanun tikituni. 
MAT.19.2	Inuillu amigaitpiaktun maligmayyuk tapfuma naguhipkaktain takanani.
MAT.19.3	Pharisekullu upaktaat Jesus uktugumagamitkulu apegiyaat, “Naamakpa angutim nuliyani avipkakkumiuk ihuigivlugu ihumaminik?” 
MAT.19.4	Kiuyuk, “Taigungilahi ingilgan nunaliukti inungnik hanagami angunmik angnangmiglu hanayuk. 
MAT.19.5	Ukaktuglu, 'Taima angutim anguni angnanilu kimangniaktaik nuliani naiyukuvlugu. Taima tapkuak malgukaluakhutik atauhektun-inniaktuk?' 
MAT.19.6	Talvangaanin tapkuak malgugngituk atauhiugamik. Godimlu nuliyagik katimagik inum allam avipkaktailivaglugik.” 
MAT.19.7	Tapkua ukallautiyaat, “Talva hug Moses pitkuiva imaitumik, inukguk nuliyaminik avipkaiyumagumi tiitekhanik aviyyutikhanik tunihiyyavuk?” 
MAT.19.8	Jesusim ukautiyain, “Inuit umatain naptuvallaamata Mosesim pipkaktain avipkaikuvlugit nuliamingnik, hivunganili taimaliyuitugaluit. 
MAT.19.9	Ukautigipfi, kialika avipkakumiuk nuliyani, angnak allatugngitpan, nulianikumi allamik taima inmi allatuktuk.”
MAT.19.10	Talva maligutaita ukautiyaat, “Inuk nuliyaminun taimaliukkan tapfuma katiyyutaa ihuituk.” 
MAT.19.11	Kiuyagaluagit, “Ilihauyyutinek una tuhaalimaitaat inuit tamangnik ilihauyyauhimayun kihimi. 
MAT.19.12	Angutit ilait nulianilimaitun pitkuhikagamik taima. Aahin angutit ilait nulianilimaitun nulianitailiyaugamik inungnin, ilaittauk nulianiktailingnaktun ingmingnik kilaum atanguvia pivlugu. Hamna tuhaanagialik tuhaayuktunun.
MAT.19.13	Talva inuit nutakatik kagitiyain Jesusmun tapfuma aktukuvlugit kengautilugillu. Maligutaitali pitailiyagaluangit. 
MAT.19.14	Jesusli ukaktuk, “Nutakat uvamnun kailit aahivaktailugillu kilaum atanguvia naminigimayyuk.” 
MAT.19.15	Talva aktuinagamigit tapkua aullaktuk.
MAT.19.16	Talva inuk kaivluni Jesusmun ukaktuk, “Ilihauyyi humik naguyumik piniaktukhauvik inuhengmik nungulaitumik pikakuvlunga?” 
MAT.19.17	Ukautiyaa, “Hug apegivinga naguyukun? Naguyuk ilaa atauhiuyuk. Inuhengmik piyumaguvin Godim pitkuyain malikkit.” 
MAT.19.18	Tapfuma apegiyaa, “Kitu?” Jesus ukaktuk, “Inuaktailutin, allatuktailutin, kukittailutinlu, ikutailutinlu nuakatikun, 
MAT.19.19	angutin angnanlu nagugilugik aahin nuakatin nagugilugu iliktun.” 
MAT.19.20	Inum inuhuktum Jesus ukallautiyaa, “Hapkua pitkuyat tamaita maligapkit humik allamik piyukhauvik?” 
MAT.19.21	Jesusim ukallautiyaa, “Ilvin inuhigikhiyumaguvin takki aigiagin tamaiyatin niuvgutigikit ilingayun aitukuvlugit. Taimaliuguvin kilangmi pitkutinik akituyunik pikakhunguyutin; aahin kailutin malinga.” 
MAT.19.22	Inuhuktumli tamna tuhaagamiuk kimauyuk kuviahuluangitkivluni pikutikakpiagamik amigaitpiaktunik.
MAT.19.23	Jesusimlu maligutini ukautiyain, “Ilumun ukautigipfi, manigiektum tikiyyutaa kilaum atanguvianun aiyungnakpiaktuk. 
MAT.19.24	Ukaktunga, negiyuk camel mitkutim iyagun itegluni tapfuma itegvikhaa aiyungnaitkiak manigiektum tikiyyutaanin kilaum atanguvianun.” 
MAT.19.25	Maligutaitalu tamna tuhaagamitku agligutakhutik ukaktun, “Kinatauklunin annauyyauniakka?” 
MAT.19.26	Jesusimli iigigamigit ukaktuk, “Una inungnun piyuminaitpiaktuk, Godmunli tamaita piyuminaktugaluit.”
MAT.19.27	Talva Peterm kiuyaa ukakhuni, “Ilaa uvagut tamaita kimakpaktavut malikuvlutin. Humik uvagut pikangniakkita?” 
MAT.19.28	Jesusim ukallautiyain, “Ilumun ukautigipfi, nuna nutangukkan, inum engniga ikhivautakpanganin atannektuiniakkan, ilipfitauk malikpagapfinga ikhivautakpainin 12nin uktugniaktahi Israelim kinguvangit kitungangit 12n. 
MAT.19.29	Aahin inum kialika kimagumigit igluni katangutinilunin, anguni, angnanilunin, nutakani, nunanilunin, atiga pivlugu, tamna pikakfaaniamiyuk amigaektukluni inuhengmiglu nungulaitumik. 
MAT.19.30	Amihulli hivullit kinguliuniaktun kingullilli hivulliuniaktugaluit.
MAT.20.1	“Kilaum atanguvia nauttiviliktun-iliyuk tamna uvlaami havagiektukuiman havaktinik ahiakagviminun. 
MAT.20.2	Tamna ukagiakaaktillugu havaktun akikhainik uvluk atauhengmun ahiakagviminungaktitain. 
MAT.20.3	Uatiagungumantauk 9mungaktillugu aavungaugami tautuktain allat havakhaitun nangekhutik niuvavingmi, 
MAT.20.4	ukautivlugillu 'Ilipfitauk ahiakagvigmungaugitti akilengniagapfi naguyumik.' Havagiektuktunlu tapkua. 
MAT.20.5	Nauttiviliglu avungaumigami uvluk kitkaniitillugu, 3mungagmanlu, taimalivaktuk. 
MAT.20.6	Aahintauk 5mungagman aavungagmiyuk tautukhugit allat havakhaitun ukautivlugit, 'Hug uvlugaaluk nangekpakpihi hamani havakhimaitumik?' 
MAT.20.7	Tapkua kiuyain, 'Havakuyaunginapta', tapfuma ukallautimiyain, 'Ilipfitauk ahiakagvigmungaugitti.' 
MAT.20.8	Unungmanli nauttivilik kivgaminun ukaktuk, 'Havaktun kaitkukit akileglugit kingullengmin hivullik tikillugu.' 
MAT.20.9	Tapkuatauk havakuyauhimayun 5mungaktillugu kaigamik akiliuhiaktun uvluk atauhengmun. 
MAT.20.10	Talva hivullit kaigamik avakumayumik akiliuhiagnahugiyun, tapkuali tamangmik akiliuhiaktun uvluk atauhengmun. 
MAT.20.11	Tapkualu pigamik nauttivilik kannektaat, 
MAT.20.12	ukakhutik, 'Hapkua kingullit havagafukaluaktillugit ikangnengmun atauhengmun ayyikutagiyatin uvaptitun havagaluakhuta uvlugaaluk unakpiaktillugu hikenek.' 
MAT.20.13	Tapfumali ilangat kiuyagaluanga, 'Ilaa ihuitumik pingitgaluaktunga ilingnun, uvlaami ukagiagama akikhangnik angekpaktutin? 
MAT.20.14	Piyakhatin pikit aigiaginlu, uvanga una kingullik akilegumayaga iliktun. 
MAT.20.15	Pikutimnik uvanga tunihilimaitunga ihumamnik? Hug tuhulekkin uvanga nagugaluaktillunga?' 
MAT.20.16	Taima kingullik hivulliuhunguyuk, hivulliglu kinguliuhunguyugaluak.
MAT.20.17	Jesus Jerusalemungautillugu aullakhuni kihimgiutillugit maligutiminun ukaktuk, 
MAT.20.18	“Ilaa Jerusalemungaulektugut, inum engnigalu angayyuvikpagyuakunun ataningit tiitigatinunlu tuniyauniangman tapkua tukutakhautiginiaktaat. 
MAT.20.19	Tapkua tamna tuniniakta Jewmiungitunun mitautigikuvlugu ungulakuvlugulu, kikiaktuglugulutauk, uvlugli pingahuangni makiktitauniaktugaluak.”
MAT.20.20	Talva Zebedem engningata angnangata upaktaa Jesus engnini ilagivlugik. Tapfuma hitkuvigigamiuk tukhiaktuk tapfumunga. 
MAT.20.21	Jesusim apegiyaa, “Humik?” Angnam ukallautiyaa, “Engnikka ukkuak ikhivakataukulugik atanguvingni aipa talikpikpit tungani, aipangalu haumikpit tungani.” 
MAT.20.22	Jesus kiuyugaluak, “Ilipfi tukhiagutipfingnik naluyuhi. Imingniakkitik kallumin imegahualektamnin?” Ukautiyaak, “Piniaktuguk”. 
MAT.20.23	Jesusim ukautiyaik, “Ilaa kallumnin imengniaktutik, talekpingmali tungani, haumingmalunin tungani ikhivakataukuvlutik pipkailimaitunga tapkuali angutima ikhivakupagit piniaktun.”
MAT.20.24	Kulinlu maligutaita tamna tuhaagamitku kuviahutigingitain nukagik. 
MAT.20.25	Jesusimli inminun kaitkugamigit ukaktuk, “Ilihimayuhi Jewmiungitun atanekpait atannektuiyumainaktun tapkununga atannektukhugit inuit. 
MAT.20.26	Taimaliuktukhaungitpiaktuk ilipfingni, kinalikalunin ilipfingni ataniukiyauyumagumi tamna kivgaktuktukhauyugaluak ilipfingnun. 
MAT.20.27	Kinalikalunin hivulliugumakpan ilipfingni tapfuma kivgaktugli ilipfingnun. 
MAT.20.28	Taima inum engniga tikihimangngituk kivgaktuktaukuvlugu kivgaktugiaktukuvlugu inmi inuhinilu aitutigikuvlugu inuit amihun annautikhainun
MAT.20.29	Jerichomin aullangmata inuit amigaitun maliktaat Jesus. 
MAT.20.30	Aahin angutik takpiituk apkutim haniani ikhivayuk, talva tuhaagamik, Jesus apkuhainalengman tukhulauktuk, “Davidim engniga, nagligitiguk.” 
MAT.20.31	Inuilli tanektait nipaekuvlugik, tapkuagli nipikuktuyumik tukhulauktuk akhun, “Atanek, nagligitiguk Davidim engniga.” 
MAT.20.32	Jesuslu nutkakhuni apegiyaik, “Humik piyumavitik uvamnin?” 
MAT.20.33	Tapkuak kiuyaak, “Atanek, takpikhipkaktauyumavlunuk.” 
MAT.20.34	Jesusimli nagligigamigik iyingit atkuktain. Tayyainak tautuglegamik maligahualektaak.
MAT.21.1	Jerusalemun tikilegamik Bethphagekukhutik, manilgulmun Olivesmik taiyauyumun, talva Jesusim maligutini malguk tiliyaik 
MAT.21.2	ukautivlugik, “Iglukagluangitumun hivuniptingni-itumun tavungaugittik tautugniagapfiuk kenmekpak hiutekuktuyuk ipikhimayuk nugangalu. Ipiekaalugik kagitihigik uvamnun. 
MAT.21.3	Inum pitailivaatik ukainaglutik imaatun “Atangum atugumangmagik, tayyainak aullaktiniaktaik.” 
MAT.21.4	Taimalivaktuk nalautaiyyim ukauhiit ilumukuvlugit ukakhimangman,
MAT.21.5	“Zion inungit ukautihigit, ilaa atanekhi ilipfingnun kailektuk kenmekpaktukhuni hiutekuktuyumi anangayangitkivluni nugaglu atukhugu.”
MAT.21.6	Maligutiglu tapkuak tuhaagamik Jesusmun pivaktuk pitkuyaugamik, 
MAT.21.7	kagitivlugik kenmekpak hiutekuktuyuk nugangalu, kaanganun annugatik ilimatigik Jesusim atuktaa. 
MAT.21.8	Talva inuit amigaitkiak annugatik apkunmun ihivilektain allatauk napaaktun kihektutain kipigamitigik ihiptektain apkunmun. 
MAT.21.9	Inuillu amigaitun hivullit, maliktingillu pihukhutik tukhulauktun, “Hosanna Davidim engningaanun, nagugiyauli tamna tikittuk Atangum atingani, Hosanna kingikiyauyumi.”
MAT.21.10	Jerusalemun tikinman iglukagvigmiut tamangmik kuglukpiaktun ukakhutik, “Kina una?” 
MAT.21.11	Inuit kiuyun, “Tamna nalautaiyiuyuk Nazarethmiutak Galileemin atikaktuk Jesusmik.”
MAT.21.12	Talva Jesus Godim angayyuvikpagyuangaanun itegami niuvaayit, niuvekpaktunlu iluani anipkaktain, manilekhiyit ikpatain ulgutitugit, kupanualgitlu ikhivautain. 
MAT.21.13	Ukallautiyain, “Tiitigakhimayuk, 'Igluga taiyauyukhak kengauvingmik'; ilipfili kukivinguktitagaluakhi.”
MAT.21.14	Jesuslu angayyuvikpagyuagmiitillugu takpiitun niugluktunlu upagmayyuk naguhipkaktain. 
MAT.21.15	Angayyuvikpagyuakulli ataningit tiitigaktillu tautukamik, Jesus aglingnaktumik havangman, tuhaagamiglu nutakat tukhulaugmata 'Hosanna Davidim engningaanun' angayyuvikpagyuagmi, ihuigiyaat, 
MAT.21.16	ukautivlugu, “Hapkua nutakat ukauhingit tuhaangitpigit?” Jesusim kiuyain, “Ilaa taigugngilahi imaitumik, 'Nutakat nutaganuillu kuyakhukuyauyun naguyumik ilingnin'?” 
MAT.21.17	Aahin kimagamigit aullaktuk iglukagvingmin Bethany tikittugu naiyugumavluni talvani.
MAT.21.18	Akagugunman Jesus iglukagvingmun utiutillugu kaalektuk. 
MAT.21.19	Talva tautukami napaaktumik ahiakaktukhamik fignik upaktaa. Tamna ahiakangngitugaluak kihektutikaktuk kihimi. Tapfuma napaaktuk ukagvigiyaa imaatun, “Ilaa ahianikfaayunaektutin talvangaanin.” Tayyainaglu napaaktuk panektuk. 
MAT.21.20	Maligutaita takugamitku agligutaktun ukakhutik, “Napaaktuk kanuk tukuliva tayyainak?” 
MAT.21.21	Jesusim kiuyain, “Ilumun ukautigipfi, ilipfi ukpengnekakupfi ukpeguekhimaitumik ayyikutaanik piniaktuhi napaaktumun, aahintauk manilguk ukagvigigupfiuk imaatun, 'Nutin taununga tagiugmun igitaukuvlutin' taimaliukhunguyuk. 
MAT.21.22	Humillikalunin piyumagupfi kengaunipfigun, pikangiaktuhi ukpegupfi.”
MAT.21.23	Jesus angayyuvikpagyuagmun itegman, angayyuvikpagyuakut, ataningit, inuit ataningillu tapfumunga upangniktun ilihauyyitillugu ukakhutik, “Kia havakuyaatin hapkuninga kia pitkuyaatin? 
MAT.21.24	Jesusim kiuyain, “Uvangatauk apeginahualegapfi atauhengmik, uminga kiugupfinga ukautiniagipfi havakuiyimnik. 
MAT.21.25	Johnim baptaiegutaa nakin piva, Godmin inungninlunin?” Tapkua kangutiyun ingmingnik ukakhutik, Ukagupta, 'Godmin' ukangniaktuk, 'Talva hug ukpegingitpakpihiuk?' 
MAT.21.26	Ukaguptali 'Inungnin' ekhigiyavut inuit tapkua tamangmik John nalautaiyiunahugivagmayyuk.” 
MAT.21.27	Talva kiuyaat Jesus, “Naluyugut”. Tapfuma ukautiyain, “Uvangalu havakuiyiga ukautigiyunaitaga taimaliukuvlunga hapkuninga.
MAT.21.28	“Kanugli ihumavihi? Inuk engnikaktuk malgunik, hivullengmunlu upautiyuk ukakhuni, 'Engniga ahiakagvimnun havagiektuklutin uvlumi.' 
MAT.21.29	Kiuyuk, 'Imanak', uatiagunguman ihumaliukigami havagiektuktugaluak. 
MAT.21.30	Talva engnilgum aipa upaktaa ayyikiitumik ukautivlugu. Aipa kiuyuk, 'Havagiektuktunga ilaa' tamna havagiektugngitugaluak. 
MAT.21.31	Tapkuak nalliata anguni tuhaavauk?” Ukaktun, “Hivullik ilaa”. Jesusim ukallautiyain, “Ilumun ukautigipfi, tapkua manilekhiyit angnallu ingmingnik niuvgutigiyun Godim atanguvianun tikilutik kinguliutiniaktaahi. 
MAT.21.32	John tikihimagaluaktillugu ilihauyyikuvlugu ilumugnim apkutaanik ilipfingnun ukpegngitpiaktakhi, manilekhiyilli angnallu ingmingnik niuvgutigiyun ukpekpaktugaluit tapfumunga. Aahin ukpengmata tapkua ilihimagapfi ihumaliukigngituhi ukpekuvluhi tapfumunga.
MAT.21.33	Hivuniunek alla tuhaakhiuk. Nunami nauttivilik ituk ahiakagvikhaminik havaktuk avalugivlugulu. Aahin ipteyavikhamik hanayuk nappagialiugamilu angutit havaktit munakhikuyain ungahiktumun aullakhuni. 
MAT.21.34	Talva ahiat nauhimavingat kaglilengman nauttivilgum kivgani tiliyain havaktinun ahianiktukuvlugit. 
MAT.21.35	Havaktilli kivgain tiliyauyun tigugamitigit ilangat kektuktaat, alla tukutpagaat, millukhugu ugayanik allatauk. 
MAT.21.36	Aahintauk nauttivilgum kivgani allat tiliyain, amigaikiyanik; tikinmatali havaktit ayyikutagiyain hivulliktitun. 
MAT.21.37	Kinguagun nauttivilgum engnini tiliyaa tapkununga ukakhuni, 'Engnimnun kanuiliyunaitunakhiyun.' 
MAT.21.38	Havaktilli engniga takugagamitku ingmingnik ukaktun, 'Tamayya kinguvaghekhiyi, takki tukulakput tapfuma kinguvakhainik piyukhaugapta.' 
MAT.21.39	Talva tamna tigugamitku ahiakagvingmin anipkaktaat tukuvlugu. 
MAT.21.40	Talva ahiakagvilik tikitkumi havaktinun huliniakka?” 
MAT.21.41	Ukautiyaat, “Ilaa tukuniaktait tapkua nagligutakhimaitumik ahiakagvia munagiyaukuvlugu havaktinin allanin naguyunin tapkunangalu ahianiktugniaktuk ahiat nauhimavingat tikikagan.” 
MAT.21.42	Jesusim ukallautiyain, “Godim ukauhiani taigugngilahi imaatun
MAT.21.42	“Uyagak igitauhimayuk igluliuktinin iglukpaum kiglingata ataani iliyauyugaluak. Atangum pimagu tamna alianakpiaktuk iyiptingnun'?
MAT.21.43	Talva ukautigipfi, Godim atanguvia tamaktitauniaktuk ilipfingnin tuniyaukuvlugu nunakatigingnun allanun ahianikhungumata tapfumuna.”
MAT.21.44	Inuk kinalika iiyukagumi uyagagmun umunga ahigugniaktuk; aahintauk uyagak tamna katakpan inugmun, navingniaktuk inuk.
MAT.21.45	Angayyuvikpagyuakun ataningit Pharisekullu tuhaagamitigit Jesusim hivuniuningit ilitukhiyun tapfuma tapkua ukautigimagit. 
MAT.21.46	Aahin tapkua tiguyumainaktaat inuilli ekhigiyagaluangit, tapkua nalautaiyiunahugimayyuk.
MAT.22.1	Aahintauk Jesusim ukautilektain hivuniunektigun ukakhuni, 
MAT.22.2	“Kilaum atanguvia atanekpaktun-iliyuk tamna negiaktukuiman katuhekhektunun engniga tapfuma nulianinialengman. 
MAT.22.3	Tapfuma kivgani tiliyain tapkununga negiaktukuyauyunun, tapkuali kaiyumangngitugaluit. 
MAT.22.4	Aahin kivgaminik allanik tilivagmiyuk ukakhuni, 'Ukallautiyyavahi tapkua negiaktuktukhan, ilaa nekikhavut upalungayakhimayun, tuktukpautitka, nugatitkalu puvalayun tukutauyun, tamangmik upalungayangmata katuhekhektunun kaiyyavuhi.' 
MAT.22.5	Tapkuali tuhaayumangngitutun-ilivlutik aahinungaktun, ilangat nauttiviminun, aipa havahaminun, 
MAT.22.6	allatalu kivgain tigugamitigit nangiktitain tukuvlugit. 
MAT.22.7	Atanekpaklu ningngaktuk, anguyaktinilu tilimagit tapkua inuaktun tukutpagain iglukagviat ikuakhipkakhugu. 
MAT.22.8	Talva kivgani ukautiyain, 'Nekikhait katuhekhektunun upalungayaktun, pulaakuyauyugaluit naguhuekpaktunli. 
MAT.22.9	Taavungaugitti iglukagvium apkutainun katuhekhektunun pulaakulugit inuit tamaita tautukgagupfigit.' 
MAT.22.10	Tapkua kivgait aavungaugamik apkutainun tautukpagamitigit pulaaktitain inuit naguyun, nagungitunlu kuyagingnakhutik, nulianiktum katimavia tatatkuvlugu pulaakuyauyunik.
MAT.22.11	“Atanekpagli itegami takuyaktugumavlugit pulaakuyauyun tautuktaa inuk annugakangngituk negikatauyutun katuhekhektunun. 
MAT.22.12	Tapfuma apegiyaa, 'Ilvin kanuk itekpakpin hamunga annugakangngitgaluaktillutin negikatauyutun katuhekhektuni?' Tamnali niplilimaituk. 
MAT.22.13	Talva atanekpaum kivgani ukallautiyain, 'Tapfuma algait, itigaillu kilekhuglugit taagnengmun igihiuk, takanani inuit kiahunguyun kiipkaktiniakhutik.' 
MAT.22.14	Amigaitun kaitkuyauyun, tapkuali pilluakhimayun ikitugaluit.”
MAT.22.15	Talva Pharisekut katimavaktun ukakatigikhutik Jesus aiyukaktitumavlugu apekkutitigun. 
MAT.22.16	Tapkualu maligutik Herodim inungillu tiliyain Jesusmun ukakhutik, “Ilihauyyi ilumugavin ilihimagaluaktugut Godim apkutaanik naunaekhimagavin ilumuktumik, ekhigingitgaluakhugit inuit tamaita. 
MAT.22.17	Ukautitigut kanuk ihumavin. Caesarmun maninik akilekhigupta naamakpa naamangngitpalunin?” 
MAT.22.18	Jesusim tapkua apekkutikhain ihuigigamigit ukaktuk, “Hug uktukpihinga, ilumukhektuktuhi? 
MAT.22.19	Takupkaktilanga manimik tuniyauyukhamik.” Takupkaktaat maniuyak atauhek tapfumunga. 
MAT.22.20	Jesusim apegiyain, “Umani kia niakuguanga, una atingalu?” 
MAT.22.21	Kiuyun, “Caesaum”. Talva ukallautiyain, “Talva Caesaum piyutainik tunihigitti Caesarmun, Godimtauk piyutainik tunihigitti Godmun.” 
MAT.22.22	Tapkuatauk tuhaagamitku agligutaktun, kimakhugulu aullaktun.
MAT.22.23	Tapfumanilu Sadducekun upaktaat. Tapkua tukungayun inupkaktaulimainahugiyain. Apekhiyun tapfuminga, 
MAT.22.24	ukakhutik, “Ilihauyyi, Moses ukaktuk, 'Angun tukutpan nutagaitumik tapfuma nukata nuliyanga nuliagiyakhagiyaa nutaganikuvlugu, angayualu kitungakakuvlugulu.' 
MAT.22.25	Ila uvaptingni nukagit 7nguyun itpaktun. Hivullik nulianikaaktillugu tukuyuk. Nutagakangnginami nuliyani kimaktaa nukaminun. 
MAT.22.26	Taima tuglia, pingahuaglu kingullik tikitugu nulianikpaktun tamangmik tapfuminga. 
MAT.22.27	Kinguagunlu angnak tukuyuktauk. 
MAT.22.28	Ilaa tukungayun makilvilgum uvlua tikitpan nukagit 7it nalliata piniakkauk angnak? Tamangmik pihimagamitku umatillugit.” 
MAT.22.29	Jesus tapkununga kiuyuk, “Ulamnektuhi Godim ukauhianik hakugigninganiglu ilitukhinginapfi. 
MAT.22.30	Makilvingmi inuit nulianiyunaitun uinilimaikivlutiglunin ihalguliktitun-iniagamik. 
MAT.22.31	Aahin taigukpangngitahi Godim ukakhimayain tukungayun makilvingagun, 
MAT.22.32	'Abraham Godigiyanga, Isaacimlu Godigiyanga, Jacobimlu Godigiyanga'? Tukungayun God Godigingitaat, inuyun kihimi.” 
MAT.22.33	Inuitlu tamna tuhaagamitku, ilihauyyutain agligutautigiyain.
MAT.22.34	Pharisekullu tuhaagamik Jesusim Sadducekut ukaguektimagit, katimalektun. 
MAT.22.35	Tapkualu ilangata, pitkuhiliuktiugami, Jesus apegiyaa uktugumavlugu. 
MAT.22.36	“Ilihauyyi, Godim pitkuyainin tamainin nalliak angikiyauva?” 
MAT.22.37	Kiuyaa, “Godim Atanin nagugiyakhagiyan umatingnin tamaanin, napatingninlu tamaanin, ihumatingninlu tamainin. 
MAT.22.38	Tamna pitkuyak angikiyauyuk hivulliuvluni. 
MAT.22.39	Tapfuma tugliatauk hivullektun-iliyuk, Nuakatin nagugiyakhagiyan iliptun. 
MAT.22.40	Ukunani malguni pitkuyanni Godim pitkuyain, nalautaiyillu tiitigain tamangmik tungavikaktun.”
MAT.22.41	Pharisekut katimalektillugit, Jesusim apegiyain, 
MAT.22.42	“Christikun kanuk ihumavihi? Kia engniginahugivihiuk?” Kiuyaat, “Davidim engnigiyaa.” 
MAT.22.43	Jesusim ukallautiyain, “Hug Davidim, Anengnikun Naguyukun ukakhuni, taivauk Atanengmik ukagami,
MAT.22.44	'Atanek Atanimnun ukallaktuk, Talekpingma tunganun ingitin
MAT.22.44	akigatin itigakpit ataanungautikaaktinagit'?
MAT.22.45	Davidim tamna taigamiuk Atanengnmik kanuk engnigivauk?”
MAT.22.46	Talva inuit tamangmik kiulimaektun tapfumunga talvangaanin apekhiyunaekhutik allanik.
MAT.23.1	Talva Jesus inungnun, maligutiminunlu ukaktuk, 
MAT.23.2	“Tiitigaktit Pharisekullu Moses pivlugu ilihauyyivangmata 
MAT.23.3	tapkua ukautigihimayain malikhigit pitkuhilli maliktailugit ukainakpagmata inuhigikhimaitumik. 
MAT.23.4	Tapkua nangmautikhanik ukumaitunik kilekhiyun inuit kuliningnun ilivlugit ingmingnik aktugumangngitugaluit tapkuninga algamingnunlunin. 
MAT.23.5	Humillika piyun pivaktun tautuktaukuvlugit inungnin, anguakakpaktunlu tiitigakaktunik, annugaita hinait pinekaktain. 
MAT.23.6	Tapkua negikataugagamik ikhivautait nagutkiyat atugumayain atugvingnilu, 
MAT.23.7	halutitauyumavlutik inungnin niuvavingni, taiyauyumavlutiglu atanengmik 
MAT.23.8	Ilipfili taiyauyukhaungitgaluaktuhi Rabbimik ilihauyyikakpagapfi atauhengmik tamapfilu katangutigiktuhi. 
MAT.23.9	Aahin nunamilu inuit ilangatlunin taiyauyukhaungitun paapamik ilipfingnin kilangmi angutipfi atauhium nutagagimahi. 
MAT.23.10	Aahintauk taiyauyukhaungituhi atanengnik atanegigapfiuk atauhek, tamna Christiuyuk. 
MAT.23.11	Ilipfingnilu inuk ataniukiak kivgaginiaktakhi. 
MAT.23.12	Inuk anangaiyaakumi inminik nangaktauyunaituk, kinalikalunin anangayangitkumi nangaktauniaktuk akhun.
MAT.23.13	“Kapiahungniaktuhi Pharisekut, tiitigaktiuyuhi, ilumukhektuktuhi, Kilaum atanguvia ukuagutiyapfiuk inuit itekunagit. Iluanun iteglimaitgaluaktilluhi ilipfingnik itektailiyahi allatauk itegumayun.
MAT.23.14	“Kapiahungniaktuhi Pharisekut tiitigaktiuyuhi ilumekhektuktuhi, uilgakhimayun igluit aagiyahi kengainaktutunililektilluhi; taimaliugapfi ihuigiyauniaktuhi akhun.
MAT.23.15	“Kapiahungniaktuhi Pharisekut tiitigaktiuyuhi ilumukhektuktuhi, aullainakpiagapfi nunakun tagiukunlu inuk atauhek Jewmiutanguktitkuvlugu, tamnali ilagipahi taaknegmiutanguktitagaluakhi ilipfitun.
MAT.23.16	“Kapiahungniaktuhi hivulliuktiugapfi takpiitpiaktilluhi ukagapfilu, 'Inuk ukagiagumi angayyuvikpagyuak tailugu, hungituk, inugli ukagiagumi tailugit angayyuvikpagyuam goldingit talva ukagiyauta puiguktaungitukhak.' 
MAT.23.17	Ihumaituhi takpiitpiaktuhilu, nallit nagutkiat, golditlunin angayyuvikpagyuaklunin angayyuvikpagyuam goldit naguguktipagit? 
MAT.23.18	Ukaktuhilu, 'Inuk ukagiagumi tailugu tunihivik, tapfuma ukagiyauta hungituk, inumlunin ukagiagumi tailugu tunihivium aitutaa, talva ukagiyauta puiguktauyukhaungituk.' 
MAT.23.19	Takpiitutun-iliyuhi nalliak nagutkiak, aitunek, tunihiviklunin, tunihivium aitunek naguguktipagu? 
MAT.23.20	Inum ukagiagumi tailugu tunihivik, atauhektun ukagiaktuk tunihivium kaanganiitun pivlugitauk. 
MAT.23.21	Inum ukagiagumi tailugu angayyuvikpagyuak atauhektun ukagiaktuk angayyuvikpagyuak, tamnatauk iluaniituk pivlugik. 
MAT.23.22	Inumlu ukagiagumik tailugu kilak ukagiaktuk atauhektun Godim ikhivautakpanga, tapfumani ikhivayuglu pivlugik.
MAT.23.23	“Kapiahungniaktuhi tiitigaktiuyuhi, Pharisekullu ilumukhektuktuhi, aitutigigapfigik nauhimayun tipigiktukhan, mintmik, dillmiglu cumminmiglu puigukaluaktilluhi nagutkiyanik pitkuyainin, ilumuktukhaugapfi, nagliguhukluhi, ukpekluhilu. Hapkuninga itkaumayukhauyugaluyuhi allat maliktillugit. 
MAT.23.24	Hivulliuktiuyuhi takpiitun, imekhapfingnin kiktugiak piektitakhi iihivakaluaktilluhi negyumik camelmik.
MAT.23.25	“Kapiahungniaktuhi tiitigaktiuyuhi, Pharisekullu ilumukhektuktuhi ilipfi kallutit akiutallu hilatain halumaktigapfigit iluangit tatatpiaktillugit halumaitumik, ihuitumiglu. 
MAT.23.26	Takpiipiaktuhi Pharisekun, hivullengmik kallutim ilua halumaktihiuk hilataa halumaktitaukuvlugu kinguagun.
MAT.23.27	“Kapiahungniaktuhi tiitigaktiuyuhi, Pharisekullu ilumukhektuktuhi, iluvektutun kakutanik minguhektutun-inapfi. Tapkua hilatain pinekpiaktun iluangit tatatpiaktillugit tukungayun hauningingnik halumaitiniglu. 
MAT.23.28	Taimatun ilipfi kaaninapfingni naguyutun-innakpaktuhi inuit takuangni, tatatpiaktilluhi ihuitunik huinekinengniglu ilupfingni.
MAT.23.29	Kapiahungniaktuhi tiitigaktiuyuhi Pharisekullu nalautaiyit iluvingit hanagapfigit pinektitugit ilumuktun tukungayun iluvingitlu, 
MAT.23.30	ukagaluaktilluhi, 'Inugupta hivullivut umatillugit, pitailiniaktavut inuktagikunagit nalautaiyyit.' 
MAT.23.31	Taima ukagapfi ilihimayyiyuhi ilipfigun, inuakhimayun nalautiyyinik kitungagivagmahi. 
MAT.23.32	Takki hivullipfi havaangit inekhimalugit.
MAT.23.33	Nimegiaktun-ituhi, ilaa nimegiakpaitun tukunakaktutunlu ilipfi, kanuk annangniakkihi ikualaattivingmin? 
MAT.23.34	Talva tiliniaktatka nalautaiyit, ihumatuyunlu, tiitigaktillu naguyun ilipfingnun. Tapkua ilangit inuktaginiaktahi kikiaktuglugit, ilangillu ungulakhunguyahi atugvipfingni nangititumavlugit iglukagvingni tamaini, 
MAT.23.35	ilipfi ihuigiyaukuvluhi inuakhimayutitun inuit ilumuktun tukutaumata Abelim tukutauyyutaanin Zechariam, Barachiam engningata, tukuyyutaa naatugu, kingullik tamna inuktagiyakhi angayyuvikpagyuam iluaniitillugu tunihivium haniani. 
MAT.23.36	Ilumun ukautigipfi, hapkua inuit ihuigiyauniaktun tapkua tamaita tukutauningatigun.
MAT.23.37	“Jerusalemiut, Jerusalemiut, tukuttivaktuhi nalautaiyinik, millukpakhugit uyagangnik tiliyauyun. Akhun katimakatigiyumavagapfi uvamnun, akkelyyektun tapfuma akkelyyiani takkukttegmagit ihalgulminik, imanakpakaluaktuhi ilipfi. 
MAT.23.38	Ilaa innikhi inuektitauyumaaktuk. 
MAT.23.39	Ukautigipfi, ilipfi tautukigunaigipfinga ukaktinahi, 'Nagugiyauli tamna kailengman Atangum atingani.' ”
MAT.24.1	Jesus angayyuvikpagyuamin anilengman maligutaita upakakhugu angayyuvikpagyuak ukautigiyaat Jesusmun. 
MAT.24.2	Kiuyain, “Iglukpait tapkua tamaita tautukaluakkihigik? Ilumun ukautigipfi, una imikhungugami uyagak malguglunin kaligiktauyunaektuk.”
MAT.24.3	Jesus manilgulmi Olivemik atilingmi ittillugu maligutaita kihimgiukhutik upaktaat ukakhutik, “Ukautitigut kakugu tamna piniakka angayyuvikpagyuagmun, aahin ilvit kaitkigniagutivit naunaikuta kanuiliugniakka, nunaum ihualu?”
MAT.24.4	Jesusim kiuyain, “Upingakhitailuhi ilipfi ulamnekunahi inuktigun. 
MAT.24.5	Amigaitun kaithungumata atipkun ukakhutik, 'Christiuyunga uvanga' ulamnektitumavlugit amihun. 
MAT.24.6	Ilipfilu tuhaaniaktuhi anguyaktutigun anguyaktun unipkautaitigunlu ekhiukpallaaktailuhili tapkua tuhaanangniagmata, nunaum ihua tikingitugaluak. 
MAT.24.7	Nunakatigit allat anguyautiginiaktain, atanguvitlu allanun anguyautingniaktun. Aahin inuit nekaekpiagamik akeaguakhunguyun, tamainilu nunat ingutaglutik. 
MAT.24.8	Taimatun aiyungnangnigit pinahualektun.
MAT.24.9	“Talva inuit naglikhaktiniaktaahi tukutumavluhi aahin nunakatigingnin tamainin nagugiyaulimaektuhi atiga pivlugu. 
MAT.24.10	Talva amihut inuit ukpeguekhunguyun ilatik ukautigilugit ihuitumik, nagugiyuitkivlugit. 
MAT.24.11	Aahintauk nalautaiyimaluktun tikiniaktun ulamnektikuvlugit amigaitun. 
MAT.24.12	Huli inuit huinekivallialengmata inuit amigaitkiat kuviakutain niglakhunguyun. 
MAT.24.13	Kinalikalunin ukpeguegngitkumi annauyyauniaktuk. 
MAT.24.14	Ukuallu atanguvium ukauhiit naguyun ukaktauhunguyun nunani tamaini tuhaanakuvlugit nunakatigingnun tamainun, kinguagun ihua tikiniaktuk.
MAT.24.15	“Talva tukufinaktumik takugupfi naguyumiitillugu, ukautigiyauyugaluak nalautaiyyimin Danielmin (Taiguktuk uminga kangekhili). 
MAT.24.16	Tapkua Judeamiut manilgulnun kimagialit. 
MAT.24.17	Inugli iglumi kaangani-itkumi aullagiaktukhak kimaglugit tamaiyani iluaniitun. 
MAT.24.18	Tamnalu nauttivingmi-itkumi kimauli utekhimaitumik atigiminun. 
MAT.24.19	Alianainiaktuk tapfumani angnangnun nutaganiyyukilektunun nutaganualingnunlu. 
MAT.24.20	Tukhiagitti kimayukhaukunahi ukiumitillugu, Sabbathmiitillugulunin. 
MAT.24.21	Talvani inuit aiyukaktitauhunguyun akhun taimaliyuitugaluak hivunganin talvangaanin. 
MAT.24.22	Uvlut tapkua Godim ikiliganangniaktain pilluaktauyun pivlugit annauyyaukuvlugit pingitpan annauyyaulimaitugaluit tamangmik.
MAT.24.23	“Talva kinalika ukakkan ilipfingnun imaatun, 'Tautukhiuk uva Christ' imaatunlunin 'Tamna taikaniituk' ukpegitailuhiuk. 
MAT.24.24	Ilait Christiunahugiyun ingmingnik, nalautaiyimaluktullu kaitauniaktun naunaikutaniglu hapengnaktuniglu havaglutik ulamnektikuvlugit pilluakhimayunlunin tuhaapata. 
MAT.24.25	Ilaa ukautiyagaluapfi hivungagun. 
MAT.24.26	Taima ukautipahi, 'Takuhiuk iglukpaiilgumiituk' aavungaktailuhi, ukautipahilunin, 'Takuhiuk iglukpaum iluaniituk' ukpektailuhi. 
MAT.24.27	Taima kalluk nuiman kivataanin ingnekuyekhuni uataanun taimatun-iniaktuk inum engningata kainiagutaa.
MAT.24.28	“Tukungayuk nunamiitpan tamna tulugat kativigiyaat.
MAT.24.29	“Tapkunani uvluni aiyukangnangnigit kinguatigun hikenek taakhiniaktuk, tatkeglu kaumayunaektuk, uvlugiayyallu kilangmin iyukakhunguyun, kilaum hakugigningit ingutaklutik. 
MAT.24.30	Talva inum engningata naunaikutaa nuiniaktuk kilangmi nunakatigitlu kuviahugunaektun tautugumitku inum engniga atkautillugu kilangmin nuvuyaktigun hakugiktumik kaumakpiaktumiglu. 
MAT.24.31	Huvlutaligyuak tuhaanakkan Godim ihalgulini tiliniaktain katikuvlugit pilluangit nunanin tamainin.
MAT.24.32	Napaaktumin ahiakaktumin fignik ilihakpagluhi, tapfuma kihektutain nuigagata auyak tikilengman ilihimayuhi. 
MAT.24.33	Taimatauk hapkuninga tamainik takugupfi ilihimangniaktuhi tikilengman. 
MAT.24.34	Ilumun ukautigipfi, hapkua inuit inuyun tayya tukuyunaitun ukua ukautigiyatka taimaktinagit. 
MAT.24.35	Kilak nunalu nunguniaktuk, ukauhitkali nunguyunaitugaluit.
MAT.24.36	“Uvlungmik pivikhamiklunin tapfuminga tamangmik ilihimangngitun, ihalgulgit kilangmiitun, Godim engnigalunin, tapfuma angutaa kihimi ilihimayugaluak. 
MAT.24.37	Noah umatillugu ingilgan, inuit humillika pivangmata, inum engningata tikiniagutaa taimatun-iniaktuk. 
MAT.24.38	Tapfumani nuna ulipkaktinagu imagmin inuit negingnakpaktun imekhutik, nulianikpaktun, uinikpakhutiglu, taimalivaktun inuit Noah umiagmun itektillugu. 
MAT.24.39	Tapkuali inuit ilihimangngitpaktun nungutitautinatik imangmun. Taimatun-iniaktuk inum engningata tikiniagutaa. 
MAT.24.40	Talvani angutik nauttivingmi inniaktuk havakhutik aipa tiguyauniaktuk aipangali kimaktauniaktugaluak. 
MAT.24.41	Angnaktauk malguk havangniaktuk mukpauyakagvingmi aipa tiguyauniaktuk aipangali kimaktauniaktugaluak. 
MAT.24.42	Talva upingakhitailuhi Atanipfi tikitakhaanik ilihimangnginapfi. 
MAT.24.43	Imaatun ilihimagaluaktuhilunin, inuk iglulik ilihimagumi kukinahuaktum itektakhaanik igluni munaginiaktaa akhun itegnaitkuvlugu. 
MAT.24.44	Ilipfi talva upingakhitailuhi inum engnia tikiniangman negiugiyaungitillugu.
MAT.24.45	“Kinauva tamna kivgak naguyuk ihumatuyuglu, atangum atanguyanguktimagu kivgaminun allanun negipkakuvlugit naamaktumik? 
MAT.24.46	Kuviahuktuk tamna kivgak taimalingnakpiagumi ataninga tikitpan. 
MAT.24.47	Ilumun ukatigipfi, atangum tamna munakhikuniakta tamaiyaminun tamainun. 
MAT.24.48	Kivgagli nagungitkumi ukakhuni, 'Ataniga tikinahaktuk' 
MAT.24.49	ungulagahuakhugit kivgakatini negiyumavluni imekatauvlunilu imiyuktuni. 
MAT.24.50	Aahin ataninga tapfuma tikiniaktuk tikiyyutaa negiugiyaungitillugu, kivganga ilihimangngitillugulu. 
MAT.24.51	Aahin atangum kivgani naglikhaktiniakta igitugu ilumukhektuktunun talvani inuit kiahunguyun kiipkaktivlugitlu.
MAT.25.1	“Talva kilaum atanguvia uilgahuktitun kulitun-iliyuk tapkua kullimingnik tigumiangmata palgiakhugu uikhak. 
MAT.25.2	Tapkua talliman ihumaitun tallimanli allat ihumatuyugaluit. 
MAT.25.3	Ihumaitun kullitik natkakamitigit ukhukhamingnik puiguinakpaktun. 
MAT.25.4	Ihumatuyulli ukhukhamingnik natkaktugaluit kullimingnun. 
MAT.25.5	Uikhak tamna tikinahangman uilgahuit uingalegamik hinaakhiyun. 
MAT.25.6	Unuak kitekkungman nipikuktuyuk tuhaanaktuk 'Ata uikhak tikilengman anititti palgiaktukhiuk.' 
MAT.25.7	Talva uilgahuit tamangmik makittun kullitik ikumangikhakhugit. 
MAT.25.8	Talva ihumaitun ihumatuyunun ukallaktun, 'Ukhukhapfingnik tunitigut kullivut kamilengmata.' 
MAT.25.9	Ihumatuyulli kiuyain, 'Naamayunaimata uvaptingnun ilipfingnulu niuvayinungaugitti niuvegiaktukuvluhi ilipfingnun.' 
MAT.25.10	Tapkualu niuvegiaktuktillugit niuvayiliakhutik uikhak tikittuk, tapkuatauk upalungayakhimayun itekatigivagaat katuhekhektunun, ukuaglu ukuaktuk. 
MAT.25.11	Kinguagunlu uilgahuit allat kaivangmiyun ukakhutik, 'Atanek, atanek ukuigutitigut.' 
MAT.25.12	Kiuyugaluak, 'Ilumun ukaktunga ilihimangngitkipfi.' 
MAT.25.13	Talva upingakhitailuhi uvlungmiglu pivikhamiglu ilihimangnginapfi.
MAT.25.14	“Imaatun-iniaktuktauk, inuk kivgalik aullagami aullaktinani kivgaminik kaitkuiyuk inminun munakhikuvlugit tamaiyaminik. 
MAT.25.15	Ilangaanun tunihivaktuk 5000 dalanik, tugliaanun 2000 dalanik allanuntauk 1000 dalanik atuni aiyuimangata. Kinguagun aullaktuk. 
MAT.25.16	Talva tamna 5000 dalanik pivaktuk niugutigigamigit avakuktihivaktuk 5000 dalanik allanik. 
MAT.25.17	Taimalivaktuktauk tamna 2000 dalanik pivaktuk avakuktihivluni 2000 dalanik allanik. 
MAT.25.18	Tamnali 1000 dalanik pivaktuk aigami algakpaktuk nunami atanimi maningit iyektitugit. 
MAT.25.19	Kakugugaalungugman kivgait ataningat utektuk piyutini naunaegumavlugit. 
MAT.25.20	Tamna pivaktuk 5000 dalanik kaiyuk kaipkakhugit 5000 dalat allat ukakhuni, 'Atanek 5000 dalanik tunivagangma avakumayuniglu 5000 dalanik pivakaluaktunga ilingnun.' 
MAT.25.21	Ataningata ukallautiyaa kivgak, 'Kuanakpiaktuk kivgaktuyyagikpiaktutin munakhigavin ikitunik munakhikuniaktagin amigaitunik, uvamni kuviahukatauhimalutin.” 
MAT.25.22	Tamnatauk 2000 dalanik pivaktuk kaiyuk ukakhuni, 'Atanek 2000 dalanik tunivagangma avakumayuniglu 2000 dalanik pivagaluaktunga ilingnun." 
MAT.25.23	Ataningata ukautiyaa, 'Kuanakpiaktuk kivgaktuyyagikpiaktutin, munakhigavin ikitunik munakhikuniaktagin amigaitunik, uvamni kuviahukatauhimalutin 
MAT.25.24	Tamnatauk 1000 dalanik pivaktugaluak kaiyuk ukakhuni, 'Atanek, aneguhukpiagavin ilihimayunga katihivagavin humillika nauttiyyekhiyuitgaluaktillutin. 
MAT.25.25	Talva ekhiukpallaagama manitin 1000 dalauyun nunami iyektitpagatka. Ukua manitin piyutin aulayuitun.' 
MAT.25.26	Atangumli kiuyagaluanga, 'Kivgaktuyyalukpiaktutin! Katihigama humillika nauttiyyekhiyuitillunga ilihimaguvin, 
MAT.25.27	talva manimnik atukiktitakhagiyatin manikagvigmiun taima tikitkuma piyutitka pikuvlunga tapikhakakuvlungalutauk. 
MAT.25.28	Ikumanga 1000 dalat pihigit tapkuninga tunikuvlugu tamna 15,000 dalanik pivaktuk. 
MAT.25.29	Kitulika pikakpaktun tapkua pifaaniamiyun avakumayunik amigaitunik pikakuvlugit. Piyutaitugli tapfumanga humillika pikaktugaluak piiyaktauyukhat. 
MAT.25.30	Tamnalu kivgak nagunektuk hukaunginman igithiuk taagnengmun talvani inuit kiahunguyun kiipkaktilutik.'
MAT.25.31	“Inum engniga tikitkumi kaumangnengmigun ilagilugit ihalgulini ikhivautakpagminun inginiaktuk kaumangnemini. 
MAT.25.32	Tapfumungalu nunakatigit tamangmik katiniaktun hangaanun. Aahin tapfuma avipkangniaktain, imnailiktun, imnailgum avipkakmagit imnait imnaitlugnin nagyuklingnin, 
MAT.25.33	imnaini talekpingmi tunganun ilivlugit, imnaitluilli ilivlugit haumingmi tunganun. 
MAT.25.34	Talva atanek tapkununga talekpimini-itunun ukangniaktuk, “Kaititti nagugiyauyuhi angutimnin, nanminigiluhiuk atanguvik itkanayakhimayuk ilipfingnun kangagaaluk nunat hanayaukaaktillugit. 
MAT.25.35	Uvanga kaalektillunga negipkakpagapfinga, imekitillungalu imektitpagapfinga, tuyungmiitillunga munagivlunga. 
MAT.25.36	Annugakhaektillunga annugaktitpagapfinga aaniaktillungalu kaiyyutigivagapfinga itektauvigmiitillungalu pulaakpagapfinga.' 
MAT.25.37	Talva ilumuktun kiuniaktun, 'Atanek, kanga kaalektillutin tautukpakpitigin negipkakhutin, imektitpakpitiginlunin imekitillutin? 
MAT.25.38	Kanga tautukpakpitigin tuyungmiitillutin munagivlutin, annugakaitillutinlunin annugaktivlutin? 
MAT.25.39	Aahin kanga tautukpakpitigin aaniaktillutin, itektauvigmiitillutinlu pulaakpakpitigin?' 
MAT.25.40	Talva atangum kiuniaktain tapkua, 'Ilumun ukautigipfi, ilipfi taimaliukpagapfi katangutima ilangaanun taimaliukpagaluaktuhi uvamnuntauk.' 
MAT.25.41	Talva ukallangniaktuk tapkununga haumingmiitunun, 'Aullagitti uvamnin huniaktaugapfi ingnengmun kamilaitumun tamna itkanayakhimayuk Tupilagmun, tapfuma ihalgulingingnunlu. 
MAT.25.42	Uvanga kaalektillunga negipkagnginapfinga, imekitillungalu imektinginapfinga. 
MAT.25.43	Uvanga tuyungmiitillunga munaginginapfinga annugakhaitillungalu annugaktinginapfinga, itektauvingmiitillungalu pulaayuinapfinga.' 
MAT.25.44	Talva tapkua kiuniaktaat, 'Atanek, kanga tautukpakpitigin kaalektillutin, imekitillutinlunin, tuyungmiitillutinlunin, annugakhaitillutinlunin, aaniaktillutinlunin, itektauvingmiitillutinlunin kivgaktugngitpakpitigin?' 
MAT.25.45	Talva kiuniaktuk, 'Ilumun ukautigipfi, taimaliyuitpagapfi ilingayun ilangaanunlunin uvamnuntauk taimaliyuitpaktuhi.' 
MAT.25.46	Tapkua aavungagniaktun kapiahugvingmun nungulaitumun, ilumuktulli inuhengmun nungulaitumun piniaktun.
MAT.26.1	Jesuslu taimatumik ukaguegami maligutini ukautiyain, 
MAT.26.2	“Ilihimagaluaktuhi akaguani Kangiutivik tikitpan, inum engniga tuniyauniaktuk kikiaktuktaukuvlugu.” 
MAT.26.3	Tapfumani angayyuvikpagyuakut, inuillu ataningit tapkua ataningata iglukpangani, atikaktuk Caiaphasmik, katimayun 
MAT.26.4	ukakatigikhutik tiguyumavlugu Jesus tukutumavlugulu. 
MAT.26.5	Tapkua ukaktugaluit “Tiguguptigu Kangiutivingmi ihuituk inuit ningakpallaaniagunakhingmata.”
MAT.26.6	Jesus Bethanymiitillugu Simonim kilakhimayum igluani pulaakhimatillugu, 
MAT.26.7	angnak tapfumunga upautiyuk tigumiakhuni tipigiktumik pukhimayumik akituyumik. Aahin tapfuma kuviyaa tamna Jesusim niakuanun negitillugu. 
MAT.26.8	Maligutaita tamna takugamitku ihuigiyaat ukakhutik, 'Hug tamna kuviyauva? 
MAT.26.9	Tamna ukhuktegun tipigiktumik niuvgutigiyauyukhak maninun amigaitunun manit aitutigilugit ilingayunun.” 
MAT.26.10	Jesusim ilihimagami, ukallautiyain, “Hug ihumalutigivihiuk angnak? Naguyumik havangman uvamnun. 
MAT.26.11	Ilingayun ilagingnaktaahi talvangaanin uvangali talvangaanin ilagiyunaitagaluapfi. 
MAT.26.12	Angnak kuvihigami ukhuktegunmik tipigiktumik timimnun pivaktuk upalungayakuvlunga iluvekhamnun. 
MAT.26.13	Ilumun ukautigipfi, nanilikiak Godim ukauhiit tuhaanakkata angnam havaanga ukaktauyukhak inuit itkaumakuvlugu.
MAT.26.14	Talva maligutaita 12it ilangat, atikaktuk Judas Iscariotmik, angayyuvikpagyuakunun ataningit upautiyuk, 
MAT.26.15	ukakhuni, “Humik tuniniakkihinga ilipfingnun tunigupku Jesus?” Tapkua akilektaat silvernik 30nik. 
MAT.26.16	Talvangaanin ihumaliuktuk tunihikuvlugu tapfuminga.
MAT.26.17	Talva Mukpauyam puvlaitum uvlua tikinman maligutaita Jesus upaktat ukakhutik, “Nani upalungayakuniakkitigut Kangiutivikhamik negiaktukuvluta?” 
MAT.26.18	Ukaktuk, “Iglukagvingmungaugitti angunmun, ukautiginiaktamnun ukallautiluhiuk, 'Ilihauyyi ukaktuk, Pivikhaga tikilengman iglungni Kangiutivikangniaktugut maligutitkalu.' ” 
MAT.26.19	Maligutaitalu tuhaagamitku Jesus pivaktun Kangiutivikhamik upalungayakhutik.
MAT.26.20	Unulengman Jesusim maligutini 12 negikatigiyain, 
MAT.26.21	negitillugulu ukallaktuk, “Ilumun ukautigipfi, ilapfi niuvgutiginiaktanga.” 
MAT.26.22	Tapkualu kuviahugunaekhutik tamangmik apeginahualektaat, “Atanek uvangaungitunakhiyuk?” 
MAT.26.23	Kiuyuk, “Tamna mukpauyamik mihukataugumi akiutagmun uvamni, tapfuma niuvgutiginiaktanga. 
MAT.26.24	Inum engniga tukuniaktuk taima tiitigakhimangman, kapiahungniaktuk akhun tamna tunihigumi inum engninganik niuvgutigikuvlugu. Tapfumunga nagutkiak inuhimangngitkumi.” 
MAT.26.25	Judaslu, tapfuma niuvgutiginiaktaa, ukaktuk, “Uvangauva, Atanek?” Kiuyaa, “Ukakkutin, ilvit”.
MAT.26.26	Negitillugillu Jesus mukpauyamik tiguhiyuk kuyakhukhunilu avguktaa tunivlugit maligutini, ukaktuk, “Tigulugu negihiuk una timigigapku.” 
MAT.26.27	Talva kallun tiguyaa kuyakhukhuni tuniyain tapfuminga ukakhuni, “Uminga tamapfi imegitti 
MAT.26.28	una augigapku ukagiyautauhimayumik kuviyauyukhak huinekiyun amihun ihumagiyauyunaekuvlugit. 
MAT.26.29	Ukautigipfi, talvangaanin imekigunaektunga ahiam ipteganik imekatautinanga nutaamik ilipfingni angutima atanguviani.” 
MAT.26.30	Talva tapkua atukaaktillugit aniyun manilgulmun atikaktumun Olivemik aullakhutik.
MAT.26.31	Talva Jesusim ukautiyain maligutini, “Unukpan tamapfi kimangniagipfinga tiitigakhimangman, 'Avaangiagapku imnailik imnaingit aptektitauniaktun.' 
MAT.26.32	Makiktitaukaalungali hivunipfingnun Galileemun aullakhunguyunga.” 
MAT.26.33	Peterm ukautiyaa, “Hapkua tamangmik kimakpatin kimagunaitagaluapkin uvanga.” 
MAT.26.34	Jesusim kiuyagaluanga “Ilumun ukautigipkin, unukpan tingmiak nipyaaktinagu ikutiginiaktangma pingahuektuglutin.” 
MAT.26.35	Peterm ukallautiyaa, “Ilaa tukukatigiyakhagiyapkinlunin ikutigiyunaitagin.” Ayyikiitumik maligutait tamangmik ukagiaktun.
MAT.26.36	Talva Jesus maligutaillu Gethsemanimungakamik tapkununga ukallaktuk, “Hamaniititti aavunga kengigiaktugniagama.” 
MAT.26.37	Malikugamigit Peter, Zebedeem engningiklu aavungaktuk ihumalukpallialekhuni, 
MAT.26.38	ukautivlugit “Umatimni ukumailiuktunga akhun, hamaniititti amekhiluhi uvamni.” 
MAT.26.39	Aavungaumigami mikiyumik palluktuk nunamun nallakhuni kengaktuk “Angutiga aiyungnangngitpan kallun una piekli uvamnin, uvanga ihumamniungitumik ihumangnik kihimi.”
MAT.26.40	Tapfuma upagamigit maligutini tautuktain hiniktillugit. Petermunlu ukallaktuk, “Hunauva ikangnengmun atauhengmun amekhilimaitgaluaktuhi? 
MAT.26.41	Amekhiluhi kengaugittilu uktuktaukunahi. Umatipfingni piyumagaluaktuhi timipfingnili hakuekpallaaktuhi.”
MAT.26.42	Aahintauk aavungauyuk kengakuvlugu ukakhuni, “Angutiga una kallun piegngitpan uvamnin umanga imengngitkuma ihumatin taimaliukli.” 
MAT.26.43	Kaitfaamigami upaktait maligutini tautukhugit, tapkua hiniktun uingakpallaagamik. 
MAT.26.44	Kimagmigamigit Jesus kengagmiyuk aahin ayyikiitumik tukhiakhuni.
MAT.26.45	Kinguagun upaktait maligutini ukautivlugit, “Hinilekkihi unanguekhekuvluhi? Tautuk pivikhaga tikitunektuk, inum engniga niuvgutigiyauniaktuk huinekiyunun. 
MAT.26.46	Makittitti aavungakta, tamayya tunihiyiginahuaktaga kailengman.”
MAT.26.47	Taima Jesus ukaktillugu Judas 12n ilangat, inuillu amigaitun havikpakakhutik, annautakakhutiglu hilitunik kaiyun tiliyaugamik angayyuvikpagyuakunin ataningit inuit ataningingnin. 
MAT.26.48	Tapfumani tunihinahuaktum inuit ukautiyain naunaikutamik ukakhuni, “Nalliak kunikupku tamnauman tiguhiuk.” 
MAT.26.49	Tayyainak upagamiuk Jesus ukaktuk, “Atanek hallu” kunikhugu. 
MAT.26.50	Jesusim ukallautiyaa, “Ilannaga hug kaivakpin” Talva inuit upautivlugit Jesus tiguyaat.
MAT.26.51	Aahin Jesusim maligutaita ilangat havikpak amugvlugu angayyuvikpagyuakun ataningata kivganga hiutaektitaa kipivlugu. 
MAT.26.52	Tayyainak Jesusim ukautiyaa, “Havikpautin pugiaguk, kikun anguyagumik havikpaktigun havikpaktiguntauk tukutauhunguyun. 
MAT.26.53	Itkaumalutin angutiga tukhiagvigigupku tayyainak tiliniaktain ihalgulgit amigaitpiaktun uvamnun ikayukuvlunga? 
MAT.26.54	Taimaliukpan kanuk Godim ukauhiit tiitigakhimayun ilumugniakkat pinahualektapkun?”
MAT.26.55	Tapfumani Jesusim inuit amigaitun ukautiyain, “Kaivakpihi kukiyuktuhiuktutun-ilivluhi havikpait, aiyaupiallu natkakhugit tigukuvlunga? Uvluk taman angayyuvikpagyuami-inakpaktunga ilihauyyivlunga tigungitagaluapfinga talva. 
MAT.26.56	Ukua pivaktun nalautiyyit tiitigait ilumukuvlugit.”
MAT.26.56	Talva maligutaita tamangmik kimagamitku kimauyun.
MAT.26.57	Inuillu tigugamitku Jesus aullautiyaat Caiaphasmun angayyuvikpagyuakut ataninganun, tapfumanilu tiitigaktit, inuit atangillu katimayun. 
MAT.26.58	Peterm kanitpallaangitumik maliktagaluanga Jesus angayyuvikpagyuam ataningata igluanun. Iglukpaum avaluata iluanungaugami Peter tapfuma ikhivakatigiyain anguyaktit amekhiyun takuyumavluni Jesus kanuiliuktaumangan. 
MAT.26.59	Talva angayyuvikpagyuakut ataningit katimayunlu inungnik ilihimayihanik kenivaktun tapkua ukautigikuvlugu Jesus ihuitumik tukutaukuvlugu, 
MAT.26.60	katkangngitun tapkuninga ilihimayihat amigaituk ikuvaktugaluit. Kinguagun malguk kaiyuk, 
MAT.26.61	ukakhutik, “Tamna inuk ukaktuk, 'Godim angayyuvikpagyuanga imiktiniaktaga talva uvluni pingahuni nappaktiniagigalu.' ”
MAT.26.62	Talva angayyuvikpagyuakut ataningat nangekhuni ukallaktuk, “Kiungilatin hapkununga, hug imaitumik ukautigipatin?” 
MAT.26.63	Jesusli nipliyuituk. Angayyuvikpagyuakut atangingata ukautiyaa, “Pitkuyagin Godikun inuyukun ukautitigut Christiuguvin Godim engnigipatinlu.” 
MAT.26.64	Jesusim ukautiyaa, “Taima ukakkutin. Ukautigipkinlu, talvangaanin tautugniaktan inum engniga ikhivautillugu Hakugiktum talekpiani, atkaulunilu aahin kilangmin nuvuyaktigun.” 
MAT.26.65	Talva angayyuvikpagyuakut ataningata annugani aliktain ukakhuni, “Ukanilutigiyaa God tapfuma. Ilihimayinin allanin tuhaayukhaungitgaluaktugut? Ukanilugman Godmun tuhaayakhi. 
MAT.26.66	Kanuk ihumavihi?” Tapkua kiuyun, “Tukutauyukhak”.
MAT.26.67	Talva Jesus akulia tivguaktuktaat tiglukhugulu. Ilaita patiktaat 
MAT.26.68	ukakhutik, “Takki hivuniugiagin, Christ, kia tiglukpatin?”
MAT.26.69	Tapfumani Peter hilataani iglukpaum, avalut haniani ikhivainaktuk. Kivgaglu angnaguhek, upautiyuk tapfumunga ukakhuni, “Ilvillu Galileemiutagmi Jesusmiitpaktutin.” 
MAT.26.70	Tapkunungali tamainun imanakpaktugaluak ukakhuni, “Ukauhipfingnik kangekhingitunga.” 
MAT.26.71	Tukhumunlu aninahualengman kivgam allata tautuktaa nangekatauyunun ukallaktuk, “Unatauk inuk Jesus Nazarethmiutagmiitpaktuk.” 
MAT.26.72	Aahintauk Peter imanakpaktuk taimaglukhuni, “Tamna inuk ilihimangitaga” 
MAT.26.73	Uatiagunguman nangekatigiktun Peter upagamitku ukaktun, “Ilaa tapfumunga ilauvaktutin tapkunaatun ukayukpiaktutin.” 
MAT.26.74	Talva Peter taimaglukpiaktuk taivlugu God, “Inuk tamna ilihimangitpiaktaga”. Tayyainak tingmiak nipyaaktuk. 
MAT.26.75	Petermlu Jesusim ukauhiit itkaumayain, “Tingmiak nipyaaktinagu ikutiginiaktangma pingahuektuglutin”. Anigamilu kiavaktuk akhun.
MAT.27.1	Kaulengmanlu angayyuvikpagyuakut ataningit, inuillu atanekpaillu ukakatigiktun Jesuskun tukutumavlugu. 
MAT.27.2	Kilekhugamitku agitiyaat tunikuvlugu Pilatemun atanengmun.
MAT.27.3	Aahin Judas, Jesusim tunihiyigiyaa, ilihimagamiuk tukutauyukhauman ihumaliukiktainaktuk silvat 30t kaipkakhugit angayyuvikpagyuakunun ataningit inuit ataningingnunlu 
MAT.27.4	ukakhuni, “Huinekivaktunga inugmik tukutauyakhaungitumik tunihigama.” Ukaktun tapkua, “Tamna humaangitpiaktuk uvaptingnun, ilingnik pigavin.” 
MAT.27.5	Judasimlu silvat igittugit angayyuvikpagyuam iluanun kimauyuk inminiglu kimituk.
MAT.27.6	Angayyuvikpagyuakut ataningilli silvanik tiguhigamik ukaktun, “Angayyuvikpagyuam manikagviata iluanun iliguptigit ihuituk hapkua inum tukuyutikhaitun-ilivlutik.” 
MAT.27.7	Talva ukakatigikaaktillugit manitigun tapkununa niuvektun utkuhikliuktim nunaanik iluvivikhanun tuyugmianun. 
MAT.27.8	Talvangaanin tamna nuna taiyauhimavaktuk Nunamik Auktalingmik. 
MAT.27.9	Taima nalautaiyim Jeremiam ukauhiit ilumuktun ukagiangman
MAT.27.9	“Tapkua silvanik 30nik pivaktun, inum akia, Israelmiut kitungaita akilektakhautigimayyuk taima, 
MAT.27.10	niuvegiaktukhugu utkuhiliuktim nunaanik, Atangum pitkumanga.”
MAT.27.11	Jesuslu nangegman atangum tungani tapfuma apegiyaa, “Jewmiunun ataniuvin?” Jesus kiyuk, “Ukakkutin ilvit.” 
MAT.27.12	Talva ihuigiyaugaluaktillugu angayyuvikpagyuakut ataningingnin, inuit atanekpainin nipliyuituk. 
MAT.27.13	Talva Pilatem ukallautiyaa, “Tuhaangilatin amihumik ihuigimatin?” 
MAT.27.14	Jesusim kiungimani imakaagiyaugaluaktillugu agligutaktuk.
MAT.27.15	Tapfumani Kangiutivingukagan atanek inugmik itektauhimayumik atauhengmik anipkaivaktuk inungnun utekuvlugu inuit piyumakpayyuk. 
MAT.27.16	Talvani itektauhimayuk atikaktuk Barabbasmik taikani ituk. 
MAT.27.17	Inuit tapkua katimalengmata Pilatem apegiyain, “Kimik anipkaikuvihinga Barabbasmik Jesusmiglunin taiyauyumik Christmik?” 
MAT.27.18	Ilihimayuk tapkua Jesus kagitiyaat inminun tuhugivallaagamitku.
MAT.27.19	Aahintauk uktugvium ikhivautakpanganiitillugu Pilate tuhaayuk nuliyamnin ukakhimangman, “Pitailiguk tamna inuk ilumuktuk unuak hinnektugama kuvianaitumik tamna pivlugu.”
MAT.27.20	Talva angayyuvikpagyuakut ataningita, inuillu atanekpaitalu tukhiakuyain inuit tapkua Barabbasmik pilluakuvlugit Jesus tukutaukuvlugu. 
MAT.27.21	Atangum ukautimiyain inuit “Ukuak malguk nalliangnik anipkaikuvihinga ilipfingnun?” Tapkua kiuyaat, “Barabbasmik.” 
MAT.27.22	Pilatem ukallautiyain, “Talva kanuiliugniakkigu Jesus taiyauyuk Christmik?” Tamangmik ukaktun, “Kikiaktuktauli tamna.” 
MAT.27.23	Ukaktuk, “Hug kanuk ihuitumik pivakka?” Tapkuali nipikuktuyumik akhun ukaktun “Kikiaktuktauli tamna”. 
MAT.27.24	Talva Pilate inmi tuhaanainahugigami inuit ningakpallialengmatalunin uagvingmik imelingmik tiguhiyuk algaini uaktain inuit takuangni ukakhuni, “Una tukutauyukhaungitnahugiyagaluagalunin ilipfingnik pihiuk.” 
MAT.27.25	Inuit tamangmik kiuyun, “Tapfuma tukuyyutaata ihuigiyyavaatigut kingullivutlu.” 
MAT.27.26	Talva Pilatem anipkaktaa Barabbas, aahin ungulakamiuk Jesus tuniyaa kikiaktuktaukuvlugu.
MAT.27.27	Talva atangum anguyaktingita agitiyaat iglukpanganun kaitkuvlugit anguyaktit tamaita tapfumunga. 
MAT.27.28	Talva tapkua annugangiyaktitaat annugaktitugu aukpayaktumik. 
MAT.27.29	Aahin, niakutikhamik kakilautilingnik hanayun ilivlugu niakuanun, aiyaupiak ilivlugu algaanun. Talva hitkuvigivlugu mitautigiyaat ukakhutik, “Hallu Jewmiun ataningat.” 
MAT.27.30	Tivguaktuktaat tigugamitkulu aiyaupiak kektuktaat niakua. 
MAT.27.31	Aahin mitautigigamitku annugangiyaktaat annugaktitkuvlugu nanminik. Aullautiyaat kikiaktukuvlugu talva.
MAT.27.32	Aullagahualektillugit tautuktaat inuk Cyrenemiutak atikaktuk Simonmik, tamna pitkuyaat nangmakuvlugu Jesusim haniagutaa.
MAT.27.33	Tikinamik nunamun Golgothamik taiyauyumun (imaatun-ituk Umannagmik) 
MAT.27.34	waintuktitumainaktaat mamaitumik. Jesusimli uktugamiuk imegumangngitaa.
MAT.27.35	Aahin tapkua kikiaktukaaktillugu annugait pigamigit imagiyait. 
MAT.27.36	Kinguagun ingiyun kungniakuvlugu. 
MAT.27.37	Niakuata kulaanun tiitigaktun naunaikutagmun imaatun, “Una Jesus Jewmiut ataningat.” 
MAT.27.38	Tapfumani kukiyuktuk malguk kikiaktuktauyuk atauttikun Jesusmi aipa talekpiata tunganun aipanga haumiata tunganun.
MAT.27.39	Inuillu apkuhaaktun ukanilutigiyaat niakulekhutik 
MAT.27.40	ukaktun, “Ilvit angayyuvikpagyuak imiktiniagangni nappaktikuvlugulu uvluni pingahuni, ilingnik annautiguit. Godim engnigipatin haniagutingnin atkagiagin.” 
MAT.27.41	Taimatauk angayyuvikpagyuakut ataningit, tiitigaktillu, inuit atanekpaillu tamangmik mitautigiyaat ukakhutik, 
MAT.27.42	allat annautivaktain inminik annautilimaitugaluak. Atannektuktain Israelmiut tapfuma. Haniagutiminin atkakli uvagut ukpegikuvlugu. 
MAT.27.43	Ukpegluangman Godmun tamna, Godim annautiliuk nagugigumiuk, ukakhimangman, 'Godim engnigiyanga uvanga'.” 
MAT.27.44	Kukiyuktuglu kikiaktuktaukatautillugik mitautigiyaak allatun.
MAT.27.45	Aahin uvluk kitkanin 3mungaktinagu nuna taakhivaktuk 
MAT.27.46	3mungagmanlu Jesus nipikuktuyumik ukaktuk “Eli, Eli lama sabach-thani?” imaatun-ituk “Godiga, Godiga hug kimakpakpinga?” 
MAT.27.47	Nangekatauyun ilait tuhaagamik ukaktun “Tapfuma Elijah kaitkuyaa.” 
MAT.27.48	Ilangat tayyainak iptekuktuyumik pivaktuk mihuktitugu vinegarmik, talva kapumun ilivlugu waintuktitaa mamaitumik. 
MAT.27.49	Allata ukallautiyain, “Tayyagu, tautugnaktukhak Elijah kainiamangan annautiyaktuglugu.”
MAT.27.50	Talva akhun igialaakami anengnigektuk. 
MAT.27.51	Ilaa angayyuvikpagyuam talukuyanga aliktuk malguktuni, nunalu ingutaktuk, uyagait kupivakhutik. 
MAT.27.52	Iluvit ilait angmangmata ukpekatigiktun amihut tukuhimayugaluit makiktitauyun 
MAT.27.53	iluvemingnin anivlutik akuiyun Jerusalemun iglukagvingmun naguyumun hagyaegvigiyain amihun inuit Jesus makikaktilluga. 
MAT.27.54	Anguyaktilik, maliktingillu amekhiyun Jesusmik, nuna ingutaktumik tautukamik allaniglu, agligutaktun ukakhutik, “Ilumun Godim engnigiyaa tamna”.
MAT.27.55	Angnallu amigaitun, malikpagaat Jesus Galileemin kivgaktukhugu, aahinin kungniaktun. 
MAT.27.56	Tapkunani Mary Magdalamiutak, Marylu Jamesim Josephimlu angagik, Zebedeem engningata angnangallu.
MAT.27.57	Unulengman Arimatheamiutak manigietuk atikaktuk Josephmik kaiyuk, tapfuma maliktagaluanga Jesus. 
MAT.27.58	Upaktaa Pilate tukhiagvigivlugu Jesusim timaanik. Talva tuniyaukuyaa tapfumunga. 
MAT.27.59	Josephim timaa pigamiuk uliktaa kalikumik halumayumik 
MAT.27.60	ilivlugu iluvekhaminun havakhimayumun kaektumi-itumun. Aahin uyagangmik akhaluakhuni ukuagutiyaa aullaktuglu. 
MAT.27.61	Mary Magdalamiutak, Marylu aipa takananiituk ingivlutik iluvium haniani.
MAT.27.62	Akagunguman, Upalungayagvium tugliani, angayyuvikpagyuakut ataningit, Pharisekullu katimayun Pilatem tungani, 
MAT.27.63	ukakhutik, “Atanek, itkagiyakkut tamna ukpekhektaiyi umatillugu ukangman, 'Pingahun uvlut nungutpata makigniaktunga.' 
MAT.27.64	Talva ilvit pitkuivaglutin iluvga munagiyaukuvlugu uvluk pingahua tikitinagu, tapfuma maligutaita kukinakhavaat inungnun ukaglutik 'Tamna makiktuk tukungayunin', taima unipkhauta inggaktakhunguyuk hivullengmin.” 
MAT.27.65	Pilatem ukallautiyain, “Ilipfi anguyaktikaktuhi, takki iluvganik munakhikuyyavahi tapkua.” 
MAT.27.66	Talva aavungaktun iluvga umittugu uyagangmun munakhikuvlugit anguyaktit.
MAT.28.1	Sabbathim uvlua nunguman, Sundaymi kaulgaktillugu, Mary Magdalamiutak, Marylu aipa kaimiyuk takuyaktugumavlugu iluvga. 
MAT.28.2	Talva nuna ingutaktuk Atangum ihalgulia atkangman kilangmin. Tikinami uyagak akhaluaktaa kangani ingivluni. 
MAT.28.3	Tapfuma takua kalluktitun-iliyuk, annugaillu aputitun-itun. 
MAT.28.4	Anguyaktillu ekhigigamitku kuglukpallaakhutik ulguyun tukungayutun-ilivlutik.
MAT.28.5	Tapfumani ihalgulgum angnak ukautiyaik, “Ekhitailutik kenilegapfiuk Jesus kikiaktuktauhimayuk ilihimayunga. 
MAT.28.6	Hamaniingitugaluak makihimagami taima ukakhimavaktuk. Takki tapfuma iluviyagaluanga takuyaktugluhiuk. 
MAT.28.7	Aullagittilu kilamik maligutait uniutikuvlugit tukungayunin makitpangman, hivunipfingnunlu Galileemungaulengman takanini tautugniaktakhi. Tayya ukautigaptik.”
MAT.28.8	Taima kilamiuvlutik aullaktuk iluvgaanin kuviatakpiakhutik kuglukpiakhutiglu atautikun, akpalekhutik uniutivlugit maligutait. 
MAT.28.9	Talva Jesusim paaktaik ukakhuni “Hallu”. Tapkuaglu upagamikku itigain tiguyain angayyuvigivlugu. 
MAT.28.10	Talva Jesusim ukallautiyaik, “Ekhitailutik, tavungaugittik katangutitka ukallautiyyavatik Galileemungaukuvlugit takanani tautugniaktangnga.”
MAT.28.11	Aahin aullaktillugik tapkua, anguyaktit illait iglukagvingmungaktun uniuyyikuvlugit tamainik angayyuvikpagyuakun ataningingnun. 
MAT.28.12	Tapkua, inuit atanekpaillu katimagamik anguyaktit tuniyain maninik amigaitunik, 
MAT.28.13	ukakhutik, “Unipkagitti inungnun imaatun, 'Unuak hiniktilluta, tapfuma maligutaita kukitpagaat timaa.' 
MAT.28.14	Aahin atanek taimatumik tuhaakpan uvagut ihumaluguektihunguyakkput imakaagiyaukunahi ilipfi.” 
MAT.28.15	Tayyainak maninik pivaktun tuhaavlugut atanekpait. Talvangaanin ikuvlutik unipkautigiyaat Jesusim tamagvia Jewmiunun.
MAT.28.16	Tapkua maligutait 11guktun Galileemun aullaktun manilgulmun, Jesusim aullakumatik. 
MAT.28.17	Aahin takugamitku angayyuvigiyaat ilangitli ukpegluangitugaluit. 
MAT.28.18	Jesusim upakhugit ukautiyain, “Hakugiknikaktunga tamainun kilangmi nunamilu. 
MAT.28.19	Talva aullagitti nunakatigingnun tamainun malikulugit uvamnun inuit, baptaieklugillu atinganun Godim engnilgum, Engningatalu, Anengnim Naguyumlu. 
MAT.28.20	Ilihautilugillu malikuvlugit inuit pitkuyamnik tamainik tuhaayapfingnik uvamnin. Aahin uvanga naiyuinagniagipfi taima nunaum ihua tikitinagu.”
MRK.1.1	Jesus Christim, Godim engningata unipkanga imaatun-ithimayuk. 
MRK.1.2	Hivullengmik nalautaiyyi Isaiah tiitigakhimangman,
MRK.1.2	“Ilaa uniuyyiga hivunengnun tiliyaga apkutikhangnik upalungayakuvlugu,
MRK.1.3	Inuilgulmi tukhulauktum nipaa tuhaanaktuk – Atangum apkutaa upalungayakhiuk nalguektilugu.' ”
MRK.1.4	John Baptaiekti inuilgulmi-itpaktuk ukauyyivluni baptainengmik huinekiyun ihumaliukiktukhaumata ihumagiyauyunaekuvlugit. 
MRK.1.5	Talva Judeamiut Jerusalemiullu tamangmik Johnmungaktun, tapfumunga baptaiektauvlutik kugagmi Jordanmi huinekutitik ukautigivlugit.
MRK.1.6	Johnlu annugakhimayuk camelim amianik tapfikakhuni ayyikutaanik amingmik. Negivaktuk milugiayuanik egutamlu ukhuinik. 
MRK.1.7	Ilihauyyiyuk ukakhuni, “Kingunipkun inuk uvamnin ataniukiak kainiaktuk. Aahin uvanga kanguhitikhakakpallaagama kamiektakhagingitagaluagalunin tamna. 
MRK.1.8	Ilaa uvanga baptaiekpagipfi imengmun, tapfumali baptaiegniaktaahi Anengnimik Naguyumik.”
MRK.1.9	Tapfumani Jesus Nazarethmin Galileemitumin tikinami baptaiektauyuk Johnmun Jordami. 
MRK.1.10	Kugagminlu kakivluni tayyainak tautuktuk kilangmik angmakhimayumik Anengnimik Naguyumiglu atkaktillugu inminun tingmiaktun. 
MRK.1.11	Nipilu kilangmin tuhaanaktuk ukakhuni, “Ilvit engnigigapkin nagugiyagin akhun kuviahutigivlutillu.
MRK.1.12	Tayyainak Anengnim Jesus aullaktitaa inuilgulmun 
MRK.1.13	inuilgulmilu Jesus uvlivaktuk 40nik uktuktauvluni Satamun negyutit naiyuktigivlugit. Ihalgulgilli kivgaktuktagaluangat.
MRK.1.14	Talva John piyaukaaktillugu, Jesus Galileemun tikittuk ilihauyyivluni Godim unipkautainik 
MRK.1.15	ukakhuni, “Pivikhak tikittunektuk, Godim atanguvia kaglilengman, ihumaliukigitti ukpekpagluhilu unipkangmun naguyumun.”
MRK.1.16	Galileem tahiata hinaatigun pihukami Jesusim tautuktaik Simon, tapfumalu nukaa Andrew kuvyaktuktillugik, ikalukhiuktiugamik tapkuak. 
MRK.1.17	Jesusim ukallautiyaik, “Maliktinga iliptik inukhiuktinguktiniagaptik.” 
MRK.1.18	Tayyainaglu kuvyaktik kimakhugit maligahualektaak.
MRK.1.19	Kanilgulmun aullamigami tautuktaik James, Zebedeem engniga, Johnlu tapfuma nukaa, umiangmitillugik kuvyatik havakhugit. 
MRK.1.20	Tayyainaglu Jesusim kaitkumagik tapkuak angutik Zebedee, kivgaillu umiangmi kimaktait malikuvlugu.
MRK.1.21	Tapkualu Capernaumun tikinamik Sabbathiutillugu tayyainak Jesus atugvingmun itegami ilihauyyiyuk. 
MRK.1.22	Inuillu tapfuma ilihauyyutain agligutautigiyain ilihauyyingnangman hakugignekaktutun-ilivluni, allauvlunilu tiitigaktinin. 
MRK.1.23	Tapfumanilu inuk agiuktukaktuk atugvingmiituk, 
MRK.1.24	kukuaktuklu tamna ukakhuni, “Kanuiliugniakkin uvaptingnun Jesus Nazarethmiutak? Kaivit piektitkuvluta? Godim pilluagmatin ilihimayagit” 
MRK.1.25	Jesusimli ihuakhaktaa ukakhuni, “Nipahuegin umanga anitguit.” 
MRK.1.26	Agiuyuktum aulayaaktitugu inuk kimaktaa igialaakpiakhuni. 
MRK.1.27	Inuillu agligutakpiakhutik ingmingnik apekhiyun ukakhutik, “Huna tamna? Ilihauyyiva nutaamik? Agiuktunlunin anipkakpagit tuhaavigiyaat.” 
MRK.1.28	Tayyainaglu Galileemi nunami inuit tamangmik Jesusim havaangit unipkautigiyain.
MRK.1.29	Tayyainaglu atugvingmin anigami Simonim Andrewmlu igluangnun pulaaktuk, James Johnlu ilagivlugit. 
MRK.1.30	Talva Simonim hakia angnak kiiyyakpiagami aaniaktuk, tapfuminga uniutiyaat Jesus. 
MRK.1.31	Upagamiuk alganga tiguyaa makiktitugu. Talva aaniagutata kimagmani kivgaktuktuk tapkuninga.
MRK.1.32	Unungmanlu hikenek nipingman, inuit aaniaktun agiuktulgillu kagitiyain Jesusmun. 
MRK.1.33	Iglukagvigmiut tamangmik ukuam hilataaniitun katimalekhutik. 
MRK.1.34	Tapfuma aaniakhimayun amigaitun naguhipkaktain, agiuktullu anipkakhugit. Aahin agiuktun ilitagimayyuk Jesus ukaktailiyain.
MRK.1.35	Akagugunmanlu kaulgaktinagu Jesus tupaktuk iglukpailgulmunlu aavungaugami kengaktuk. 
MRK.1.36	Simonimlu allatalu maliktaat. 
MRK.1.37	Pakinamitkulu ukallautiyaat, “Inuit tamangmik kenilektaatin.” 
MRK.1.38	Kiuyait, “Iglukagvingnun kanittunun aullakta tapkunani ilihauyyikuvlunga, taimaliukuvlunga kaithimayunga ilaa.” 
MRK.1.39	Talva Galileemi tamaini aullainakpaktuk atugvingni ilihauyyivluni agiuktunlu anipkakhugit.
MRK.1.40	Talva inuk kilakhimayuk Jesusmun tikittuk hitkuvigigamiuk ukallautiyaa, “Piyumaguvin kilaektiniaktangma.” 
MRK.1.41	Tapfuma nagligigamiuk ihaktuk aktukhugu ukakhuni, “Piyumagama; kilaekhiguit.” 
MRK.1.42	Tayyainaglu tapfuma aaniagutata kimaktaa kilaekuvlugu. 
MRK.1.43	Jesusimlu pitkuyaa akhun aullakuvlugu tayyainak, 
MRK.1.44	ukallautivlugu “Uminga uniuyyitailutin inungnun, takkili angayyuvikpagyuakunungauguit ilingnik takupkaikuvlutin. Aahin aitukpaglutin naguhiyyutikhangnik inuit ilihimakuvlugit naguhivagavin, taima Moses pitkuvangman.” 
MRK.1.45	Tamnali anigami tayyainak uniuyyiyugaluak inungnun kuyagingnakhuni. Talva Jesus iglukagvingnun tikilimaektuk talvangaanin, inuilli tapfumunga akuiyugaluit aahinin iglupailgumiitillugu.
MRK.2.1	Takanani uvlikaaktillugu Capernaumun Jesus utektuk, aivangmanlu inuit tuhaayat. 
MRK.2.2	Amigaitunlu katimalegamik iglu innikhaekpiaktuk ukuam hanianilunin. Jesusli tapkununga ilihauyyiyuk. 
MRK.2.3	Talva inuit allat tikittun kagitivlugu inuk tumangayuk, angutit hitamat tigumiakhugu. 
MRK.2.4	Tapkualu Jesus upaglimainamitku, inugiegmata, tapfumani iglum kilanga angmaktaat kaangatigun. Aahin angmakaaktillugit tumangayuk kipikhimayuk ningititaat. 
MRK.2.5	Jesusimlu tapkua ukpegningat takugamiuk tumangayumun ukallaktuk, “Engniga huinekutitin ihumagiyauyunaektun”. 
MRK.2.6	Talvani tiitigaktit ilait ikhivalektun apekhivlutik umatimingni imaatun, 
MRK.2.7	“Hug una inuk ukakka taimatun? Ukaniluktuk Godmun. Kia Godmin alla huinekinit ihumagiyunaekpagit?” 
MRK.2.8	Tayyainaglu Jesus umamini ilihimagami, tapkua ingmingnik apekhimata, ukautiyait, “Hug umatipfingni taima ihumalukpihi? 
MRK.2.9	Nalliak aiyungnaitkiak, ukagluni tumangayumun 'Huinekutitin ihumagiyauyunaektun,' imaatunlunin, 'Makittin, kipkit tigukaalugu pihugiagin'? 
MRK.2.10	Ilihimakuvluhili inum engniga hakuginikangman nunami ihumagiyunaeglugit huinekinit” – tumangayuk ukallautiyaa – 
MRK.2.11	“Ukautigipkin, makittin kipkit tiguguk aigiaginlu.” 
MRK.2.12	Tamna makittuk tayyainaglu kipini tigugamiuk aniyuk inuit takuangni. Tamangmiglu agligutakpiagamik God kuyagiyaat ukakhutik, “Imaatumik hivungani tautukhimaitgaluaktugut.”
MRK.2.13	Jesus talva anigami tahium hinaanungaktuk. Inuit amigaitun upagmayyuk ilihautiyain. 
MRK.2.14	Talva aahinungaugami Alphaeusim engniga, Levi, tautuktaa tamna manilekhiyikagvigmi ikhivainaktillugu. Jesusim ukallautiyaa, “Malinga”. Tamna nangektuk maligahuakhugu.
MRK.2.15	Tapfuma igluanilu Jesus negitillugu manilekhiyit amigaitun, huinekiyunlu negikatigiyain, amigaitun tapkuanaatun maligamitku. 
MRK.2.16	Tiitigaktillu Pharisekut takugamitku, Jesusim huinekiyun, manilekhiyillu negikatigimagit, ukallaktun maligutainun, “Hug manilekhiyit, huinekiyullu negikatigivagit?” 
MRK.2.17	Aahin tamna Jesusim tuhaagamiuk ukallautiyain, “Inuit naamaktillugit daktinik takuyumangngitpiaktun, aaniaktun kihimi, kaithimangngitunga ilumuktun inuit kaitkukuvlugut, huinekiyun kihimi.”
MRK.2.18	Tapfumani John Baptaiektim maligutait Pharisekullu negitailingnagmata inuit upagamitku Jesus apegiyaat, “Hug Johnim maligutait, Pharisekut maligutaillu negitailivat ilvit maligutitin negitailiyuitillugit?” 
MRK.2.19	Jesusimli ukautiyain, “Tapkua katuhekhektunun pulaakuyauyun negitailiniakkat uikhak ilagitillugu? Uikhak tapkunaniitillugu tapkua negitailiyukhaungitun. 
MRK.2.20	Kakugulunin uikhak tapkunanga aullautiyautpan talva negitailihunguyun.
MRK.2.21	Annugak alikhimayuk ilaahakaktukhaungituk nutaamik, tamna alikatagnakhavuk angikiyamik ilaahak nutaak utukangmin ilaa. 
MRK.2.22	Imektautinun utukangnun wainmik nutaamik ilahiyukhaungitpiaktuk imektautit aheguknakhavun wainlu kuviniaktun. Inuk wain nutaat imektautinun nutaanun ilahivaglugit.”
MRK.2.23	Ilaani Sabbathiutillugu Jesusim maligutaillu nauttivit mukpauyakhaglit apkutigiyain. Pihuktillugit maligutait mukpauyakhainik ilangingnik ungavaktun. 
MRK.2.24	Pharisekut ukallautiyaat, “Tautuk hug maligutitin pilekkat piyukhaungitumik Sabbathmi?” 
MRK.2.25	Kiuyain, “Taigugngitkaluakpihi Davidim huliyaanik inungitlu, tapkua aiyukaktillugit kaalekpiakhutik. 
MRK.2.26	Godim igluanun itegami negivaktuk mukpauyamik Godim piyutaanik, Abiathar angayyuvingmi ataniutillugu. Tapfuminga negiyukhaungitkaluaktillugu, angayyuvikut kihimi, David negivaktuk negipkakhugit naiyuktinilu?” 
MRK.2.27	Aahin ukallautiyain, “Ilaa uvluk Sabbath tuniyauhimavaktuk inungnun, inuilli tuniyauyukhaungitugaluit Sabbathmun. 
MRK.2.28	Taima inum engniga ataniuyuglu Sabbathmuntauk.”
MRK.3.1	Aahin Jesus atugvingmun itegman inuk algagluktuk taikaniituk. 
MRK.3.2	Inuillu iigiyaat Sabbathmi naguhipkangniamangagu imakaagiyumavlugu. 
MRK.3.3	Jesusli ukaktugaluak algagluktumun “Hamungaugit”. 
MRK.3.4	Talva ukallautiyain inuit, “Sabbathmi nalliak nagutkiak havagupta naguyumik nagungitumiglunin? Inuk inungmik tukuttigumi annauyyigumilunin?” Tapkua nipliyuitun. 
MRK.3.5	Talva iigiyain ningaktutun-ilivluni kuviahugunaekhuni tapkua umatain naptuvallaamata. Inungmunlu ukallaktuk, Ihaguk”; ihagami naguhiyuk. 
MRK.3.6	Pharisekullu anigamik tayyainak katimakatauyun Herodim inungingni Jesuskun tukutumagamitku.
MRK.3.7	Talva Jesus maligutaillu attangmata inuit amigaitpiaktun maliktaat Galileemin, Judeaminlu. 
MRK.3.8	Aahin Jerusalemin, Idumeaninlu, Jordam avataaninlu, Tyreminlu Sidonminlu inuit amigaitun havaangit tuhaagamitigit tikittaat. 
MRK.3.9	Jesusimlu maligutini pitkuyain upalungayakuvlugu umiak atukuvlugu, inuit nimniuktikunagu. 
MRK.3.10	Tapfuma naguhipkakpagmatik amihut tapkua iluyaat aktugumagamitku. 
MRK.3.11	Agiuktunlu Jesus takugagamitku nallakhutik palluktun ukakhutik nipikuktuyumik, “Godim engnigiyaatin.” 
MRK.3.12	Pitkuyagaluangilli akhun angiyitkuvlugit inmigun.
MRK.3.13	Talva Jesus manilgulmun maiyugaktuk kaitkuiyuglu inungnik piyumayaminik, tapkualu maliktaat. 
MRK.3.14	Aahin pitkuyain 12n inminun ilaukuvlugit tiliyaukuvlugilu ilihauyyilutik, 
MRK.3.15	Hakugiktitauyukhallu tapkua agiuktun anipkakuvlugut. 
MRK.3.16	Pilluakhimayunlu hapkua. Simon, Petermik attekpaga, 
MRK.3.17	Jameslu Zebedeem engniga, Johnlu Jamesim nukaa, attekpagaik nukagik Boanergesmik – imaatun kallum kitungainik. 
MRK.3.18	Andrewlu, Philiplu, Bartholomewlu, Matthewlu, Thomaslu, Jameslu Aphaeusim engniga, Thaddaeuslu, Simonlu Cananmiutauyuk, 
MRK.3.19	Judas Iscariotlu tapfuma tuniniaktagaluanga Jesus. Talva Jesus angilgaktuk.
MRK.3.20	Taikanilu inugiekpallaaman katimavlutik negilimaitun. 
MRK.3.21	Jesusim ilannaita tamna tuhaagamitku aavungaktuk tiguyumavlugu ukakhutik, “Aiyukalengman”.
MRK.3.22	Tiitigaktillu akuihimayun Jerusalemin ukaktun, “Tamna ilumektauyuk Beelzebulmik, agiuktun anipkainaktain Beelzebulkun agiuktun ataniagun.” 
MRK.3.23	Jesusimlu tapkua kaitkugamigit inminun hivuniunektigun ukautiyain, “Kanuk Satan anipkainiakka Satanmik? 
MRK.3.24	Atanguvigmiut ingmingnik avitkumik tapkua piektitauniaktun. 
MRK.3.25	Iglukpagmiullu ingmingnik avitkumik itlimaektun. 
MRK.3.26	Satanlunin inminun akiniakka avittuni piektitaunialektuk.
MRK.3.27	“Inuk kukiyuktuk hakugiktum igluanun kanuk itegniakka kukitumavlugu hivullengmik kileghugngitkumiuk hakugiktuk? Kinguagun kihimi igluata tamaiyain tiguniaktain.
MRK.3.28	“Ilumun ukautigipfi, inuit huinekutain tamaita ihumagiyauyunainiaktun ukanilukumiglunin. 
MRK.3.29	Inuilli Anengnek Naguyuk mitautigigumitku tapkua ihumagiyauyunailimaitugaluit, huinekivagamik nungulaitumun” – 
MRK.3.30	ukakhimangmata “Agiuktukangman”.
MRK.3.31	Talva angnangalu katangutaillu tikinamik, iglum hilataaniitillugit kaitkuyaat. 
MRK.3.32	Inuillu Jesusim hanianiitun ukaktun, “Angnan katangutillu tatkaaniitun ukagvigiyumavlutin.” 
MRK.3.33	Kiuyuk, “Angnaga kinauva, kikullu katangutitka?” 
MRK.3.34	Aahin ikhivakatini tautukhugit ukaktuk, “Hapkua angnaga, katangutitkalu. 
MRK.3.35	Kialika Godim piyumaningit malikpagit, tamna nukagiyaga, naiyagiyagalu angnagiyagalunin.”
MRK.4.1	Aahin Jesus ilihauyyinahualektuk tahium hinaani. Inuit amigaitun katimalengmata umiagmun ikiyuk ingivluni tapfumani inuit hinaaniitillugit. 
MRK.4.2	Tapfuma inuit ilihautiyain amihumik hivuniunektigun, ilihauyyitillugulu ukaktuk, 
MRK.4.3	“Ata nauttiyekhiyi nauttiyekhivaktuk. 
MRK.4.4	Taimaliuktillugu nautiakhait ilait apkunmun katangmata kupanuat negiyain. 
MRK.4.5	Nautiakhaillu allat uyagaliagmun nunakukitumun katangmata kilamik nauyun nunakukinmata. 
MRK.4.6	Hikenegli nuiman naulihaaktun panektun tukuvlutik mangutikhainamik. 
MRK.4.7	Nautiakhaillu allat kataktun ukpit kakilautilgit akunganun, kakilautilgilli naugamik huguktitain nautailivlugit. 
MRK.4.8	Nautiakhailli allat nunagiktumun katangamik nauvaktun naguyumik mukpauyakhagnikhutik 30nik, 60niglu, 100niglunin.” 
MRK.4.9	Ukangmiyuk, “Inuk hiutikagumi tuhaali”.
MRK.4.10	Jesus, maligutaillu kihimgiukhutik, naiyuktingita apegiyaat hivuniunektigun. 
MRK.4.11	Ukallautiyain, “Ilipfingnun Godim atanguviata naunangningit naunaekhimayun, tapkunungali hilataaniitunun allauyuk ilihauyyaumata hivuniunektigun 
MRK.4.12	tapkua tautuinakuvlugit ilitukhihimaitumik, nalaukuvlugut kangekhihimaitumik, ihumaliukikunatik ihumagiyauyunaekunatiglu.”
MRK.4.13	Ukautiyaillu, “Ilipfi una hivuniunek kangegngitkupfiuk kanuk kangegniakkihigik hivuniunit tamaita? 
MRK.4.14	Nauttiyekhiyi nauttiyekhiyuk ukauhinik. 
MRK.4.15	Apkunmiitun ukauhit iliyauyugaluit, tapkuaguyun tuhaalektillugit tayyainak Satan kaivluni akhaaktaa ukauhek tapkunanga. 
MRK.4.16	Tapkuatauk uyagaliamiitun iliyauyun tapkuaguyun tuhaagamitku ukauhek piyutigiyaat kuviatakhutik. 
MRK.4.17	Tapkuali ukpegafukaaktillugit naglikhaktitauvlutik ukauhek pivlugu, ingmingni mangutikangnginamik ipigaktun. 
MRK.4.18	Allat ukpit kakilautilgit akunganiitun tapkuaguyun ukauhengmik tuhaagaluaktun. 
MRK.4.19	Kihimi ihumagivallaagamitigit nunaum pikutait, aliagivallaakhugit manitlu, aaguhugamiglu humillika ipigaktaat ukauhek ahianikunagu. 
MRK.4.20	Tapkuali iliyauyun nunagiktumun tapkuaguyun tuhaagamitku ukauhek piyutigiyaat, talva ahianikpaktun 30nik, 60niglu, 100niglu.”
MRK.4.21	Jesusim ukallautiyain, “Kullik ikitauyukhauva iliyaukuvlugu kataum iluanun, iglim ataanunlunin kullikagvik atugngitkaluaktillugu? 
MRK.4.22	Tamangmik iyekhimayun takupkaktauhunguyun, naunaktunlunin hullika naunaekhunguyun. 
MRK.4.23	Inuk hiutikagumi tuhaali.”
MRK.4.24	Ukallautiyaillu “Upingakhitailuhi tuhaayapfingnik. Uktugiaktugupfigit allat ayyikiitumiktauk uktuktauhunguyuhi uktutipfingnin avakumayumiglunin. 
MRK.4.25	Inuk pikakhimayuk aituhiakhungumiyuk allanik; piyutaitum tapfuma pikutain mikigaluakhuni piiyaktauniaktun tapfumanga.”
MRK.4.26	Ukallautiyaillu “Godim atanguvia inuktun-iliyuk tamna nauttiyekhivangman nunamun. 
MRK.4.27	Talvangaanin uvluk taman kuyagingnakhuni pivaktuk unukkagan hiningnaktuk nauthiak niutillugu nauyumavluni. Nautilanga ilitukhinaipiaktugaluak inungmun. 
MRK.4.28	Nuna inminik nautiakhakakpaktuk hivullengmik kihektutain niuyun naukaaktillugit tapkua mukpauyakhait piyain. 
MRK.4.29	Mukpauyakhait naulluakpata nauttivilgum ungavaktektain tapkua katihivik tikinman.”
MRK.4.30	Jesus ukaktuk, “Humun Godim atanguvia ayyikutaginiakkitigu? Kanuktauk hivuniunekun naunaekhunguyakkut? 
MRK.4.31	Ilaa mustardim nauthiakhangatun-iliyuk. Tamna nunamun iliyaugami mikikiyauyuk nauthiakhainin tamainin allanin. 
MRK.4.32	Nautkaaktillugu ukpingnin tamainin angikiyauyugaluak, kihektutainilu kupanuat uvluliukpaktun.”
MRK.4.33	Taimatun hivuniunektigun Jesusim ilihautiyain kangekhigaluaktillugit. 
MRK.4.34	Inungnunlu hivuniunektigun ilihauyyingnaktuk kihimi, maligutiminunli kangekhipkaiyuk tamainik naunaitumik tapkua avaliitillugit.
MRK.4.35	Tapfumani unulengman Jesusim ukautiyain, “Tahiup akianun ikaakta” 
MRK.4.36	Kimagamitigit inuit amigaitun maligutaita aullautiyaat umiagmi. Umiallu allat aullakatauvlutik. 
MRK.4.37	Talva anukhilektuk akhun maligyualengmanlu umiak kalugalektuk kivinahualekhuni. 
MRK.4.38	Jesus hinilektugli umiam akkuani ikhivautaani. Tapkuali tupapkakhugu ukautiyaat, “Ilihauyyi, tamalegupta ihumalugiyakhaituk?” 
MRK.4.39	Makinami anugi nutkakuyaa, imak ukautivlugu “Taimak, ukhuagli”. Tayyainak anugaektuk ukhuaktuglu. 
MRK.4.40	Talva ukallautiyain, “Hug ekhiukpakpihi? Ukpegnekangnginapfi?” 
MRK.4.41	Tapkuala agligutakpiagamik ingmingnun ukaktun, “Kina una, anukim imamlu tuhaavigimayyuk?”
MRK.5.1	Tapkua tahium akianun, Gerasenemiun nunaanun tikittun. 
MRK.5.2	Jesuslu umiagmin atkauman, inum agiuktulgum upaktaat, 
MRK.5.3	tamna naiyuinaktugaluak iluvevingmi, inungninlu kilekhuktaulimaitgaluakhuni ipiutagmunlunin. 
MRK.5.4	Tamna kilekhuktauhimayugaluak akhunagmun ipiutagmunlu, tamaitali navingnaktain inuit hakugikpallaanginmata tapfumunga. 
MRK.5.5	Uvluk taman unuamilu iluvevingmiitpaktuk manilgulmilunin igialainakhuni inminik pautunguyalakhivluni uyagagnun. 
MRK.5.6	Tapfumalu kanilgulmin Jesus takugamiuk, tapfumunga akpahiyuk angayyuvigivlugu 
MRK.5.7	ukakhuni nipikuktuyumik, “Huliniakkinga, Jesus Godim kingikiyauyum engniga? Tukhiagvigigapkin Godikun kapiahuktitailunga.” 
MRK.5.8	Jesusim ukautimagu” Umanga anigiagin agiuktuk”. 
MRK.5.9	Talva Jesusim apegiyaa “Kina atkin?” Kiuyaa, “Atikaktunga Legionmik amigainapta.” 
MRK.5.10	Tukhiagvigiyaa Jesus aullakunagit nunaum avataanun.
MRK.5.11	Tapfumanilu tuktukluit amigaitpiaktun manilgulmi neginiaktun, 
MRK.5.12	agiuktunlu tukhiagvigiyaat Jesus, “Tuktuklungnun tapkununga itektitigut.” 
MRK.5.13	Pipkagmatik agiuktun anivlutik tuktuklugnun itektun, tapkualu 2000guyun uvinangnengmin hitualegamik iyukaktun imangmun tamakhutik.
MRK.5.14	Tuktuklukhekhiyillu kimauyun tapfuminga uniuyyivlutik inungnun iglukagvigmiununlu. Inuitlu kaiyun takuyaktugumavlutik tamainik. 
MRK.5.15	Tapkua Jesus upagamitku agiuktulik tautukaakhugu ikhivaktillugu annugakhimayumik ihumatukhuni, tamnauyuk agiuktukakpaktugaluak amigaitunik, ekhitaktunlu inuit. 
MRK.5.16	Tapkualu tautukpaktun tapkuninga uniuyyiyun akuihimayunun agiuktulikun, tuktukluktigunlu 
MRK.5.17	Inuillu tukhiagviginahualektaat Jesus nunamingnin aullakuvlugu.
MRK.5.18	Umiagmunlu ikilengman agiuktukaktugaluak tukhiaktuk Jesusmun tapfumunga ilaukuvlugu. 
MRK.5.19	Tapfumali pitailiyagaluanga ukautivlugu, “Aigiagin ilannangnun uniutilugit tamainik Godim ikayugmatin, nagligivlutinlu.” 
MRK.5.20	Aullaktuglu iglukagvingnun kulinun uniuyyinahualekhuni Jesuskun tapfuma ikayukpagmani. Inuillu tamangmik agligutakpiaktun tuhaagamik.
MRK.5.21	Akianunlu Jesus ikangman umiaktukhuni, hinaaniitillugu inuit amigaitpiaktun tapfumani katimavaktun. 
MRK.5.22	Talva atugvium ataningata ilangat, Jairusmik atikaktuk, tikittuk takugamiuglu nallakhuni palluktuk itigaini, 
MRK.5.23	tukhiagvigivlugulu ukaktuk, “Paninuaga tukuyyukilengman kaigiagin aktugiaktukuvlugu naguhipkaklugulu tukutinagu.” 
MRK.5.24	Jesusim maligniamagu inuit amigaipiaktun maliktaat nimniuktitugu.
MRK.5.25	Aahin angnak aungnayuktuk aaniakpakhuni ukiuni 12ni 
MRK.5.26	aiyukakpakhunilu daktinin amigaitunin maniekhunilu tapkununa, kinguaguntauk ingataktuk. 
MRK.5.27	Aahin tamna Jesuskun tuhaagami inuit akungaktigun upaktaa aktuinakhugu annugaa tunuanin, 
MRK.5.28	ukakhimagami, “Tapfuma annugaitlunin aktuinakupkit naguhiniaktunga.” 
MRK.5.29	Tayyainaglu aungnahuektainaktuk naguhigami timimini mihigiyuk. 
MRK.5.30	Jesuslu tapfuma hakugigningata ilangit aninman mihigigamiuk tayyainak inungnun kiviakhuni ukaktuk, “Kia annugatka aktukpagit?” 
MRK.5.31	Maligutaita kiuyaat, 'Inuit amigaitun nimniuktilengmatin tautuktutin, ukagaluaktutin, “Kia aktukpanga?” 
MRK.5.32	Keniktugli aktuktigiyiminik takuyumavlugu. 
MRK.5.33	Angnagli, ikayuktaugami ilihimavluni kaiyuk palluktuk nallakhuni hayukhunilu tunganun ukautivlugu itkumayumik tamanik. 
MRK.5.34	Jesusim ukallautiyaa “Paniga ukpegnivit naguhipkagmatin ailutin naguyumik, naguhiyyavutin.”
MRK.5.35	Taima ukaktillugu atangum igluanin kivgak tikittuk ukakhuni ataniminun, “Panin tukuyuk, ilihauyyi kaiyukhaungituk tayya.” 
MRK.5.36	Jesusim tuhaanginamigit tapkua atugvium ataninga ukallautiyaa, “Ekhiuktailutin ukpekpaglutin kihimi.” 
MRK.5.37	Talva malikuyait Peter, Jameslu, Jamesim nukaa Johnlu, allat tamaita maliktailivlugit. 
MRK.5.38	Atugvium ataningata igluanun tikinamik tautuktain inuit amihun mamiahuktillugit kiavlutiglu akhun nipikuktuyumik. 
MRK.5.39	Iglumun itegami ukautiyain, “Hug mamiahukpihi kiavallaavluhi? Nutaagak hiningnaktuk kihimi tukuhimaitumik.” 
MRK.5.40	Inuilli iglautigiyagaluangat. Jesusimlu inuit anipkakaaktillugit itekatigiyain nutagaum angutaa, angnangalu malikuyanilu, nutagaum iglukhaanun. 
MRK.5.41	Talva alganga tigugamiuk ukallautiyaa, “Talitha cumi” – imaatun-ituk “Angnaguhek, ukautigipkin, makittin”. 
MRK.5.42	Tayyainaglu angnaguhek makittuk pihugahuakhuni. Ukiukaktugaluak 12nik. Tapkualu kungniaktun agligutakpiaktun. 
MRK.5.43	Jesusimli akhun angiyitkuyain tapfuminga, angnaguhek negipkaktaukuyaalu.
MRK.6.1	Jesus talva aullagami nunaminun tikittuk, maligutaita malikhugu. 
MRK.6.2	Sabbathmilu atugvingmi ilihauyyinahualektuk, amihullu tuhaagamitku agligutaktun ukakhutik, “Nakin una ilihauyyauva hapkuninga? Humin una ihumatutiginikka? Hapengnaktunik havagaaningnaktuk. 
MRK.6.3	Tamna hanayiungilak, Marym engniga. Tapfumalu James, Joseslu, Judaslu, Simonlu nukagiyain, naiyaillu nunaptingni-ingilat?” Talva ihuigiyaat. 
MRK.6.4	Jesusimli ukallautiyain, “Nalautaiyi nagugiyauyunaektuk nunaminiitillugu nuakatiminin ilamininlu, aahini kihimi.” 
MRK.6.5	Talva Jesus hapengnaktumik pilimaituk takanani, kihimi aaniakhimayun ikitun aktugamigit naguhipkaktain. 
MRK.6.6	Tapkualu inuit inminun ukpegngitpiangmata Jesus agligutaktuk.
MRK.6.6	Tapfumalu iglukagluangitun apkutigigamigit ilihauyyingnakpaktuk. 
MRK.6.7	Talva angutit 12n kaitkuyain inminun tililektainlu malgutivlugit hakugiktitugillu agiuktunun. 
MRK.6.8	Pitkuyaillu maligutini upalungayakunagit aullautikhamingnun aiyaupiaktuinangmik kihimi. Natkaktukhaungitun mukpauyanik, pukhamingniglunin manimiglunin. 
MRK.6.9	Kamiktukhauyugaluit atigikaktukhaungitulli malgunik. 
MRK.6.10	Ukallautiyaillu, “Namunlunin iglumun itegaigupfi taikanihimayukhaugaluaktuhi aullakiktinahi. 
MRK.6.11	Ilaitali naiyuktailipahi tuhaavigiyumangitkivluhi, kimagupfigit itigahi hiugaektilugit tapkunani naunaikutagikuvlugut.” 
MRK.6.12	Talva aullakhutik ilihauyyiyun inuit ihumaliukikuvlugit. 
MRK.6.13	Huli agiuktun amigaitun anipkaktain aaniaktunlu ukhuktekhugit naguhipkaktain.
MRK.6.14	Tapfumani Atanek Herod tuhaayuk, Jesusim atinga tuhaanangman inungni. Ilait ukaktun, “John Baptaiekti makittitauyuk hapengnaktumik havakhuni.” 
MRK.6.15	Allat ukaktugaluit, “Una Elijauyuk.” Allatauk ukaktun, “Nalautaiyiuyuk ingilgattun.” 
MRK.6.16	Herodim tuhaagamiuk ukaktuk, “John niakuektihimayagaluanga tukungayunin inupkaktauyuk.
MRK.6.17	Hivungani Herodim John pivagmagu itektauvigmungaktitugu. Taimalivaktuk Herodiasim, katangumi Philipim nuliyangata pitkumagu, tamna angnak nuliagigamiuk. 
MRK.6.18	Johnim Herodmun ukakhimangman “Nukavit nuliyanga pigangni ihuitpiaktuk”. 
MRK.6.19	Talvangaanin Herodiasim John nagugiyunaektaa tukutumainakhugu. Pilimaitugaluak taimatumik 
MRK.6.20	Herodim John ekhigimagu ilumugnahugivlugu. Nagunahugigamiuglu munagiyaa. Johnmin nalaugagami kapiahuktuk tuhaavigiyumainakaluaktillugulu atauhektun.
MRK.6.21	Kakugugunmanli Herodim aniyauvia tikittuk, tapfumalu negiaktukuyain maliktini, atanikpaillu, Galileemiun ataningillu. 
MRK.6.22	Tapfumani Herodiasim pania itegami numekpaktuk aliahuktitugit Herod, negikataillu. Taima atanek angnaguhengmun ukallaktuk, “Ihumangnik tukhiaviginga, aitukuvlutin.” 
MRK.6.23	Tapfumunga ukagiaktuk ukakhuni, “Humiklunin tukhiagvigigungma, tuniniaktagin, atanguvingma pikutaita nappainlunin aitutiginiaktatka ilingnun.” 
MRK.6.24	Tayyainak aniyuk angnani apeginahualekhugu, “Humik tukhiaktukhauvik?” Kiuyuk “John Baptaiektim niakuanik.” 
MRK.6.25	Talva kilamiuvluni itegmiyuk atanek apegivlugu ukakhuni, “Tayya tuniyyavangma John Baptaiektim niakuanik akiutakpagmun.” 
MRK.6.26	Ataneklu kapiakhukpiaktuk ukagiakhimagamili negikatait tuhaatillugit, ukagiyautini puigugunaitain. 
MRK.6.27	Tayyainaglu atangum anguyakti tiliyaa itektauvingmun niakuektikuvlugu John. 
MRK.6.28	Niakua akiutakpagmi kagitimagu, atangum tuniyaa angnaguhek tapfuminga, tapfumalu angnaminun tunihiyuk niakuanik. 
MRK.6.29	Maligutaita Johnim tuhaagamitku kaiyun timaa tiguvlugu iluvektaat.
MRK.6.30	Apostleslu Jesusmun utektun uniutivlugu tamainik havaamingnik ilihauyyutimingniglu. 
MRK.6.31	Ukallautiyait, “Iglukpailgulmun aavungaugitti kihimgiugluhi unanguekhekuvluhi”, inuit amigaitpiaktun tikingnangmata ailutiglunin negitailivlugit. 
MRK.6.32	Talva kihimgiukhutik iglukpailgulmun aullaktun umiaktukhutik. 
MRK.6.33	Kihimi inuit tautugamitigit aullalektillugit ilitagivlugit, iglukagvingnin kaiyun akpathutik hivuliuvlutik akianun tikittun. 
MRK.6.34	Jesusim tikinami tautugamigit inuit amigaitun nagligiyain imnaitun imnailikangngitutun-inmata; aahin ilihautinahualektain amihumik.
MRK.6.35	Unulengman, maligutaita upaktaat ukakhutik, “Iglukpailgulmiinapta unulengmanlu 
MRK.6.36	inuit aullaktikit iglukagluangitununlunin niuvegiaktukuvlugit nekihamingnik.” 
MRK.6.37	Kiuyagaluangit, “Ilipfi nekihainik tunihigit.” Ukallautiyaat “Aavungaktukhauvita niuvegiaktukuvluta mukpauyanik, 200 dallat atuglugit, nekihainik tunikuvlugit?” 
MRK.6.38	Ukautiyait, “Mukpauyagliuyuhi uhimayunik kafiinik? Keniyyavuhi.” Kenigamik ukaktun, “Talimanik, ikalungniglu malgunik.” 
MRK.6.39	Talva ingikuyain ivingnun katimakuvlugit. 
MRK.6.40	Tamangmiglu akuvittun 50-laanik, 100-laaniglu. 
MRK.6.41	Jesuslu mukpauyanik talimanik, ikalungniglu malgunik tiguhigami aagluktuk kilangmun kuyakhukhuni mukpauyat avguktain tunivlugit tapkuninga maligutini tapkua tunikuvlugit inuit; tunipkaiyuglu ikalungnik tamainun. 
MRK.6.42	Tamangmiglu akeatuktun naamaktumik. 
MRK.6.43	Kinguagun tapkua ilakungit katigamitigit tigumiaktit 12n tatatait. 
MRK.6.44	Tapkualu mukpauyaktuktun 5000guyun angutit.
MRK.6.45	Tayyainaglu Jesusim maligutini ikipkaktain umiagmun akianun ikaakuvlugit Bethsaidamun inmi aullaktikuvlugit inuit. 
MRK.6.46	Tapkua aullakaaktillugit Jesus manilgulmun maiyugaktuk kengauyumavluni. 
MRK.6.47	Unulengmanlu umiak tahegmiitillugu kihimgiukhuni nunamiitpaktuk. 
MRK.6.48	Tapkua paukhutik aiyukalengmata anugigaalugmun Jesusim tautuktain imam kangagun pihuktillugu. Uvlaamilu kaulgaktinagu tapkununga aullaktuk pihukhuni kangiutinahualekaakhunilu, 
MRK.6.49	tapkuali takugamitku imam kangagun pihuktillugu anengniunahugiyaat tukungayumin, igialaakhutik 
MRK.6.50	ekhitakpiakamik. Tayyainagli ukagvigiyain ukakhuni, “Ekhiuktailuhi uvangauyunga kuviahukpagitti”. 
MRK.6.51	Aahin umiagmun ikinman anugaektuk, tapkuali agligutakpiaktun, 
MRK.6.52	mukpauyaktigunlu kangekhiyuitun umatain naptuvallaamata.
MRK.6.53	Ikagamik Gennesaretmiun nunaanun tikittun umiatik kehakhugu. 
MRK.6.54	Umiagmin atkaumata tayyainak inuit ilitagiyaat. 
MRK.6.55	Aahin utiuvlutik iglukagvingnun, kagitinahualektain aaniakhimayun kipikhimayun Jesusmun naiyugaanun kuyagingnakhuni. 
MRK.6.56	Namunlunin tikikagan iglukagluangitunun, iglukagvingnunlunin aahinunlunin, aaniaktun kaitauningnaktun iliyauvlutik niuvavingni, tapkua tukhiavigiyumavlugu Jesus aktuinakuvlugu annugaata hinaa, aktuinaktunlu naguhipkaktauyun.
MRK.7.1	Tapfumani Pharisekut, tiitigaktillu akuihimayun Jerusalemin katimagamik Jesusmun, 
MRK.7.2	tautuktain maligutait negivangmata uakhimaitumik algait halumaitillugit. 
MRK.7.3	(Pharisekut Jewmiut tamangmik negitinatik uakpaktun algamingnik hivullingita pitkuhiit malikhugit 
MRK.7.4	aahin niuvavingnin aigagamik negiyunaitun ingmingnik uaktinatik; pitkuhit allat malingnaktain, kallutait, akiutaillu, kattaillu uakhugit) 
MRK.7.5	Pharisekut Tiitigaktillu apegiyaat, “Hug maligutitin hivullipta pitkuhiit maligngipahigit negivlutik algamingnik uakhimaitumik?” 
MRK.7.6	Ukallautiyait, “Itkumayumik Isaiah hivuniugiakpaktuk ilipfigun ilumukhektutigun, tiitigakhimangman, 'Hapkua inuit nagugitillunga uvanga kanimingnin uvamnin ungahiktumiitgaluaktun umatimingni. 
MRK.7.7	Angayyuvigiyangnga ilumuktungngitutun inuit pitkuhigingnik ilihauyyingnakpiagamik.' 
MRK.7.8	Godim pitkuyanga kimagapfiuk inuit pitkuhiit malingnakuvlugit.”
MRK.7.9	Ukautiyaillu “Godim pitkuyain igitpaktahi ilipfi pitkuhihi malikuvlugit. 
MRK.7.10	Moses ukakhimangman, 'Angutin angnallu nagugilugik' imaatunlu, 'Kinalika anguminun angnaminunlunin ukanilukumi tukutauli' tamna. 
MRK.7.11	Ilipfili ukagaluaktuhi, 'Inuk anguminun angnaminunlunin ukakkan, Hullika piyakhagiyahi uvamnin Corbanguyuk' (Imaatun-ituk-Godmun tuniyauyuk) 
MRK.7.12	Talva ilipfi ikayukiktailiyakhi tamna angayukaminun. 
MRK.7.13	Taima pitkuhipfigun tapkuninga ilihauyyigapfi Godim ukauhiit hugnektitahi. Allaniglu ayyikiitumik pivaktuhi.
MRK.7.14	Aahin Jesusim kaitkugamigit inuit inminun ukallautiyain, “Nalaugitti uvamnun tamapfi kangekhiluhilu. 
MRK.7.15	Hullika inum hilataaniituk iluanungaugumi halumaektilimaituk tapfuminga, tapkuali inum iluanin aniyun halumaektiyagaluangat tamna.
MRK.7.16	Inuk hiutilik hapkuninga tuhaali. 
MRK.7.17	Iglumunlu itegman kimakhugit inuit maligutaita apegiyaat hivuniunekun. 
MRK.7.18	Ukallautiyain, “Ilipfitauk kangekluangitpihi? Ilihimangngitpihi hullika inum hilataanin iluanun itegumi halumaektilimaitaa, 
MRK.7.19	umataanun itegnginami akeaguanun kihianun anaktauvlunilu?” (Taima Jesusim nekikhat tamaita halumagnahugiyain) 
MRK.7.20	Ukaktuglu, “Hullika inungmin aniyuk halumaektiyuk inungmik. 
MRK.7.21	Imaatun-ituk, inuk ihuitumik ihumalegumi allatugumagumilu, kukitumavlunilunin, inuagumagumi 
MRK.7.22	aagukhukpiakhuni, huinekiyumavluni, ikugumi, tuhuvluni, uneglukpiagumilu, anangaiyakhuni, tiitakpiagumilunin, 
MRK.7.23	hapkuninga tamainik inuk pigumi hivungani ihumalektuk umamini, tapkuaktauk inuk halumaektitaa.”
MRK.7.24	Talva nangekhuni Jesus aullaktuk Tyrm Sidonim nunainun. Iglumunlu itegumayuk inungnin tautugnaitillugu, iyektaulimaitugaluak tapkunanga. 
MRK.7.25	Tayyainaglu angnak panikaktuk agiuktulingmik tuhaagami Jesuskun upautiyuk pallukhuni itigainun. 
MRK.7.26	Angnak tamna Greekmiutauyuk Syropheniciamiuni inuhimayugaluak. Tapfuma tukhiagvigiyaa agiuktuk anipkakuvlugu panianin. 
MRK.7.27	Ukallautiyaa, “Kitungauyun negipkaktaulit, ihuiman kitungauyun nekhautain tuniyaupata kenminun.” 
MRK.7.28	Kiuyagaluanga angnam, “Ilaa Atanek, kenmitlunin ikpatim ataaniitun kitungauyun nekhautaita ilakungit katakhimayun negiyain.” 
MRK.7.29	Jesusim ukallautiyaa, “Ukagavin taima aiyyavutin, agiuktum panin kimangmagu.” 
MRK.7.30	Aigamilu panini tautuktaa nallakhuni iglengmi, agiuktuektuglu.
MRK.7.31	Tyreminlu utegami apkutigiyaa Sidon attakhuni Galileem tahianun aullakhuni iglukagvitigun kulitigun. 
MRK.7.32	Inuillu tikiutiyaat Jesusmun inuk tuhaalimaiman ukayyaglukhunilu, tukhiagvigivlugulu aktuinakuvlugu. 
MRK.7.33	Jesusimlu aahinungautigamiuk hiutaik aktuktaik, ukaalu mihaktektaa kaniminin. 
MRK.7.34	Kilangmun aaglukhunilu anekhaumiyuk ukautivlugu, “Ephaphatha” –imaatun-ituk, “Angmagin”. 
MRK.7.35	Hiutaillu angmaktuk ukayyagikhiyuk tayyainak. 
MRK.7.36	Jesusimlu unipkaktailiyain tapfuminga, akhunli uniutivagain tamaita tamainik. 
MRK.7.37	Tapkualu agligutakpiakhutik ukaktun, “Una tamainik naguyunik pivaktuk. Tuhaayuitun tuhaatitain, ukayuitullu ukaktitugit.”
MRK.8.1	Tapfumani inuit amigaitpiaktun katimangmimata nekhaekpiakhutik, Jesusim maligutini inminun kaitkuyain ukautivlugit, 
MRK.8.2	“Inuit nagligiyatka uvluni pingahuni uvamniitpagmata nekhaitgaluaktillugit. 
MRK.8.3	Aitkugupkit negitinagit hakuekhunguyun, ilait ungahiktumin kaithimangmata.” 
MRK.8.4	Maligutaitalu kiuyaat, “Kanuk mukpauyaktuktiniakkitigit hapkua hamani inuilgulmiitilluta?” 
MRK.8.5	Apegiyain “Kafinik mukpauyagliuyuhi uhimayunik?” Ukaktun “7nik.” 
MRK.8.6	Talva tapfuma inuit ingitkuyain nunamun, talva mukpauyait uhimayun 7n tigugamigit kuyahukhuni avguktain tapkuninga maligutini tunivlugit, tapkua tunipkaikuvlugit inungnun; tapkualu tuniyain. 
MRK.8.7	Aahin ikalukaktunlu ikitunik, Jesuslu kuyahukaaktillugu pitkuyain tapkuatauk tuniyaukuvlugit inungnun. 
MRK.8.8	Inuillu negivaktun akeatukhutik. Aahin mukpauyaita ilakungit kimakhimayun, katigamigit tigumiaktit 7n tatattait 
MRK.8.9	Takanani inuit 4000guyun itpaktun. 
MRK.8.10	Jesusimlu aullaktinamigit tayyainak umiagmun ikiyuk maligutaillu aullakhutik Dalmanutham nunaanun.
MRK.8.11	Talva Pharisekut kaivlutik kaninahualektaat naunaikutamik kilangmin takuyumavlutik uktugiaktukuvlugu Jesus. 
MRK.8.12	Jesuslu akhun anekhaumiyuk ukakhuni, “Hug hapkua inuit naunaikutamik takuyumavat? Ilumun ukautigipfi, hapkua inuit naunaikutamik takuyunaitun.” 
MRK.8.13	Kimakhugitlu akianungaktuk umiaktukhuni.
MRK.8.14	Maligutaillu puigukpiagamik natkangngitun mukpauyanik, umiagmi mukpauyak uhimayuk atauhinak avaliektuk. 
MRK.8.15	Jesusim ihuakhaktain ukakhuni, “Kamahutigilugit Pharisekut Herodkullu mukpauyaita puvlangit.” 
MRK.8.16	Tapkuali ingmingnik apekhiyun tapfuminga ukakhutik, “Mukpauyaekapta”. 
MRK.8.17	Jesusimlu tuhaagamigit ukaktuk, “Mukpauyaekapfi hug ukakkihi? Kangekhingitpihi ilihimaluanginapfi? Umatihi naptuvallaaktun? 
MRK.8.18	Iyikaktilluhi takulimaituhi, hiutikaktilluhilu tuhaalimaitgaluaktuhi? Itkaumayuitpihilu? 
MRK.8.19	Uvanga mukpauyait talimat avgukpagapkit inungnun 5000guyunun kafinik tigumiagutit ilakungingnik tatatpaktahi?” Ukautiyaat, “12nik”. 
MRK.8.20	“7nlu inungnun 4000guyunun kafinik tigumiagutit mukpauyaita ilakungingnik?” Tapkua ukaullautiyaat, “7nik”. 
MRK.8.21	Ukautiyaillu, “Tayyalunin kangekhingitpihi?”
MRK.8.22	Bethsaidamun tikittun. Inuillu takanani kagitiyaat takpiituk Jesusmun tukhiagvigivlugu aktukuvlugu tamna. 
MRK.8.23	Tapfumalu takpiituk tahiuktaa kanilgulmun iglukagluangitumin, kanimininlu mihatektaik iyingik aktugamiuk apegiyaa, “Humik tautukpin?” 
MRK.8.24	Tamna aaglukhuni ukaktuk, “Inuit tautuglektatka pihukhutik, napaaktutun-ililektugaluit.” 
MRK.8.25	Iyingillu aktugmiyaik, talva takpiitugaluak kungniakhuni tautuglektuk tamanik. 
MRK.8.26	Jesusimlu tamna aitkugamiuk ukaktuk, “Aitinatin iglukagluangitumun pulaaktailutin.”
MRK.8.27	Jesus maligutaillu aullangmiyun iglukagluangitunun Caesarea-Philippimiitunun. Aullakhutik maligutini apegiyain, “Inuit kinaunahugivangnga, kanuk ukaktun”. 
MRK.8.28	Kiuyaat, “John Baptaiektiunahugiyaatin, allata Elijaunahugiyaatin, allatalu nalautaiyyit ilangatlunin ukaktaat.” 
MRK.8.29	Apegiyain, “Ilipfili kinaunahugivihinga?” Peterm kiyuaa, “Christiuyutin.” 
MRK.8.30	Uniuyyitailiyain inungnun.
MRK.8.31	Aahin ilihautinahualektain inmigun inum engniga naklikhaktitauhunguman amihumik, igitauluni inuit ataningingnin, angayyuvikpagyuakut ataningingninlu, tiitigaktininlu tukutauluninlu, uvluglu pingahuani makiniaktugaluak. 
MRK.8.32	Hapkua ukautigiyain naunaitumik. Peterm pigamiuk ihuahagahualektaa. 
MRK.8.33	Jesusim kiviakhuni takuvlugit maligutini Peter ihuakhaktaa ukakhuni, “Tunumnungaugit Tupilak, God ihumaginginangni, inuit kihimi.”
MRK.8.34	Talva Jesusim inuit maligutinilu inminun kaitkuyain ukautivlugit, “Inuk uvamnik maligumayuk inminik pitailiyukhak haniagutiminiglu tigukaalugu maliglunga. 
MRK.8.35	Kinalika inuheminik annautigumi tamaktiniaktaa, kinalikalunin inuheminik tamaktigumi uvanga ukauhitkalu pivlugit annautiniaktaa. 
MRK.8.36	Inuk humik pikangniakka nunat tamaita piyutigigumigit tukugaluaktillugu? 
MRK.8.37	Humiglunin inuk tunihiniakka inuhini himmautigikuvlugu? 
MRK.8.38	Inum uvanga ukauhitkalu kanguhutigipagit inuit huinekiyun takuangni tamnatauk inum engningata kanguhutiginiaktaa kaitkumi Angumi kaumaningagun ilagilugit ihalgulgit naguyun.
MRK.9.1	Jesusim ukautiyaillu, “Ilumun ukautigipfi, hapkua inuit nangekataulektun ilait tukuyunaitun tautuktinatik Godim atanguvianik tikilektillugu.
MRK.9.2	Uvlullu 6it nungumata, Jesusim Peter, Jameslu Johnlu inminun malikuyain maiyugakatigiyumavlugit manilgulmun kingiktumun kihimgiukhutik. Tatpaanilu takuangni allanguktitauyuk. 
MRK.9.3	Annugaillu kengnagnakpiakhutik kakutanguktun aputitun kakuktaukiyauvlutik uaktauhimayunin. 
MRK.9.4	Tapkunungalu Elijah Moseslu hagyaektuk Jesus ukagvigivlugu. 
MRK.9.5	Peterm Jesus ukallautiyaa, “Atanek, hamaniinapta nagutpiaktuk, tupigliukta pingahunik, ilingnun atauhengmik, Mosesmunlu atauhengmik, Elijahmunlu atauhengmik.” 
MRK.9.6	Ukakhaminik ilihimangnginami ekhiukpallaaktillugu. 
MRK.9.7	Nuvuyamlu ulingmagit, nipi nuvayagmin tuhaanaktuk ukakhuni, “Una engniga nagugiyaga, tuhaakhiuk.” 
MRK.9.8	Tayyainaglu kiviangmata inuhingitpiaktuk, Jesus avaliengman.
MRK.9.9	Aahin manilgulmin atkautilugit Jesusim pitkuyain tapkua takuyamingnik uniuyyikunagit inum engniga makikaaktinagu tukungayunin. 
MRK.9.10	Taima tapfuminga ihumalektun tukungayun makiyyutaatigun unipkakhimaitumik. 
MRK.9.11	Apegiyallu Jesus, “Hug tiitigaktit ilihauyyivat Elijam tikittakhaanik hivulliuvluni?” 
MRK.9.12	Ukallautiyain, “Elijah ilaa tikikaaktukhaugaluaktuk tamaita ihuakuvlugit; huli tiitigakhimayuk inum engnigagunun naglikhaktitauhunguman mitautigiyauvluni, hug? 
MRK.9.13	Ukautigipfili, Elijah tikihimayugaluak inuilli ihumamingnik pivagaat tiitigakhimangman tapfumuna.”
MRK.9.14	Aahin tapkua tikinamitigit maligutit allat inuit amigaitun tapkunani tautuktain, tiitigaktillu kangutivlutik. 
MRK.9.15	Tayyainaglu inuit takugamitku Jesus agligutakhutik akpahiyun tapfumunga hallutugu. 
MRK.9.16	Apegiyain, “Humik ukakatigikpihi tapkununga?” 
MRK.9.17	Inuit ilangata kiuyaa. “Ilihauyyi, engniga kagitiyagaluaga ilingnun agiuktukangman ukayuitumik. 
MRK.9.18	Agiuktum pigagamiuk nunamun ulgutiyaa, inuhuktuk kiiyakpiaktuk kapekivluni kigatakhimavlunilu. Aahin maligutitin apegivaktatka agiuktuekuvlugu pilimaitugaluit.” 
MRK.9.19	Talva Jesusim tapkua ukallautiyain, “Inuit hunauvat ukpektaitpiaktun, kanuk hivitutigiyumik naiyugniagipfi? Kanuk hivitutigiyumik huginiakkihi? Kagitihiuk uvamnun.” 
MRK.9.20	Tapkua inuhuktuk kagitiyaat tapfumunga. Agiuktum takugamiuk Jesus tayyainak inuhuktuk kiipkaktaa. Tamnalu nunamun ulgugami nunamun akhalekhuni kapekivluni kaniminin. 
MRK.9.21	Jesusimlu inuhuktum anguta apegiyaa, “Kanga taimalingnakpakpa?” Kiuyuk, “Nutagauneminin. 
MRK.9.22	Ilaani agiuktum ingnegmun imangmunlunin ulgutivaktaa tukunahuakhugu. Hapengngitkuvinlu nagligitigut ikayugluta.” 
MRK.9.23	Jesus ukallaktuk tapfumunga, “Hapengngitkuma! Hullika hapengnaipiaktun ukpegluaktumun.” 
MRK.9.24	Tayyainak inuhuktum anguta ukallaktuk nipikutuyumik “Ukpektunga ukpeguektailunga.” 
MRK.9.25	Talva inuit kuglukpallialengmata Jesusim takugamigit agiuktuk ukagvigiyaa ukakhuni, “Agiuktuk ukayuituk tuhaayuituglu, pitkuyagin, anigiagin tayya itekiktailutinlu talvangaanin tapfumunga.” 
MRK.9.26	Talva agiuktum kiipkakaaktillugu inuhuktuk igialaakhunilu aniyuk, inuhuktuklu tukungayutun-ililengman ilait ukaktun, “Tukuyunektuk” 
MRK.9.27	Jesusimli algaa tigugamiuk makiktitaa nangektuglu.
MRK.9.28	Iglumunlu Jesus itengman, maligutaita apegiyaat kihimgiukhutik, “Hug uvagut anipkaglimaitpitigu tamna?” 
MRK.9.29	Kiuyain, “Agiuktun taimatun anipkaktauniaktun kengaunektigun kihiagun.”
MRK.9.30	Talvangalu aullangmiyun Galileekukhutik. Jesuslu takuyumangituk inungnik takanani 
MRK.9.31	ilihauyyiyumavluni maligutiminun kihianun. Ukautiyaillu, “Inum engniga inungnun tuniyauniangman tapkua tukuniaktaat, tukutaugumilu uvluk pingahuangni makiniaktuk.” 
MRK.9.32	Tapkuali ukauhiit kangekhimangngitait kamahukpallaagamiglu apegiyumangngitaat.
MRK.9.33	Capernaumun tikihimangmata, iglumiitillugu Jesusim apegiyain, “Kaigapta huna ukautigivakkihiuk?” 
MRK.9.34	Nipiliyuitun tapkua aullaktillugit nallitik ataniukiyaumangan ingmingnik apekhuivagamik. 
MRK.9.35	Ingigamilu 12n kaitkuyain inminun ukautivlugit, “Ilipfingnin kinalika hivulliugumagumi kinguliuyukhauyugaluak kivgaktuinakluni tamainun.” 
MRK.9.36	Talva nutagak pigamiuk akungnamingnun iliyaa, talva tigugamiuk ukallautiyait, 
MRK.9.37	“Kialika nutagak umatun ilagikumiuk atimni, ilagiyanga uvanga. Aahin kialika ilagiguminga atauhektun ilagingnaktaa tamna tiliyiga.”
MRK.9.38	John Jesumun ukallaktuk, “Ilihauyyi tautukpagapta angunmik anipkaitillugu agiuktunik atingnun pitailiyakkut malingngimatigut.” 
MRK.9.39	Jesus ukaktugaluak, “Pitailiyukhaungitkaluaktuhi tapfuminga, inuk hapengnaktumik pigumi atipkun talvangaanin atiga ukautigiyunaimagu ihuitumik. 
MRK.9.40	Inuk akikektungitkumi uvaptingnun ikayuktaatigut. 
MRK.9.41	Ilumun ukautigipfi, kialika imektigumihi iminnangmik atikautigigapfiuk Christ tamna akiliuhiakhunguyuk ilaa.
MRK.9.42	“Inum huinekipkakumiuk nutakat ilangatlunin ukpekluakkan uvamnun, uyagakpak kungahingagun nivingaktukhak imangmun imitkuvlugu. 
MRK.9.43	Algavillunin huinekipkakpatin kipilugu nagutkiak ilingnun kilangmun iteguvin algaekhimaktillutin igitaukunatin ikualakttivingmun ingnegvilingmun malgunik algakakhimakaluaktillutin.
MRK.9.44	Talvani kupilgut negingnaktun tapkuninga, ingnillu kamilaitpiaktuk. 
MRK.9.45	Itigavillu huinekipkakpatin kipilugu nagutkiak kilangmun iteguvin tuhiakaluaktillutin igitaukunatin ikualakttivingmun malgunik itigakaktillutin.
MRK.9.46	Talvani kupilgut negingnaktun tapkuninga, ingnillu kamilaitpiaktuk. 
MRK.9.47	Iyivillunin huinekipkakpatin ungavagiaguk nagutkiak Godim atanguvianun tikitkuvin iyikaktillutin aipanik igitaukunatin ikualakttivingmun kamilaitumun. 
MRK.9.48	Talvani kupilgut negingnaktun tapkuninga, ingnillu kamilaitpiaktuk.
MRK.9.49	“Tamangmiglu tagiuktauniaktun ingnegmun. 
MRK.9.50	Tagiuk naguyuk, tagiugli hakuekumik kanuk atuktauniakkat? Ilipfingni tagiukakpagluhi naamakpayyavuhilu.”
MRK.10.1	Jesus talvanga aullaktuk Judeam nunaanun, Jordam avataanun; aahintauk inuit amihut tikittaat. Taima pitkuhiminik malikhuni ilihautiyain. 
MRK.10.2	Talva Pharisekut uktugumavlugu upaktaat apekhivlutik, “Naamakpa angutim nuliyani avipkakpagu?” 
MRK.10.3	Kiuyain, “Kanuk Mosesim pitkuyaahi?” 
MRK.10.4	Ukaktun, “Moses avitumayunun pitkuiyuk tiitigakuvlugit avityyutikhanik avitkuvlugit.” 
MRK.10.5	Jesusim ukallautiyain, “Mosesim taima pitkuyaahi umatihi naptuvallaamata. 
MRK.10.6	Ingilganli God hanagami tamainik 'Tamna havavaktuk angunmik angnagmiglu.' 
MRK.10.7	'Taima angutim anguni, angnanilu kimangniaktaik nuliayani naiyukuvlugu, 
MRK.10.8	tapkuaklu malgukaluakhutik atauhektun-inniaktuk'. Talvangaanin malgungitpiaktuk atauhiugamik. 
MRK.10.9	Tapkuaglu Godim nuliagik katinmagik, inum allam avipkaktailivaglugik.”
MRK.10.10	Iglumilu maligutaita apegiyaat tapfuminga. 
MRK.10.11	Ukautiyain, “Kialika nuliyani avipkakumiuk nulianikhuni allamik allatuktuk. 
MRK.10.12	Angnamlunin uini avipkakumiuk uinigumavluni allamik tamnatauk allatuktuk.
MRK.10.13	Nutakalgillu nutakatik kagitiyain Jesusmun aktuinakuvlugit, maligutaitali taimaliuktailiyagaluangit. 
MRK.10.14	Jesusimlu takugamigit kuviahungngituk ukautivlugit, “Nutakat uvamnun kailit aahivaktailugit tapkua Godim atanguvia naminigimayyuk. 
MRK.10.15	Ilumun ukautigipfi, kinalika Godim atanguvianik pigngitkumi nutagaktun tapfumunga itegunaituk.” 
MRK.10.16	Nutakallu tigugamigit taliminun naguguktitain.
MRK.10.17	Jesus aullagahualektillugu inuk akpahiyuk tapfumunga hitkuvigigamiuk apekhiyuk, “Ilihauyyi naguyutin, humik piniaktukhauvik inuhengmik nungulaitumik kinguvakhakakuvlunga?” 
MRK.10.18	Jesusim ukallautiyaa, “Hug naguyumik taivinga? God kihimi naguyuk. 
MRK.10.19	Pitkuyainik ilihimagaluaktutin, 'Inuaktailutin, allatuktailutin, kukittailutinlu, ikutailutinlu nuakatikun, hullika naminigitailugu ihuitukun, angutin angnallu nagugilugik.' ” 
MRK.10.20	Kiuyaa, “Ilihauyyi, hapkua pitkuhiit tamaita malikpaktagaluatka inuhuktutimnin.” 
MRK.10.21	Jesusim iigigamiuk nagugiyaa ukallautivlugu, “Atauhengmigli pingitkaluaktutin. Aigiagin tamaiyatin niuvgutigikit ilingayun aitukuvlugit taima pikutinik akituyunik pikakhunguyutin kilangmi. Aahin kaigiagin maliglunga.” 
MRK.10.22	Taima Jesus ukangman akulia allanguktuk aiyuglu kuviahungngitkivluni pikutain amigaitpiangmata.
MRK.10.23	Jesuslu kiviakhuni maligutiminun ukaktuk, “Mangiektum tikiyyuta Godim atanguvianun aiyungnakpiaktuk.” 
MRK.10.24	Maligutaitali agligutautigiyaat. Jesusli ukangmiyuk, “Kitungatka, aiyungnakpiaktuk Godim atanguvianun itekluni. 
MRK.10.25	Negyuk camel mitkutim iyagun itekluni hapengnaitkiak manigiektum tikiyyutaanin Godim atanguvianun.” 
MRK.10.26	Agligutakamik ukallautiyaat, “Talva kikut annauyyauhunguvat?” 
MRK.10.27	Jesusimlu iigigamigit ukallaktuk “Inungnun piyuminaituk tamna. Godli allauyugaluak, Godmun tamaita piyuminakpiaktugaluit.”
MRK.10.28	Peter ukagahualektuk tapfumunga, “Ilaa uvagut tamaita kimaktavut malikuvlutin.” 
MRK.10.29	Jesus ukaktuk, “Ilumun ukautigipfi, inum igluni, katangutinilu, angunilu, angnanilunin, nutakanilunin, nunanilunin kimagumigit uvanga Godim ukauhiillu pivluta, 
MRK.10.30	tapkuninga pikangniaktuk amigaektugluni iglunik, katangutiniglu, angayukamingniglu nutakanilu nunaniglu naglikhaktitaugaluaktillugit, ilaanilu inuhengmik nungulaitumik piniaktuktauk. 
MRK.10.31	Amihulli hivulliuyun, kingulliuniaktun, kingullitlu hivulliuniaktun.”
MRK.10.32	Tapkua aullakhutik Jerusalemun Jesus hivulliuvluni pihuktuk maligutait maliktunlu agliguhuktun ekhiukhutik. Tapfumali 12 kaitkugamigit ukautinahualektain piyauniangneminik, 
MRK.10.33	ukakhuni, “Ilaa uvagut Jerusalemun aullalegapta inum engniga angayyuvikpagyuakut atanigingnun tiitigaktinullu tuniyauhunguyuk. Tapkualu tukutakhautiginiaktaat tunivlugulu Jewmiungitunun. 
MRK.10.34	Tapkualu mitautiginiaktaat tivguaktuglugulu, ungulaklugulu tukutumavlugulu. Uvlak pingahuangnili makiniaktuk.”
MRK.10.35	Talva Zebedeem engnigik James Johnlu, tapkuak Jesusmun upagniktuk ukautivlugu, “Ilihauyyi, apekhiyumalektuguk ilingnun piyumayaptingnik pikuvlunuk.” 
MRK.10.36	Ukautiyaik, “Kanuk piyukhauvik iliptingnun?” 
MRK.10.37	Ukallautiyaak, “Pipkaktiguk atanguvingni ikhivakataukuvlunuk atauhek talekpivit tungani, aipalu haumikpit tungani.” 
MRK.10.38	Jesusli tapkununga ukaktugaluak, “Taima tukhiaktutik nalugaptik. Imingniakkitik kallunmin imegahualektamnin, baptaiegnima ayyikutaanik baptaiektauniakkitiglu?” 
MRK.10.39	Ukallautiyaak, “Piniaktuguk”. Jesusim ukallautimiyaik, “Ilaa kallunmin imengniaktutik, baptaiegnima ayyikutaaniktauk baptaiektauniaktutik. 
MRK.10.40	Talekpimali tungani, haumingmalunin tungani ikhivakataukuvlutik pipkailimaitunga pilluakhimayun kihimi piniangmata.”
MRK.10.41	Aahin kulit tuhaagamitku Jamesmun Johnmunlu kuviahugunaektun. 
MRK.10.42	Jesusimli inminun kaitkuyain ukautivlugit, “Ilihimagaluaktuhi Jewmiungitun atanekpait atannektuinaktain inuit, tapkualu atanigiyain. 
MRK.10.43	Ilipfingnili taimaliuktukhaungituk, ilipfingnili kinalika ataniukiyauyumagumi ilipfingnun kivgaktuinaktukhak tamna. 
MRK.10.44	Kinalikalunin ilipfingni hivulliugumagumi kivgaktuktukhauyugaluak tamapfingnun. 
MRK.10.45	Inum engniga tikinginman kivgaktuktaukuvlugu kivgaktuinakuvlugu allanun kihimi, inunini aitutigiyumavlugu inuit amihun annautikhainun.
MRK.10.46	Jerichumun tikihimayun, talvangalu Jesus, maligutaillu, inuillu amigaitun aullalektillugit, tukhiakti takpiitpiaktuk atikaktuk Bartimaeusmik, Timaeusim engniga, apkutim haniani ikhivayuk. 
MRK.10.47	Jesus Nazarethmiutak kailengman tuhaagami tukhulavluni ukaktuk, “Jesus, Davidim engniga, nagliginga.” 
MRK.10.48	Inuillu tanektaat nipahuekuvlugu, akhunigaalukli tukhulauktuk “Davidim engniga nagliginga.” 
MRK.10.49	Jesuslu nutkakhuni ukallaktuk, “Kaitkuhiuk.” Inuillu kaitkuvlugu takpiituk ukaktun, “Kuviahugin makittin kaitkumatin” 
MRK.10.50	Tamnalu atigiekhuni makittuk upagahuakhugu Jesus. 
MRK.10.51	Jesus ukallautiyaa, “Kanuiliugniakkik ilingnun?” Takpiitum kiuyaa, “Ilihauyyi takpikhipkaktauyumavlunga.” 
MRK.10.52	Jesusim ukallautiyaa “Aigiagin ukpegnivit naguhipkaktaatin.” Tayyainaglu tautuglektuk maligahuakhugu Jesus apkumni.
MRK.11.1	Jerusalemun kaglilektillugit, Bethphagemun Bethanykukhutik, manilgulmi Olivesmik taiyauyumi, Jesusim maligutini malguk tiliyaik, 
MRK.11.2	ukautivlugik “Iglukagluangitumun hivuniptingni-itumun tavungaugittik, tikinahualeguptiglu tautugniaktakhi kenmekpaum hiutekuktuyum nuganga ipikhimayuk, atukhimaituk. Ipiekaalugu kagitihiuk. 
MRK.11.3	Inum apegivatik, 'Hug taimalivitikku' kiulutik imaa, 'Atangum atugniagmagu, atukaaluguli utektiniaktagaluanga tayyainak.” 
MRK.11.4	Taavungakamiglu nugak ipikhimayuk iglum hilataani katkaktaak, talva ipiektitaak. 
MRK.11.5	Inuillu taikaniitun ukallautiyait, “Hulilekkitik ipiektilugu?” 
MRK.11.6	Taima Jesusmin pitkuyaugamik uniutimagit inuit tapkua pipkaktain. 
MRK.11.7	Aahin nugak agitiyaak Jesusmun, kaanganunlu annugatik ilivlugit, Jesusimlu atuktaa. 
MRK.11.8	Inuillu amigaitun annugatik apkunmun ihivilektain allatauk napaaktun kihektutain kipigamitigik apkunmun ihiptektain. 
MRK.11.9	Tapkualu hivullit maliktingillu pihukhutik tukhulauktun “Hosanna, tamna tikittuk Atangum atingani nagugiyauli. 
MRK.11.10	Hivullipta Davidim atanguvia tikilektuk nagugiyaulitauk. Hosanna kingikiyauyumun.” 
MRK.11.11	Jerusalemunlu tikinami Jesus angayyuvikpagyuagmun itektuk, tamainik kungniakaaktillugu unulengman akuiyuk Bethanymun 12n ilagivlugit.
MRK.11.12	Akagumanlu Bethanymun tikinamik Jesus kaalektuk. 
MRK.11.13	Kanilgulmi napaaktumik fignik ahiakaktukhamik tautukami upaktaa ahianik piyumavlugu. Upagamiulli ahiat takungitain napaaktuk ahiakangngiman kihektutain kihimi tautugnaktun. 
MRK.11.14	Talva Jesusim napaaktuk ukagvigiyaa ukakhuni, “Talvangaanin inuit ahianigunaektun ilingnin” Maligutaitalu tuhaayaat.
MRK.11.15	Tapkualu Jerusalemun tikittun. Angayyuvikpagyuamunlu itegami anipkagahualektain niuvaayit niuvektunlu, manilekhiyit ikpatait kupanualgillu ikhivautain ulgutivlugit. 
MRK.11.16	Aahin angayyuvikpagyuami inuit nangmaktailiyain humillika. 
MRK.11.17	Ilihautiyain ukautivlugit, “Tiitigakhimangngilat imaatun, 'Igluga taiyauyukhak kengauvingmik nunakatigingnun tamainun?' Ilipfili kukivinguktitagaluakhi.” 
MRK.11.18	Angayyuvikpagyuakut ataningit tiitigaktillu tuhaagamitku ihumalektun tukutumavlugu ekhigigamitku inuit tapfuma ilihauyyutain agligutautigimatigit. 
MRK.11.19	Unulengmanlu Jesus maligutaillu iglukagvingmin aullaktun.
MRK.11.20	Uvlaamilu aullamigamik napaaktuk ahiakaktukhak fignik panengman tautuktaat. 
MRK.11.21	Peterlu itkakami ukallautiyaa Jesus, “Atanek, takuguk. Napaaktuk huniakkangni panektuk.” 
MRK.11.22	Jesusim kiuyain, “Godmun ukpekpagluhi. 
MRK.11.23	Ilumun ukautigipfi, inuk manilgulmun paunga pitkuigumi imaatun, 'Nutin igitaulutillu imangmun' umamini ukpeguekhimaitumik piyumanini negiugilugit tunihiviuniaktuk. 
MRK.11.24	Talva ukautigipfi kengagaigupfi humillika tukhiakupfi aituhiakuvluhi ukpegitti aituhiagniaktuhili ilumun. 
MRK.11.25	Kengagaigupfilunin huinekiyigigupfigit inuit ihumagiyunaeglugit, angutipfilu kilangmiitum ihumagiyunaekuvlugit huinekutihi ilipfi.
MRK.11.26	Ilipfii ihumagiyunaegngitkupfigit inuit huinekutain, Angutipfilu kilangmiitum huinekutihi ihumagiyunaeglimaitpiaktaintauk.
MRK.11.27	Tapkualu Jerusalemun tikinmiyun. Angayyuvikpagyuamilu Jesus pihuktillugu, angayyuvikpagyuakut ataningit, tiitigaktillu, inuit atanekpaillu tapfumunga upagniktun 
MRK.11.28	ukautivlugu “Kia havakuyaatin hapkuninga, taima kia pitkuyaatin?” 
MRK.11.29	Jesusim ukallautiyain, “Apeginiagipfilu atauhengmik, kiugupfinga ukautiniagipfi havakuiyimnik hapkuninga havakuvlunga. 
MRK.11.30	Johnim baptaieguta, nakin piva Godmin inungninlunin? Kiugihinga.” 
MRK.11.31	Talva tapkua kangutiyun ingmingnik “Ukagupta 'Godmin' ukangniaktuk, 'Hug ukpegingitpakpihiuk?' 
MRK.11.32	Ukangniakkita 'Inungnin'?”–inuit ekhigiyain tapkua John nalautaiyiunahugivagmayyuk. 
MRK.11.33	Talva Jesus kiuyaat, “Uvagut ilihimangngitugut.” Jesusimlu ukallautiyain, “Uvangalu havakuiyiga ukautigiyunaitaga ilipfingnun.”
MRK.12.1	Talva Jesus ukagahualektuk tapkununga hivuniunektigun, “Inuk ahiakagvikhaminik havaktuk avalugivlugulu. Aahin ipteyavikhamiglu hanayuk napagiakliukhunilu. Kinguagun havaktit munakhikugamigit nunamun ungahiktumun aullaktuk. 
MRK.12.2	Ahiallu naulengmata tapfuma kivgani tiliyaa havaktinun ahianiktukuvlugu tapkunanga. 
MRK.12.3	Tapkuali tigugamitku tiliyauyuk kektuktaat aullaktitugu ahianik tunihimaitunik. 
MRK.12.4	Aahintauk nauttivilgum kivgani aipa tilimagu havaktit aanektaat niakuagun kapiahuktitugu. 
MRK.12.5	Aahintauk allatauk tilimagu, inuktagiyaat allatauk taima ilangit kektukpagain ilangillu tukutugit. 
MRK.12.6	Kinguagun tapfuma engniga avaliektuk nagugigaluaktillugu akhun tiliyaa tapkununga ukakhuni, “Kanuiliugunaitugaluit engnimnun' 
MRK.12.7	Tapkuali havaktit ingmingnik ukallaktun, 'Tamayya kinguvakhekhiyi, takki tukulakput tapfuma kinguvakhainik pikuvluta.' 
MRK.12.8	Tapkuali tigugamitku tukuvlugu igitaat ahiakagvingmin. 
MRK.12.9	Nauttivilik huliniakka? Kainiaktuk havaktit tapkua tukukuvlugit ahiakagvia munagiyaukuvlugu havaktinin allanin naguyunin. 
MRK.12.10	Godim ukauhianik uminga taigugngilahi,
MRK.12.10	'Uyagak igitauhimayuk igluliuktinin iglukpaum kiglingata ataani iliyauyugaluak. 
MRK.12.11	Atangum pimagu tamna alianakpiaktuk iyiptingnun'?”
MRK.12.12	Tapkualu tigunahualektat inungninli ekhiukpallaaktugaluit Jesusim hivuniunekun ukautigimatik. Talva kimakhugu aavungaktun.
MRK.12.13	Talva Pharisekut ilait Herodim inungillu tiliyauyun Jesusmun apekkutitigun aiyukaktikuvlugu. 
MRK.12.14	Kaigamiglu ukallautiyaat, “Ilihauyyi ilumugavin ilihimagaluaktugut inuit ekhiginginapkin kamahugngitkivlutinlu atanekpainun, Godim apkutaanik ilihauyyikuvlutin ilumuktumik. Caesarmun maninik akilekhigupta naamakpak naamangngitpalunin? 
MRK.12.15	Akilekhiyukhauvita uvagut akilekhiyukhaungitpitalunin?” Jesusimli apekkutikain ihuigigamigit ukallautiyain, “Hug uktukpihinga? maniuyak kaiyyuk takulagu.” 
MRK.12.16	Tapfuminga takupkaktimani, ukallautiyain, “Umani kia niakuguanga atingalu?” Kiuyaat, “Caesaum”. 
MRK.12.17	Jesusim ukautiyain, “Talva Caesaum piyutainik tunihigitti Caesarmun, Godimtauk piyutainik tunihigitti Godmun.” Inuillu agligutautigiyaat.
MRK.12.18	Talva Sadducekut upaktaat. Tapkua tukungayun inupkaktaulimainahugiyain. Tapkua apekhiyun tapfuminga ukakhutik, 
MRK.12.19	“Ilihauyyi, Moses tiitigakhimavaktuk, angutim angayua tukutpan nutagaitumik nuliani kimakhugu, tapfuma tukungayum nukaata nuliagiyakhagiyaa angnak kimakhimayuk nutaganikuvlugu angayua pivlugu. 
MRK.12.20	Ilaa uvaptingni nukagit 7guyun itpaktun, hivullik nulianikaaktillugu tukuyuk nutagaitillugulu. 
MRK.12.21	Tugliatalu nuliagigamiuk tamna tukuvaktugli nutagaitumik, aahin pingahua taimalivaktuk. 
MRK.12.22	Tamangmiglu nukagit taimalivaktun kingullik tikittugu nutaganiyuitkivlutik. Kinguagun angnak tukuvaktuglu. 
MRK.12.23	Ilaa tukungayun makilviata uvlua tikitpan nalliata 7n nuliaginiakkauk? Tamangmik pihimayagaluangat.
MRK.12.24	Jesusim ukallautiyain, “Ulamnektuhi Godim ukauhianik hakugigninganiglu ilitukhinginapfi. 
MRK.12.25	Tapkua tukungayunin makikumik inuit nulianiyunaitun uinilimaitkivlutiklunin ihalguliktituniniagamik. 
MRK.12.26	Tukungayullu makilvingagun taigugngitpakpihi Mosesim tiitigaini Godim Moses ukagvigivangmagu ukpigmin ukakhuni, 'Abraham Godigiyanga, Isaacimlu Godigiyanga, Jacobimlu Godigiyanga'? 
MRK.12.27	Tukungayun God Godigingitaat, inuyun kihimi. Taima ihumapfingni ulamnauyuhi.”
MRK.12.28	Tiitigaktit ilangat kaigami tuhaayain tapkua kangutilektillugit, Jesuslu kiuyyagikpiangman tapkununga, apegiyaa, “Pitkuyainin tamainin nalliak angikiyauva?” 
MRK.12.29	Jesus kiuyuk, “Angikiak imaatunituk, 'Israelmiun tuhaagitti, Atanek Godikput atauhiyuk, 
MRK.12.30	Godin Atanin nagugiyakhagiyan umatingnin tamaanin, napatingninlu tamaanin, ihumatingninlu tamainin, hakugigninlu tamaanin.' 
MRK.12.31	Tapfuma tugliatauk imaatun-ituk, 'Nuakatin nagugiyakhagiyan iliptun.' Pitkuyat allat ukunanga angikiyaungitugaluit.” 
MRK.12.32	Tiitigaktimlu ukautiyaa, “Ilihimayutin ilihauyyi, God atauhiuman, tapfumangalu allaiman ukagavin ilumuktuk. 
MRK.12.33	Aahin nagugiguptigu umatiptingnin tamainin, ihumatiptingninlu tamainin, hakugigniptingninlu tamainin, nuakativullu nagugiguptigit uvaptitun tamna nagutkiak aitutikhainin ikualakhimayunin tamainin.” 
MRK.12.34	Tamna kiuyyagigman Jesusim ukallautiyaa, “Godim atanguvianin ungahikpallaangitgaluaktutin.” Kinguagunlu inuit tapfuminga apekhiyumangngitun kamahukhutik.
MRK.12.35	Angayyuvikpagyuami Jesus ilihauyyigami ukaktuk, “Kanuk tiitigaktit ukakkat Davidim Christ engnigivagnahugivlugu? 
MRK.12.36	David inmi, Anengnikun Naguyukun, ukauyyiyuk,
MRK.12.36	'Atanek Atanimnun ukallaktuk, Talekpingma tunganun ingitin
MRK.12.36	akigatin itigakpit ataanungautikaaktinagit'.
MRK.12.37	Davidim tamna taigamiuk Atanemnik kanuk engnigivauk?” Inuit kuviahuktun nalautillugit tapfumunga.
MRK.12.38	Jesuslu ilihauyyitillugu ukaktuk, “Upingakhitailuhi tiitigaktinin, pihugumainakpiangmata annugakaktillugit takiyunik, hallutauyumavlutik inungnin niuvaavingni, 
MRK.12.39	atugvingnilu ikhivautait nagutkiat atugumainaktain, negikataugagamiglu atanekpait ikhivakatigiyumavlugit. 
MRK.12.40	Aahin tapkua uilgaktun piyutainlu aagiyain piyutigivlugit, kengakpakhutik amihumik ilumukhektutun-ilivlutik pivaktun. Tapkua ilaa ihuigiyaukiyauhunguyun.”
MRK.12.41	Jesuslu angayyuvikpagyuam manikagvia tungani ikhivayuk kungniakhugit inuit maninik aituktillugit manikagvingmun. Manigiektullu amigaitumik aituktun. 
MRK.12.42	Talva uilgaktuk ilingayuk kaiyuk ilivluni maniuyangnik kanuyangnik malgunik. 
MRK.12.43	Jesusim maligutini kaitkuyain inminun ukautivlugit, “Ilumun ukautigipfi, tamna uilgaktuk ilingayuk aituktuk amigaitkiyanik inungnin allanin tamainin. 
MRK.12.44	Tapkua manigiekaluaktillugit aituktun, angnagli inugutikhaminik tamainik aitukpaktugaluak.”
MRK.13.1	Jesus angayyuvikpagyuagmin anilektillugu, maligutaita ilangata ukallautiyaat, “Takuguk, ilihauyyi, angayyuvikpagyuak pinekpiaktuk, hanahimayuk pimagiktumik.” 
MRK.13.2	Jesusim ukaullautiyaa, “Hapkua iglukpait tautukkigit? una imikhungugami uyagak malguglunin kaligiktauyunaektuk.”
MRK.13.3	Jesus manilgulmi Olivemik atilingmiitillugu tapkununga angayyuvikpagyuak tautugnaktuk ungahiktumin. Talva Peterm, Jamesimlu, Johnimlu, Andrewmlu apegiyaat kihimgiukhutik, 
MRK.13.4	“Ukautitigut kakugu tamna piniakka angayyuvikpagyuagmun, hapkuaktauk naunaikutaita tikiyyutikhanik?”
MRK.13.5	Jesusimlu ukautinahualektain ukakhuni, “Upingakhitailuhi ilipfi ulamnekunahi inuktigun, 
MRK.13.6	amigaitun kaithungumata atipkun ukakhutik, 'Christiuyunga uvanga' ulamnektitumavlugit amihun. 
MRK.13.7	Tuhaagupfilu anguyaktutigun, anguyaktun unipkautaitigunlu ekhiukpallaaktailuhi tapkua tuhaanangniagmata, nunaum ihua tikingitugaluak. 
MRK.13.8	Nunakatigit allat anguyautiginiaktain, atanguvillu allanun anguyautingnangniaktun. Tamainilu nunat ingutakhunguyun, inuit akeaguakhunguyullu. Taimatun aiyungnagnigit pinahualektun.
MRK.13.9	“Ilipfingnigli upingakhitailuhi, inuit kagitiniagmahi katimavingnun. Atugvingnilu ungulaktauniaktuhi, aahin atanit, atanekpailu tungani nangegniaktuhi tapkua ukauyyaukuvlugit ilipfingnin. 
MRK.13.10	Godim ukauhiillu ukaktauyukhauyugaluit hivullengmik nunakatigingnun tamainun. 
MRK.13.11	Inuillu kagitipahi apekhuiyinun hivullengmik ukaktukhapfingnik ihumaluktailuhi, ukakpagluhi tapfumani ihumapfingnik Anengnim Naguyum ukaktiniagmahi. 
MRK.13.12	Aahin katangutim katangutini tuniniaktaa tukutaukuvlugu, inumlu nutagalgum nutakani, kitungallu angayukatik ihuiginiaktain tukutakhautigilugit. 
MRK.13.13	Ilipfilu nagugiyauyunaituhi tamainin atiga pivlugu, kinalikalunin ukpeguegngitkumi annauyyauniaktuk.
MRK.13.14	“Talva tukufinaktumik takugupfi naguyumiitillugu (taigukti uminga kangekhili) talva Judaemiut manilgulnun kimagialit. 
MRK.13.15	Inuglu iglumi kaanganiitkumi aullagiaktukhak kimaglugit tamaiyani iluaniitun. 
MRK.13.16	Tamnalu nautivingmi-itkumi kimauli utekhimaitumik atigiminun. 
MRK.13.17	Tapfumani alianainiaktuk angnangun nutaganiyyukilektunun nutaganualingnunlu. 
MRK.13.18	Tukhiagitti kimayukhaukunahi ukiumiitillugu. 
MRK.13.19	Tapkunani uvluni inuit aiyukaktitauhunguyun akhun taimaliyuitugaluak hivunganin God hanakaaktillugu tamainik, talvangaanin. 
MRK.13.20	Uvlut tapkua Godim ikiliganakpagain pilluakhimayun pivlugit annauyyaukuvlugit pingitpan annauyyaulimaitugaluit tamangmik.
MRK.13.21	Talva inuk ukakkan ilipfingnun imaatun, 'Tautukhiuk uva Christ', imaatunlunin, 'Tamna taikaniituk' ukpektailuhiuk. 
MRK.13.22	Ilait Christiungitun nalautaiyimaluktunlu kaitauniaktun naunaikkutanik hapengnaktuniglu havaglutik ulamnektikuvlugit pilluakhimayunlunin tuhaapata. 
MRK.13.23	Upingakhitailuhi tamapfi hivuniugiakpagama tamainik hivungani.
MRK.13.24	“Uvlunili tapkunani aiyukangnangnigit kinguatigun hikenek taakhiniaktuk tatkeglu kaumayunaektuk. 
MRK.13.25	Uvlugiayyallu kilangmin iyukakhunguyun, kilaumlu hakugigningillu ingutaklutik. 
MRK.13.26	Talva tapkua inum engniga tautukhunguyaat atkautillugu nuvuyaktigun hakugiktumik kaumakpiaktumiglu. 
MRK.13.27	Aahin tapfuma ihalgulini tiliniaktain katikuvlugit pilluakhimayun nunanin tamainin.
MRK.13.28	“Napaaktumin ahiakaktumin fignik ilihakpagluhi. Tapfuma kihektutain nuigagata auyak tikilengman ilihimayuhi. 
MRK.13.29	Taimatauk hapkuninga tamanik takugupfi ilihimangniaktuhi tikilengman. 
MRK.13.30	Ilumun ukautigipfi hapkua inuit tayya tukuyunaitun ukua ukautigiyatka taimaktinagit. 
MRK.13.31	Kilak nunalu nunguniaktuk ukauhitkali nunguyunaitagaluit.
MRK.13.32	Uvlungmik pivikhamiklunin tapfuminga tamangmik ilihimangngitun ihalgulgit, kilangmiitun, Godin engnigalunin, tapfuma angutaa kihimi ilihimayugaluak. 
MRK.13.33	Talva upingakhitailuhi pivikhamik ilihimangnginapfi. 
MRK.13.34	Tamna inuktun-iliyuk aullangman aahinun. Tamna aullalektillugu munakhikuyain kivgani, pitkuvkugu amekhiyi ukuangmun amekhikuvlugu. 
MRK.13.35	Amekhigitti talva atangum iglukaktum tikitakhaanik ilihimangnginapfi, uvlailgun, unuktillugulunin uvlaakunlunin, kaulgaktinagulunin. 
MRK.13.36	Amekhigitti tauktugnakhavaahi hiniktilluhi. 
MRK.13.37	Tamna ukaktaga ilipfingnun tamainun ukagaluaktunga, 'Amekhigitti”.
MRK.14.1	Kangiutivik tikitinagu Mukpauyam puvlaitum uvluangni angayyuvikpagyuakut ataningit, tiitigaktillu ihumalektun tigukuvlugu Jesus tukutaukuvlugulu, 
MRK.14.2	ukaktugaluit, “Tiguguptigu Kangiutivingmi ihuituk inuit ningakpallaaniagunakhingmata.”
MRK.14.3	Bethanymiitillugulu Simonim kilakhimayum igluani pulaakhimatillugu, angnak kaiyuk tigumiakhuni tipigiktumik pukhimayumik akituyumiglu. Aahin tapfuma kuviyaa tamna Jesusim niakuanun negitillugu. 
MRK.14.4	Ilaitli tautuktun tapfuminga kuviahugluangitun ingmingnik ukakhutik, “Hug ukhuktegun tipigiktun kuviyauva? 
MRK.14.5	Ukhuktegun tamna niuvgutigiyauyukhak maninun 300 dalanun aitutigilugit ilingayunun.” Tapkualu iglumiitun angnak ihuakhaktaat, 
MRK.14.6	Jesuslu ukaktugaluak, “Hug ihumalutigivihiuk angnak? Taimak, naguyumik havangman uvamnun. 
MRK.14.7	Ilaa ilingayun ilipfingniitpaktun, ihumapfingnik ikayugniaktahi naguyumik, ilagiyunaektagaluapfingali uvanga. 
MRK.14.8	Angnak naguyumik pivaktuk. Kuvihigami ukhuktegunmik tipigiktumik timimnun upalungayaktaa hivullengmik iluvektaukuvlugu. 
MRK.14.9	Ilumun ukautigipfi, nanilikiak ukauhit naguyun tuhaanakata angnam havaanga ukaktauyukhak inuit itkaumakuvlugu.
MRK.14.10	Talva maligutaita 12it ilangat, atikaktuk Judas Iscariotmik, angayyuvikpagyuakut atanigingnun upagniktuk tapkununga niuvgutigiyumavlugu Jesus. 
MRK.14.11	Tapkualu tuhaagamitku kuviataktun ukagiakhutik tunikuvlugu maninik. Talvangaanin ihumaliuktuk tunikuvlugu Jesus tapkununga.
MRK.14.12	Talva Mukpauyam puvlaitum uvlua tikiman, Kangiutivium imnainuanga tukutauyukhauman maligutaita ukallautiyaat, “Nani upalungayakuniakkitigut Kangiutivikhamik negiaktukuvluta?” 
MRK.14.13	Talva maligutini malguk tiliyaik ukautivlugik, “Iglukagvingmungaugittik angutimlu imektautilgum paagniaktaatik. Malikhiuk tamna. 
MRK.14.14	Namunlunin itekpan, iglulingmun inungmun ukayyavutik imaa, 'Ilihauyyi apekhiyuk, innikhaga itpa Kangiutivikhamik negikatauniagama maligutimni?' 
MRK.14.15	Talva tapfuma takupkaktiniaktaatik iglukhamik angiyumik kulaaniitumik. Takanani upalungayakpaglutik uvaptingnun.” 
MRK.14.16	Maligutiglu aullaktuk iglukagvik tikittugu, katkakhutik tamainik Jesusim ukautimagik, takananilu Kangiutivikhamik upalungayaktuk.
MRK.14.17	Unulengmanlu kaiyuk maligutini ilagivlugit. 
MRK.14.18	Tapkua negitillugillu Jesus ukaktuk, “Ilumun ukautigipfi ilapfi niuvgutiginiaktanga, negikatima ilangat tamna.” 
MRK.14.19	Tapkualu kuviahugngitkivlutik ukautinahualektaat atuni ukakhutik, “Atanek uvangaungitunakhiyuk.” 
MRK.14.20	Ukallautiyain, 12n ilangat tamnauyuk mukpauyamik mihukataugumi akiutagmun uvamni. 
MRK.14.21	Inum engniga tukuniaktuk taima tiitigakhimangman, kapiahungniaktuk akhun tamna tunihigumi inum engninganik niuvgutigikuvlugu. Tapfumunga nagutkiak inuhimangngitkumi.”
MRK.14.22	Negitillugit Jesus mukpauyamik tiguhiyuk kuyakhukhunilu avgukataa tunivlugit tapfuminga ukakhuni, “Tigulugu timigigapku.” 
MRK.14.23	Talva kallun tiguyaa kuyakhukhuni tuniyain tapfuminga, tapkuatauk kallumin imektun. 
MRK.14.24	Ukallautiyain, “Una augigapku ukagiyautauhimayumik kuviyauyukhak amihun pivlugit. 
MRK.14.25	Ilumun ukautigipfi, talvangaanin imekigunaektunga ahiam ipteganik imekatautinanga ilipfingni angutima atanguviani.” 
MRK.14.26	Atukaaktillugillu aniyun maligulmun atikaktumun Olivenik aullakhutik.
MRK.14.27	Jesusim ukautiyain, “Unukpan tamapfi kimangniagipfinga, tiitigakhimangman, 'Avaangniagapku imnailik imnait aptektitauniaktun.' 
MRK.14.28	Makiktitaukaalungali hivunipfingnun Galileemun aullakhunguyunga.” 
MRK.14.29	Peterm ukautiyaa, “Hapkua tamangmik kimakpatin uvanga kimagunaitagaluapkit.” 
MRK.14.30	Jesusim ukallautiyaa, “Ilumun ukautigipkin, unukpan tingmiak nipyaaktinagu malguektugluni ilvit ikutiginiaktangma pingahuektuglutin.” 
MRK.14.31	Peterm ukallautimiyaa, “Ilaa tukukatigiyakhagiyapkinlunin ikutigiyunaitagin.” Ayyikiitumik maligutait tamangmik ukagiaktun.
MRK.14.32	Talva tapkua Gethsemanimungaktun, Jesuslu maligutiminun ukallaktuk, “Hamaniititti aavunga kengagiaktugniagama.” 
MRK.14.33	Malikugamigit Peter, Jameslu Johnlu ihumalukpallialektuk kuviahugunaekhuni. 
MRK.14.34	Ukallautiyain, “Umatimni ukumailiuktunga akhun, hamanittiti amekhiluhilu.” 
MRK.14.35	Aavungaumigami mikiyumik palluktuk nunamun nallakhuni kengaktuk pivikhanga piektitaukuvlugu aiyungnangngitpan. 
MRK.14.36	Ukaktuglu, “Aapak, angutiga, ilingnun tamaita hapengnaimata kallun una piekli uwamnin, uvanga ihumamniungitumik ihumangnik kihimi.”
MRK.14.37	Talva maligutini upagamigit tautuktain hiniktillugit, Petermullu ukallaktuk, “Simon, hinilekkin? Amekhilimaitgaluaktutin ikangnengmun atauhengmun? 
MRK.14.38	Amekhiluhi kengaugittilu uktuktaukunahi. Umatipfingni piyumagaluaktuhi timipfingnili hakuekpallaaktuhi.”
MRK.14.39	Aahintauk aavungaktuk ayyikiitumik tukhiakhuni. 
MRK.14.40	Kaitfaamigami upaktait maligutini tautukhugit tapkua hiniktun uingakpallaagamik; aahin kiulimaitpiaktaat.
MRK.14.41	Kinguaguntauk upagmiyain maligutini ukautivlugit, “Hinilekkihi unanguekhekuvluhi? Taimak, ilaa pivikhaga tikitunektuk, inum engniga niuvgutigiyauniaktuk huinekiyunun. 
MRK.14.42	Makittitti aavungakta, tamayya tunihiyiginahuaktaga kailengman.
MRK.14.43	Taima Jesus ukaktillugu, Judas 12n ilangat inuillu amigaitun havikpakakhutik annautakakhutiglu hilitunik kaiyun tiliyaugamik angayyuvikpagyuakut atanigingnin tiitigaktininlu inuit atangingingninlu. 
MRK.14.44	Tapfumani tunihinahuaktum inuit ukautiyain naunaikutamik ukakhuni, “Nalliak kunikupku tamnauman tiguhiuk munagiyyavakhi tamakunagu.” 
MRK.14.45	Kaigami upaktaa Jesus tayyainak ukakhuni, “Atanek” kunikhugu. 
MRK.14.46	Talva inuit upagamitku Jesus tiguyaat.
MRK.14.47	Aahin nangekatauyun ilangat havikpak amugvlugu angayyuvikpagyuakut ataningata kivganga hiutaektitaa kipivlugu. 
MRK.14.48	Talva Jesusim ukautiyain, “Kaivakpihi kukiyuktuhiuktutun-ilivluhi havikpait aiyaupiallu natkakhugit tigukuvlunga? 
MRK.14.49	Uvluk taman angayyuvikpagyuami-inakpaktunga ilihauyyivlunga tigungitagaluapfinga talva. Godim ukauhiilli ilumuktukhat uvapkun.” 
MRK.14.50	Talva maligutaita tamangmik kimakhugit aullaktun.
MRK.14.51	Inuhuktuglu tapfumunga maliktuk annugakhimavluni kalikuinangmik. Inuillu tigumayyuk 
MRK.14.52	kimauyuk annugaekhuni annugani kimakhugu.
MRK.14.53	Talva agitiyaat Jesus angayyuvikpagyuakut ataninganun. Taikanilu angayyuvikpagyuakut ataningit, inuit ataningillu, tiitigaktillu katimayun. 
MRK.14.54	Peterm kanitpallaangitumik maliktagaluanga angayyuvikpagyuakut ataningata igluata avaluata iluanun tikittuni. Taikani Peterm anguyaktit amekhiyit ikhivakatigiyain aukhekhuni ingnegvingmin. 
MRK.14.55	Talva angayyuvikpagyuakut ataningit katimayunlu inungnik ilihimayikhanik kenivaktun tapkua ukautigikuvlugu Jesus ihuitumik tukutaukuvlugu, katkangngitugaluit tapkuninga. 
MRK.14.56	Amihut ukautigiyagaluangat ihuitumik ukauhiilli ayyikingitpiaktugaluit. 
MRK.14.57	Kinguagun illait nangekhutik ukautigiyaat ihuitumik ukakhutik, 
MRK.14.58	“Tuhaayakkut tamna ukakhimangman, 'Godim angayyuvikpagyuanga hanayauhimayuk imiktiniaktaga talva uvluni pingahuni alla nappaktiniagiga hanayauhimaitumik inungnin.' ” 
MRK.14.59	Uniuyyigaluakhutik taimatumik ayyikingitpiaktun.
MRK.14.60	Akunganilu angayyuvikpagyuakut ataningata nangekhuni Jesus apegiyaat, “Kiungilatin hapkununga? Hug imaitumik ukautigipatin?” 
MRK.14.61	Jesuslu nipliyuituk kiuyumangngitkivluni. Aahintauk angayyuvikpagyuakut ataningata apegimiyaa, “Christiuvin Naguyum engniga?” 
MRK.14.62	Jesus ukallaktuk, “Tamnauyunga, inum engnigalu tautugniaktan ikhivautillugu Hakugiktum talekpiani, atkaulunilu aahin kilangmin nuvuyaktigun.” 
MRK.14.63	Talva angayyuvikpagyuakut ataningata annugani aliktain ukakhuni, “Ilihimayinin allanin tuhaayukhaungitgaluaktugut? 
MRK.14.64	Ukanilugman Godmun tuhaayakhi. Kanuk ihumavihi?” Tamangmiglu ihuigiyaat tukutakhautigivlugu. 
MRK.14.65	Ilaitalu tivguaktuktaat akulianga ulikhugulu patiktaat ukakhutik, “Takki hivuniugiagin.” Anguyaktillu tigluktaat.
MRK.14.66	Peterlu ataani avalutim hanianiitillugu, angayyuvikpagyuakut ataningata kivgaita ilangat kaiyuk. 
MRK.14.67	Tautukamiuk Peter, tamna aukhektillugu, iigiyaa ukakhuni,” Nazarethmiutagmi Jesusmiitpaktutin.” 
MRK.14.68	Imanakpaktugaluak ukakhuni, “Ukauhingnik ilihimangngitunga kangekhinginama.” Talva tukhumungaktuk. 
MRK.14.69	Kivgamlu takugamiuk ukagahualengmiyuk inungnun, “Tapfumatauk ilagingnaktain tapkua.” 
MRK.14.70	Aahintauk Peter imanakpaktuk. Tayyagunuaktauk nangekatigiktun Peter ukallautiyaat, “Ila ilagivaktatin tapkua Galileemiutaugavin.” 
MRK.14.71	Talva Peter taimaglukpiaktuk taivlugu God, “Tamna inuk ukautigiyakhi ilihimangngitpiaktaga” 
MRK.14.72	Tayyainak tingmiak nipyaaktuk malguektukhuni. Petermlu Jesusim ukauhiit ukakhimayain, “Tingmiak nipyaaktinagu malguektugluni ikutiginiaktangma pingahuektuglutin” itkaumagamigit kiavaktuk akhun.
MRK.15.1	Kaulengmanlu angayyuvikpagyuakut ataningit, inuit atanekpaillu tiitigaktillu tamangmik katimavlutik ukakatigiktun. Aahin kilekhugamitku agitiyaat tunikuvlugu Pilatemun atanengmun. 
MRK.15.2	Pilatem apegiyaa, “Jewmiunun ataniuvin?” Kiuyaa, “Ukakkutin ilvit”. 
MRK.15.3	Angayyuvikpagyuakullu ataningita ihuigigamitku ukautigiyaat amihumik. 
MRK.15.4	Aahintauk Pilatem apegimiyaa, “Kiulimaitpin? Amihumik ihuigivagmatin” 
MRK.15.5	Jesuslu kiungiman Pilatem agligutautigiyaa.
MRK.15.6	Tapfumani Kangiutivingukagan atanek inugmik itektauhimayumik atauhengmik anipkaivaktuk inungnun nalliak inuit piyumapayyuk. 
MRK.15.7	Itektauhimayuni ihuitumik pivaktuni inuakhimayun ilangat atikaktuk Barabbasmik. 
MRK.15.8	Inuillu kaigamik Pilate apeginahualektaat inungmik tunipkaikuvlugu. 
MRK.15.9	Tapfuma kiuyain, “Kanuk pitkuvihinga, ilipfingnun anipkakuvlugu Jewmiut ataningat?” 
MRK.15.10	Ilihimayuk tapkua Jesus kagitiyaat inminun tuhugivallaamayyuk. 
MRK.15.11	Angayyuvikpagyuakut ataningitali inuit tukhiakuyain Pilatemun tapfuma anipkakuvlugu Barabbas kihimi. 
MRK.15.12	Aahintauk Pilatem ukallautimiyain “Talva kanuiliungniakkigu tamna taiyakhi Jewmiun ataninganik?” 
MRK.15.13	Tapkua nipikuktuyumik ukaktun, “Kikiaktuguk tamna”. 
MRK.15.14	Pilatem apegiyain, “Hug kanuk ihuitumik pivakka?” Tapkuali nipikutuyumik akhun ukaktun “Kikiaktuktauli tamna”. 
MRK.15.15	Pilatemlu inuit kuviahuktitumagamigit tuniyain Barabbasmik; aahin ungulakamiuk Jesus pipkaiyuk kikiaktuktaukuvlugu.
MRK.15.16	Talva anguyaktit agitiyaat iglukpangmun kaitkuvlugillu anguyaktit tamaita tapfumunga. 
MRK.15.17	Aahin annugaktitaat aukpayaktumik, niakuanunlu niakutikhak hanahimayuk kakilautilingnik ilivlugu. 
MRK.15.18	Talva hallupaktun ukakhutik, “Hallu Jewmiun ataningat”. 
MRK.15.19	Aahin kektuktaat niakuagun aiyaupiagmun tivguaktukhugulu hitkuvigivlugu. 
MRK.15.20	Tapkua mitautigigamitku annugangiyaktaat aukpayaktumik annugaktikuvlugu nanminik. Aahin anipkaktaat kikiaktukuvlugu.
MRK.15.21	Talva anguyaktit nangmakuyaat inuk haniagutaanik tapfuma, tamna atikaktuk Simonmik, angutauyuk Alexandermun Rufusmunlu, Cyrenemin akuihimayugaluak tapfumani.
MRK.15.22	Pihuktitaat Jesus nunamun Golgothamik atilingmun (Imaatun-ituk Umannagmik) 
MRK.15.23	Aahin waintuktitumainaktaat mamaitumik myrrhmik, piyumangngitagaluanga. 
MRK.15.24	Talva kikiaktugamitku annugait piyutigiyain imagivlugut ingminun. 
MRK.15.25	Uvlaami 9mungaktillugu kikiaktuktaat. 
MRK.15.26	Kulaanituk tiitekhak tiitigakhimayuk imaatun, “Jewmiun ataningat”. 
MRK.15.27	Tapfumani kukiyuktuk malguk kikiaktuktaukatauyuk, aipa Jesusim talekpiata tungani, aipangalu haumiata tungani. 
MRK.15.28	Taima Godim ukauhiit tiitigakhimayun ilumukpaktun tiitigaktauvangmata “Ilauvaktuk huinekituyuni.”
MRK.15.29	Inuilli apkuhaaktun ukanilutigiyaat niakulekhutik ukaktun, “Aha Ilvit angayyuvikpagyuak imiktiniagangni nappaktikuvlugulu uvluni pingahuni, 
MRK.15.30	ilingnik annautiguit haniagutingninlu atkagiagin.” 
MRK.15.31	Taimatauk angayyuvikpagyuakut ataningit, tiitigaktillu ingmingnun ukaktun, “Allat annautivaktain, inminigli annautilimaitugaluak. 
MRK.15.32	Tamna Christ, Israelmiut ataningat haniagutiminin atkakli tautuinakuvlugu uvagut ukpegikuvlugulu.” Kukiyuktuglu kikiaktuktaukatautillugik mitautigiyaak allatun.
MRK.15.33	Aahin uvluk kitkanin 3mungaktinagu nuna taakhivaktuk. 
MRK.15.34	3mungagmanlu Jesus nipikuktuyumik ukaktuk “Eloi Eloi lama sabachthani?” Imaatun-ituk, “Godiga Godiga hug kimakpakpinga?” 
MRK.15.35	Nangekatauyun ilait ukaktun, “Tapfuma Elijah kaitkuyaa.” 
MRK.15.36	Ilangat tayyainak iptekuktuyumik pivaktuk waintuktitaa mamaitumik mihuktitugu kapumun iligamiuk vinegartuktitaa, ukakhuni, “Tayyagu tautugnaktukhak Elijah kainiangmangan atkaktitkuvlugu.” 
MRK.15.37	Talva Jesus akhun igialaakami anengnigektuk. 
MRK.15.38	Ilaa angayyuvikpagyuam talukuyanga aliktuk malguktuni. 
MRK.15.39	Anguyaktiliglu tunganiituk tautukami, Jesus anengnigengman, ukallaktuk, “Ilumun Godim engnigiyaa tamna.” 
MRK.15.40	Angnallu aahinin kungniaktun tamainik tapkunanilu hapkua itun, Mary Magdalamiutak, Marylu Jamesim nukakhek, Josemlu angnagik, Salomelu, 
MRK.15.41	tapkua, Jesus Galileemiitillugu malikpagaat kivgaktukhugu. Allatauk angnat amihun malikpagamitku Jerusalemun taikaniitun.
MRK.15.42	Unulengmanlu Upalungayakvium uvlua tikinman, Sabbathinguktinagu, 
MRK.15.43	Joseph Arimatheamiutak, Jewmiun katimaningata ilangat nangaktauvlunin tapkunanga, aahin Godim atanguvianik negiuktuk, ekhinginami pulaaktaa Pilate tukhiagvigivlugu Jesusim timaanik. 
MRK.15.44	Pilatem Jesus tukunahagnahugigamiuk anguyaktilik kaitkuyaa apegiyumavlugu. 
MRK.15.45	Anguyaktilgum uniutimagu tukuvangman, pipkaktaa Joseph timaa pikuvlugu. 
MRK.15.46	Josephlu kalikumik pigami atkaktitaa timaa ulikhugulu iliyaa iluvengmun havakhimayumun kaektumi-itumun. Kinguagun uyagangmik akhaluakhuni ukuagutiyaa. 
MRK.15.47	Mary Magdalamiutak, Marylu Josem angnaga, tautuktuk namun iliyauniagmangan.
MRK.16.1	Sabbathim uvlua nunguman, Mary Magdalamiutak, Marylu Jamesim angnanga, Salomelu kaiyun natkakhutik tipigiktumik ukhukhekuvlugu timaa. 
MRK.16.2	Sundaymilu kaulgaktillugu iluvengmun kaiyun. 
MRK.16.3	Ingmingnik ukalektun, “Kia uyagakpak akhaluakniakkauk iluvium ukuanin?” 
MRK.16.4	Aaglukamik tautuktaat uyagakpak akhaluakhimayuk ukuanin, angagyuak tamna. 
MRK.16.5	Iluvengmunlu itegamik tautuktaat inuk hapkutiani ikhivauvluni, annugakhimayuk kakutanik, kuglukpiaktunlu. 
MRK.16.6	Tapfuma ukallautiyain, “Kugluktailuhi, kenigiaktuktakhi Jesus Nazarethmiutak kikiaktuktauyugaluak. Hamaniingitpiaktuk makinami. Taku hamna iliyauhimayugaluak. 
MRK.16.7	Aigittili maligutait, Peterlu uniutilugit hivunipfingnun Jesus Galileemungaulengman. Takanani tautukhunguyakhi ukautigapfi.” 
MRK.16.8	Talva aniyun kimakhugu iluvek kuglukpiakamik agligutakhutik. Aahin allanun unipkangngitpiaktun ekhiukpallaagamik.
MRK.16.9	Talva Jesus Sundaymi kaulgaktillugu makinami hivullengmik hagyaektuk Mary Magdalamiutagmun, tapfumanga anipkakhimayain agiuktun 7guyun. 
MRK.16.10	Aahin aiyuk uniutivlugit tapkua malikpagmayyuk Jesus kiayuaktillugit kuviahugunaekhutiglu. 
MRK.16.11	Marym tuhapkangmagit Jesus inukingman tautugnangmanlu ukpengngitpiaktun tapkua.
MRK.16.12	Aahintauk Jesus hagyaektuk allatun malgunun iglukpailgulmi pihuktillugik. 
MRK.16.13	Tapkuaglu utiuvaktuk uniutikuvlugit allat, maligutailli allat ukpengngitpiaktun.
MRK.16.14	Kinguagunlu tapfuma hagyaegvigiyain maligutini 11n avaliitillugit negivlutik. Ihuakhaktaillu tapkua ukpeglimaimata umatain naptuvallaamatalu, ukpegngimatigit tapkua tautukpagaat Jesus makikaaktillugu. 
MRK.16.15	Ukallautiyain, “Aullagitti nunanun tamainun ukauyyiluhilu Godim unipkanganik inungnun tamainun. 
MRK.16.16	Kinalika ukpegumi baptaiektaulunilu annauyyauniaktuk, inugli ukpengngitkumi ihuigiyauhunguyugaluak. 
MRK.16.17	Tapkuatauk ukpeguhuktun havakhunguyun naunaikutanik Atipkun agiuktun anipkangniaktain, ukangniaktun nutaanik. 
MRK.16.18	Nimegiallu tigugumitigit tukunaktuniklunin imigumik aanektitauyunaitun, aahin aktugumitigit aaniaktun tapkua naguhipkaktauniaktun.”
MRK.16.19	Tapfumani Atanek Jesus, ukagvigikaaktillugit, kilangmun maiyuktitaugami Godim talekpiata tungani ingiyuk. 
MRK.16.20	Maligutaillu aullaktun aahinun ilihayyivlutik Atangum havakatigimatik naunaikutanik ukauhiit tuhaanakuvlugit.
LUK.1.1	Ilaa inuit amihut tiitigautigiyain tapkua havaktauhimayun akuniptingni, 
LUK.1.2	tapkua uvagullu tuhaagapta ilihimayinin unipkaktinin hivullingnin Godim Ukauhianik. 
LUK.1.3	Talva uvangatauk hapkuninga ilihakpakama kangagaaluk tamainik naamaktumik tiitigagniaktunga ilingnun, Theophilus, 
LUK.1.4	ilihimakuvlutin ilumuktumik tuhaayangnin.
LUK.1.5	Judeamiut atangingat Herod ataniutillugu, angayyukvikpagyuakut ilangat atikaktuk Zechariahmik kivgaktukatauyugaluak Abijakuni. Tamna nuliakaktuk Aaronkun kitunganin atikaktumik Elizabethmik. 
LUK.1.6	Tamangmiglu inuhigikpiaktuk Godim takuani malikhugit Godim pitkuyain tamaita puigukhimaitumik. 
LUK.1.7	Nutagakangngitugaluak, Elizabeth nutagainami, inukualektuglu tamangmik.
LUK.1.8	Tapfumani Zechariah angayyuvikpagyuakuktun kivgaktuktillugu, kivgaktukuyaugami, 
LUK.1.9	angayyuvikpagyuakut pitkuhiit malikhugit Godim igluanun itektuk tipigiktumik ikipkaikuvlugu. 
LUK.1.10	Tipigiktuk ikipkaktauman hilataani inuit amigaitun kengaktun. 
LUK.1.11	Tapfumanilu iluani tipigiktum tunihiviata talekpiani atangum ihalgulinga Zechariahmun hagyaektuk. 
LUK.1.12	Zechariam takugagamiuk kuglukpiaktuk ekhitakpiakhuni. 
LUK.1.13	Ihalgulgum ukallautiyagaluanga, “Ekhitailutin, Zechariah, kengautin tuhaanangman nuliyanlu Elizabeth engnikangniaktuk, attengniaktan Johnmik. 
LUK.1.14	Kuviahukhunguyutillu akhun, amigaitullu kuviatakhunguyun inutpan. 
LUK.1.15	Aahin tamna atangum hangani nangaktauniaktuk huli wainmik imegluktumiglu imigunaitpiaktuk ilumektitauluni Anengnimik Naguyumik anineminin. 
LUK.1.16	Tapfumalu Israelmiun kitungain amihut utektihunguyain atanengmun Godimingnun, 
LUK.1.17	hivulliukuvlugu Elijam anengningagun, hakugigningagunlu, angayukait nagugikikuvlugit nutakatik, tuhaayuitullu tuhaatainakuvlugit ihumatuyutun, upalungayaglugit inuit Godmun.”
LUK.1.18	Zechariam ihalgulik ukautiyaa “Kanuk una ilihimangniakkigu? Aipagalu inukuakpallaagamnuk.” 
LUK.1.19	Ihalgulgum kiuyaa, “Gabrielguyunga uvanga, Godim hanianiitpaktunga. Tiliyauhimayungalu tuhapkaktikuvlutin hapfuminga alianaktumik. 
LUK.1.20	Ilaa hapkua ukautigiyatka tikitinagit, ukagunaektutin ukalimaekpiagavin, ukauhimun ukpengnginavin ilumukpiakgaluaktillugit.”
LUK.1.21	Hilataanilu inuit utakingnaktun Zechariahmun aninahaktumik ihumalekhutik. 
LUK.1.22	Aningman tapkununga ukalimaekhuni ilihimayun hagyaektumik tautuktuknakhiman angayyuvikpagyuamiitillugu. Tapfumalu nuluvlugit ukalimaekpiaktuk.
LUK.1.23	Kinguagun kivgaktuguektukhaugami angilgaktuk. 
LUK.1.24	Talva nuliyanga Elizabeth hingailektuk, talvangaaninlu tatkikhiutini talimani iyekhimavaktuk inminik ukakhuni, 
LUK.1.25	“Tayyalunin Atanek ikayuktainaktuk uvamnik kanguhukunanga nutagaitutun inungni.”
LUK.1.26	Elizabeth hingailengman tatkekhiuni 6ini Gabriel ihalgulik Godmin tiliyauyuk iglukagvingmun Galileetumiitumun taiyauyumun Nazarethmik 
LUK.1.27	uilgahugmun angutituyuitumun. Tamna ukagiakhimayuk angunmun atikaktumun Josephmik, Davidim kitungaita ilangat tamna. Uilgahuglu atikaktuk Marymik. 
LUK.1.28	Ihalgulgum tikinamiuk ukallaktuk, “Hallu naguguktitauyutin Godim naiyugmatin.” 
LUK.1.29	Marymli tapfuma ukauhiit ihumalugiyain tapkua kanuitilakhainik nalugami. 
LUK.1.30	Ihalguliglu ukallagmiyuk, “Kamahuktailutin, Mary, Godim nagugimatin. 
LUK.1.31	Ilaa hingainialegavin engnikagniaktutin, attengniaktanlu tamna Jesusmik. 
LUK.1.32	Ataniuniaktuk taiyauluni Kingikiyauyum engninganik, atangumlu Godim ataninguktihunguyaa hivullingatun Davidtun. 
LUK.1.33	Aahin atannektugniaktain Jacobim kitungain talvangaanin, atanguvialu nungulaituk.” 
LUK.1.34	Marymlu ihalgulik ukallautiyaa, “Una kanu-itpa angutituyuinama?” 
LUK.1.35	Ihalgulgum kiuyaa, “Anengnim Naguyum tikiniagmatin, Kingikiyauyumlu hakugigningata ulingniagmatinlu, talva nutagak tamna anigumi taiyauhunguyuk Naguyumik, Godim engninganiglu. 
LUK.1.36	Ilaa ilaguhegiyan Elizabeth tamna akuakkaluaktillugu hingailektuk engnikangniagami. Tamna hingaihimayuk tatkekhiuni 6ini taiyauyugaluak nutagaitumik. 
LUK.1.37	Godmun tamaita hapengnaitpiaktun.” 
LUK.1.38	Mary ukaktuk, “Atangum kivgagimanga ukaktatin taimaliuglit uvamnun.” Talva ihalgulgum kimaktaa.
LUK.1.39	Tapfumanilu Mary aullagahualegami kilamiuvluni Judeam nunaata iglukagvianun manilgulmiitumun aullaktuk 
LUK.1.40	Zechariam igluanun tikittuni hallutaa Elizabeth. 
LUK.1.41	Elizabethim Marym nipaa tuhaamagu, timaani nutagakhak aulayyaktuk, Elizabethlu ilumektauyuk Anengnimik Naguyumik 
LUK.1.42	ukakhuni nipikutuyumik “Angnangni naguguktitauyutin timivit hingaingalu naguguktuk. 
LUK.1.43	Kanuk naguyumik piyunga atanima angnangata pulaagmanga? 
LUK.1.44	Ilaa nipin tuhaagapku nutagakhaga timimni aulayyaktuk. 
LUK.1.45	Naguguktitauyutinlu atangum ukagiyautain ilingnun ukpegapkit ilumugniangmata.
LUK.1.46	Marylu ukaktuk,
LUK.1.46	“Umatima atanek nagugiyaa
LUK.1.47	napatigalu kuviahuktuk Godikun annauyipkun,
LUK.1.48	tapfuma puigugnginmagu kivgani.
LUK.1.48	Ilaa talvangaanin inuit tamangmik tainiaktangnga naguguktitauyumik,
LUK.1.49	tamna aiyukhaituk angiyumik pivangman uvamnun, Naguyumiglu atikaktuk.
LUK.1.50	Tapfumalu tamaita ekhigipayyuk nagligiyain taimunga nuna inukaktillugu.
LUK.1.51	Talimigun hakugikpiaktuk aptektitugit anangaitun piyumangillu.
LUK.1.52	Atanikpaillu ikhivautakpainin aahinungaktitain ataninguktitugillu anangayayuitun.
LUK.1.53	Kaalektullu akeatuktitpagain mamaktumik manigiektulli aahivaktitugit negipkaihimaitumik tapkuninga.
LUK.1.54	Tapfumalu kivgani Israelmiun ikayukpagain itkaumagami nagligikuvlugit,
LUK.1.55	ukagiakhimavluni hivulliptingnun, Abrahamun tapfuma kitungainun nungulaitumun.”
LUK.1.56	Marylu Elizabethmi naiyuinaktuk tatkekhiuni pingahuni, kinguagunlu angilgaktuk.
LUK.1.57	Elizabethimlu engnivikhanga tikiman, nutaganiktuk angunmik. 
LUK.1.58	Tapfumalu nuakatait ilaillu tuhaagamik, Godim nagligimagu Elizabeth, kuviatakpiaktun kuviahutigivlugu. 
LUK.1.59	Uvlullu 8n nungumata inuit nutagak kipinahualektaat naunaikutakakuvlugu, attegumavlugu Zechariamik angutaatun, 
LUK.1.60	angnagali ukaktugaluak, “Imanak Johnmik taiyauyukhak.” 
LUK.1.61	Inuillu ukallautiyaat, 'Kanuk ilatingni inuit atauhingnaglunin atikangngimata taimaitumik Johnmik.' 
LUK.1.62	Tapkualu Zechariamun nulugaktun apegiyumavlugu nutagam atikaktakhanik. 
LUK.1.63	Tapfumalu tiitekhanik pigami tiitigaktuk imaatun, “Una atikangniaktuk Johnmik”. Inuillu agligutaktun. 
LUK.1.64	Tayyainaglu tapfuma kania aitaktitauyuk, ukaalu naguhilengman ukalektuk kuyagivlugu God. 
LUK.1.65	Nuakataillu kuglukpiaktun, Judeamilu inuit tamna unipkautigiyaat. 
LUK.1.66	Tuhaayullu umatimingni itkaumavaktun ukakhutik, “Tamna nutagak kanu-iliukniakka?” Godim ilaa naiyugmagu.
LUK.1.67	Nutagamlu angutaa Zechariah Anengnimik Naguyumik ilumektaugami ukagiaktuk ukakhuni,
LUK.1.68	“Atanek God Israelmiunun nagugiyauli, inutini tikinamigit annautivlugillu,
LUK.1.69	Annautikhaptingniglu tuniyaatigut Davidim kivgami kitungainin,
LUK.1.70	Ukakhimagami nalautaiyitigun naguyutigun hivunganin,
LUK.1.71	Annauyyauhungugapta akigaptingnin, tapkunangalu nagugingimatigut.
LUK.1.72	Ukagiakpaktuglu nagligikuvlugit hivullivut ukagiyautini itkaumavlugit,
LUK.1.73	Hivulliptingnunlu Abrahamun ukagiakpangman,
LUK.1.74	Annauyyauniagapta akigaptingnin uvagut kivgaktukuvlugu ekhiukhimaitumik
LUK.1.75	Naguyumik ilumuktumiglu havakuvluta inutilluta takuani tapfuma.
LUK.1.76	Ilvillu, nutagak, Kingikiyauyum nalautaiyinganik taiyauhunguyutin, Atangum hivuagun hivulliugniagavin apkutikhanga upalungayakuvlugu,
LUK.1.77	Tapfuma inungit ilihauyyaukuvlugit annauyyikhainik huinekutait ihumagiyauyunaekuvlugit,
LUK.1.78	Godipta naglikutagun. Kaumayuglu nuiniaktuk uvaptingnun kingiktumin
LUK.1.79	Taangnengmiitun inuit kaumaktitkuvlugit, tapkualu tukuniaklektun. Uvagut pihugiaptingni naamakuvluta.”
LUK.1.80	Nutagaglu angililektuk hakugikpiakhuni umamini, aahin Israelmiunun tautugnaktinani, inuilgulmiitpaktuk.
LUK.2.1	Tapfumani atanekpak Augustus pitkuiyuk inuit nunaniitun tamaini naunaektaukuvlugit atingit tiitigaktaulutik. 
LUK.2.2	Taimalivaktuk Quirinius ataniutillugu Syriami. 
LUK.2.3	Inuit tamangmik iglukagvimingnun aullaktun naunaektaukuvlugit. 
LUK.2.4	Josephtauk iglukagvingmin Nazarethmin Galileemiitumin akuiyuk Judeamun, Davidim iglukagvianun Bethlehemik taiyauyumun, Joseph Davidim kitungainun ilaugami. 
LUK.2.5	Naunaektaukuvlugu akuiyuk, nuliakhangalu Mary tamna hingailektillugu. 
LUK.2.6	Takaniitillugiglu angnam engnivikhanga tikinman, 
LUK.2.7	nutaganiktuk angunmik. Aahin kalikumun nimegamiuk nutagani negyutim negivianun iliyaa, iglu hiniktagvik innikhainman tapkununga.
LUK.2.8	Tapfumani nunami nategnamiitun imnailgit imnailekhiyun unuktillugu. 
LUK.2.9	Aahin Atangum ihalgulingata hagyaegvigiyain Atangumlu kaumangningata kaumaktinmatik ekhitakpiaktun. 
LUK.2.10	Ihalgulgumlu ukallautiyain, “Ekhiutailuhi uniutigapfi alianakpiaktumik tuhaanaktukhak inungnun tamainun, 
LUK.2.11	uvlumi Davidim iglukagviani annauyyi animan, Atanek Christiuyuk tamna. 
LUK.2.12	Imaatun naunaikutaginiaktakhi, katkangniagapfiuk nutaganuak nimekhimayuk kalikumik, nallauvluni negyutin negiviani.” 
LUK.2.13	Tayyainaglu ihalgulmi ihalgulgit amigaitpiaktun Godmun kuyakhukatauyun ukakhutik,
LUK.2.14	“God kingikiyauyumi nagugiyauli,
LUK.2.14	nunamilu inuit naamakpaglutik Godim kuviahutigipagit.”
LUK.2.15	Aahin ihalgulgit kilangmun utekaaktillugit imnailgit ingmingnik ukalektun, “Tayya Bethlehemungauta takuyaktukuvluta tapfuminga Atangum ukautigiyanganik uvaptingnun.” 
LUK.2.16	Kilamiuvlutiglu akuiyun katkakhugit Mary, Josephlu nutaganuaglu tamna nallauvluni negyutin negiviani. 
LUK.2.17	Takugamitku uniuyyiyun tuhaayamingnik nutagakun. 
LUK.2.18	Inuillu tapfuminga tuhaagamik ihumagiyaat imnailgit unipkangat. 
LUK.2.19	Maryli tamainik itkaumavaktuk tamaita ihumagigamigit umamini. 
LUK.2.20	Imnailgit utiuvaktun aliatakpiakhutik Godlu kuyagivlugu tuhaayatik, takuyatiglu pivlugit tuhaahimagamik ilumuktumik.
LUK.2.21	Uvlullu 8n nungumata nutagak naunaikuhengman attektaat Jesusmik, taima ihalgulgum taimagu Mary hingaikaaktinagu
LUK.2.22	Josephkullu maliktukhaugamik Mosesim pitkuyainik, nutagak aningman, agitiyaak tamna Jerusalemun aitutigikuvlugu Atanegmun, 
LUK.2.23	(Atangum pitkuyaini tiitigakhimangman “Angutit tamangmik angnamingnin anikaktun tuniyauyukhat Atanengmun) 
LUK.2.24	aitukuvlugillu pitkuyaugamik Godim pitkuyainin, “Tingmiagmik malgunik, akkelyyiktunlunin tunihiluhiguk”.
LUK.2.25	Tapfumani Jerusalemi angun atikaktuk Simeonmik ituk. Tamna inuk nagutpiaktuk ukpeguhukami Israelmiun annautikhainik negiukhuni; aahin Anengnim Naguyum naiyuktaa. 
LUK.2.26	Tamnalu Anengnimin Naguyumin tuhaavaktuk inmi tautugniagami Atangum Christinganik tukukaaktinani. 
LUK.2.27	Anengnimin Naguyuminlu hivulliuktaugami angayyuvikpagyuamun itektuk. Talva Jesusim angayukangita nutaganuak kagitimayyuk pitkuyait malikuvlugit, 
LUK.2.28	Simeonim tiguyaa kuyagigamiuglu God ukaktuk,
LUK.2.29	“Atanek pipkaglanga tayya tukukuvlunga kuviahuktillunga, taima ukagiagavin,
LUK.2.30	Ilvit aitutin inuit annautikhainik iyipkun tautukama,
LUK.2.31	Tamna inuit takuangni upalungayakpagan,
LUK.2.32	kaumaniuyuk ilaa Jewmiungitun ilitukhikuvlugit inuktinlu Israelmiut naguguktitaukuvlugit.”
LUK.2.33	Jesusim angayukangita ilaa agligutautigiyain Simeonim ukauhiit nutagakun. 
LUK.2.34	Tapfumalu naguguktitaik Mary, nutagam angnanga, ukautivlugu, “Ilaa una nutagak ulguyutikhauyumaktuk makiyutikhauyumaktuglunin Israelmiunun amigaitunun. Aahin Godmin naunaikutauniangman inuit amihut ihuiginiaktaat 
LUK.2.35	ukakhutik umatimingnin ihumatik naunaekhugit. Ilvillu Mary umatingni kapukhekhunguyutin umuna kuvianaitumik.”
LUK.2.36	Nalautaiyitauk angnak talvanituk atikaktuk Annamik, Phanuelim pania, Asherkun kitungainin. Akuakpiaktuk tamna uinikaaktillugu uinga inuvaktuk ukiuni 7ni kihimi. 
LUK.2.37	Uingalu tukukaaktillugu uilgaktun inuvagmiyuk ukiukaktinani 84nik. Aahin akuak angayyuvikpagyuamin aniyuituk angayyukpiagami kengakhuni uvluk taman, unuallu, negitailivluni. 
LUK.2.38	Tapfumani kaiyuk inungnunlu tamainun negiugmata annauyyikhamik Jerusalemiunun, ukautigiya nutagak, kuyagivlugulu God.
LUK.2.39	Tapkualu Atangum pitkuyain maligamitigit Galileemun utektun, Nazarethmun iglukagvimingnun. 
LUK.2.40	Nutagaglu angililektuk hakugikpallialekhuni aiyuekpiakhunilu Godimlu kuviahutigiyaa.
LUK.2.41	Angayukangillu ukiuk tamna akuivaktuk Jerusalemun Kangiutivingukagan. 
LUK.2.42	Jesuslu ukiukangman 12nik akuiyun pitkuhitik malikhugit. 
LUK.2.43	Kangiutiviglu inengman, utiulektillugit, inuhuktuk kimaktauyuk Jerusalemi. Angayukangitali ilihimangngitagaluangat tamna, 
LUK.2.44	mallaulegnahugigamikku aullaktuk uvlugaaluk, kenigiaktukhugu ilamingni, ilanamingnilu. 
LUK.2.45	Tapkunanilu katkangnginamikku Jerusalemun utengmiyuk kenigiaktukhugu. 
LUK.2.46	Taimalingnakaaktillugik uvluni pingahuni tapfuminga katkaktainaktuk angayyuvikpagyuami ilihauyyit akungani ikhivainaktillugu nalauvluni apekhuivlunilu tapkunani. 
LUK.2.47	Tamangmiglu tuhaagamitku inuhuktuk agligutaktun kangekhivangman apegiyyagikpiangmanlu. 
LUK.2.48	Angayukangitali agligutakpiaktuk, angnangatalu ukallautiyaa, “Engniga, hug taimaliukkitiguk? Ilaa ihumalukpiagamnuk kenigiaktukpagaptigin angutivillu.” 
LUK.2.49	Tapfumali ukallautiyaik, “Hug kenikpitinga? Ilihimangngilatik uvanga Angutima igluaniitukhaugama?” 
LUK.2.50	Taima kiumatik, kangekhilimaitugaluak. 
LUK.2.51	Aullakatigigamigigli angayukatini Nazarethmun tikittuk tapkuak tuhaavigivlugik. Angnangali tapkuninga tamainik umamini itkaumavaktuk. 
LUK.2.52	Jesuslu angililekpaktuk aiyuekpiagamilu, nagugiyauvluni Godmin inungninlu.
LUK.3.1	Tiberius Caesar ataniukaaktillugu ukiuni 15ni, Pontius Pilatelu ataniutillugulu Judeamiunun, Herodlu atanguyauman Galileemiunun, tapfumalu katangutaa Philip atanguyauman Ituraeamiunun, Trachonitismiununlu, Lysaniaslu atanguyaumanlu Abilenemiunun. 
LUK.3.2	Aahin Annas Caiaphaslu ataniutillugik angayyuvikpagyuakunun, Godim ukagvigitainaktaa John, Zechariam engniga, inuilgulmiitillugu. 
LUK.3.3	Tamnalu Jordam nunaanungaktuk baptaienengmik ukauyyivluni huinekiyun ihumaliukiktukhaumata ihumagiyauyunaekuvlugit. 
LUK.3.4	Tiitigakhimangman nalautaiyim Isaiam tiitigaini,
LUK.3.4	“Inuilgulmi inum tukhulauktum nipaa tuhaanaktuk, apkuhiugitti Atanek pivlugu, apkutingit nalguktigit.
LUK.3.5	Nakhat tamangmik manikakhimayukhat, manilgullu kingautallu.
LUK.3.5	Apkutinillu nalguitpiaktun nalguktitauhunguyun, nuna attagluktuglu manikhilekhuni.
LUK.3.6	Inuillu tamangmik annautikhamingnik tautugniaktun Godmin.”
LUK.3.7	Johnimlu inungnun akuihimayunun baptaiektauyumangmata ukaktuk, “Nimegiangukpiagaluaktuhi kia kimaukuyaahi nangianaktumin kailektumin? 
LUK.3.8	Takki allangukuvluhi nagutkiyamun naguyumik havakpagluhi ilipfingnunlu ukaktailuhi, 'Uvagut Abraham angutigiyagaluakput'. Ukautigapfi, God piyumagumi kitungakliukhunguyuk Abrahamun uyagangnin hapkunanga. 
LUK.3.9	Atuaktaun upalungayaktuk napaaktumun. Napaaktun nalliat ahianiyuitkumik kipiyauyukhat ikualakuvlugit.
LUK.3.10	Inuillu amigaitun apegiyaat, “Kanuk piniaktukhauvita uvagut?” 
LUK.3.11	Kiuyain, “Inuk atigikagumi malgunik aipa aitutigiyyavaa atigaitumun, tamnalunin nekilik negipkaili nekhaitumik.” 
LUK.3.12	Manilekhiyillu kaivaktun baptaiektauyumavlutik ukallautiyaat, “Ilihauyyi uvagutauk kanuk piniaktukhauvita?” 
LUK.3.13	Ukallautiyain, “Inungnin manitakupfi avakumayunik akilektauyukhaayunin pitailuhi.” 
LUK.3.14	Anguyaktillu apegiyaat, “Uvagutauk kanuk piniaktukhauvita?” Ukallautiyain tapkua, “Inungnin kukitailuhi ikutigitailugit aanektailugillunin; aahin akiliuhiakhakhi naamagihigik.”
LUK.3.15	Inuillu negiukaluaktillugit umatimingni ihumatigivlugu John, tamna Christiumangan, 
LUK.3.16	Johnim kiuyain tamaita, “Uvanga imangmun baptaiekpagipfi, inukli uvamnin ataniukiyauyuk kailektuk. Tapfumangalu uvanga kanguhutikhakakpallaagama kamiektitukhaungitunga. Tapfuma baptaiekhunguyaahi Anengnimik Naguyumik ingnengmiglu. 
LUK.3.17	Tapfuma pualgitini atugniaktaa ihuakuvlugu tutkugvium natia kattikuvlugit mukpauyakhait naguyun mukpauyakhagvingmun igitugit igitauyukhat ingnengmun kamilaitumun.”
LUK.3.18	Allatauk amihut ukautigivlugit John ilihauyyivaktuk naguyumik inungnun. 
LUK.3.19	Herodli atanek ukauyyauhimagami Johnmin katangumi nuliyanga Herodias pigamiuk allamiglu huinekivallaagami, 
LUK.3.20	kinguagun tapfuma John itektauvigmungaktitaa.
LUK.3.21	Tapfumani inuit tamangmik baptaiektautillugit ilaa Jesustauk baptaiektauyuk, kengaktillugulu kilak angmaktuk. 
LUK.3.22	Aahin Anengmin Naguyum atkaktuk tingmiaktun tikittugu. Nipilu kilangmin tuhaanaktuk ukakhuni, “Ilvit engnigigapkin nagugiyagin akhun, kuviahutigivlutillu.”
LUK.3.23	Jesus ilihauyyinahualektillugu ukiukaktuk 30nik, inuillu engnigiyaunahugiyaat Josephmin, tamna Helim engnigiyaa. 
LUK.3.24	Heli engnigiyaa Mattham, Matthat engnigiyaa Levim, Levi engnigiyaa Melchim, Melchi engnigiyaa Jannaim, Jannai engnigiyaa Josephim. 
LUK.3.25	Joseph engnigiyaa Mattathiam, Mattathias engnigiyaa Amosim Amos engnigiyaa Nahuam, Nahum engnigiyaa Eslim, Esli engnigiyaa Naggaim, 
LUK.3.26	Naggai engnigiyaa Maathim, Maath engnigiyaa Mattathiam, Mattathias engnigiyaa Semeim, Semein engnigiyaa Josechim, Josech engnigiyaa Jodam. 
LUK.3.27	Joda engnigiyaa Joanam, Joanan engnigiyaa Rhesam, Rhesa engnigiyaa Zerubbabelim Zerubbabel engnigiyaa Shealtiem, Shealtiel engnigiyaa Nerim. 
LUK.3.28	Neri engnigiyaa Melchim, Melchi engnigiyaa Addim, Addi engnigiyaa Cosam, Cosam engnigiyaa Elmadam, Elmadam engnigiyaa Erm. 
LUK.3.29	Er engnigiyaa Jesusim, Jesus engnigiyaa Eliezam, Eliezer engnigiyaa Jorim, Jorim engnigiyaa Mattham, Matthat engnigiyaa Levim. 
LUK.3.30	Levi engnigiyaa Simeonim, Simeon engnigiyaa Judam, Judah engnigiyaa Josephim, Joseph engnigiyaa Jonam, Jonam engnigiyaa Eliakim. 
LUK.3.31	Eliakim engnigiyaa Meleam, Melea engnigiyaa Mennan, Menna engnigiyaa Mattatham, Mattatha engnigiyaa Natham, Nathan engnigiyaa Davidim, 
LUK.3.32	David engnigiyaa Jessem, Jesse engnigiyaa Obedim, Obed engnigiyaa Boazim, Boaz engnigiyaa Salam, Sala engnigiyaa Nahshom. 
LUK.3.33	Nahson engnigiyaa Amminadabim, Amminadab engnigiyaa Admin, Admin engnigiyaa Arnim, Arni engnigiyaa Hezronim, Hezron engnigiyaa Perezim, Perez engnigiyaa Judam, 
LUK.3.34	Judah engnigiyaa Jacobim, Jacob engnigiyaa Isaacim, Issac engnigiyaa Abraham, Abraham engnigiyaa Terem, Terah engnigiyaa Nahorm. 
LUK.3.35	Nahor engnigiyaa Serugim, Serug engnigiyaa Reum, Reu engnigiyaa Pelegim, Peleg engnigiyaa Eberm, Eber engnigiyaa Shelam. 
LUK.3.36	Shelah engnigiyaa Cainam, Cainan engnigiyaa Arphaxam, Arphaxad engnigiyaa Shemin, Shem engnigiyaa Noam, Noah engnigiyaa Lamechim. 
LUK.3.37	Lamech engnigiyaa Methuselam, Methuselah engnigiyaa Enochim, Enoch engnigiyaa Jarem, Jared engnigiyaa Mahalaleem, Mahalaleel engnigiyaa Cainam. 
LUK.3.38	Cainan engnigiyaa Enosim, Enos engnigiyaa Sethim, Seth engnigiyaa Adam, Adamlu engnigiyaa Godim.
LUK.4.1	Jesuslu Anengnimik Naguyumik ilumektauvluni Jordanmin utegami aullautiyauyuk inuilgulmun Anengnikun Naguyukun. 
LUK.4.2	Takanani uvlivaktuk 40nik Tupilagmin uktuktauvluni. Tapfumani negiyuinami kinguagunlu kaalekpiaktuk.
LUK.4.3	Tupilaum ukallautiyaa, “Godim engnigipatin una uayagak ukagvigiguk mukpauyangukuvlugu.” 
LUK.4.4	Jesusim kiuyaa, “Tiitigakhimayugaluak, 'Inum mukpauyainat inuyutigiyakhagingitait.' ”
LUK.4.5	Talva Tupilaum maiyugaktinamiuk tayyainak takupkaktitaa nunanik tamainik, atanguvingniglu, 
LUK.4.6	ukautivlugu “Tahapkua tamaita naminigigapkit tamainik tuniniaktagin pikutainiglu 
LUK.4.7	Ilvit talva angayyuvigigungma, tamaita piniaktatin.” 
LUK.4.8	Jesusim kiuyaa, “Tiitigakhimayuk, 'Angayyuvigiyakhan Godin Atanin kivgaktuglugulu tamna kihimi.”
LUK.4.9	Talva Tupilaum Jerusalemun aullautiyaa angayyuvikpagyuam kaanganun ilivlugu ukautiyaa “Godim engnigipatin ataanun mihigiagin 
LUK.4.10	tiitigakhimangman, 'Godim ihalgulini pitkuhimayain munagikuvlutin.' 
LUK.4.11	Imaatuntauk, 'Tapkua algaitigun tiguniaktaatin itiganlunin aanekunagu uyagagmun.' ” 
LUK.4.12	Jesusim kiuyain, “Ukakhimayuk, 'Godinik Ataningnik uktuktailutin ihuitumik.” 
LUK.4.13	Talva Tupilaum uktuguegamiuk kimakpagaa.
LUK.4.14	Jesuslu Anengnim Naguyum hakugigningagun utektuk Galileemun nunamilu takanani inuit tuhaayun tapfumuna. 
LUK.4.15	Tapfumalu inuit ilihautiyain atugvingni nagugiyauvluni tamainin.
LUK.4.16	Aahin Jesusim Nazareth tikittaa nunagiyaminun, Sabbathiumanlu pitkuhini maligamiuk atugvigmungaktuk. Taikani nangektuk taiguakuvlugu, 
LUK.4.17	inuillu tuniyaat nalautaiyim Isaiam makpiganganik. Makpigakami nanniyain hapkua ukauhiit,
LUK.4.18	“Atangum anengningata naiyuktanga ukhukhekpiagaminga ilihauyyikuvlunga unipkainik naguyunik ilingayunun.
LUK.4.18	Tiliyangalu ukautigikuvlugu itektauhimayun anivikhangat,
LUK.4.18	takpiitunlu takpikhipkaktaukuvlugillu aiyukaktitauyun ikayuktaukuvlugillu,
LUK.4.19	ukautigikuvlugulu Atangum tikiniagutaa annauyyauniangmagit inuit.”
LUK.4.20	Taiguguegami makpigak tuniyaa kivgagmun ingivluni, inuit tamangmik atugvingmiitun iigitillugu. 
LUK.4.21	Tapfumalu ukallautinahualektain, “Uvlumi ukua Godim ukauhiit ilumukhilektun nalaugaluaktilluhi.” 
LUK.4.22	Tamangmiglu ukautigiyaat naguyumik agligutautigivlugit ukakhimayain naguyun ukakhutik, “Una Jospehim engnigingipauk?” 
LUK.4.23	Ukallautiyain, “Ukallautiniagunakhiyapfinga imaa, 'Dakti ilingnik naguhipkaiguit, tuhaagapta hapengnaktumik havakpagavin Capernaumi takki hamanitauk nunangni ayyikutaanik havagiagin.” 
LUK.4.24	Ukallagmiyuk, “Ilumun ukautigipfi, nalautaiyi kinalika nagugiyauyunaektuk nunaminiitillugu. 
LUK.4.25	Itkumayumik ukaktunga, Elijah umatillugu Israelmi uilgaktun amihut itpaktun, nipaluyuitpiangman nunamun ukiuni pingahuni napanilu, inuillu nekaekpiaktillugit. 
LUK.4.26	Israelmiunun uilgaktunun nallianunlunin Elijah tiliyaungitugaluak, Zarephathmunli Sidom nunaanun uilgaktumun kihimi. 
LUK.4.27	Aahin nalautaiyi Elisha umatillugu Israelmiuni kilalgit amigaitun inuvaktun, Syriamiutak kihimi atikaktuk Naamanmik kilaektitauhimayugaluak.” 
LUK.4.28	Inuillu atugvingmiitun tuhaagamitku tamna ningaktun. 
LUK.4.29	Makinamiglu Jesus aullautiyaat iglukagvium hilataanun imnagmun anmun igitumavlugu. 
LUK.4.30	Jesusli akungaktigun pihukhuni kimauyuk.
LUK.4.31	Talva Jesus aullaktuk Capernaumun Galileemiitumun ilihautivlugit inuit Sabbathmi. 
LUK.4.32	Tapfuma ilihauyyutain inuit agligutautigiyain ilihauyyingnakpangman hakugiktumik. 
LUK.4.33	Tapfumani inuk agiuktukaktuk atugvingmiituk kukuakhunilu ukaktuk, 
LUK.4.34	“Ha huliniakkitigut Jesus Nazarethmiutak? Kaivit piektitkuvluta? Godim pilluagmatin ilihimayagit.” 
LUK.4.35	Jesusimli ihuakhaktaa ukakhuni, “Nipahuegin umanga anitguit.” Agiuktum ulgutinamiuk inuit akunganun kimaktaa aanekhimangngitagaluanga. 
LUK.4.36	Inuillu agigutakpiakhutik ingmingnun ukallaktun, “Ukauhiit kanu-itpat? Agiuktunlunin anipkakpagit tuhaavigiyaat anivlutik.” 
LUK.4.37	Nunamilu takanani inuit tamangmik havaangit unipkautigiyait.
LUK.4.38	Jesuslu nangekhuni atugvingmin aniyuk Simonim iglua pulaakhugu. Taikani Simonim hakia angnak kiiyyakpiagami aaniaktuk. Tapkua tukhiagvigiyaat Jesus pivlugu. 
LUK.4.39	Hanianilu nangekhuni aaniaguta angnam pitkumani, tapfuma kimaktaa. Tayyainaglu makinami kivgaktuktuk tapkuninga.
LUK.4.40	Hikeneglu nipimalengman inuit tamangmik aaniakhimayun kagitiyain Jesusmun. Tamaitalu aktugamigit naguhipkaktain. 
LUK.4.41	Amigaituninlu agiuktun aniyuk tukhuvlutik “Godim engnigiyaatin ilvit”. Tapfumali tanektait ukaktailivlugit ilitagimayyuk Christiuman.
LUK.4.42	Kaulgagmanlu aullaktuk iglupailgulmun, inuilli kengiaktuktaat pakhugu kimautailivlugulu. 
LUK.4.43	Jesusim ukallautiyagaluangit, “Ilihauyyiyukhauyungali Godim atanguviata unipkautainik naguyunik iglukagvigmiunun allanuntauk tiliyaugama taimaliukuvlunga. 
LUK.4.44	Judeamilu atugvingni ilihauyyingnaktuk.
LUK.5.1	Inuillu Jesus ilunahualektaat tuhaayumavlutik Godim ukauhianik, tahium atikaktum Gennesaretmik hinaani nangektillugu. 
LUK.5.2	Tapfumalu umiak malguk tautuktait inuekhimayuk ikalukhiuktit aahininmata kuvyaktik halumaktitugit. 
LUK.5.3	Umiagmun aipaanun Simonim piyutaanun ikiyuk apegivlugu Simon kiptaktakuvlugu mikiyumik. Ingivluni ilihautiyain inuit umiagmin. 
LUK.5.4	Inungnunlu ukaguegami ukallautiyaa Simon, “Itiyumun taunungaugiagin kuvyat ningitiguk ikalukuvlutin.” 
LUK.5.5	Simon kiuyuk, “Atanek, unugaaluk kuvyaktukpaktugut ikalukngitkaluakhuta. Uktukugangmali kuvyak ningitiniagiga.” 
LUK.5.6	Taimaligamik ikaluktun amigaitpiaktumik kuvyait ahigukayakhutiklu. 
LUK.5.7	Aahin nulugaktain havakatitik umiagmi aipaani ikayukuvlugit. Kaigamik umiak tamangmik uhilematigik kaluakayaktuk. 
LUK.5.8	Simon Peterm takugamiuk tamna palluktuk Jesusmun ukakhuni, “Atanek huinekitugama kimaugin uvamnin”. 
LUK.5.9	Agligutakpiatuglu ikalukpagamik amigaitpiaktumik, 
LUK.5.10	tapkuatauk Zebedeem engnigik James Johnlu, Simonim havakatait agligutakkatauvlutik. Jesusimlu Simon ukallautiyaa,“Ekhitailutin talvangaanin inukhiugumaktutin. 
LUK.5.11	“ Tapkuatauk nunamun tikinamik tamaiyatik tamaita kimakhugit maliktaat.
LUK.5.12	Jesus iglukagvit ilanganiitillugu inuk kilakhimayuk, tapfuma takugamiuk Jesus palluktuk nunamun tukhiagvigivlugu ukallaktuk, “Atanek piyumaguvin kilaektiniaktangma.” 
LUK.5.13	Tapfumalu ihakami aktuktaa ukakhuni, “Piyumayungali kilaekhiguit.” Tayyainaglu kilaektuk. 
LUK.5.14	Jesusimlu uniuyyitailiyaa ukautivlugu, “Takki angayyuvikpagyuakunungauguit ilingnik takupkaikuvlutin. Aahin aitukpaglutin naguhiyyutikhangnik inuit ilihimakuvlugit naguhivagavin, taima Moses pitkuvangman.” 
LUK.5.15	Amigaitkiyanigli inuit unipkautigimatigit Jesusim havaangit, allat amigaitpiaktun inuit kaivaktun tuhaayumavlutik, naguhipkaktauyumavlutiglu. 
LUK.5.16	Jesusli kimauyuk iglupailgulmun kengagumavluni.
LUK.5.17	Tapfumanilu Jesus ilihauyyitillugu Pharisekut pitkuhiliuktillu akuihimayun Galileemin iglukagluangitunin tamainin Judeamillu Jerusalemillu itun, aahin Atangum hakugigningata ikayukmani naguhipkaktain aaniaktun. 
LUK.5.18	Talva angutit tumangayuk kipikhimayuk tigumiagamitku upagahuaktaat Jesus iglumiitumun. 
LUK.5.19	Inugiekpallaaman itevikhainamik iglum kaanganun maiyugaktitaat. Kaangalu ungavakaaktillugu tumangayuk ningititaat inuit akunganun Jesusim hanganun. 
LUK.5.20	Tapfumalu ukpengningat takugamiuk ukallaktuk, “Inuk, huinekutitin ihumagiyauyunaektun.” 
LUK.5.21	Pharisekut tiitigaktillu apekhinahualektun ukakhutik, “Kinauva tamna ukaniluktuk Godmun? Kia Godim allata huinekinit ihumagiyunaekpagit?” 
LUK.5.22	Taima apekhilengmata Jesusim ilihimagamiuk kiuyain, “Hug umatipfingni ihumalukpihi? 
LUK.5.23	Nalliak aiyungnaitkiak ukalluni, 'Huinekutitin ihumagiyauyunaektun' imaatunlunin, 'Makittin pihugiagin'? 
LUK.5.24	Ilihimakuvluhi Inum engniga hakugingman nunami inuit huinekutain ihumagiyunaeglugit” –tumangayumun ukallaktuk– “Ukautigipkin, makittin kipkin tiguguk aigiaginlu.” 
LUK.5.25	Tayyainak inuit takuangni makittuk kipini tigugamiuk aiyuk God kuyagivlugu. 
LUK.5.26	Inuillu agligutakpiaktun tamangmik kuyagiyaat God kuglukpiakhutik ukaktun, “Uvlumi aglingnaktumik tautukaakhuta”.
LUK.5.27	Kinguagun Jesus anigami tautuktuk manilekhiyimik atikaktumik Levimik tamna manilekhiyikagvingmi ikhivainaktillugu, ukautivlugu, “Malinga” 
LUK.5.28	Tapfumalu tamaita makittuk maligahuakhugu.
LUK.5.29	Levilu negiaktukuiyuk amigaitunik iglumini, manilekhiyillu amihut allatauk negikatigiktun taikani. 
LUK.5.30	Pharisekut tiitigaktillu ihuigigamitigit maligutait ukaktun, “Hug negikatauvihi imikatauvluhlu manilekhiyini huinekiyunilu?” 
LUK.5.31	Jesusim kiuyain tapkua, “Inuit naamaktillugit Daktimik takuyumangngitun, aaniaktun kihimi. 
LUK.5.32	Kaithimangngitunga inuit ilumuktun kaitkukuvlugit, huinekiyun kihimi ihumaliukikuvlugit.”
LUK.5.33	Ukallautiyaat, “Johnim maligutait, Pharisekullu maligutait amihumik negitailingnaktun kengainakhutik, maligutitilli negivaktun imekhutiglu.” 
LUK.5.34	Jesusim ukallautiyain, “Tapkua katuhekhektunun pulaakuyauyun negitailiniaktahi tapkua uikhak ilagitillugu? 
LUK.5.35	Kakugulunin uikhak tapkunanga aullautiyautpan talva negitailiniaktun.”
LUK.5.36	Hivuniunegmiglu unipkaktuk tapkununga, “Angnak atigimin nutaamin ilakhamik piyunaituk mitkukuvlugu tamna atigimun utukangmun. Taimaliugumi nutak alingniaktaa ilahaglu allauniaktuglu utukangmin. 
LUK.5.37	Imektautinun utukangnun wainmik nutaamik ilahiyukhaungitpiaktuk imektautit aheguknakhavun wainlu kuviniaktun 
LUK.5.38	Inum wain nutaak imektautinun nutaanun ilahivaglugit imektautillu nagunekhutik. 
LUK.5.39	Aahin inuk waintugumi utukangmik mamaktumik nutaamik imigumangngituk ukangniagami, 'Wain utukat mamakiyaumata' ”.
LUK.6.1	Sabbathmi tapfumani Jesus nauttivit mukpauyakhagli apkutigitillugit, maligutait mukpauyakhanik ilainik ungavaktun algamingnunlu akhalekhutik negiyun. 
LUK.6.2	Pharisekulli ilait ukaktun, “Hug pilekkihi piyukhaungitumik Sabbathmi?” 
LUK.6.3	Jesus kiuyuk, “Taigugngilahi Davidim huliyanik inungillu kaalegamik, 
LUK.6.4	Godim igluanun itegami mukpauyamik Godim piyutanik negivaktuk, tapfuminga tapkua negiyukhaungitgaluaktillugit Davidlu inungillunin angayyuvikut kihimi?” 
LUK.6.5	Aahin ukallautiyain, “Inum enginga ataniuyuk Sabbathmuntauk.”
LUK.6.6	Sabbathmi allamilu Jesus atugvingmun itegami ilihauyyiyuk. Taikani inuk algakluktuk talikpia ituk. 
LUK.6.7	Tiitigaktit Pharisekullu iigiyaat Sabbathmi naguhipkangniamangagu imakaagiyumavlugu. 
LUK.6.8	Tapfuma tapkua ihumangit ilihimagamigit ukallautiyaa algagluktuk, “Kaigiagin nangeklutin hamani”. Tuhaagami nangektuk haniani. 
LUK.6.9	Jesus ukallautiyain, “Apegigipfi, Sabbathmi nalliak nagutkiak havagupta naguyumik nagungitumiglunin? Inuk inungmik tukuttigumi annauyyigumilunin?” 
LUK.6.10	Talva iigigamigit tamaita inugmun ukallaktuk, “Algat ihaguk”. Taimaligami naguhiyuk. 
LUK.6.11	Tapkuali ningakpiagamik ukakatigiktun huliyakhamingnik Jesusmun.
LUK.6.12	Tapfumani Jesus manilgulmungaktuk kengauyumavluni, unugaaluglu Godmun kengainaktuk. 
LUK.6.13	Akagungugman maligutini kaitkugamigit tapkunanga pilluaktain 12n taivlugit apostlenik. 
LUK.6.14	Simon, Petermik attekpaga, tapfumalu nukaa Andrew, Jameslu Johnlu Philiplu Bartholomewlu 
LUK.6.15	Matthewlu Thomaslu Jameslu, Alphaeusim engniga Simonlu Zealotimik taiyauyuk, 
LUK.6.16	Judaslu Jamesim engniga, Judas Iscariollu tunihiniaktuk Jesusmik.
LUK.6.17	Tapkunanilu atkaukataulektuk maniktumun maligutini amihut ilagivlugit. Inuit amigaitun Judeamin, Jerusalemin, hinaanin Tyremin Sidonminlu tikinamik Jesusmun tuhaayumavlugu ikayuktaukuvlugillu, 
LUK.6.18	agiuktukaktunlu naguhipkaktauyun. 
LUK.6.19	Inuillu tamangmik aktugahuaktaat tapfuma naguhipkangmagit inuit hakuginimigun.
LUK.6.20	Aahin aaglukhuni maligutini iigivlugit ukaktuk, “Kuviahuktuhi ilingayuhi Godim atanguvia nanminigigapfiuk.
LUK.6.21	Kuviahuktuhi tayya kaalegupfi akeatuktitauhungugapfi ilaani.
LUK.6.21	Kuviahuktuhi kiagupfi tayya, ilaani iglakhungugapfi.
LUK.6.22	Kuviahuktuhi inuit nagugingitpahi anipkakpahilu mitautigikuvluhi huinekiyigiyumavluhilunin, Inum engniga pivlugu. 
LUK.6.23	Tapfumani aliatakpagluhi mihitakpagluhilu, ilaa akiliutikhakhi angiman kilangmi, inuit hivullingit ayyikutanik pivangmata nalautaiyinun kangagaaluk.
LUK.6.24	Kuvianaitugaluak ilipfingnun manigiekupfi tayya naamakpallaahimavagapfi.
LUK.6.25	Kuvianaituglu ilipfingnun akeatukhimagupfi tayya kaagniagapfi.
LUK.6.25	Kuvianaituglu ilipfingnun iglagupfi tayya kiahungugapfi kuviahugunaekapfulu.
LUK.6.26	Kuvianaituglu ilipfingnun inuit tamangmik ukautigipahi naguyumik hivullingit taimaliukpangmata nalautaiyimaluktununlu.
LUK.6.27	“Ukautigipfi tuhaagupfi, akigahi nagugihigit inuillu nagugiyuitpahi ikayuklugit, 
LUK.6.28	huniaktaahilu naguguktihigit, nangiktipahilu kengautilugit. 
LUK.6.29	Inuk tiglukkan uluangnun tamna pipkaglugu igluanun. Inugli tuhuluni pinahualekkagu atigin tuniguk kulitangniglu. 
LUK.6.30	Kinalika tukhiakkan ilingnin tunivigilugu, inugli pikutingnik pitpan akhuktailugu pifaakuvlutin tapkuninga. 
LUK.6.31	Ilvillu kanu-iliugutikhangnik inungnin piyumaguvin ayyikutanik pivaglutin tapkununga.
LUK.6.32	“Nagugiyihi kihimi nagugigupfigit kanuk akiliuhiakhunguyuhi? Huinekiyullu nagugiyain nagugiyitik. 
LUK.6.33	Naguyumik pigupfi tapkununga naguyumik pivangmata ilipfingnun kanuk akiliuhiakhunguyuhi? Huinikeyunlunin taimalingnakpangmata. 
LUK.6.34	Atukiktigupfigit tapkua tapkunanga ilaani ilipfi atukiktitauyumagapfi, kanuk naguyumik pivihi? Huinekiyullu allat atukiktitain tapkunangalu atukiktumavlutik. 
LUK.6.35	Akigahili nagugihigit naguyumik piluhi, atukikpagluhilu ikayuktauyumatailuhilunin, taima akiliuhiakhi anginiaktuk, aahin Kingikiyauyum engniginiaktaahi, tamna nagligutakpiagami uivituyunun tuhuvallaktununlu, 
LUK.6.36	Naglitakpagluhi Angutikitauk nagligutakpiangman.
LUK.6.37	“Uktugiaktuktailuhi uktuktaukunahi, ihuigitailugit allat ilipfilu ihuigiyaukunahi. Ihumagiyunaegvigigupfigit allat ilipfitauk ihumagiyauyunaekhunguyuhi. 
LUK.6.38	Tunihigitti allanun tunihiviuyumaktuhilu, naamaktumik amigaitumik avakumayumiglu pikangniaktuhi. Aktigiyumik tunihigupfi allanun, ayyikutanik tunihiviuniaktuhi tapkunanga.”
LUK.6.39	Talva Jesus hivuniunengmik unipkaktuk, “Inuk takpiituk tahiugniakka takpiitumik allamik? Itekhangmun ulguniaktuk tamangmik? 
LUK.6.40	Maliguhuktuk ilihauyyiminin ataniukiyaungituk, tamangmiglu ilihauyyauhimagumik ilihauyyimitun-iniaktun.
LUK.6.41	“Ilvin katangutivit iyingani iyyiun hug takuviuk malugingitkaluaktillugu keyuk iyingnihimayuk? 
LUK.6.42	Kanuktuntauk katangutin ukautiniakkiuk imaatun, 'Uvanga iyyiun pieglagu iyingnin' ilvit takulimaitkaluaktillugu keyuk iyingnihimayuk? Ilumukhektuktutin hivullengmik iyingnin keyuk pieguk tautuktiakuvlutin iyyiut piekuvlugu katangutivit iyinganin.
LUK.6.43	“Taima napaaktun naguyun ahiakakpaktun naguyumik napaaktulli nagungitun ahiakpaktun nagungitumik. 
LUK.6.44	Napaaktun tamangmik nagumangata naunaekhimayun ahiagingnin. Napaaktuk kakilautilik ahianilimaituk fignik, ukpillunin kakilautilgit ahianiyuitun grapenik. 
LUK.6.45	Inuk naguyuk naguyumik umaminin anitiyuk, inuglunin nagungituk nagungitumik umaminin anitiyuk, inum umata piyutain, nagumangatalunin naunaegmata ukauhitigun.
LUK.6.46	“Hug taivipfinga 'Atanengmik atanengmik' tuhaangitgaluaktilluhi uvamnun? 
LUK.6.47	Kialika upagaminga ukauhitka tuhaavlugit maliglugillu ukautigiyaga tamna imaatun. 
LUK.6.48	Tamna igluliuktitun-iliyuk tamna algakaaktillugu nunami kaektumun tungaviliuktuk igluhaminun. Aahin kugak ulipkangman iglu tikittugu imiktilimaitpiaktaa tamna tungavikakpiagman kaektumi. 
LUK.6.49	Inuklunin ukauhimnik tuhaagumi malikhimaitumik tamna igluliuktitun-iliyuk tamna igluligami nunami tungaviliukhimaitumik. Talva kugak ulipkangman tayyainak iglu imiktuk tapfuma tamagvialu kuvianaitpiaktuk.”
LUK.7.1	Jesus hapkuninga ukaguegami inungnun Capernaumun tikittuk. 
LUK.7.2	Taikanilu anguyaktilik kivgakaktuk kivgaita ilangat nagugihimayaa aaniagyuaktuk tukuyukilekhuni. 
LUK.7.3	Tamnalu anguyaktilik Jesuskun tuhaagami Jewmiut ataningit tiliyain tapfumunga Jesus kaitkukuvlugu naguhipkakuvlugulu kivgak. 
LUK.7.4	Tapkua tiliyauyun tikinamitku Jesus akhun tukhiagvigiyaat ukakhutik, “Ikayugungni naamakpiaktuk inuk tamna nagutpiangman, 
LUK.7.5	nunakativut nagugimagit atugvikliukhunilu uvaptingnun.” 
LUK.7.6	Jesusimlu maligahualektain. Iglumunlu kaglilektillugu Jesus, anguyaktilgum ilannani tiliyain tapfumunga ukautivlugu, “Atanek pulaaktailutin, kanguhutikhakakpallaagama, 
LUK.7.7	taima uvanga upaktakhagingitaginlunin. Ukauhimik atauhengmik ukaguvin kivgaga naguhipkaktauniaktuk. 
LUK.7.8	Uvangalu pitkuyaugama ataniuyunga anguyaktinun, ilangaanun ukaguma, 'Ailegin' aiyuk, allanunlunin 'Kaigiagin' kaiyuk, kivgagalunin ukautigupku 'Una piguk', piyaa tamna.” 
LUK.7.9	Jesus tuhaagami tapfuminga agligutaktuk. Kiviakamilu inungnun amigaitunun maliktiminun ukallaktuk, “Ukautigipfi Israelmiunilunin ukpekpiaktumik umaatun-itumik tautuyuitpaktunga.” 
LUK.7.10	Tiliyauyugaluit iglumun utegamik tautuktaat kivgak naguhipkakhimangman.
LUK.7.11	Kakugumanlu Jesus iglukagvingmun Nainmun akuiyuk, maligutaita inuillu amigaitun malikhugu. 
LUK.7.12	Iglukagvium ukuangaanun kaglilengman, ilaa, inuk tukuhimayuk tigumiaktaulektuk. Tamna uilgaktum engniktuanga, inuillu amihut ilagiyaat angnak. 
LUK.7.13	Atangum takugamiuk nagligiyaa ukautivlugu, “Kiahuegin.” 
LUK.7.14	Talva upagamiuk tukungayuk ulikhimayuk aktuktaa, tigumiaktullu nutkangmata. Ukallaktuglu “Inuhuktuk, ukautigapkin makittin.” 
LUK.7.15	Inuglu tukungayuk makittuk ukagahualekhuni. Angnaangaanunlu tuniyaa. 
LUK.7.16	Inuillu tamangmik ekhitakpiaktun. Kuyagivlugu God ukaktun, “Nalautaiyi aiyukhaituk kaitauyuk uvaptingnun” imaatunlu, “Godim tikitpagain inungni.” 
LUK.7.17	Tapfuma havaangata unipkanga tuhaanakpiaktuk tamaini Judeami aahinilu.
LUK.7.18	Talva Johnim maligutaita uniutiyaat hapkuninga. 
LUK.7.19	Johnimlu maligutini malguk kaitkugamigik inminun tiliyaik Atanengmun apekhivlutik, “Kaiyukhauyungukkin allalunin negiugiyakhagivitigut?” 
LUK.7.20	Angutiglu tikinamik Jesusmun apegiyaak” John Baptaiektim tiliyaatiguk apegikuvlutin imaatun, 'Ilvin kaiyukhauyunguktutin allanunlunin negiugiyakhagivitigut?' ” 
LUK.7.21	Tapfumani Jesusim aaniagutilgit, aaniakhimayullu, agiuktulgillu amigaitun naguhipkaktain, aahin takpiitpiaktunlu takpikhipkaktain. 
LUK.7.22	Talva kiuyaik, “Utegiagittik uniutikuvlugu John takuyaptingnik tuhaayaptingniglu. Takpiitun tautuglektun, niuluktun pihuktun, kilakhimayullu kilaekhimavaktun, tuhaayuitullu tuhaalektun, tukungayun inupkaktauyun, ilingayullu ukkauyyauhimayun ukauhinik naguyunik. 
LUK.7.23	Kuviahuktuk kialika ihuigingitkuminga.”
LUK.7.24	Johnim tiliyangik aullangmanik, inungnun Jesusim John unipkautiginahualektaa, “Hug inuilgulmun aullakpakpihi? Tautukuvlugu ivik aulayyakhimayumik anugimun? 
LUK.7.25	Hug talvungakpakpihi, takuyaktukuvlugu angun annugakhimayumik pinektumik? Ilaa inuit annugakhimayun pinektunik atanitpait igluningniitpaktun. 
LUK.7.26	Talva hug talvungakpakpihi? Nalautaiyi takuyaktukuvlugu? Ilaa ukautigipfi tamna nalautaiyimin ataniukiyauyuk. 
LUK.7.27	Tapfumuna tiitigakhimayuk imaatun,
LUK.7.27	'Ilaa uniuyyiga tiliyiga hivunengni, apkutikhangnik upalungayakuvlugu hivunengni.'
LUK.7.28	Ukautigipfi, inungnin tamainin John ataniukiyauvaktuk, Godim atanguvianili tamna ataniukiyaungitpiaktuk Johnmin ataniukiyauyugaluak.” 
LUK.7.29	(Inuillu tamangmik, manilekhiyillu tuhaagamitku tamna kuyagiyaat God baptaiektauhimagamik Johnkun. 
LUK.7.30	Pharisekulli pitkuhiliuktillu tapfumuna baptaiektauyumangnginamik Godim ihumagit ipigaktain.)
LUK.7.31	“Inuilli inuyun tayya hunaatun-ilivat? 
LUK.7.32	Tapkua nutakatun-iliyun ikhivainakhutik niuvavingmi hilami ingmingnun tukhulaumata ukakhutik,
LUK.7.32	'Atuktuyaktugaptali ilipfingnun numegiagumangngitugaluyuhi.
LUK.7.32	ilaektutun-inguagaptalu mamiahuguakhuta kiagumangngitgaluaktuhi.'
LUK.7.33	John tikinman negitailivluni imiyuitkivlunilu ukakpaktuhi, 'Agiuktukaktuk tamna'. 
LUK.7.34	Inum engnigali tikinman negivluni imekhunilu, ukagaluaktuhi, 'Tamayya negivallaaktuk, imiyuktuglu, ilannagivlugit manilekhiyit, huinekiyullu.' 
LUK.7.35	Ihumatuyun havaangit ilumukpiagamik naunaektugaluit.”
LUK.7.36	Pharisekullu ilangata negiaktukuyaa Jesus igluminun. Jesuslu tuhaagami pulaaktuk igluanun neginahualekhunilu. 
LUK.7.37	Taikani angnaklu huinekivaktugaluak, tuhaagami, Jesus negilengman Pharisekut ilangata igluani, kaivaktuk natkakhuni ukhutegunmik tipigiktumik pukhimayumik 
LUK.7.38	itigaita tunuani ituk kiavluni kulviminunlu uaktait itigait allatekhugit nuyaminun, ukhuhekhugillu tipigiktumik kunilekhugillu. 
LUK.7.39	Pharisimlu pulaakuhimayaa Jesus tamna takugamiuk inminik ukallaktuk 'Una inuk nalautaiyiugumi ilitagiyunakhiyaa angnak, aktuinalengmani, huinektuman.” 
LUK.7.40	Jesusim kiugamiuk tamna ukallautiyaa, “Simon, ukallautiniagipkin mikiyumik.” Kiuyuk, “Kanugmik ilihauyyi?” 
LUK.7.41	“Angutik malguk inungmin atugakakpaktuk, hivullik 500 dalanik, aipali 50 dalanik. 
LUK.7.42	Tamangmigli atugaeklimainmanik inum tapfuma atugait ihumagiyunaektain. Talva nalliata atugalgum nagugikiyaginiakkauk?” 
LUK.7.43	Simon kiuyuk, “Tamnalunin atugaektitauhimayuk amigaitkiyanik.” Jesusim ukallautiyaa, “Kiuyyagiktutin.” 
LUK.7.44	Kiviakhunilu angnagmun Simonmun ukallaktuk, “Tautukkiuk una angnak? Iglungnun itegama ilvit tuningitangma imengmik itigamnun, umali itigatka uakpagaik kulviminun alatekhugiglu nuyaminun. 
LUK.7.45	Ilvin hallungitangma kunivlungalunin, itekaaktillunga uma kunikpagain itigatka nutkakhimaitumik. 
LUK.7.46	Ilvit ukhukhegngitpiaktan niakuga, umali itigatka ukhukhektagaluangik tipigiktumik. 
LUK.7.47	Talva ukautiyagin, uma huinekutait amigaitkaluakhutik ihumagiyauyunaektun kuviakutaa uvamnun naunaekman. Inuglunin ihumagiyauyunaekpan mikiyumik, tapfuma kuviakutaa mikiniaktuktauk.” 
LUK.7.48	Angnangmunlu ukallaktuk, “Huinekutitin ihumagiyauyunaektun.” 
LUK.7.49	Talva tapkua negikatigiyaat ingmingnun ukagahualektun, “Una kinauva huinekinit ihumagiyunaekuvlugit?” 
LUK.7.50	Jesusli angnangmun ukallagiyuk, “Ukpegnivit annautiyaatin, ailutin naamaktumik.”
LUK.8.1	Kakugulu Jesusim iglukagvit iglukagluangitullu apkutigigamigit ilihauyyiyuk Godim atanguvia unipkautigivlugulu naguyumik. Angutit 12n ilagiyaallu. 
LUK.8.2	Angnallu ilait agiuktuektitauhimayugaluillu naguhiyullu tapfumaniitun. Ilangat Mary Magdalamiutak, tamna agiuktukakpaktugaluak 7nik, 
LUK.8.3	Joannalu Chuzam nuliyanga, Herodim kivgangata, Susannalu, allatauk, amihut ikayuktain Jesus, Maligutaillu pikutimingnin.
LUK.8.4	Inuit amigaitpiaktun iglukagvingnin amigaitunin Jesusmun akuimata ukagvigiyain hivuniunektigun. 
LUK.8.5	“Nauttiyekhiyi nauttiyekhivaktuk, taimaliuktillugu nautiakhait ilait apkunmun kataktun tungmaktauvlutik, kupanuallu negiyain. 
LUK.8.6	Nautiakhaillu ilait uyagaliagmun kataktun, naulektillugilli panektun iptikangnginamik. 
LUK.8.7	Allallu katainaktun kakilautilingnun, kakilautilgillu naukatauvlutik huguktitain. 
LUK.8.8	Nautiakhait ilailli nunagiktumun kataktugaluit nauvlutik naguyumik mukpauyakhagnikhutik 100nik.” Taima ukagami tukhulauktuk, “Inuit hiutikagumik tuhaalit.”
LUK.8.9	Talva maligutaita apeginmayyuk hivuniunim itkumayyutata kanuitilakhaanik, 
LUK.8.10	kiuyain,“Ilipfingnun Godim atanguviata naunangningit naunaekpaktun, allalli ukauyyauyun hivuniunektigun tautuinakuvlugit ilitukhihimaitumik nalaukuvlugit kangekhihimaitumiglu.
LUK.8.11	“Una hivuniunek imaatun-ituk; Nautiakhait ukauhinguktun Godim ukakhimayain. 
LUK.8.12	Tapkualu katakhimayun apkunmun tapkua inuit nalauhimangmata. Tupilaumli upagamigit ukauhit akhaaktain umatainin inuit ukpekunagit annauyyaukunagillu. 
LUK.8.13	Tapkuatauk uyagaliangni-itun tuhaagagamitigit ukauhit kuviatakpiaktun. Tapkuali mangutikhaitutun-iligamik ukpegafukaaktillugit ipigaktun uktuktaugumik. 
LUK.8.14	Tapkualu katakhimayun kakilautilingnun ukauhinik tuhaavaktugaluit kihimi ihumagivallaagamitigit nunaum pikutait aliagivallaakhugit manit, tapkua ahiangit inilimaektun. 
LUK.8.15	Tapkuali nunagiktumiitun tapkuaguyun, ukauhinik tuhaagamik maligluaktain ukpekpiakhutik umatimingni, ahianikpakhutik naguyumik.
LUK.8.16	“Inum kullik ikigumiuk uligunaitaa ilitailivlugulunin iglium ataanun. Ilaa kullikagvingmun iliniaktaa inuit iglumun itigahuat tautukuvlugu kaumayuk. 
LUK.8.17	Tamangmiglu iyekhimayun takupkaktauhunguyun, naunaktunlunin hullika naunaekhunguyun kaumayumi.
LUK.8.18	“Upingakhitailuhi tuhaayapfingnik. Inuk pikakhimayuk aituhiakhungumiyuk allanik, piyutaitum tapfuma pikutait mikigaluakhuni piiyaktauniaktun tapfumanga.”
LUK.8.19	Talva Jesusim angnaga katangutaillu kaiyun upagumavlugu, inugiekpallaamanli upautilimaitugaluit. 
LUK.8.20	Inuillu uniutiyaat, “Angnan katangutillu tatkaaniitun takuyumavlutin.” 
LUK.8.21	Ukallautiyagaluangit inuit, “Tapkualunin Godim ukauhianik tuhaakata maligluaglugit angnagiyatka katangutigiyatkalu.”
LUK.8.22	Ilaani maligutini ilagivlugit Jesus umiangmun ikigami ukallautiyain, “Tahium akiaanun ikakta.” Talva aullaktun, 
LUK.8.23	umiaktuktillugillu Jesus hinaakhiyuk. Tapfumani tahengmi maligyualengman umiak kalualektuk, nangianakpiaktuk tamna. 
LUK.8.24	Tapkualu tupapkaktaat ukakhutik, “Atanek, Atanek, tamangnialegapta” Tupagamilu anugi malgillu nutkaktitain, ukhuaktuk talva. 
LUK.8.25	Ukallautiyain “Ukpegnikhi nannitpa?” Tapkualu ekhitakpiagamik agligutaktun ukakhutik ingningnun, “Kinauva una, pitkuiman anukin malgillu tuhaavigimayyuk?”
LUK.8.26	Talva Gerasenemiut nunaanun, Galileem akianiitumun tikittun. 
LUK.8.27	Umiagmin atkauman iglukagvigmiutak inum agiuktulgum paaktaa. Tamna iglukangnginami kangagaaluk naiyukaakpaktuk iluvivingmi annugakhimaitumik. 
LUK.8.28	Tapfuma takugamiuk Jesus tukhulauyuk pallukhuni ukaktuk nipikuktuyumik, “Huliniakkinga, Jesus, Godim kingikiyauyum engniga? Tukhiagvigigapkin kapiakhuktitailunga.”
LUK.8.29	Jesusim pitkuman agiuktuk inuk kimakuvlugu. (Agiuktum amigaektukhuni tiguvagmani, munagiyauyuk ipikhimavluni. Tapfuma ipiutani navikhugit aullautiyauyuk inuilgulmun agiuktukun tapfumuna.)
LUK.8.30	Jesusim talva apegiyaa, “Kina atkin?” Kiuyuk, “Legionmik” agiuktun amigaitun tapfumunga itekpangmata. 
LUK.8.31	Talva tapkua tukhiagvigiyaat akhun igitaukunatik naglikhagvingmun.
LUK.8.32	Taikani manilgulmi tuktukluit neginialektun. Agiuktun tukhiagvigiyaat itekuyaukuvlugit tapkununga. Tapfuma pipkaktain. 
LUK.8.33	Talva agiuktun inungmin anigamik itegvigimatigit tuktukluit, tapkua uvinangnengmin hitualegamik iyukaktun imangmun tamakhutik.
LUK.8.34	Tuktuklukhekhiyit tamainik tautukamik kimauyun tapfuminga uniuyyivlutik inungnun iglukagvigmiununlu. 
LUK.8.35	Inuillu kaivaktun takuyaktugumavlutik tamainik, katkaktaat Jesus, agiuktukaktugaluaglu Jesusim itigaita tunganiituk annugakhimavluni ihumatukhuni, takugamitigik ekhitakpiaktun. 
LUK.8.36	Tapkualu tautukpaktun tapkuninga uniutiyait akuiyun agiuktukaktugaluak naguhipkaktauman. 
LUK.8.37	Talva inuit Gerasenemiut ekhitakpiagamik tukhiagvigiyaat Jesus aullakuvlugu nunamingnin. Aahin umiagmun ikigami utektuk. 
LUK.8.38	Inumlu agiuktukaktugaluam Jesus tukhiagivigiyaa naiyuinakuvlugu, tapfumalu aullakuyagaluanga ukakhuni, 
LUK.8.39	“Aigiagin uniuyyivaglutin inungnun Godim ikayugmatin.” Talva aullaktuk iglukagvingmiun uniutivlugit Jesusim havaagingnik.
LUK.8.40	Tapfumani Jesus utengman, inuit kuviahutigiyaat negiugigamitku. 
LUK.8.41	Aahin inuglu atugvium ataninga, atikaktuk Jairusmik kaigami Jesusim itigaita tunganun pallukhuni tukhiaktuk tapfumunga pulaakuvlugu igluminun, 
LUK.8.42	Panektuanga ukiukaktuk 12nik, tukulengman.
LUK.8.42	Jesus aavungaulengman inuit nimniuktitaat. 
LUK.8.43	Angnaglu aungnayuktuk ukiuni 12ni naguhipkaktaulimaitgaluakhuni kikuninlunin 
LUK.8.44	anguyaa tunuanun, annugaita kiglinga aktuinakhugu. Tayyainaglu aungnaektainaktuk. 
LUK.8.45	Jesuslu ukallaktuk, “Kia aktukpanga?” Tamangmik imanakpagmata, Peterm ukallautiyaa, “Atanek inuit nimniuktilegmatin” 
LUK.8.46	Jesus ukaktugaluak, “Aktuktaugaluaktunga hakuginiga uvamnin aninman mihigiyaga.” 
LUK.8.47	Angnamlu iyektaulimainami hayukhuni upaktaa pallukhunilu inuit takuangni uniuyyiyuk tamainik aktukpagamiuk, naguhipkaktaugamilu. 
LUK.8.48	Jesusim ukallautiyaa, “Paniga ukpegnivit naguhipkagmatin ailutin naguyumik.”
LUK.8.49	Taimatun ukaktillugu inuk atangum igluanin tikittuk ukakhuni, “Panin tukunman ilihauyyi kaiyukhaungituk tayya.” 
LUK.8.50	Jesusim tamna tuhaagamiuk kiuyaa, “Ekhiutailutin, ukpekpaglutin kihimi naguhilekuvlugu.” 
LUK.8.51	Talva iglumun tikinami inuit itektailiyain, Peter, Johnlu, Jameslu nutagam angayukangillu kihimi itekataukuyagaluangit. 
LUK.8.52	Tamangmiglu mamiahukpiaktun kiavlugu tukungayuk, Jesus ukaktugaluak, “Kiahuegitti tukungiman hiningnakpiakhuni kihimi.” 
LUK.8.53	Tapkuali iglautigiyaat tukuman angnaguhek ilihimagamik. 
LUK.8.54	Tapfumali tigugamiuk alganga angnaguhem ukagvigiyaa ukakhuni, “Nutagak makittin”. 
LUK.8.55	Anengningalu utengman makittuk tayyainak. Jesusim negipkaktitaa talva. 
LUK.8.56	Angayukangillu agligutakpiaktuk, Jesusimlu uniuyyitailiyagaluangik tapfuminga.
LUK.9.1	Talva Jesusim 12n kaitkugamigit inminun hakugiktitain atannektukuvlugit agiuktun tamaita, naguhipkaikuvlugit aaniaktunik. 
LUK.9.2	Aahin tiliyain ilihauyyikuvlugit Godim atanguviagun, naguhipkaikuvlugillu. 
LUK.9.3	Ukallautiyaillu, “Aullautikhapfingnik natkaktailuhi aiyaupiamiglu, pukhautiniglu, nekihamiglu, maniniglunin, aahin natkaktailuhi atigihanik malgunik. 
LUK.9.4	Namunlunun iglumun itegaigupfi taikanihimayukhaugaluaktuhi aullakiktinahi. 
LUK.9.5	Ilaitali naiyuktailipahi tamna iglukagvik kimagupfiuk itigahi hiugaektilugit tapkunani naunaikutagikuvlugit.” 
LUK.9.6	Tapkualu aullaktun iglukagluangitun apkutigivlugit ilihauyyivlutik unipkainik naguyunik naguhipkaivlutiglu tamaini.
LUK.9.7	Herodlu atanek Jesusim havaagingnik tuhaagami ihumaluktuk, inuit ilait ukangmata Johnkun makiktitauyumik, 
LUK.9.8	allat ukangmatalunin Elijah nuimiyunakhiyuguk, allatauk nalautaiyit ilangat tikimiyuguk ukaktun. 
LUK.9.9	Herod ukaktuk, “John niakuektitpagaga, unali inuk tuhaayaga kinauva?” Aahin talvangaanin takuyumainaktaa.
LUK.9.10	Apostleslu Jesusmun utegamik havaatik ukautigiyait tapfumunga. Tapfumalu aullautiyain iglukagvingmun Bethsaidamik taiyauyumun. 
LUK.9.11	Inuillu tamna tuhaagamitku malingnaktaat. Jesusim kuviahutigiyain tapkunungalu Godim atanguvia ukautigiyaa naguhipkakhugillu aaniakhimayun. 
LUK.9.12	Uvluglu nungulengman 12n upautigamik ukallaktun tapfumunga, “Inuit aullaktikit iglukagluangitununlunin niuvegiaktukuvlugit nekihamingnik, takanani naiyukuvlugillu iglukpailgulmiinapta hamani.” 
LUK.9.13	Kiuyagaluangit “Ilipfi nekihainik tunihigit.” Ukaktun “Uvagut mukpauyagliuyugut talimanik ikalugliuyugullu malguinagnik kihimi-aahini niuvegiaktugngitkupta hapkununga amigaitunun.” 
LUK.9.14	Inuit tapkua 5000guyun. Jesusim maligutini ukallautiyain, “Tapkua inuit ingikuhigit 50-laanik atuni.” 
LUK.9.15	Taimaliugamik ingititain. 
LUK.9.16	Jesuslu mukpauyanik talimanik, ikalungniglu malgunik tiguhigami aagluktuk kilangmun kuyakhukhuni avguktain maligutini tunivlugit tapkuninga tapkua tunikuvlugit inuit. 
LUK.9.17	Tamangmiglu negiyun akeatukhutik. Kinguagun tapkua ilakungit katiyaugamik tigumiaktit 12n tatatait.
LUK.9.18	Tapfumanilu Jesus kihimgiukhuni kengaktuk, talva maligutaita upagmayyuk apegiyait, “Inuit kinaunahugivangnga, kanuk ukaktun?” 
LUK.9.19	Kiuyun, “John Baptaiektiunahugiyaatin, allata Elijaunahugiyaatin, allata nalautaiyit ilangat makititaunahugiyaat.” 
LUK.9.20	Jesusim ukallautiyain, “Ilipfili kinaunahugivihinga?” Peter kiuyuk, “Christiuyutin Godmin.”
LUK.9.21	Talva tapfuminga uniuyyitailiyain inungnun. 
LUK.9.22	Ukakhuni, “Inum engniga naglikhaktitauniaktuk amihumik, igitauluni inuit ataningingnin, angayyuvikpagyuakuninlu ataningit tiitigaktininlu tukutaulunilu, uvluglu pingahuani makiniaktugaluak.”
LUK.9.23	Jesusim tamaita ukautiyain, “Inuk uvamnik maligumayuk inminik pitailiyukhak haniagutikhaminiglu tigulauk malikuvlunga. 
LUK.9.24	Kinalika inuheminik annautigumi tamaktiniaktaa, kinalikalunin inuheminik tamaktigumi pivlunga annautiniaktaa. 
LUK.9.25	Inuk humik pikangniakka nunat tamaita piyutigigumigit inminik tamakumi? 
LUK.9.26	Inum uvanga ukauhitkalu kanguhutigipagit, tamnatauk inum engningata kanguhutiginiaktaa angumi kaumaningagun kaitkumi ilagilugit ihalgulgit naguyun. 
LUK.9.27	Ilumun ukautigipfi hapkua inuit ilait nangekataulektun tukutunaitun tautuktinatik Godim atanguvianik tikilektillugu.
LUK.9.28	Taimatumik ukaguegami uvlut 8n nungumata Jesusim mallaukuyain Peter, Johnlu Jameslu maiyugakatigiyumavlugit manilgulmun kengauyumagami. 
LUK.9.29	Tatpikanilu kengaktillugu akuliata takuanga allanguktuk annugaillu kakuktangukpiaktuk kengnagnakhuni. 
LUK.9.30	Ilaa angutik ukakatigiyaak, Moses Elijahlu, 
LUK.9.31	hagyaekpiagamik kaumayumi ukautigivlugu tukuyyuta Jerusalemi-itniaktuk. 
LUK.9.32	Peter allallu uingalekaluaktillugit Jesusim kaumaninganik, angutiniglu nangekatauyunik tautuktun. 
LUK.9.33	Angutiglu aullagahualengmanik, Peterm ukallautiyaa Jesus, “Atanek hamaniinapta nagutpiaktuk. Tupiliukta pingahunik, ilingnun atauhengmik, Mosesmunlu atauhengmik, Elijahmunlu atauhengmik”–ukauhiminik nalulegami. 
LUK.9.34	Taima ukaktillugulu nuvuyam uliktain, tapfuma ulingmatik ekhitaktun. 
LUK.9.35	Nipi nuvuyangmin ukaktuk, “Una engniga pilluagapku tuhaahiuk.” 
LUK.9.36	Nipi ukaguegman Jesus avaliektuk. Tapkualu tapfumani takuyamingnik uniuyyiyuitpiaktun.
LUK.9.37	Akagumanlu manilgulmin atkaumata inuit amigaitun paaktaat. 
LUK.9.38	Ilaa inungnin inuk ukaktuk 'Ilihauyyi, tukhiagvigiyagin tautukuvlugu engnituaga. 
LUK.9.39	agiuktum pimagu iglialaakpiaktuk. Tapfuma pigagamiuk ulgutiyaa kapekuvlugu aanekuvlugulu kimagumangngitkivlugulu. 
LUK.9.40	Maligutitillu tukhiagvigivaktatka anipkakuvlugu tapkua pilimaitugaluit.” 
LUK.9.41	Jesus kiuyuk, “Inuit ukpektaipiaktun hunauvat, kanuk hivitutigiyumik naiyugniagipfi? Kanuk hivitutigiyumik huginiakkihi? Engnin uvamnun kagitiyyuk.” 
LUK.9.42	Kaitillugu, agiuktum ulgutiyaa kiipkakhugu. Jesusimli agiuktuk ihuakhaagamiuk naguhipkaktaa inuhuktuk tunivlugu angutaa tapfuminga.
LUK.9.43	Tamangmiglu agligutakpiaktun Godim hakugigninganun. Tapkuali Jesusim havaangit agligutautigitillugit ukallautiyain maligutini, 
LUK.9.44	“Ukua ukauhit puiguktailugit akhun, Inum engniga tuniyauniangman inungnun.” 
LUK.9.45	Tapkua ukakhimayain kangegngitpiaktun tapkununga naunangmata, aahin apekutigingitain Jesusmun kanguhukpallaagamik.
LUK.9.46	Maligutaillu ingmingnik kangutivaktun nallitik ataniukiyaumangat. 
LUK.9.47	Jesusimlu ihumangit ilihimagamigit nutagak piyaa haniminun ilivlugu, 
LUK.9.48	ukautivlugit, “Kialika una nutagak ilagigumiuk atimni ilagiyanga uvanga. Aahin kialika ilagiguminga atauhektun ilagingnaktaa tamna tiliyiga. Ilipfingni nalliak ataniukiyaungitpiaktuk tamnauyuk ataniukiyauyugaluak.”
LUK.9.49	John Jesusmun ukallaktuk, “Atanek tautukpagapta angunmik anipkaitillugu agiuktunik atingnun pitailiyakkut malingngimatigut.” 
LUK.9.50	Jesusim ukallautiyagaluanga “Pitailiyukhaungitkaluaktuhi tapfuminga, inuk akikektungitkumi ilipfingnun ikayugmahi.”
LUK.9.51	Jesusim utegniagvia kilangmun kaglilengman, ihumaliuktuk aullakuvlugu Jerusalemun. 
LUK.9.52	Hivuniminilu tiliyait iglukagluangitumun Samariamiut nunaaniitumun upalungayakuvlugu innikhani, 
LUK.9.53	inuilli takanani naiyukungitagaluangat apkuhainaktutun-ilivangman Jerusalemliakhuni. 
LUK.9.54	Maligutaik Jamesim Johnimlu takugamikku ukaktuk, “Atanek ingnek katakuniakkitugu kilangmin ikualakuvlugit tapkua?” 
LUK.9.55	Kiviagamili ihuakhaaktaik. 
LUK.9.56	Talva iglukagluangitumun allamun aullaktun.
LUK.9.57	Aahin apkunmi aullalektillugit, inum Jesus ukallautiyaa “Naamunlunin aullagaiguvin malingniaktagin.” 
LUK.9.58	Jesusimli ukallautiyagaluanga, “Teggiganiat hitikaktun, tingmiallu uvlukakhimayun, Inum engnigali innikhaekpiaktugaluak.” 
LUK.9.59	Allamunlu ukallaktuk, “Malinga”. Kiuyugaluak “Atanek, angutiga tukuman hivullengmik iluvegiaktugniagiga pipkagungma”. 
LUK.9.60	Ukallautiyagaluanga, “Tukungayun tukungayunik iluvegiaktuglit ingmingnik, ilvit aullagiagin ukautigilugu Godim atanguvia.” 
LUK.9.61	Allatauk ukaktuk, “Maligahualektagin, Atanek, ilaanitaukkaalunga ilamnun kihimi.” 
LUK.9.62	Jesusim kiuyagalunaga, “Inuk havagahualegami kiviakhuni tunuminun, tamna naamagunaituk Godim atanguvianun.”
LUK.10.1	Kinguagun Atangum inuit 70nguyun pilluaktain tiliyain malgulaavlutik iglukagvingnun tamainun apkutiginiataminun. 
LUK.10.2	Ukautiyaillu, “Katihivik angagyuak havaktukhalli ikitugaluit. Katihivium ataninga tukhiagvigihiuk havaktit tilikuvlugit katihiviminun. 
LUK.10.3	Aullagitti ilaa tiliyapfi inmaitun amakut akunganun. 
LUK.10.4	Manikagvikhamik, pukhamiglu, kamikiutikhaniglu natkaktailivagluhi. 
LUK.10.5	Nallianun iglumunlunin itegaigupfi hivullengmik ukagluhi imaatun, 'Inuit hamani naamakpayyavun' 
LUK.10.6	Taikani iglulik inuk nagutpan ukauhihi naguyun havaglit tapfumani, nagungitpanlunin ukautipfi kimalugu. 
LUK.10.7	Naguyum igluani talvaniihimaluhilu negivagluhi imekpagluhilu humik tuniyaahi havaktit akiliuhiaktukhaumata. Nutkagpagluhilu iglumi atauhengmi. 
LUK.10.8	Iglukagvingmunlu tikigupfi inuit pulaakupahi humik tunipahi negiaktukpagluhi, 
LUK.10.9	aaniaktun naguhipkaklugit ukagvigilugit imaatun, 'Godim atanguvia kaglilektuk ilipfingnun'. 
LUK.10.10	Iglukagvingmunlunin tikigupfi inuilli pulaaktailipahi apkutaini ukagluhi imaatun, 
LUK.10.11	'Iglukagvipfi hiugainlunin kamiptingniitun tilaktigivut naunaikutaukuvlugit ilipfingnun, puiguktailuhilunin Godim atanguvia kaglilektugaluak.' 
LUK.10.12	Ukautigipfi uktugvium uvluanga tikitpan kuvianaikiyauhunguyuk iglukagvigmiunun tapkununga Sodomiunin.
LUK.10.13	“Kapiahuglit Chorazinmiut! Kapiahuglit Bethsaidamiut, Tyremiun Sidonmiullu tautugumitigit hapengnaktun havaktauhimayugaluit ilipfingni tapkua ihumaliukingniaktun kangagaaluk annugaglutik miihugmik pingiyaklutiglu paugmik. 
LUK.10.14	Uktugvium uvlua Tyremiunun Sidonmiununlu ekhinaitkiyauhunguyuk ilipfingnin. 
LUK.10.15	Ilipfitauk Capernaum, kilangmun kangatakhimayuhi? Napatikagvingmun atkautiyauhunguyuhi.
LUK.10.16	“Inum tuhaagumihi ilipfi tapfuma tuhaayangatauk, inumlu ilangingitkumihi ilipfi ilagingitangalu, tapfumalu ilagingitkuminga uvanga ilagingitpiaktaa tiliyigalu.”
LUK.10.17	Tiliyauyullu 70n utegamik kuviahukpiaktun ukakhutik, “Atanek agiuktunlunin tuhaavigiyaatigut atingni.” 
LUK.10.18	Jesus ukautiyain, “Satan iyukangman kilangmin kagluktun tautukpaktaga uvanga. 
LUK.10.19	Ilaa hakugiktitapfi nimegiat, kupilgullu, ekhinaktullu tutikuvlugit, akigapfingnin tamaininlunin aanektaulimaektuhi. 
LUK.10.20	Agiuktulli tuhaavigimahihi aliahuktailuhi, alianakiak ilaa atihi tiitigakhimangmata kilangmi.”
LUK.10.21	Tapfumani Jesus Anengnikun Naguyukun kuviatakpiaktuk ukakhuni, “Kuyagigipkin, Angutiga, Atanek kilangmun nunamunlu, hapkua iyektihimagapkit ihumatuyunin ilihimayuninlu naunaekhimakuvlugit nutakatun-itunun, ilaa Angutiga taima ihumagavin. 
LUK.10.22	Angutima tunivaktanga tamainik, tapfuma engninganiglu inuit ilihimangngitpiaktun Angutima kihimi. Taimatauk Angutimnik inuit ilihimangngitpiaktun tapfuma engningatali tapkualunin takupkaktipagit tapfuminga.”
LUK.10.23	Talva kiviahuni maligutiminun kihimgiukhuni ukallaktuk, “Kuviahugitti tautukapfi takuyapfingnik. 
LUK.10.24	Ukautigapfi, nalautaiyit amihut, atanikpaillu takuyapfingnik takuyumavaktun tautugngitkaluakhutik, tuhaayapfingniglu tuhaayumavaktun tuhaangitkaluakhutik.”
LUK.10.25	Talva ilaa pitkuhiliukti nangektuk uktugumavlugu Jesus ukaktuk, “Ilihauyyi kanugmik piniaktukhauvik inuhengmik nungulaitumik pikakuvlunga?” 
LUK.10.26	Ukallautiyaa, “Pitkuyaini kanuk tiitigaktauva? Kanuk taigukpin?” 
LUK.10.27	Kiuyuk, “Godin Atanin nagugiyakhagiyan umatingnin tamaanin, napatingninlu tamaanin, hakugigninlu tamaanin, ihumatingninlu tamainin, nuakatinlu nagugiyakhagiyan iliktun.” 
LUK.10.28	Jesusim ukallautiyaa, kiuyyagikpiaktutin taimaliuguvin inuyumaaktutin.”
LUK.10.29	Pitkuhiliuktili kanguhuktailigami inminik ukallautiyaa Jesus, “Kinali nuakatiginiakkigu?” 
LUK.10.30	Jesus kiuyuk, “Inuk Jerusalemin attalektuk Jerichomun, paaktauman kukiyuktunin tapkua annugangiyaktaat kektukhugulu kimaktaat tamna tukuyukilektutun-ilivlugu. 
LUK.10.31	Tapfumanilu angayyuvikpagyuakut ilangata tamna apkun atulektaa, takugamiugli aiyukaktuk akiagun apkuhainaktuk nutkakhimaitumik. 
LUK.10.32	Taimatuntauk Levimiutaglu tikinami tautuinakhugu apkuhainaktuk akiagun nutkakhimaitumiktauk. 
LUK.10.33	Samariamiutagli aullakhuni apkuhaktaa, takugamiuglu nagligiyaa 
LUK.10.34	upakhugulu killiit matukhektuktain ukhukhekhugit waintukhugulu. Talva kenmikpagminun iligamiuk aullautiyaa hiniktagvingmun, munagivlugululu. 
LUK.10.35	Akangunguman hiniktagvilingmun maniuyangnik malgunik tunihiyuk ukakhuni, 'Munagiguk avakumayumik atuguvin kaitkiguma akilengniaktagin tamanik.' 
LUK.10.36	Tapkunanga pingahunin nalliata nuakatigivauk paaktauhimayuk kukiyuktunin?” 
LUK.10.37	Ukaktuk, “Tapfuma nagligiyaa.” Jesusim ukallautiyaa, “Takki aigiagin ayyikutaanik taimalivaglutin.”
LUK.10.38	Tapkualu aullamigamik Jesusim iglukagluangituk tikittaa, angnamlu Marthamik atikaktum pulaakuyaa igluminun. 
LUK.10.39	Martham nukaa Marymik atikaktuk, tamna Jesusim itigaita hangani ikhivainaktuk nalaugumavluni ilihauyyutainun. 
LUK.10.40	Marthali kivgaktukpallaagami ihumaluktuk, aahin upagamiuk Jesus ukallaktuk, “Atanek, nukama ikayugngimanga naamagnahugiviuk? Ikayukuguk uvamnik.” 
LUK.10.41	Atanek kiuyugaluak, “Martha, Martha ihumalutigiyatin amihut, 
LUK.10.42	atauhengmik piyauyukhauyugaluak. Mary nagutkiyamik piyumagami pitailiyauyukhaungitpiaktugaluak.”
LUK.11.1	Jesus talvani kengaktuk, kengaguegman maligutaita ilangata ukallautiyaa, “Atanek, ilihautitigut kengakuvluta Johnimtauk maligutini ilihautivangmagit.” 
LUK.11.2	Ukallautiyaillu “Kengagaigupfi, ukagluhi,
LUK.11.2	“Angutikput atkin nagugiyauli.
LUK.11.2	Atanguvin kaili.
LUK.11.3	Uvlumi nekikhaptingnik aituktigut,
LUK.11.4	huinekutiptingniglu ihumagiyunaeglutin huinekiyigiyavut ihumalutigihuigaptigit, uktuktaunegmun hivulliuktailuta.”
LUK.11.5	Jesusim ukallautiyain, “Nalliakhi inum ilannani pulaakpani unuk kitkaniitillugu ukallautivlugu 'Ilannaga, mukpauyanik pingahunik tunilanga, 
LUK.11.6	inuk ilanagiyaga tikilihagman iglumnun nekaiekpiaktilluta,' 
LUK.11.7	Kiuniakka iglumin, 'Aahivagin ukuak kilutakhimayuk, nutakavutlu hinilegapta, makilimaitunga tunikuvlutin'? 
LUK.11.8	Ukautigipfi, tamna makittumangngitkaluakhuni ikayukuvlugu ilannani, ilannangali atanguhekpallaaman tayyainak makiniaktuk tunivlugu piyumayaanik humillika. 
LUK.11.9	Aahin ukautigipfi, Tukhiagitti tunihiviuniakkuvluhi talva, kenigittilu pakekuvluhi, tigluktugittilu ukuiguyyaukuvluhi. 
LUK.11.10	Kinalika tukhiagumi tunihiviuniaktuk, kenigiaktugumilu pakengniaktuk, tigluktugumilunin tamna ukuiguyyauniaktuktauk. 
LUK.11.11	Nallipfi kia inum engningata tukhiagvigipani ikalungnik, tuniniakkauk nimegiagmik? 
LUK.11.12	Tukhiagvigipani manningmik tuniniakkauk kupilgulmik? 
LUK.11.13	Talva ilipfili nagungitkaluaktilluhi nutakahi tunigupfigik naguyumik, Angutipfi kilangmiitum tuniniagunakhiyain tapkua inuit tukhiagvigipayyuk Anengnimik Naguyumik.”
LUK.11.14	Tapfumani Jesusim inuk ukayuituk agiuktuektaa, agiuktuglu anikaaktillugu ukayuitugaluak ukalengman inuit agligutakpiaktun. 
LUK.11.15	Ilangit ukaktugaluitt, “Uma agiuktun anipkainaktain Beelzebulkun, agiuktun ataniagun”. 
LUK.11.16	Inuit allallunin uktugumavlugu tapfumanga naunaikutamik takuyumayun kilangmin. 
LUK.11.17	Jesusimlu ihumangit ilihimagamigit ukautiyain, “Atanguvigmiut ingmingnik avitkumik piektitauniaktun iglukpaillu imikhutik. 
LUK.11.18	Satanlu inminun akiniakka avittuni tapfuma atanguvia kanuk itniakka? Ukagapfi uvanga anipkaktatka agiuktun Beelzebulkun. 
LUK.11.19	Uvanga agiuktun anipkakupkit Beelzebulkun kinakun kitungapfi anipkakpatigik agiuktun? Talva ilipfi uktuktauluhi kitungapfingnin. 
LUK.11.20	Uvangali agiuktun anipkakupkit Godim hakugigningagun, Godim atanguviata tikitaahi.
LUK.11.21	“Inuk hakugiktuk amekhipan igluminik havikaktillugu talva tamaiyait naamangniaktun. 
LUK.11.22	Tapfumangali inum hakugikiyam hugiyukumiuk avaaktaa haviektitugu tamaiyain piyutigivlugillu.
LUK.11.23	“Kialika ilangingitkuminga akikektuktanga, kinalika katipkaingitkumi uvamnun aptektuk uvamnin.
LUK.11.24	“Agiuktuk agiuktulingmin anigumi hanguinaktuk imekangngitumun innikhaminik kenigiaktukhuni, tapfuminga katkangnginami ukallaktuk, 'Iglumnun kimaktagaluamnun utiunialekkunga.' 
LUK.11.25	Utegami katkaktaa igluni halumaktumik ihuakhiyauyumiglu. 
LUK.11.26	Animigamilu agitiyain agiuktun allat 7guyun, inminin nagungitkiyat. Tamangmiglu itekhutik naiyukatigiktun tapfumanili, kinguaguntauk tamna inuk agiuktulik ingatakpiaktuk hivullengmin.”
LUK.11.27	Taimatumik ukaktillugu inungnin angnak nipikuktuyumik ukallautiyaa, “Kuviahuktuk angnak engnigigamitin amaamaktivlutinlu.” 
LUK.11.28	Ukaktugaluak, “Kuviahukiyauyun inuit Godim ukauhiit tuhaagumitigit maliglugit.”
LUK.11.29	Inuit amigaitkiyat katimalengmata ukagahualektuk, “Hapkua inuit huinekiyun naunaikutamik kenigiaktukpangamik, ilaa naunaikutamik allamik piyunaitunlunin nalautaiyim Jonam naunaikutaa kihimi. 
LUK.11.30	Jonah Ninevehmiunun naunaikutauhimangman Inum engniga taimaliyuk hapkununga inungnun. 
LUK.11.31	Uktuktauvingmilu kuik paaniitpaktuk nangegniaktuk inuit hapkua ihuigikuvlugit, ungahiktumin akuivagami tuhaayaktugumavlugit Solomam ihumatutain, tayyali inuk Solomonmin aiyuitkiak hamaniitugaluak. 
LUK.11.32	Uktuktauvingmilu Ninevehmiut nangekatigikhunguyun ihuigikuvlugit hapkua inuit, tapkua Ninevehmiut ihumaliukikpagamik Jonam ilihauyyutatigun, tayyali inuk Jonahmin ataniukiak hamaniitunektuk.
LUK.11.33	“inumlunin kullik ikigumiuk uligunaitaa kullikagvingmun ilivlugu kihimi inuit itilektun kaumayumik tautuinakuvlugit. 
LUK.11.34	Iyin kulliktun-iliyuk timingnun, iyin takpikpiaktillugu timin taman kaumaktuk, iyinlunin takpiekkan timin taakhivaktuk. 
LUK.11.35	Upingaktailuhi kaumagnikhi taakhinakhavuk. 
LUK.11.36	Timin taman kaumakpan taakhimaitumik kaumangmiaktuk akhun kulliktun ikumainaktutun-ilivluni.”
LUK.11.37	Ukaktillugu Jesus, Pharisekut ilangata negiaktukumani, pulaaktuk tapfumunga negiaktukuvlugu. 
LUK.11.38	Jesuslu negitinani uagngiman Phariselu kuglukpiaktuk. 
LUK.11.39	Atangum ukallautiyaa, “Ilipfi Pharisekut kallutit akiutallu hilatain halumaktitahi tapkua iluangit tatatpiaktillugit halumaitumik ihuitumiglu. 
LUK.11.40	Ihumaitpiaktuhi, hanayi hanangilak iluangingnik hilatainiglu atauhektun? 
LUK.11.41	Kallutipfi, akiutapfilu tatayyutain aitutigigupfigit ilingayunun, talva tamaita ilipfingnun halumaktutun-iniaktun.
LUK.11.42	“Kapiahungniaktuhi Pharisekut, aitutigigapfigik nauhimayun, tipigiktukhat, mintmik, ruemiglu allaniglu puigukaluaktilluhi ilumuktumik Godim kuviakutaaniglu. Hapkuninga itkaumayukhauyugaluyuhi allat maliktillugit.
LUK.11.43	“Kapiahungniaktuhi Pharisekut, ikhivautit nagutkiat atugvingni aliagigapfigit, halutitauyumavluhi inungnin niuvavingni. 
LUK.11.44	Kapiahungniaktuhi iluvektitun-iligapfi tautungnaitpata, inuit kangitigun pihuinaktun ilihimangitkaluaktillugit.”
LUK.11.45	Pitkuhiliuktim kiugamiuk ukallaktuk “Ilihauyyi, taimatumik ukauyyigavin ihuakhaktaatigutauk uvagut.” 
LUK.11.46	Ukallaktuglu Jesus, “Kapiahungniaktuhilu pitkuhiliuktiugapfi, nangmautikhanik ukumaitunik kilekhigapfi inuit kuliningnun, ilipfingnik aktugumangngitkaluaktuhi algapfingnunlunin. 
LUK.11.47	Kapiahungniaktuhi ilipfi, nalautaiyit iluvingit hanavagapfigit inuaktauhimayugaluit hivullipfingnin tapkua. 
LUK.11.48	Taima ilihimayyivaktuhi hivullipfi havaangit naamagnahugivlugit. Hivullipfi nalautaiyit tukutpagain, ilipfili tapkua iluvingit hanavaktahi. 
LUK.11.49	Taima Godim ihumatutaita ukakhimaya, 'Talva tiliniaktatka nalautaiyit, apostleslu; tapkuali ilangit inuit inuktaginiaktain naglikhaktitugit', 
LUK.11.50	inuit tayya inuyun ihuigiyaukuvlugit inuakhimayutitun nalautaiyit tukutaumata nuna hanayaukaaktillugu talvangaanin, 
LUK.11.51	Abelim tukutauyyutaanin Zechariam tukutauyyutaa naatugu, kingullik tamna tukutauvaktuk angayyuvikpagyuam iluaniitillugu tunihivium haniani. Ilaa ukautigipfi, hapkunanga tamainin inuit tayya inuyun ihuigiyauhunguyun.
LUK.11.52	“Kapiahungniaktuhi pitkuhiliutiuyuhi, kilutaiyaut ilihimanengmun piektigapfiuk ilipfingnik itegngitkaluaktilluhi, itektailivlugitlu itegumayun.”
LUK.11.53	Talvangalu aullangman, tiitigaktit Pharisekullu apekhukpiaktaat akhun ukauyyikuvlugit amigaitunik 
LUK.11.54	ukauhiagun aiyukaktitumavlugu.
LUK.12.1	Tapfumanilu talvani inuit amigaitpiaktun katimalengmata, nimniukhutik ingmingnik, ukagahualektuk maligutiminun hivullengmik, “Kamahutigilugit Pharisekut mukpauyaita puvluangit, tapkua ilumukhektukpangmata. 
LUK.12.2	Tamangmik iyekhimayun takupkaktauhunguyun, naunaktunlunin hullika naunaekhunguyun, 
LUK.12.3	Tapkua ukautigihimayahi taaktillugu, tuhaanangniaktun kaumayumi, tapkualu unipkautigiyahi nipikukitumik avaliitilluhi iglut iluangni ukaktauniaktun iglut kangini.
LUK.12.4	“Ukautigipfi ilaanatka, ekhigitailugit tapkua tukuttiyun timimik kinguganili allamik pilimaektugaluit. 
LUK.12.5	Ukautiyumagapfili ekhinakiyanik, ekhigivagluhiuk tamna tukuttikaatillugu igitniaktuk ikualakttivingmun, ilaa ukautigipfi, tamna ekhigihiuk.
LUK.12.6	“Kupanuat talimat niuvgutigiyaungilat maniuyangnun malgunun? Tapkua ilangallunin puiguktaulimaitugaluak Godmun. 
LUK.12.7	Ilaa ilipfilu niakupfi nuyain kititauhimayullu. Ekhitailuhi kupanuanin amigaitunin akitukiyaugapfi.
LUK.12.8	“Ukautigipfilu inum kuviahutigipanga uvanga inungni, Inum engningata kuviahutiginiaktaa tamna Godim ihalgulingata takuangni, 
LUK.12.9	kialunin kanguhutigipanga inungni, tamna kanguhutigiyauniaktuk Godim ihalgulingata takuangni.
LUK.12.10	“Kinalika Inum engninganun ukanilukumi ihumagiyauyunaektuk, inugli Anengnimun Naguyumun ukanilukumi tamna ihumagiyauyunailimaituk.
LUK.12.11	“Inuit agitipahi atugvingnun, atanitpainunlu ihumaluktailuhi ukautikhapfingnik ukautikangniaktilaapfingniklunin. 
LUK.12.12	Anengnim Naguyum ukaktiniagmahi ukaktakhapfingnik tapfumani.”
LUK.12.13	Inuit ilangata ukallautiyaa Jesus, “Ilihauyyi, angayuga ukautiuk kinguvakhaktakhavut avitkuvlugit uvaptingnun”. 
LUK.12.14	Kiuyagaluanga, “Inuk, kia pitkuvanga uktukuvlunga iliptingnun? 
LUK.12.15	Upingakhitailuhi tuhukunahi, inuk inuyyutikhaminik pikagunaituk pikutimigun kihiagun.” 
LUK.12.16	Tapfuma ukautiyain hivuniunengmik ukakhuni, “Inuk manigiekpiaktuk nautiviminin ahianikpaktuk amigaitpiaktumik. 
LUK.12.17	Aahin inminik ihumayuk imaatun, 'Huliniakkik tutkukhivikhaegama ahiamnun?' 
LUK.12.18	Ukallangmiyuk, 'Tutkukhivitka angiviniagitka angikiyanik hanakuvlunga, tapkunanilu tutkuktaginiaktatka tamaiyatka ahiatkalu tamaita. 
LUK.12.19	Aahin uvamnun ukallangniakkunga imaatun, 'Inuk, pikutitin ilingnun naamangniaktun ukiunun amigaitunun, takki unanguekhekpaglutin, negingnakpaglutin, imeklutinlu aliahuinakuvlutin taima.' 
LUK.12.20	Godimli ukautiyagaluanga, 'Ihumaitpiaktutin unukpan tukuniagavin tapkua ilingnun upalungayakhimayatin kia piyutiginiaktain?' 
LUK.12.21	Taimatun-iliyuk inuk tutkukhigumi humillika inminun tutkukhiyumangngitillugu Godim piyutainik.”
LUK.12.22	Jesuslu maligutiminun ukaktuk, “Talva ukautigipfi, inuhihi ihumalutigitailugit nekihapfingnik imikhapfingniglunin, timipfi annugakhainiglunin. 
LUK.12.23	Inum inuhia nekimin nagutkiyauyuk, timalunin annugainin. 
LUK.12.24	Tulukat ihumagilugit, tapkua nautiyyekhiyuitun katihingitkivlutiglunin, aahin tutkukhivikangngitpiaktun, Godimli negipkainaktagaluangit. Ilipfili tapkunanga nagutkiyaugaluaktuhi. 
LUK.12.25	Nallipfingninlu kina ihumalukumi tukuningata tikiniagutaanik nutkangniakka? 
LUK.12.26	Ilipfi taimaliuglimaitkupfi aiyunangngitumik hug ihumalutigivigit allat? 
LUK.12.27	Nauttiat ihumagihigik nautillugit, tapkua havagiaktuyuitun atigiliugngitkivlutiglu ukautigipfili Solomon pikutiminik akitukpiaktumik pikakaluaktillugu tamna annugakhimaitugaluak ukuanaatun nauttiaktun. 
LUK.12.28	Ivgit nunamiitun uvlumi naulektun akagugunmanli igitauyukhat ingnengvingmun, Godim tapkua ivgit annugaktigumigit tapfuma annugaktitunaitpahi, ukpegnekukituhi? 
LUK.12.29	Ihumaluktailivagluhi kenigiaktukunahi. nekikhapfingnik imikhapfingniglu.
LUK.12.30	Nunaniitun inuit hapkuninga kenigiaktuktun, Angutikhilu ilipfi piyakhapfingnik ilihimayugaluak. 
LUK.12.31	Atanguvianigli tapfuma kenigiaktugupfi hapkuninga allanik tamainik pikakhunguyuhi.
LUK.12.32	“Ekhitailuhi amigaitpallaangitkaluaktilluhi Angutima inminik piyumagami tuniniaktaahi atanguvingmik. 
LUK.12.33	Pikutihi niuvgutigilugit, aitukpagluhilu piyyavuhi manikagvikhapfingnik nungulaitunik, pikutiniglu akituyunik kilangmi tamaglaimata tatpikani kukiyun kupilgullu piektilimaimatigit. 
LUK.12.34	Umatihi pikutikagvipfingniniangmata.
LUK.12.35	“Upalungayakpagluhi annugakhimaluhilu tapfihimayunik, kullihi ikumainaktukhatlu. 
LUK.12.36	Kivgaktun-ilivagluhi utakingnalengmata ataneminun ainiangman katuhekhektunin ukuegutikuvlugu tikitpan tigluklunilu. 
LUK.12.37	Kuviahuktun tapkua kivgait ataningata tikitpatik pigaktillugit. Ilumun ukautigipfi, tapfuma negiaktuktiniaktain kivgaktukuvlugillu inmigun. 
LUK.12.38	Tikitpan unuk kitkaniitillugu kinguagunlunin kuviahuktun tapkua kivgait hiningngitkumik. 
LUK.12.39	Umingali itkaumaluhi, inuk iglukaktuk ilihimagumi kukinahualektum tikiyyutaanik hinigunaektuk igluni amegikuvlugu. 
LUK.12.40	Ilipfitauk upalungayaktukhauyuhi Inum engniga tikiniangman negiugngitilluhi tapfuminga.”
LUK.12.41	Peter ukallaktuk, “Atanek tamna hivuniunek unipkautigiviuk kihiptingnun tamainunlunin?” 
LUK.12.42	Atanek talva ukaktuk, “Kinauva tamna inuk ilumuktuk kivgaktuyyagikpiakhuni atannektukuyauyuk ataneminin negipkakuvlugit kivgait allat naamaktumik? 
LUK.12.43	Kuviahukpiaktuk tamna kivgak taimaligumi atania tikitpan. 
LUK.12.44	Ilumun ukautigipfi, atangum atanguyanguktiniaktaa pikutiminun tamainun. 
LUK.12.45	Kivgaklunin inminik ukakkan 'Ataniga tikinahangman' tayyainak kektugahualekkata kivgainik allanik negiyumavluni imiinakuvlugulu, 
LUK.12.46	tapfuma ataninga tikiniaktuk tikiyyutaa negiugiyaungitillugu, kivganga ilihimangngitillugulu, atangumlu naglikhaktiniakta igitugu kivgaktuyyagluktunun.
LUK.12.47	“Kivgamli atanimi ihumangit ilihimagamigit tuhaahimaitumik upalungayakhimaitumiglu kektuktauhunguyuk akhun. 
LUK.12.48	Kivgaglu ihuitumik pigumi ilihimaluangitillugu kektuktauniaktuk akhukhimaitumik. Inuklunin amihumik tunihiviupan amihumiglu kaitauyukhat tapfumanga, inukli amigaitkiyanik tunihiviupan inungnin amigaitkiyaniglu inuit piyumaaktun tapfumanga.
LUK.12.49	“Kaivaktunga ingnengnik igitkuvlunga nunamun, ikitukhauyugaluak tayya tamna. 
LUK.12.50	Baptaiektauyukhauyungali kuvianaitumik kapiahukpiaktunga tamna innektinagu. 
LUK.12.51	Ihumatailuhi naamaktumik tikihimayunga havakuvlunga nunami. Imanak, kaithimakaluaktunga avitkuvlugit inuit. 
LUK.12.52	Talvangaanin iglum atauhengmi talimat avitniaktun pingahun malgunun akikektugniaktun, malguglu pingahunun. 
LUK.12.53	Avitniaktunlu, engnigik angut anguminin, panigiglu angnak angnaminin, angnam hakkia ukuaminin.”
LUK.12.54	Inungnunlu Jesus ukallaktuk, “Uataani nuvuyak niupan tayyainak ukaktuhi 'Nipalungnialektuk', taimalivaktuktauk. 
LUK.12.55	Tatpangalu anukhilekkan ukaktuhi, 'Unnangniaktuk hila', taimalivaktuglu. 
LUK.12.56	Ilumukhektuktuhi, nunam kilaumlu naunaikutain ilitagingnaktahi, inuit pivikhait ilitagiyuitagaluahi hug?
LUK.12.57	“Ilipfingni itkumayumik hug uktugngitpihi? 
LUK.12.58	Ilvit apekhuiyimun pihukatigigungni imakaagiyin, ukagvigilugu naguyumik tapfuma kahuyyutikuvlutin uktuktimun agitinakhavaatin, uktuktim ilingnik tuninakhavaa palihiman, tapfumunalu ilvit itektauvingmungaktitaukunatinlunin. 
LUK.12.59	Ukautiyagit tamainik akilektinatin anilimaekpiaktutin.”
LUK.13.1	Inuit ilait talvaniitun uniutiyaat Jesus inuktigun Galileemiutigun Pilatem tukutpagmagit tapkua aungit kuvivlugit aitutikhainun. 
LUK.13.2	Jesusim kiuyain, “Tapkua Galileemiun inuktauhimayun naglikhaktitaumata kuvianaitumik nagunekiyaunahugivihigik Galileemiunin allanin? 
LUK.13.3	Ukautigipfi, imanak. Ilipfili ihumaliukingngitkupfi tamaktitauhunguyuhi ilipfi. 
LUK.13.4	Aahintauk tamna napagiak Siloammiitugaluak katakpangman inungnun 18nun tukutugit, tapkua tukutauyun nagunekiyaunahugivihigik allanin Jerusalemiunin? 
LUK.13.5	Ukautigipfi, imanak. Ilipfili ihumaliukingngitkupfi tapkunaatun tamatitauniaktuhi.”
LUK.13.6	Talva Jesus una hivuniunek unipkautigiyaa. “Inuk nautiavimini napaaktukaktuk ahiakaktukhamik fignik, talva tapfumanga ahianikuvlugu kainman piitpiaktuk. 
LUK.13.7	Havaktimunlu ukallaktuk tamna, 'Ilaa ukiuni pingahuni napaaktumin umanga ahianikuvlunga kenigiaktukpaktunga ahianiyuitpiaktugaluak. Kipiguk hukaungitpiangman.' 
LUK.13.8	Kiuyagaluanga, 'Atanek, taimaliuktukhaungitugut tayya nunamik ataani havangniagama. 
LUK.13.9	Aipagutauk ahianikpan naamakpiaktuk ahianingitpanlunin ilaa kipiguk.' ”
LUK.13.10	Tapfumani Jesus atugvit ilangani ilihauyyiyuk Sabbathiutillugu. 
LUK.13.11	Taikanilu angnak aaniakhimavaktuk ukiuni 18ni aiyukalegami tamna akuphungayuk. 
LUK.13.12	Jesusimlu takugamiuk ukallautiyaa ukakhuni, “Angnak aaniagutingnin naguhiyutin. 
LUK.13.13	Tapfuma aktugmanilu ihivilektuk kuyagivlugu God. 
LUK.13.14	Atugvium ataningata ihuigigamiuk Jesus, naguhipkaiman Sabbathmi, ukautiyain, inuit ukakhuni, “Uvluni 6ini humunlunin havangnakhiyuk, naguhipkaktauyumagupfi kaiyyavuhi takunani Sabbathiungitillugu.” 
LUK.13.15	Talva Atanek kiuyuk, “Ilumukhektuktuhi ilipfi, Sabbathgugagan tuktukpautihi kenmikpautihilu ipiekngilagit negyutikagvingnin anipkakuvlugit tapkua imektitaukuvlugit? 
LUK.13.16	Unatauk angnak Abraham kitungagihimayaa ukiuni 18ni Satankun ipikhimagami, ipiektukhaungilak Sabbathmitillugu?” 
LUK.13.17	Taima ukangman Jesusim akigait kanguhukpiaktun inuilli havaangit alianaktun kuviahutigiyagaluangit.
LUK.13.18	Jesus ukallaktuk, “Godim atanguvia kanuktunitpa? Humunlunin ayyikutaginiakkigu? 
LUK.13.19	Mustardim nautiakhangatun-iliyuk inuk tapfuminga iliman nauttiviminun. Tamna naulluagami napaaktunguktuk, aahin kihektutaini tingmiat uvluliukpaktun.”
LUK.13.20	Jesus ukallangmiyuk, “Godim atanguvia kanuk ayyikutaginiakkigu? 
LUK.13.21	Puvlaaktun-iliyuk tapfuminga angnak piyuk akutikuvlugit mukpauyamun ilainun puvlaakakhimakuvlugit.”
LUK.13.22	Talva Jesusim iglukagvit iglukagluangitullu apkutigiyain aullakhuni Jerusalemun. 
LUK.13.23	Aahin inum apegiyaa, “Atanek inuit annauyyauyukhat ikitun?” Kiuyain, 
LUK.13.24	“Uktugluhi itekuvluhi itegvingmun negukiktumun, ukautigipfi, amigaitun itegahualengmata itelimaitkaluakhutik.
LUK.13.25	“Ataneglu iglumun makittuni ukuak kilutagniangmagu, hilataanilu ilipfi ukuangmun tigluktugahuaktuhi ukagluhi, 'Atanek, ukuegutitigut.' Kiuniaktaahi, 'Nakin pimangapfi ilihimangingitpiaktunga.' 
LUK.13.26	Talva ukagahualektuhi, 'Negikatigiyaptigit imekatigivlutinlu aahin iglukagviptingnilu ilihauyyivaktutin.' 
LUK.13.27	Ukallangniaktugli 'Ukautigipfi, nakin pimangapfi naluyunga, kimakhinga huinekitukpiagapfi.' 
LUK.13.28	Takanani takugupfigit Abraham, Isaaclu, Jacoblu nalautaiyillu tamaita Godim atanguviani ilipfi igitaugaluaktilluhi kiahunguyuhi kiipkaktivluhi. 
LUK.13.29	Inuillu kivataanin uataaninlu tatpangalu taunangalu kaithunguyun negiaktukatigikuvlugit Godim atanguviani. 
LUK.13.30	Ilaa tapkua kingulliuyun hivulliugniaktun, hivulliuyun kingulliugniaktugaluit.”
LUK.13.31	Tapfumanilu Pharisekut ilaita ukallautiyaat Jesus ukakhutik, “Aahinun kimaugiagin Herodim tukutumamatin.” 
LUK.13.32	Ukallautiyain tapfuma, “Takki tamna kalvik ukautiyyavakhi imaa, 'Ilaa agiuktun anipkaktatka, naguhipkaivlunga uvlumi akagulu, uvlugli pingahuani havakhaga innengniaktaga.' 
LUK.13.33	Aullaktukhaugaluaktungali uvlumi, akagulu, akaguanilu, Jerusalemin aahini nalautaiyi tukutaulimaitunakhingman.
LUK.13.34	“O Jerusalemiut Jerusalemiut, tukuttivaktuhi nalautaiyinik millukhugit uyagagnik tiliyauyun. Akhun katimakatigiyumavagapfi uvamnun akkelyyektun tapfuma akkelyyiani takkukttegmagit ihalgulminik, imanakpakaluaktuhi ilipfi. 
LUK.13.35	Ilaa innikhi inuektitauyumaaktuk. Ukautigipfilu ilipfi tautukigunaigipfinga ukaktinahi, 'Nagugiyauli tamna kailengman atangum atingani.' ”
LUK.14.1	Ilaani Sabbathmi Jesus pulaangman Pharisekut ilangata atangum igluanun negiaktukuvlugu, inuit iigiyaat. 
LUK.14.2	Ilaa tautuktaa inuk anniagutilik avatait immaktekpiangmata. 
LUK.14.3	Jesusim pitkuhiliuktit Pharisekullu apegigamigit ukallaktuk, “Sabbathmi naguhipkailuni naamakpa?” 
LUK.14.4	Tapkua nipliyuimata tapfuma naguhipkaktaa aitkuvlugulu. 
LUK.14.5	Tapkunungalu ukallaktuk, “Nallikhilu tuktukpautin, kenmikpautinlunin imektagvingmun iyukakpan, nukiktunaitpiuk Sabbathmitillugulunin?” 
LUK.14.6	Tapfumungalu kiulimaitpiaktugaluit.
LUK.14.7	Talva Jesusim ukallautiyain pulaakuyauyun hivuniunekun, tapkua katimayuni ikhivautait nagutkiat atugumainakpiagmatigit, ukakhuni, 
LUK.14.8	“Katuhekhektunun pulaakuyauguvin iglumi ikhivautagmun nagutkiagmun ingitailutin, imakaa inuk ilingnin ataniukiak pulaakuyauyunakhingman. 
LUK.14.9	Pulaakkuiyi upangnikumi ukautinakhavaatin imaatun, 'Una ingili' ilvillu kanguhuklutin inginialektutin atpahitkiyamun. 
LUK.14.10	Pulaakuyaugaiguvin takki ingivaglutin atpahitkiyamun hivullengmik, pulaakuiyi ukallakuvlugu ilingnun, 'Ilannaga kingikiyamun ingitin', talva nangaktauniaktutin negikatigiktun takuangni. 
LUK.14.11	Inuk anangayaakumi inminik nangaktauyunaituk, kinalikalunin anangayangitkumi nangaktauniaktuk akhun.”
LUK.14.12	Jesusim ukallautiyaa pulaakuiyini, “Negiaktukuiguvin inungnik ilannatin, katangutinlunin, ilaguhegiyatinlunin nuakatinlunin manigiekata pulaaktailugit kinguagun pulaagnakhavaatintauk akiliuhiakuvlutin. 
LUK.14.13	Negiaktukuiguvin inungnik, ilingayun, niugluktullu, pihuyuitullu takpiitullu pulaakukit, 
LUK.14.14	kuviahukuvlutin, tapkunanga akiliuhialimainavin. Ilumuktunli makitpata akiliuhiakhunguyutin kihimi.”
LUK.14.15	Negikatauyun ilangata tamna tuhaagamitku Jesusmun ukallaktuk, “Kuviahuktuk inuk negiaktugniakumi Godim atanguviani.” 
LUK.14.16	Ukallautiyaa, “Inugaluak ilaani negiaktukuivaktuk inungnik amihunik amihut pulaakuvlugit. 
LUK.14.17	Negiaktugvik tikinman pulaakuiyim kivgani tiliyaa ukallautikuvlugit pulaakuyauyun, 'Kaititti tamaini upalungayakhimangmata.' 
LUK.14.18	Tapkua tamangmiglu kaiyumangnginamik ukainaktun kuyagingnakhutik. Hivullium ukallautiyaa, 'Nauttivikhaminik niuvelihakama takuyaktugniagapku ihuigitailunga.' 
LUK.14.19	Tuglia ukallaktuk, 'Tuktukpainik kulinik niuvelihagama uktugniagapkit ihuigitailunga.' 
LUK.14.20	Allalu ukallaktuk, 'Nulianikama kailimaektunga uvanga'. 
LUK.14.21	Talva kivgam atanini uniutiyaa tapfuminga. Ataneglu ningakpiagami kivgaminun ukallaktuk 'Takki anigiagin iglukagvium apkutainun pulaaktitkuvlugit ilingayun, niugluktunlu, pihuyuitullu takpiitullu'. 
LUK.14.22	Uatiagunguman kivgak ataniminun ukallaktuk 'Atanek, pitkugangma pivaktunga, iglun tatagngitugaluak inungnik.' 
LUK.14.23	Atangum ukallautimiyaa kivgani, 'Iglupailgulmun apkuhinengnun aavungaugin inuit pulaaktitkuvlugit igluga tatatkuvlugu inungnik. 
LUK.14.24	Ukautiyagaluapkinli, tapkua hivullit pulaakuyauyugaluit iglumnun negiaktugunaekpiaktun uvamni.”
LUK.14.25	Tapfumani inuit amigaitpiaktun maligmayyuk Jesus kiviahuni tapkununga ukallaktuk, 
LUK.14.26	“Inuk kaigumi uvamnun maliglualimaitpiaktanga nagugikiyagingitkuminga uvanga angayukaminin, nuliyamininlu nutakamininlu katangutimininlu, ilaa, inuhemininlunin. 
LUK.14.27	Inuk malikuvlunga haniagutikhaminik nangmagngitkumi maligluangitpiaktanga ilaa. 
LUK.14.28	Nallipfi kina napagiagmik hanagumagumi hivullengmik inginiaktuk manini naunaekuvlugit manit naamangniangmangata ilihimakuvlugu? 
LUK.14.29	Taimaliugngitkumi tungavikhamik hanakaaktillugu innegunaitaa, inuillu takugagamitku iglautiginiaktaat 
LUK.14.30	ukakhutik, 'Hunauva tamna inuk hanagahualekaaktillugu ipigaktuk.' 
LUK.14.31	Atangumli anguyautigigumigit atanguvigmiut allat, hivullengmik inginiaktuk ihumaliukuvlugu akimangniamangamiuk anguyaktingit nanminingit 10000guktillugit, akiganga anguyaktikaktillugu 20000nik. 
LUK.14.32	Akilimaitkumi akiganga ungahiktumiitillugu kivgani tiliniaktaa tapfumunga anguyaktailikuvlugu piyyagiktumik ukagvigikuvlugulu. 
LUK.14.33	Talva nallikhi inuk pikutiminik tamainik tunihingitkumi maligunaitanga.
LUK.14.34	“Tagiuk naguyuk ilaa, tagiugli hakuekumi kanuk hakugiktutunitfaaniakka? 
LUK.14.35	Hukhaunginamik nunamun anagvingmunlunin igitauyukhat. Inuk hiutikakumi tuhaali.”
LUK.15.1	Tapfumani manilekhiyit huinekiyullu kaivaktun tuhaayumavlugu Jesus. 
LUK.15.2	Pharisekut tiitigaktillu ihumalukamik ukallaktun, “Uma huinekiyun ilagiyain negikatigivlugit.” 
LUK.15.3	Talva tapkununga una hivuniunek unipkautigiyaa. 
LUK.15.4	“Ilapfi kia imnaikakumi 100nik tapkua ilangat atauhingnaglunin tamakan 99 kimangngilagit inuilgulmi kengiaktukuvlugu tamakhimayuk katkaktinagu? 
LUK.15.5	Katkagumiuglu nangmagniaktaa kuviatakpiakhuni. 
LUK.15.6	Tikigumilu ilannani nuakatinilu kaitkuvlugit ukallautiyain, 'Aliahukatauvagitti uvamni, imnaiga tamakhimayugaluak katkagapku.' 
LUK.15.7	Taimatauk ukautigipfi, huinekiyuk atauhingnaglunin ihumaliukikpan kuvianakiak kilangmiuni, 99nin inungnin ilumugmatalunin.
LUK.15.8	“Angnaklunin maniuyakakumi kulinik, ilangat tamakan ikingilak kulliminik natia tilagikhugu kenigiaktukuvlugu tamakhimayuk katkaktinagu? 
LUK.15.9	Tapfuma katkakumiuk ilannani nuakatinilu kaitkugamigit ukallautiyain, 'Aliahukatauvagluhi uvamni, maniuyak tamakhimayugaluak katkagapku.' 
LUK.15.10	Taimatun ukautigipfi, Godim ihalgulgit kuviahukpiaktun huinekiyuk atauhingnaklunin ihumaliukikpan.”
LUK.15.11	Jesuslu ukallaktuk, “Inugaluak engnikaktuk malgunik, 
LUK.15.12	nukakhiumlu anguni ukallautiyaa, 'Angutiga pikutingnin piyakhamnik tunilanga.' Tapfumalu pikutini aviktain tapkununga engniminun. 
LUK.15.13	Kinguagunlu kakugungugman nukakhek tamna pikutiminik upalungayakhuni ungahiktumun aullaktuk, takananilu pikutini nungutpagait hungitumun ihuitumunlu. 
LUK.15.14	Maningit nungumata tapfumani nunami inuit nekaekpiaktun, nukakheglu aiyukakpallialektuk. 
LUK.15.15	Aahin nunaum inungita ilanga upaktaa havagiektugumavluni, tapfumalu havakuyaa nauttivimini negipkaikuvlugu tuktuklugnik. 
LUK.15.16	Nukakheglu kaalegami tuktukluit nekhautainik negiyumainaktugaluak inuit tuniyuimayyuk. 
LUK.15.17	Inminigli naguyumik ihumaliugami ukallaktuk, 'Angutima kivgait tamangmik nekihakakpaktun amigaitunik, uvanga nekaitpiakaluaktillunga. 
LUK.15.18	Makiniaktunga angutimnungaukuvlunga, ukallautiniagiga, “Angutiga, Godmun ilingnunlu huinekivagama 
LUK.15.19	engningnik taiyauyukhaungitugaluyunga, kivgaktun-itlangali.” 
LUK.15.20	Tamnalu makinami anguminungaktuk. Tapfumunga kaglilektillugu niulihakhuni angumi tautukamiuk nagligiyaa akpahivlunilu upaktaa kungahiagunlu ikitaa kunikhugu. 
LUK.15.21	Nukakhiumlu anguni ukallautiyaa, 'Angutiga, Godmun ilingnunlu huinekivagama engningnik taiyauyukhaungitugaluyunga.' 
LUK.15.22	Tapfuma angutata ukallautiyagaluangit kivgani, 'Annugak pinekiak kaihiuk annugaglugu, mikiligagmiaglugulu, kamiglugulu. 
LUK.15.23	Aahin kagitihiuk nugak puvalayuk, tukuttiluhilu tapfuminga, negiaktugniagapta aliahuinakuvluta, 
LUK.15.24	una engniga tukuhimayugaluak inukigman, tamakhimayugaluak pakektaumanlu.' Talva tamangmik aliahugahualektun.
LUK.15.25	“Nukakhium angayuali nauttivingmiituk, ailektillugu numektunik atuktuyautinik nalauyuk. 
LUK.15.26	Aahin tapfuma kivgak kaitkuyaa tuhaayumagami kanuitilakhainik iglumi. 
LUK.15.27	Kivgam kiuyaa, 'Nukan ilaa tikinman angutivit nugak puvalayuk tukutpagaa pigamiuk engnini naamakpiaktillugu aaniakhimaitumik.' 
LUK.15.28	Angayuhegli kuviahugunaekami itegngituk. Anguta anigami ukagvigiyaa itekuvlugu. 
LUK.15.29	Tamnali kiuyugaluak anguminun, 'Ilaa kangagaaluk kivgaktuyyagikpiaktunga ilingnun tuhaavigivlutin puigukhimaitumik, ilvitli tuniyuitpiaktagaluangma nugagmik aliahuinakuvlunga ilannamni. 
LUK.15.30	Engninlunin nungutpiaktagaluangit manitin angnaktigun, tikinman tukutpagan nugak puvalayuk aitutigikuvlugu tapfumunga.' 
LUK.15.31	Angutata kiuyaa, 'Engniga uvamnihimavaktutin ilaa, pikutitka tamaita naminigiyatin ilvit. 
LUK.15.32	Naguyugaluak aliatakpiagapta, nukan tukuhimayugaluak inulengman, tamakhimayugaluak pakektauman.' ”
LUK.16.1	Aahin Jesusim maligutini ukallautiyain imaitumik, “Inuk manigiektuk kivgakaktuk nunami ituk, kivgak tamna tamaiyainik nunguttiman ataniata tuhaayaa. 
LUK.16.2	Talva atangum kivgani kaitkugamiuk apegiyaa, 'Tamna tuhaayaga ilipkun itkumava? Havaatin naunaeklugit uvamnun kivgaktun havagunaekavin talvangaanin.' 
LUK.16.3	Kivgagli inminik ukallaktuk 'Huliniakkik atanima havaguektimanga? Hakugikluanginama algaklimaitunga, kanguhukpallaagamalu inungnin tukhiagumangngitpiaktunga. 
LUK.16.4	Huliyakhamnik ilihimayunga inuit igluinun pulaakukuvlunga anitaukaalunga. 
LUK.16.5	Aahin, tapkua inuit ataniminin atugakakpaktun atuni kaitkugamigit hivullik apegiyaa, 'Atugan atanimun kanugmik?' 
LUK.16.6	Tamna ukaktuk, 'Ukhugmik katayunik 100nik'. Kivgak ukallangmiyuk, 'Takki una tiitigak tiitigaglugu 50nik.' 
LUK.16.7	Allamunlu apekhiyuk, 'Ilvillu kanugmik atugaliuyutin?' Tamna ukaktuk, 'Pugnik mukpauyakhaglingnik 100nik'. Ukallautiyaa, 'Una tiitigak 80nik tiitigaglugu'. 
LUK.16.8	Tamna kivgak ilumugngitgaluaktillugu ataningata aiyuinahugiyaa, nunaum kitungait aiyuitkiyaumata nanmingnik havakhutik kaumaktum kitungainin.
LUK.16.9	“Nunam inungita maningillunin atungnaktugaluit ilipfigun ilaukuvluhi naguyunun, kinguagun ilumuktun naiyukukuvluhi ingmingnun nungulaitumi manit nungutpata.
LUK.16.10	“Inuk ilumukpiagumi ikitunik havaktillugu, ilumukhunguyuk amigaitumik havakuyaugumi. Inuklunin ilumugngitkumi havagiamini ikituni, ilumugunaituk amigaituniglu. 
LUK.16.11	Ilipfi ilumugngitkupfi nunaum inungita manigingnik, kia havakuniaktaahi pikutinik ilumuktunik? 
LUK.16.12	Ilipfilu ilumugngitkupfi allat pitkutainik kia tuniniaktaahi naminipfingnik?
LUK.16.13	“Kivgaklunin atanengnun malgunun kivgaktulimaituk, aipa nagugiyunainamiuk aipanga nagugikuvlugu imaalunin, aipa tuhaaniagamiuk aipanga nagugiyunaitkaluaktillugu. Ilipfitauk Godmun nunaum pikutainunlu atautikun kivgaktulimaitkaluaktuhi.”
LUK.16.14	Pharisekullu manit aliagigamitigit tuhaayat mitautigivlugu. 
LUK.16.15	Jesusim ukallautiyagaluangat, “Ilipfi ilumukhektukpaktuhi inuit takuangni Godimli umatihi ilihimayagaluangit, tapkualu inungni nagugiyauhimayun Godim takuani ihuitpiaktugaluit.
LUK.16.16	“Mosesim pitkuyain, nalautaiyillu tiitigait malingnagialgit John Baptaiektim tikiyyutaanun, talvangaaninlu Godim atanguviata unipkautain tuhaanaktun, itegumayun itegahuat akhukhutik. 
LUK.16.17	Pitkuyaini ilaa tiitekhanin tungnek atauhingnaklunin tamakuvlugu aiyungnakiak kilam nunamlu tamagvingaanin.
LUK.16.18	“Inuk nuliyaminik avipkaigumi nulianikuvlugu allatuktuk, inuglu nulianikumi angnangmik avithimayumik uingaanin, allatuktuk.
LUK.16.19	“Inugaluaglu maniekpiaktuk annugakhimayuk pinektumik mamaktumiglu negingnakpakhuni uvluk taman, nunamiitpaktuk. 
LUK.16.20	Tapfuma igluata hilataani ukuangata haniani ilingayuk nallayuk. Tamna atikaktuk Lazarusmik kilakhimavluni 
LUK.16.21	negiyumainakhuni ilakuinik katakhimayunik manigiektum ikpataanin; aahin kenmit aluktugiaktuktain kilangit. 
LUK.16.22	Ilaani ilingayuk tamna tukugami tigumiaktauyuk ihalguliktigun Abraham haanganun. Maniektuglu tukugami iluvektauyuk. 
LUK.16.23	Napatikagvingmilu kapiahukpiagami agluktuk tautukhugik Abraham ungahiktumi, Lazaruslu tapfuma hanianiitillugu. 
LUK.16.24	Tukhulayuglu ukakhuni, 'Angutiga Abraham nagliginga tililugu Lazarus uvamnun tapfuma tikimi nuvua imengmun mihaktegliuk ukaga niglakuvlugu ulugiahukpallaagama hamani ingnengmin.' 
LUK.16.25	Abrahamli ukaktugaluak, 'Engniga puiguktailivaglutin inutingni naguyumik pivaktutin, Lazarus nagungitumik pivagaluaktillugu, tayyali naguhilektuk tamna ilvit ulugiahukpiaktillutin. 
LUK.16.26	Aahintauk akuniptingni nakhak itiyuk ikagumayun hamanga ilingnun, ilingninlu hamunga ikakunagit.' 
LUK.16.27	Manigiektugaluak ukallangmiyuk, 'Angutiga tukhiagvigigapkin ilaptingnun tilivaglugu Lazarus, 
LUK.16.28	katangutikagama talimanik, ukkauyyauyukhat hamunga kapiahugvigmun tikinakhavut.' 
LUK.16.29	Abraham ukaktugaluak, 'Mosesim nalautaiyillu tiitigait pikagamitigit tuhaalugit.' 
LUK.16.30	Kiuyugli, 'Imanak angutiga Abraham, tukungayuninlunin inuk utekpan tapkununga ihumaliukigniagunakhiyun.' 
LUK.16.31	Ukallautiyaa, 'Tuhaayumangngitkumik Mosesim nalautaiyillu tiitigainun tuhaayunaitun tukungayum hagyaegvigipahilunin.' ”
LUK.17.1	Jesusim maligutini ukautiyain, “Huinekiyutikhat kaitauhunguyun ilaa kialika pihimayain tamna huinekipkaiyi kapiahugniaktuk akhun. 
LUK.17.2	Tapfumunga nagutkiak uyagak nivingakkan kungahiagun imangmun igitaukuvlugulu, tapfuma huinekipkakumiuk ukua nutakat ilangallunin. 
LUK.17.3	Upingakhitailuhi ilipfingnik, katangutin huinekitpan ilingnun ihuakhakpayyavan, ihumaliukikpanlu kahuyyutilugu. 
LUK.17.4	Aahin tamna huinekitpan ilingnun 7ektukhuni uvlumi atauhengmi, 7ektukhuni ukagvigipatin ukakhuni, 'Ihumaliukiktunga', kahuyyutiyakhan.”
LUK.17.5	Talva Apostles Atangnengmun ukallaktun, “Ikayuktigut ukpegluakiyaukuvluta” 
LUK.17.6	Ataneglu ukaktuk, “Ukpegnekagupfi mustardim nautiakhangatun una napaaktuk ahialik ukagviginiaktakhi, 'Nutin paunga iliyaukuvlutin imangmun', tuhaaniaktaahilu.
LUK.17.7	“Nallipfilunin inuk kivgakakumi imnailekhiyimik nauttiyyekhimiglunin, tamna aitpan nauttivingmin ukallautiniakkauk imaatun, 'Takki negiguit ingilutillu'? 
LUK.17.8	Imaatunlunin ukangniagunakhiyuk, 'Takki nekihamnik igagialutin kivgaktugingalu, aahin negikaalunga, imekaalungalu negiyumaaktutin imeglutillu'. 
LUK.17.9	Inum kivgalgum kivgani kuyaginiakkauk tamna tuhaaningnangman? 
LUK.17.10	Ilipfitauk pitkuyaunipfingnik innegupfi ukagluhi, 'Uvagut kivgayyagluktugut piyakhaptingnik havainakpiagapta kihimi.' ”
LUK.17.11	Jesus Jerusalemungautillugu apkutigiyaik Samaria Galileelu. 
LUK.17.12	Aahin itengman iglukagluangitumun paaktauyuk kilakhimayunin kulinin. Tapkuali kanilgulmi nangekhutik 
LUK.17.13	nipikuktuyumik ukaktun, “Jesus atanek, nagligitigut.” 
LUK.17.14	Tapfuma takugamigit ukallautiyain, “Tavungaugitti timipfingniglu takupkaivagitti angayyuvikpagyuakunun.” Tapkualu aullaktillugit naguhilektun. 
LUK.17.15	Talva tapkua ilangat naguhiyutikhaminik takugami utiuvaktuk kuyagivlugu God nipikuktuyumik. 
LUK.17.16	Jesusim itigaita tunganun palluktuk kuyagivlugu akhun. Tamna Samariamiutauyugaluak. 
LUK.17.17	Talva Jesus ukallaktuk, “Kilaekhimayun kuliungilat? 9n nanitpat? 
LUK.17.18	Umanga Jewmiutaungitumin allaitun utekpat kuyagikuvlugu God?” 
LUK.17.19	Ukallautimiyaa, “Makittin ailutinlu, ukpegnivit naguhipkaktaatin.”
LUK.17.20	Jesus apegiyaugami Pharisekunin Godim atanguviata kaiyyutaanik kiuyain, “Godim atanguvia kaiyunaituk naunaikutikaktillugu tautugnaktunik, 
LUK.17.21	inuit ukagunaitunlunin 'Ilaa hamaniituk' imaatunlunin, 'Taikani' ilaa ilipfi akunipfingni Godim atanguvia inman.”
LUK.17.22	Maligutinilu ukallautiyain, “Ilaani ilipfi Inum engningata uvluangita ilangat takuyumangniaktakhi, takuyunaitagaluakhilunin. 
LUK.17.23	Inuit ukallautiniaktaahi imaatun, 'Ilaa hamaniituk' imaalunin, 'Taikaniituk' Tavungaktailuhi tuhaatailugillu tapkua. 
LUK.17.24	Tamna kalluk nuiman kaumaktitugu kilak taman taimatuntauk Inum engniga itniaktuk tikitpan. 
LUK.17.25	Hivullengmik tamna naglikhaktitauniaktuk amigaitumik inuit hapkua piyumangngimayyuk. 
LUK.17.26	Noah umatillugu ingilgan inuit humillika pivangmatta, Inum engningata pivikhait ayyikutauniaktun, 
LUK.17.27	tapfumani inuit hivullit negingnakpaktun imekhutik, nulianikpaktun uinikpakhutiglu taimalivakhutik Noah umiagmun itektinagu. Talva imam nungutpagain tamaita. 
LUK.17.28	Ayyikutauyuk Lot umatillugu. Inuit negivaktun, imekpakhutik, niuvekpaktun, niuvgutigivlugit pikutitik, nauttiyekhivaktunlu igluliukpakhutiglu. 
LUK.17.29	Lotli aullautiyaulengman iglukagvingmin Sodomin, kilangmin ingnengnik nipaluinaktuk tukutpakhugit tamaita inuit. 
LUK.17.30	Ayyikutauniaktuk Inum engniga hagyaekkan.
LUK.17.31	“Talvani inuk tapfuma iglumi kaanganiitkumi aullagiaktukhak kimalugit tamaiyani iluaniitun. Tamnatauk nauttivingmiitkumi kimauli aihimaitumik. 
LUK.17.32	Lotim nuliyanga puiguktailuhiuk. 
LUK.17.33	Kinalika inuheminik annautiyumagumi tamaktiniaktaa, inuklunin inuheminik tamaktigumi annautiniaktaa. 
LUK.17.34	Ukautigipfi unuami tapfumani angutik hiniktillugik aipa piyauniaktuk aipanga kimaktautillugu. 
LUK.17.35	Mukpauyakliuktivingmilu angnak malguk havaktillugik, aipa piyauniaktuk aipanga kimaktautillugu.” 
LUK.17.36	Nauttivingmilu angutik havaktillugik, aipa piyauniaktuk aipanga kimaktautillugu. 
LUK.17.37	Tapkua apegiyaat, “Nanni Atanek?” Ukallautiyain, “Tukungayuk nunamiitpan tulugat kativigiyaat.”
LUK.18.1	Talva Jesusim inuit ukautiyain hivuniunengmik tapkua kengainakuvlugit nutkakhimaitumik. 
LUK.18.2	Ukallaktuk, “Iglukagvingmi uktukti ituk ekhiungitpiakhuni Godmun inungnunlunin, 
LUK.18.3	takananilu angnak uilgaktuk naiyuktuk tamanlu uktuktimun pulaakatakpiaktuk tukhiagvigivlugu ukainakhuni, 'Akihaktuglanga akigamnin' 
LUK.18.4	Hivungani tamna tuhaayumangngitpiaktuk angnangmun, kinguagunli inminik ukallaktuk 'Uvanga ekhigiyuitkaluaktillugit God, inuillu, 
LUK.18.5	uilgaktuk tamna atanguhekpallaaman uvamnun akihaktugniagiga unagukpallaanakhavunga tukhiagutaitigun.' ” 
LUK.18.6	Atanek ukallaktuk, “Tamna uktukti nagungitkaluakhuni ukangman taimaitumik nalaugitti, 
LUK.18.7	Godimtauk pilluani akihaktugunaitpagit kukuakpiangmata inminun uvluk taman? Ikayuknahangniakka tapkuninga? 
LUK.18.8	Ukautigipfi, kilamik akihaktugniaktain. Inum engnigali nunamun tikitkumi katkangniakka ukpegnengmik inungni?
LUK.18.9	Aahintauk Jesusim una hivuniunek unipkautigiyaa inuktigun ingmingnik nagunahugimata hukauneknahugivlugit allat. 
LUK.18.10	“Angutik malguk angayyuvikpagyuamun itekatigiktuk kengagiaktugumavlutik, aipa Pharisekut ilangat, aipangali manilekhiyiuyugaluak. 
LUK.18.11	Pharisek tamna nangekhuni inminik kengaktuk imaatun, 'God kuyagigipkin inuktitun allatun-itnginama, tuhuyuktutun, ilumugngitutunlunin, allatuyuktutunlunin, ikumatunlunin manilekhiyitun-itnginama kuyakpiaktunga. 
LUK.18.12	Sundailgulmi negitailingnaktunga malguektukhunga, tamaiyamnin tamainin ilagingnik tunihivaktungalu.' 
LUK.18.13	Manilekhiyili aahivakiyauyumi kilangmunlunin aglugumangngitugaluak kanguhukpallaagami hakianili patekhugu ukallaktuk, 'God, nagliginga huinekitukpiagama'. 
LUK.18.14	Ukautigipfi, tamna aivaktuk ihumagiyauyunaekiyauvluni aipaminin, Kinalika inminik ataniukiyauyumagumi kanguhuktitauhunguyuk, inugli inminik anangayangitkumi ataniukiyauhunguyuk.”
LUK.18.15	Talva inuit nutakatik kagitiyain Jesusmun aktuinakuvlugit, maligutaitali takugamitigit pitailiyagaluangit ihuakakhugit. 
LUK.18.16	Jesusimli tapkua inminun kaitkugamigit ukaktuk, “Nutakat uvamnun kailit aahivaktailugit tapkua Godim atanguvia naminigimayyuk. 
LUK.18.17	Ilumun ukautigipfi, kinalika Godim atanguvianik pingitkumi nutagaktun tapfumunga itegunaituk.”
LUK.18.18	Talva atanguyauyuk kaivluni apekhiyuk Jesusmun, “Ilihauyyi naguyutin, humik piniaktukhauvik inuhengmik nungulaitumik pikakuvlunga?” 
LUK.18.19	Jesusim ukallautiyaa, “Hug naguyumik taivinga? God kihimi naguyuk. 
LUK.18.20	Pitkuyainik ilihimagaluaktutin, 'Allatuktailutin, inuaktailutinlu, kukitailutinlu, ikutailutinlu nuakatikun, angutin angnanlu nagugilugik.” 
LUK.18.21	Tamna ukallaktuk, “Hapkua pitkuyain tamaita malikpaktagaluatka inuhuktutimnin.” 
LUK.18.22	Jesusim tamna tuhaagamiuk ukallautiyaa, “Atauhengmigli pingitkaluaktutin. Tamaiyatin tamaita niuvgutigikit ilingayun aitukuvlugit taima pitkutinik akituyunik pikakhunguyutin kilangmi, aahin kaigiagin maliglunga.” 
LUK.18.23	Tapfumali tamna tuhaagamiuk kuviahugunaektuk pikutain amigaitpiangmata. 
LUK.18.24	Jesusimlu iigigamiuk ukaktuk, “Manigiektum tikiyyutaa Godim atanguvianun aiyungnakpiaktuk. 
LUK.18.25	Negyuk camel mitkutim iyagun itegluni tapfuma itegvikhaa aiyungnaitkiak manigiektum tikiyyutaanin Godim atanguvianun.” 
LUK.18.26	Tapkua tamna tuhaagamitku ukaktun, 'Kinatauklunin annauyyauniakka?” 
LUK.18.27	Ukaktugaluak, 'Hullika inungnun piyuminaktpiaktuk Godmunli tamna piyuminaitpiaktugaluak.”
LUK.18.28	Peterlu ukaktuk, “Ilaa uvagut igluvut kimaktavut malikuvlutin.” 
LUK.18.29	Ukallautiyainli, 'Ilumun ukautigipfi, inum igluni, nuliyanilu, katangutinilu, angayukanilu, nutakanilu kimagumigit Godim atanguvia pivlugu, 
LUK.18.30	tapkuninga pikangniaktuk amigaektugluni tayya, ilaanilu inuhengmik nungulaitumiglu.
LUK.18.31	Jesusim 12n ilagigamigit ukallautiyain, “Ilaa Jerusalemungaulektugut, nalautaiyit ukauhiit tiitigautigimayyuk Inum engniga, ilumukuvlugit. 
LUK.18.32	Tamna tuniyauniaktuk Jewmiungitunun, tapkua mitautiginiaktaat naglikhaktitumavlugu tivguaktugumavlugulu, 
LUK.18.33	aahin ungulakhunguyaat tukutumavlugulu, uvlugli pingahuangni makiktitauniaktugaluak.” 
LUK.18.34	Tapkuali tapkuninga kangekhiyuitugaluit ukakhimayain naunaktutun-ilivagmata tapkununga.
LUK.18.35	Jerichomonlu Jesus tikilektillugu inuk takpiitpiaktuk apkutim hanianiituk tukhiakhuni. 
LUK.18.36	Tamnalu inugiektumik tuhaagami apekkutigiyain. 
LUK.18.37	Inuit uniutiyaat ukakhutik, “Jesus Nazarethmiutak apkuhainalengman.” 
LUK.18.38	Takpiituglu tukhulauktuk “Jesus Davidim engniga, nagliginga” 
LUK.18.39	Inuillu hivulliuyun tanektaat nipaekuvlugu tamnali nipikuktuyumik tukhulaukpaktuk “Davidim engniga nagliginga” 
LUK.18.40	Jesusim nutkakhuni tahiuktaukuyaa inminun, kainman apegiyaa, 
LUK.18.41	“Humik piyumavin uvamnin?” Tamna ukaktuk, “Atanek, takpikhipkaktauyumavlunga.” 
LUK.18.42	Jesusim ukallautiyaa, “Tautuglegin ukpegnivit naguhipkagmaatin”. 
LUK.18.43	Tayyainaglu tautuglektuk maligahuakhugu kuyagivlugu God. Inuit tamangmik takugamitku kuyagiyaat God.
LUK.19.1	Jesus Jerichomun tikinami apkuhaaktaa. 
LUK.19.2	Taikanilu inuk Zacchaeusmik atikaktuk ituk, tamna manigiekpiaktuk ataniunami manilekhiyikuni. 
LUK.19.3	Tapfuma Jesus takuyumainakpiaktaa kinaumangan inugiekpallaaman mikigamilu hapekpiaktuk. 
LUK.19.4	Talva hivulliuvluni napaaktumun ahiakaktumun maiyugaktuk kungniagumavlugu apkuhangnialengman talvunga. 
LUK.19.5	Jesuslu talvunga tikinami aagluktuk ukallautivlugu, “Zacchaeus atkagiagin uvlumi iglungnun pulaagniagama.” 
LUK.19.6	Kilamiuvlunilu atkauyuk kuviahutigivlugu Jesus. 
LUK.19.7	Inuillu tamna takugamitku ihumaluinaktun ukakhutik, “Hunauva tamna pulaagahualektuk huinekiyumun.” 
LUK.19.8	Zacchaeuslu nangekhuni Atanengmun ukallaktuk, “Ilaa, Atanek, pikutima napain aitutiginiaktatka ilingayunun, inungninlunin kukithimaguma hitamaektuglunga utektiniagitka hullika.” 
LUK.19.9	Jesusim ukallautiyaa, “Uvlumi iglumun umunga annauyyutikhak tikitainaktuk, una angut Abraham kitungagimagutauk. 
LUK.19.10	Inum engniga kaivaktuk kenigiaktugumavluni annauyyikuvlugulu ulamnauhimayunik.”
LUK.19.11	Inuillu tapfuminga tuhaamata, Jesusim ukautiyain tapkua allamik hivuniunengmik, Jerusalemun tikilegami, tapkualu negiugimayyuk Godim atanguviata tikiyyutaa tayyainak. 
LUK.19.12	Talva ukallaktuk, “Inuk atanekhak nunamun ungahiktumun aullaktuk ataninguktitaukuvlugu, utekuvlugulu nunaminun. 
LUK.19.13	Aullaktinani kivgani kulini kaitkugamigit inminun tuniyain maniuyangnik goldnik kulinik atuni ukautivlugit, 'Kaitkiktinanga ukua niuvgutigilugit.' 
LUK.19.14	Tapfuma nunakataita nagugiyuitpiaktagaluangat tamna, aullakaaktillugu kinguagun tiliyain tapfumunga ukautikuvlugu imaatun, 'Tamna inuk atanigiyumangngitakkut'.
LUK.19.15	“Tamnali utegami ataninguktitauhimavluni kivgani tunihimayain maninik, kaitkuyain tuhaayumavluni manitigun amigaekmangatalunin. 
LUK.19.16	Hivullik kaigami ukallaktuk, 'Atanek, manitin atauhek maniuyak goldmik niuvgutigigapku kulinguktuk.' 
LUK.19.17	Ukallautiyaa, 'Kuanakutin kivgaktuyyagikpiaktutin, ilumukpiagavin havakhutin ikitunik, attanektugniaktatin iglukagvit kulit.' 
LUK.19.18	Tugliatauk kaigami ukallaktuk, 'Atanek manitin atauhek niuvgutigigapku talimagukpiaktuk.' 
LUK.19.19	Tapfuma ukallautiyaa, 'Ilvillu atannektugniaktatin iglukagvit taliman.' 
LUK.19.20	Allatauk kaigami ukallaktuk, 'Atanek manitin hamaniituk tutkukhimagapku ulikhugu, 
LUK.19.21	kamahutigigapkin aneguhukpiagavin, tiguvlutin humik ilingitgaluaktatin, katihivagavillu humillika nauttiyekhiyuitkaluaktillutinlunin.' 
LUK.19.22	Ukallautiyaa, 'Kivgaktuyyaglukpiaktutin ukauhingnin ihuigiyagin. Ilihimagavin aneguhukpiagama tiguvlunga humik ilingitgaluaktatka, katihivagamalu humillika nauttiyekhiyuitkaluaktillungalunin? 
LUK.19.23	Hug maniga tuningitpiuk manikagvigmiunun kaitkiguma pifaakuvlugu tapikhakakuvlungalu tapfumanga?' 
LUK.19.24	Inungnun nangekatauyununlu ukallaktuk, 'Umanga maniuyak tiguhiuk tunikuvlugu tamna maniuyakaktuk kulinik.' 
LUK.19.25	(Tapkua ukallautiyaa, 'Atanek, maniuyakaktugaluak kulinik') 
LUK.19.26	Ukautigipfi, inukli pikaktuk tunihiviuniaktuk allamik, pikangngituminlu tapfuma piyutain mikigaluakhuni piektitauniaktun. 
LUK.19.27	Tapkuali akigatka atanektuitailimangnga tapkununga, kagitihigit tukulugillu hivunimni.
LUK.19.28	Taimatun ukagami Jesus hivulliuvluni Jerusalemun aullaktuk. 
LUK.19.29	Tikilektillugulu Bethphagemun Bethanykukhuni, manilgulmi Olivesmik taiyauyumi, maligutini malguk tikiyaik, 
LUK.19.30	ukakhuni, “Iglukagluangitumun hivuniptingni-itumun tavungaugittik tikinahualeguptiglu tautugniaktakhi kenmekpaum hiutekuktuyum nuganga ipikhimayuk atukhimaituk. Ipiekaalugu kagitihiuk. 
LUK.19.31	Inuillu taikaniitun apegipatik 'Hug nugak ipiektakhi?' Kiulutik imaatun, 'Atangum atugumangmagu'. 
LUK.19.32	Talva tiliyauyuk tavungaktuk katkakhugu tuhaayamingnik. 
LUK.19.33	Nugaklu ipiektillugu nugaglik apekhiyuk tapkuninga, 'Hug nugak ipiektakhi?' 
LUK.19.34	Tapkuak ukaktuk, “Atangum atugumangmagu" 
LUK.19.35	Talva kagitiyaak Jesusmun, kaanganunlu annugatik ilimatigik Jesusim atuktaa. 
LUK.19.36	Kenmekpaktuktillugulu inuit apkunmun annugatik ihivilektain. 
LUK.19.37	Aahin kaglilengman, Manilguk Olivesmik taiyauyum ataagun, maligutait amigaitun kuviatakpiaktun kuyagivlugulu God nipikuktuyumik havaangit alianaktun tautukpagamitigit, ukakhutik,
LUK.19.38	“Nagugiyauli Atanek tikinami Atangum atingani, kilangmiut naamaglit kingikiyauyumi alianaktukhak.”
LUK.19.39	Inungnin Pharisekut ilaita ukallautiyaat, “Ilihauyyi maligutitin ihuakhakit.” 
LUK.19.40	Kiuyugaluak, “Ukautigipfi, tapkua nipahuekatta uyagainait tukhulaukhunguyun.”
LUK.19.41	Kagligami tautukhugu iglukagvik kulviugutigiyain inuit, 
LUK.19.42	ukakhuni, “Uvlumilunin naguyyutikhapfingnik ilitukhiyukhaugaluaktuhi, tayyali tapkua iyekhimayugaluit iyipfingnin. 
LUK.19.43	Kakugu akigahi hugiyuglutik nunamik avaluliukhunguyun iglukagvipfingnun ilukuvluhi 
LUK.19.44	ulgutitumavluhi nunamun tamapfi nutakahilu, aahin iglupfingnin uyagait tamaita imikhunguyain, annauyyutikhakhi ilitaginginapfiuk.”
LUK.19.45	Talva Jesus angayyuvikpagyuagmun itegami niuvayit tamaita anipkagahualektain, 
LUK.19.46	ukautivlugit, “Tiitigakhimayuk, 'Iglugu taiyauyukhak kengauvingmik', ilipfili kukivinguktitagaluakhi.”
LUK.19.47	Uvluk tamanlu ilihauyyingnaktuk angayyuvigpagyuami. Angayyuvikpagyuakut ataningit, tiitigaktillu, inuit atanekpaillu tukutumainaktaat, 
LUK.19.48	pilimaitugaluit inuit tamangmik tuhaavigimayyuk akhun.
LUK.20.1	Ilaani Jesus angayyuvikpagyuamiitillugu ilihauyyivluni ukauyyivlunilu unipkainik inungnun tapkua angayyuvikpagyuakut ataningit, tiitigaktillu, inuit atanikpaillu tapfumunga upangniktun 
LUK.20.2	ukautivlugu, “Kia havakuyaatin hapkuninga kia pitkuyaatin? ukautitigut.” 
LUK.20.3	Kiuyain, “Uvangatauk apeginahualektapfi, ukallautihinga, 
LUK.20.4	Johnim baptaiegutaa nakin piva, Godmin inungninlunin?” 
LUK.20.5	Tapkuali apekhuivlutik ingmingnik ukaktun, “Ukagupta, 'Godmin' ukangniaktuk, 'Hug ukpegingitpakpihiuk?' 
LUK.20.6	Ukaguptalunin 'Inungnin', inuit tamangmik millugniaktaatigut uyaganik John nalautaiyiunahugivagamitku. 
LUK.20.7	Talva naunaktumik kiuyaat nakin pimangan. 
LUK.20.8	Jesusim ukallautiyain, “Uvangalu havakuiyiga ukautigiyunaitaga.”
LUK.20.9	Talva Jesus ukallautinahualektuk inungnun uminga hivuniunengmik, “Inuk ahiakagvikhaminik havaktuk, aahin havaktit munakhikugamigit aullaktuk nunamun allamun utekhimaitumik kilamik. 
LUK.20.10	Katihivik tikinman, tapfuma kivgani tiliyaa havaktinun ahianiktukuvlugu ahiakagvingmin. Havaktilli kektuktagaluangat aullaktitugu tunihihimaitumik. 
LUK.20.11	Aahintauk inum kivgani alla tilingmagu havaktit kektukpagat tamnatauk naglikhaktitugu igitugu tunihihimaitumik. 
LUK.20.12	Aahin kivgak pingahuat tiliyauman, tapkua aanektaat igitugulu. 
LUK.20.13	Kinguagun atanek ahiakagvingmun ukallaktuk, 'Tayya kanuk piniakkik? Ilaa engniga nagugiyaga tiliniagiga tapkua nangakuvlugu.' 
LUK.20.14	Havaktilli takugamitku tamna ingmingnik ukallaktun, 'Tamayya kinguvaghekhiyi, takki tukulakput tapfuma kinguvakhainik pikuvluta.' 
LUK.20.15	Tapkua anipkagamitku tamna ahiakagvingmin inuktagiyaat. Talva ahiakagvilik tikitkumi havaktinun huliniakka? 
LUK.20.16	Ila tikiniaktuk tukutkuvlugit havaktit havakukuvlugit allat ahiakagvimini.” Tapkua tuhaayun tuhaagamitku tamna ukaktun, “Godim tamna pitailugu” 
LUK.20.17	Jesusim iigivlugit ukallaktuk “Kanuk una tiitigakhimayuk, 'Uyagak igitauhimayuk igluliuktinin iglukpaum kiglingata ataani iliyauyugaluak'? 
LUK.20.18	Uyagagmun tapfumunga inuk katakpiagumi ahigugniaktuk, inmilu uyagak iyukakumi inugmun navingniaktaa tapfuma uyakam. 
LUK.20.19	Tapfumanilu tiitigaktit angayyuvikpagyuakut ataningita tigunahualektaat Jesus ekhigiyagaluangit inuit. Ilihimagaluaktun Jesusim unipkautigimatik tapkua hivuniunengmi.
LUK.20.20	Talvangaanin iigivagaat Jesus tilivlugit apekhuiyun inuit ilumukhektukhutik ukauhiit ihuigiyumavlugit imakaagiyumavlugulu inuit ataningningnun, atanengmunlu. 
LUK.20.21	Tapkua apegiyaat, “Ilihauyyi, ilumugavin ilihimagaluaktugut ukauyyigavin ilihauyyivlutillu ilumuktumik, ekhigingitgaluakhugit inuit tamaita. 
LUK.20.22	Caesarmun maninik akilekhigupta naamakpa naamangngitpalunin?” 
LUK.20.23	Jesusimli tapkua apekkutikhain ihuigigamigit ukaktuk, 
LUK.20.24	“Maniuyagmik takupkaktilanga. Umani kia niakuguanga atingalu una?” Ukaktun, “Caesaum”. 
LUK.20.25	Ukallautiyain, “Talva Caesaum piyutainik tunihigitti Caesarmun, Godimtauk piyutainik tunihigitti Godmun.” 
LUK.20.26	Tapkuali inuit takuangngi ihuigilimaekpiaktaat ukauhiagun, aahin kiuyyagikpiangman tapkununga agligutakpiaktun nipliyuikivlutik.
LUK.20.27	Tapfumani Sadducekut upaktaat. Tapkua tukungayun inupkaktaulimainahugiyain. 
LUK.20.28	Aahin apegigamitku ukallaktun, “Ilihauyyi, Moses tiitigakhimavaktuk imaatun, angutim angayua tukutpan nutagaitumik nuliani kimakhugu, tapfuma tukungayum nukaata nuliagiyakhagiyaa angnak kimakhimayuk nutaganikuvlugu angayua pivlugu. 
LUK.20.29	Ilaa uvaptingni nukagit 7nguyun itpaktun. Hivullik nulianikaaktillugu tukuyuk, nutagaitumik 
LUK.20.30	tugliatalu, 
LUK.20.31	pingahuatalu nuliagiyaa tamna nutagaitumik, allat tamangmik pivaktun tukuvlutik. 
LUK.20.32	Kinguagunlu angnak tukuyuktauk. 
LUK.20.33	Tukungayun makilviani talva kia nuliaginiakkauk? Nukagit 7n tamangmik pihimayagaluangat.” 
LUK.20.34	Jesusimli ukallautiyain, “Inuit nunamiitun nulianikpaktun uinikpakhutik, 
LUK.20.35	inuilli tapfumani tukungayunin makiktitaugumik naguvlutik nulianiyunaektun uiniyuitkivlutiglu, 
LUK.20.36	aahin tapkua tukukigunaektun ihalguliktun-itniagamik Godim kitungaginmagit inupkaktitauvlutik. 
LUK.20.37	Tukungayun makiktitauhungumata Moses ilihauyyiyuk unipkautigigamiuk ukpik Atanek taivlugu Abraham Godinganik, Isaacimlu Godinganik, Jacobimlu Godinganik. 
LUK.20.38	Tukungayun God Godigingitaat, inuyun kihimi, tapfumunga tamangmik inugamik.” 
LUK.20.39	Tiitigaktit ilait kiuyun, “Ilihauyyi kiuyyagikpiaktutin.” 
LUK.20.40	Talvagaanin kanguhukpallaagamik apekhingitun tapfuminga.
LUK.20.41	Jesusim ukallautiyait, “Kanuk ukaktauvat Davidim Christ engnigivagnahugivlugu? 
LUK.20.42	David inmi ukakhimangman Psalmni,
LUK.20.42	'Atanek atanimnun ukallaktuk, Talekpingma tunganun ingitin,
LUK.20.43	akigatin itigakpit ataanungautikaaktinagit.'
LUK.20.44	Davidim tamna taigamiuk atanengmik, kanuk engnigivauk?”
LUK.20.45	Inuit tamangmik nallautillugit Jesusim maligutini ukallautiyain, 
LUK.20.46	“Upingakhitailuhi tiitigaktinin, pihugumainakpiangmata annugakaktillugit takiyunik, hallutauyumavlutik inungnin niuvaavingni, atugvingnilu ikhivautait nagutkiat atugumainaktun negikataugagamiglu atanekpaini. 
LUK.20.47	Tapkuali uilgaktun piyutain aagiyain piyutigivlugit, kengakpakhutik amihumik ilumukhektutun-ilivlutik pivaktun. Tapkua ilaa ihuigiyaukiyauhunguyun.
LUK.21.1	Jesuslu kungniakhuni manigiektunik tautuktuk aituktillugit manikagvingmun. 
LUK.21.2	Uilgaktuktauk ilingayuk maniuyangnik malgunik kanuyangnik aitungman tautuktaa. 
LUK.21.3	Ukallaktuglu, “Ilumun ukautigipfi, tamna uilgaktuk ilingayuk aituktuk amigaitkiyanik inungnin allanin tamainin, 
LUK.21.4	tapkua manigiekaluaktillugit aituktun, angnagli inugutikhaminik tamainik aitukpaktugaluak.
LUK.21.5	Inuillu ilaita ukautigimayyuk angayyuvikpagyuak iglukpait pimagikpiangmata akituyunik ukallaktuk, 
LUK.21.6	“Tapkua tautuktahi tayya taman imihungugamik uyagak malguklunin kaligiktauyunaektuk.”
LUK.21.7	Tapkualu apegiyaat, “Ilihauyyi, kakugu tamna piniakka angayyuvikpagyuamun kanuk tapfuma naunaikutaa itniakka?”
LUK.21.8	Ukallaktuk “Upingakhitailuhi ilipfi ulamnekunahi, amigaitun kaithungumata atipkun ukakhutik, 'Christiuyunga uvanga' imaalunin, 'Tapfuma pivikhaa tikituk'. Maliktailugit tapkua. 
LUK.21.9	Tuhaagupfilu anguyaktutigun, anguyaktun unipkautaitigullu ekhiukpallaaktailuhi, tapkua tuhaanangniagmata, nunaumli ihua tikingitugaluak tapfumani.” 
LUK.21.10	Talva ukallautiyain, “Nunakatigit allat anguyautiginiaktain, atanguvillu allanun anguyautingnangniaktun. 
LUK.21.11	Tamainilu nunat ingutakhunguyun amihumik inuillu akeaguakhunguyun, aaniagyuakhutiglu, ekhinakpiaktullu naunaikutillu kilangmin kaitauniaktun.
LUK.21.12	“Hivunganili tiguniaktaahi naglikhaktitumavluhi agitivluhilu atugvingnun itektauvingnullu. Taimatun agitiyauniaktuhi atanengnun atanekpainun atiga pivlugu. 
LUK.21.13	Talvani ilihimayyiniaktuhi. 
LUK.21.14	Aahin hivullengmik ukaktukhapfingnik ihumaluktailuhi 
LUK.21.15	ukaktiniagapfi naguyumik ihumapkakuvluhilu akigapfi ihuigikunagit ukauhihi. 
LUK.21.16	Tuniyauhunguyuhilu angayukapfigunlunin, katangutipfigunlunin, ilapfigunlunin ilannapfigunlunin, tapkua ilaita tukuniaktaahi. 
LUK.21.17	Nagugiyauyunaektuhilu tamainin atiga pivlugu. 
LUK.21.18	Niakupfingnin nuyat atauhingnaklunin tamagunaituk. 
LUK.21.19	Ipigagngitkupfi annautiniaktahi inunihi.
LUK.21.20	“Iglukagvik Jerusalem iluyautillugu anguyaktinin takugupfiuk, ilihimangniaktuhi tamagvia tikiyyukilengman. 
LUK.21.21	Tapkua Judeamiut manilgulnun kimalugit, inuillu iglukagvium iluaniitun aullalit, iglukagvi-ilgumiitunlu utektailugit kimautinatik. 
LUK.21.22	Naglikhaktitauyun uvluangit taiyauniaktun tapkua tiitigautigiyauyun ilumugniangmata. 
LUK.21.23	Alianainiaktuk tapfumani angnangnun nutaganiyyukilektunun nutaganualingnunlu, nunaum inungit akhun aiyukaktitauhungumata, 
LUK.21.24	tapkua tukutauniaktun havikpagnun, aullautiyauhunguyunlu Jewmiungitunun amigaitunun; iglukagviglu Jerusalem Jewmiungitun atannektugniaktaat, tapkua pivikhait innektinagit.
LUK.21.25	“Aahin tapfumani hikenek, tatkeglu, uvlugiayyallu naunaikutakangniaktun, nunamilu nunakatigit aiyukakhunguyun ekhiugniagamik tagiugmun malgillu akhun kagaktagniangmata. 
LUK.21.26	Inuillu utakingnaglutik ekhinaktunun kuglugniaktun kilaum hakugigningit ingutagniangmata. 
LUK.21.27	Talva tapkua Inum engniga tautukhunguyaat atkautillugu nuvuyaktigun hakugiktumik kaumakpiaktumiglu. 
LUK.21.28	Ilaa tapkua nuinahualekkata aglukpagitti annautikhakhi kaglinialengman.
LUK.21.29	Talva Jesusim ukautiyain hivuniunengmik “Tautuglugit napaaktuk ahiakaktumik fignik, allatauk, 
LUK.21.30	kihektutain nuigagata auyak tikilengman ilihimayuhi ilipfingnik. 
LUK.21.31	Taimatuntauk hapkuninga tamainik takugupfi ilihimangniaktuhi Godim atanguvia tikilengman.
LUK.21.32	Ilumun ukautigipfi hapkua inuit inuyun tayya tukuyunaitun hapkua tamaita taimaktinagit. 
LUK.21.33	Kilak nunalu nunguniaktuk ukauhitkali nunguyunaitugaluit.
LUK.21.34	Ilipfingnik upingakhitailuhi umatihi ukumailiugnakhavun ihuitukun, imingakpiagupfi, ihumalukpallaagupfilunin, Godim uvlua tikinakhavuk upalungayakhimaitkaluaktilluhi, 
LUK.21.35	tamna ila tikiniaktuk inungnun tamainun nunaniitunun. 
LUK.21.36	Amekhivagluhi nutkakhimaitumik kengagluhilu hakugiktitaukuvluhi annauyyaukuvluhilu tapkunanga tikiniaktunin, aahin nangekuvluhilu Inum engningata hangani.”
LUK.21.37	Uvluk tamanlu Jesus ilihauyyingnaktuk angayyuvikpagyuami, unugaganli aahinungaktuk naiyukhuni manilgulmi Olivetmik taiyauyumi. 
LUK.21.38	Uvlaamilu kilamik inuit tamangmik paaktaat angayyuvikpagyuami tuhaayumavlugu.
LUK.22.1	Mukpauyam puvlaitum uvluangit tikilektun, taiyauyuk tamna Kangiutivigmik. 
LUK.22.2	Angayyuvikpagyuakut ataningit tiitigaktillu ihumakatigilektun tukutumavlugu Jesus ekhigigaluaktillugit inuit.
LUK.22.3	Talva Satan itektuk Judasmun taiyauyumun Iscariotmik, tamna maligutainin 12nun ilauyuk. 
LUK.22.4	Tamnalu aavungaktuk ukakatigiyumavlugit angayyuvikpagyuakut ataningit, anguyaktilgillu niuvgutigikuvlugu Jesus tapkununga. 
LUK.22.5	Tapkualu kuviataktun ukagiakhutik akilekuvlugu manimik. 
LUK.22.6	Judaslu angekpiagami talvangaanin uktuinaktuk tunikuvlugu Jesus tapkununga inugiektumin aahiniitpan.
LUK.22.7	Talva Mukpauyam puvlaitum uvlua tikittuk Kangiutivium imnainga tukutauyukhauman. 
LUK.22.8	Jesusimlu Peter Johnlu tiliyaik ukallakhuni, “Takki aavungaugittik Kangiutikhamik upalungayakuvlutik uvaptingnun negikuvlugu uvagut.” 
LUK.22.9	Tapkuak ukallautiyaak, “Nani tapfuminga upalungayaktukhauvinuk?” 
LUK.22.10	Ukallautiyaik, “Ilaa iglukagvingmun tikikaalutik angutim imektautilgum paagniaktaatik. Malikhiuk iglumun tapfuma itegvigiyanganun, 
LUK.22.11	ukallautiyyavakhi iglum inua imaatun, 'Ilihauyyim apegiyaatin, Tuyugmiakagvik maligutiptalu atugniaktakkut Kangiutivikhamik negikuvluta nanitpa?' 
LUK.22.12	Tapfuma takupkaktiniaktaatik tapfuminga ihuakhimayumik, taikani upalungayakhiuk.” 
LUK.22.13	Aavungaugamik katkaktuk tamainik Jesusim ukautimagik, aahin Kangiutivikhamik upalungayaktun.
LUK.22.14	Pivikhanga tikinman, Jesus apostleslu neginahualektun. 
LUK.22.15	Tapfuma ukallautiyain, “Naglikhaktitautinanga Kangiutivikhamik negikatauyumainakpaktunga ilipfingni 
LUK.22.16	ukautigapfili negikigunaektaga naunaektinagu ilumuktumik Godim atanguviani.” 
LUK.22.17	Talva kallun tiguyaa kuyakhukami ukallaktuk, “Una tiguhiuk avituakhiuk, 
LUK.22.18	ukautigapfi talvangaanin imekigunaektunga ahiam ipteganik Godim atanguvia tikitinagu 
LUK.22.19	Mukpauyamiglu tiguhiyuk kuyahukamilu avguktaa tunivlugit ukakhuni, “Una timigiyaga. tuniyaulluni pivluhi, imailivagluhilu itkaumakuvlunga. 
LUK.22.20	Negihuegmatalu kallumik tuniyain ukakhuni, “Una kallun naunaikutauyuk ukagiyautauhimayumik aumnik kuviyauyunik pivluhi.
LUK.22.21	Ilaa inuk tunihiniaktuk uvamnik hamaniituk tayya uvamni. 
LUK.22.22	Inum engniga tukuniaktuk taima taimaliuktukhauman kapiahungniaktugli akhun tamna tunihigumi tapfuminga.” 
LUK.22.23	Tapkualu ingmingnik apekhuinahualektun ingmingnin kinaumangan taimaliniakka.
LUK.22.24	Maligutaillu kangutiyun ingmingnik kina akungnimingni ataniukiuyaumangan. 
LUK.22.25	Jesusim ukallautiyain, “Jewmiungitun atanekpait atannektuiyumainaktun tapkununga, ataningillu taiyauyun ikayuktinik. 
LUK.22.26	Taimaliuktukhaungitpiaktugli ilipfingni, ilipfingnili ataniukiak nukakhektun-itli, hivulliyuglu kivgaktuktun-itli. 
LUK.22.27	Nalliak ataniukiak, tamna negiyuk tamnalunin kivgaktuktuk? Negiyuk ingivluni tamnaungilak? Uvangali akunipfingniitkaluaktunga kivgaktun.
LUK.22.28	“Ilipfili ilagivaktapfinga aiyukalegaluaktillunga, 
LUK.22.29	Angutima atannektuikumanga atanguvimni, uvanga pitkuyapfi 
LUK.22.30	atanguvimnilu negikataukuvluhi imekatauluhilu, ikhivautaini itkuvluhilu uktugiaktukuvlugit Israelmiut kitungait 12guyun.
LUK.22.31	“Simon Simon, ilaa Sataum aagiyumainaktaahi tamapfi havakuvluhi nauttiviliktun, avitinmagit naguyun nagungitunin mukpauyakhait. 
LUK.22.32	Uvangali kengautiyagaluapkin ukpegnit tamakunagu, utiukaalutin uvamnun katangutitin hakugiktilugit. 
LUK.22.33	Peterm ukallautiyaa, “Atanek, upalungayaktunga malikuvlutin itektauvingmun tukutaukatigikuvlutinlunin.” 
LUK.22.34	Ukallaktuk, “Ukautigipkin, Peter, ilvit unukpan ikutigitinanga pingahuektuglutin ilitagiyumangngitkangma tingmiak nipyagunaituk.”
LUK.22.35	Jesusimlu ukallautiyain, “Uvanga tilivagapfi manikagviitumik, pukhaitumiglu kamikiungituniglu ihagiahukpakpihi?” Kiuyun, “Imanak” 
LUK.22.36	Ukallagmiyuk, “Tayyali inuk manikagvigmik, pugmiglunin pikakgumi natkagli tapkuninga. Inuglu havikpakangngitkumi atigin niuvgutigiguk havikpakhivakuvlugu. 
LUK.22.37	Ukautigapfi, ukua ukauhit uvapkun ilumuktukhaumata, 'Tamna ilagiyauhimayuk huinekiyuni', tapkua tiitigakhimayun uvapkun ilumuktun.” 
LUK.22.38	Tapkualu ukaktun, “Atanek, taku, havikpagliuyugut malgunik.” Ukallautiyait, 'Naamayuk tapkuak'.
LUK.22.39	Talva anigami aavungaktuk taimaligami manilgulmun Olivesmik taiyauyumun, maligutaitalu maliktaat. 
LUK.22.40	Tikinami ukallautiyain, “Kengagitti uktuktaukunahi.” 
LUK.22.41	Tapkunangali aavungaktuk kanitumun millutim tulviatun-itumun hitkukhuni kengaktuk, 
LUK.22.42	“Angutiga piyumaguvin una kallun piekli uvamnin, uvangali ihumamniungitumik ihumangnik kihimi.” 
LUK.22.43	Talva ihalgulik hagyaektuk kilangmin tapfumunga hakugiktitugu. 
LUK.22.44	Aahin Jesus piekkaiyakhuni kengakluaktuk aumaalekhunilu auktun-itumik kuvivluni nunamun.
LUK.22.45	Kengaguegami makittuk upakhugit maligutini tautuktain hiniktillugit unagukpallaagamik kuvianaitumik. 
LUK.22.46	Ukallautiyain, “Hug hinilekkihi? Makittitti kengakpagluhilu uktuktaunakhavuhi.”
LUK.22.47	Taima Jesus ukaktillugu inuit amihut tikittun 12n ilangata atikaktuk Judasmik hivulliugmatik. Tapfuma upagahualektaa Jesus kunikuvlugu, 
LUK.22.48	Jesusimli ukallautiyagaluanga “Judas, naunaekkiuk Inum engninga kunikhugu?” 
LUK.22.49	Jesusim maligutait takugamik inuit piniaktainik, ukallaktun, “Atanek anguyaktukhauvita havikpakun?” 
LUK.22.50	Tapkualu ilangata angayyuvikpagyuakut ataningata kivganga hugiyukamiuk hiutaektaa talikpianik. 
LUK.22.51	Jesus ukaktugaluak, “Taimak”, talva aktugamiuk kivgam hiutaa naguhipkaktaa.
LUK.22.52	Aahin Jesus ukallaktuk angayyuvikpagyuakut ataningingnun, inuin atanekpainunlu, anguyaktilingnunlu kaityyutigimayyuk, “Kenigiaktukpihinga natkagluhi havikpainik, aiyaupianiglu inuaktutun-inahugigapfinga? 
LUK.22.53	Uvluk taman angayyuvikpagyuamiitpaktunga akunipfingni tigungitpiaktagaluapfinga. Tayyali pivikhaki tikittunektuk, taagnium hakugignigalu mihinaktuk.”
LUK.22.54	Talva tigugamitku agitiyaat angayyuvikpagyuakut ataningata igluanun. Peterm kanitpallaangitumik maliktagaluanga. 
LUK.22.55	Aahin inuit avalutim iluata kitkani ingnegvik ikitaat, ingivlutik, Peterlu tapkunani ikhivainaktuk. 
LUK.22.56	Angnaguheglu tapfuminga takugami ukallaktuk, ingnegvium hanianitillugu Peter, iigivlugu, “Tamnatauk inuk tapfumunga ilauvaktuk”. 
LUK.22.57	Imanakpaktugaluak ukakhuni, “Angak ilihimangnginapku”. 
LUK.22.58	Uatiagungumanlu angutim tautukamiuk ukallaktuk, “Ilvillu ilauvaktutin tapkununga”, Peter kiuyugaluak, “Inuk ilagingitpiaktatka tapkua.” 
LUK.22.59	Aahintauk ikangnek atauhek nunguman allatauk ukainaktuk, “Ilaa uma ilagivagaa tamna Galileemiutaugami.” 
LUK.22.60	Peterli ukallaktuk, “Angut ukaktan naluyaga uvanga.” Tayyainaglu taima ukaktillugu tingmiak nipyaktuk. 
LUK.22.61	Atangum kiviakhuni iigiyaa Peter. Petermlu Atangum ukauhia itkaktaa ukautimani, “Uvlumi tingmiak nipyaktinagu ikutiginiaktanga pingahunik.” 
LUK.22.62	Talva anigakuk kiavluni akhun.
LUK.22.63	Angutillu tigugamitku Jesus mitautigiyaat kektukhugu, 
LUK.22.64	akuliangalu ulikamitku apekhuktaat, “Ukagiagin takki kia tiglukpatin?” 
LUK.22.65	Aahintauk amigaitumik ukautigiyaat ukanilutigivlugu.
LUK.22.66	Talva kaulgagman, inuit ataningit, angayyuvikpagyuakut ataningillu tiitigaktillu katimavaktun katimavimingnungaktitugu ukautivlugu, 
LUK.22.67	“Christiuguvin ukautitigut.” Ukallautiyagaluangit, “Ukautigupfili ukpegunaitkaluaktuhi 
LUK.22.68	apegigupfilu kiuyunaituhi. 
LUK.22.69	Talvagaaninli Inum engniga inginiaktuk Godim hakugigningata talikpiani.” 
LUK.22.70	Tamangmik ukallaktun, “Talva Godim engnigipatin?” Tapfuma ukallautiyain, “Taima ukakkuhi.” 
LUK.22.71	Tamangmiglu ukaktun, “Ilihimayimin allamin tuhaayunaitugut, kanianin uma tuhaagaptigu.”
LUK.23.1	Talva inuit tamangmik katimavlutik makittun agitivlugu Jesus Pilatemun. 
LUK.23.2	Aahin ihuiginahualektaat ukakhutik, “Katkaktakkut una inuk pitkuivangman nunakatiptingnik ihuitumik tunihitailivluta maninik Caesarmun ukautigivlugulu inmi Christiugamiguk ataniuyuk.” 
LUK.23.3	Pilatem apegiyaa, “Jewmiunun ataniuvin?” Kiuyaa, “Ukakkutin ilvit”. 
LUK.23.4	Talva Pilatem ukallaktuk angayyuvikpagyuakut ataningingnun inungnunlu, “Inuk una ihuigingitagaluaga”. 
LUK.23.5	Tapkuali akhukhutik ukainaktun, “Uma ihuektitain inuit ilihauyyivluni Judeami tamaini, Galileeminlu hamanilu.”
LUK.23.6	Pilatem tamna tuhaagamiuk apekhiyuk Jesus Galileemiutaumangan. 
LUK.23.7	Tuhaagamilu naiyukpangman Herodim nunaani Herodmungaktitaa, Herod akuihimangman Jerusalemi tapfumani. 
LUK.23.8	Herodim Jesus takugamiuk kuviahuktuk kangagaaluk takuyumainakpagamiuk tuhaavagami umuna inungnin, aahin kungniagumainaktuk naunaikutamik Jesusmin. 
LUK.23.9	Talva Herodim Jesus apekhukpiaktaa akhun, Jesusli kiungitugaluak. 
LUK.23.10	Aahin angayyuvikpagyuakut ataningillu tiitigaktillu nangekhutik ukautigiyaat Jesus akhun ihuigivlugu. 
LUK.23.11	Herodim anguyaktingitalu mitautigiyaat anangaiyaakhutik, aahin annugakhugu pinektumik atanekpaktun-itumik utektitaa Pilatemun. 
LUK.23.12	Tapfumani Herod Pilatelu tamangmik kahuyyutiyuk ingmingnun hivungani umihutigamik.
LUK.23.13	Talva Pilatem angayyuvikpagyuakut ataningit, atanekpaillu, inuillu kaitkuyain, 
LUK.23.14	ukautivlugit “Kagitivaktakhi una inuk uvamnun ihuektitpagmagit inuit, uvangali apekhukpiagupku hapfingni, ilaa, ihuigingitpiaktagaluaga ihuigiyaugaluaktillugu ilipfingnin, 
LUK.23.15	Herodlu uvaptun pigami utektitaa uvaptingnun. Ilaa una tukutauyakhaminik piyuituk. 
LUK.23.16	Talva ungulakaalugu aullakuniagiga.” 
LUK.23.17	Aullakuiyukhauyuk inugmik atauhengmik Kangiutivik tikinman. 
LUK.23.18	Tamangmigli tukhulayun atautikun, “Una piguk tunitigut Barabbasmik”– 
LUK.23.19	tamna inuk itektauvingmiitpaktugaluak iglukagvingmi ihuektitpagamigit inuit, inuakpagamilu. 
LUK.23.20	Pilatem ukagvigimiyainlu aahin aullakuyumagamiuk Jesus, 
LUK.23.21	inuilli tukhulaukhutik ukaktun, “Kikiaktuguk, kikiaktuguk.” 
LUK.23.22	Pingahuangniglu ukallautiyain, “Hug kanugmik ihuitumik pivakka? Uma tukuttakhaanik naluyunga. Ilaa ungulakaalugu aullakuniagiga.” 
LUK.23.23	Tapkuali akhukpiakhutk nipikuktuyumik atanguhekpiaktun kikiaktuktaukuvlugu. Nipingillu takhiyun. 
LUK.23.24	Talva Pilate pitkuiyuk inuit piyumayangat taimaliukuvlugu. 
LUK.23.25	Anipkaktaa tamna inuk itektauvingmiitpaktuk ihuektihivangman, inuakpangmanlu inuit piyumamayyuk, Jesusli tuniyagaluangat tapkununga pikuvlugu ihumamingnik.
LUK.23.26	Talva agitilektillugu, inungmik akuilektumik aahinin pigamitku nangmaktitaat haniagutaanik, nangmakuvlugu Jesusim tunuani malikhugu, tamna atikaktuk Simonmik Cyrenemiutauyuk.
LUK.23.27	Talva inuit amigaitpiaktun angnallu maliktun mamiatakpiakhutik kiavlugulu. 
LUK.23.28	Jesusli kiviakhuni angnangnun ukallaktuk, “Jerusalemiun paningit, pivlunga kiatailuhi ilipfi, pivluhi nutakahilu pivlugit kihimi. 
LUK.23.29	Ilaa ilaani imaatun ukaktauniaktuk, 'Kuviahuktun angnat nutagaitun, hingayuitullu amaamagviungitullu.' 
LUK.23.30	Tapkualu tukhiagahualektun imnagnun ukaglutik, 'Iyukagvigiluta', manilgulmun, 'Uliktigut'. 
LUK.23.31	Uvlumi uminga inuit pivat kanugmik piniakkat panekpata?”
LUK.23.32	Angutiglu ihuitumik pivagamik agitiyauyuk tukutaukataukuvlugik tapfumani. 
LUK.23.33	Tikinamik nunamun, Umannagmik taiyauyumun, kikiaktuktain kukiyuktuglu, aipa talikpiata tungani, aipalu haumiata tungani. 
LUK.23.34	Jesuslu ukallaktuk, “Angutiga hapkua ihumagiyunaekit huliyatik nalumagit.” Tapkuali piyutigikuvlugit annugait imagiyain. 
LUK.23.35	Inuillu nangektun kungniakhutik, atanekpailli mitautigiyaat ukakhutik, “Allat annautivaktain, inminik annautili, Christiugumi Godmin, pilluaktaugumilu.” 
LUK.23.36	Anguyaktillu mitautigiyaat upakhugu waintuktitumavlugu mamaitumik, 
LUK.23.37	ukaktun, “Ataniuguvin Jewmiunun ilingnik annautigiut.” 
LUK.23.38	Kulaanilu tiitekhak tiitigakhimayuk, “Una Jewmiun ataningat”.
LUK.23.39	Kukiyuktuk aipa kikiaktuktaulegami kaniktaa ukakhuni, “Christiungilatin? Ilingnik annautiguit uvaguklu.” 
LUK.23.40	Aipata ihuakhakhugu tamna ukallakhuni, “Ilvit God ekhigingitpiuk ikumatun tukutaugaluaktillutin? 
LUK.23.41	Uvagukli ihuipiaktumik pivagamnuk, tamnali ihuitumik pingitpiaktugaluak.” 
LUK.23.42	Ukallangmiyuk, “Jesus, itkaginga atanguvingnun tikitkuvin.” 
LUK.23.43	Jesusim ukallautiyaa, “Ilumun ukautiyagin uvlumi uvamni-itniaktutin Paradisemi.”
LUK.23.44	Talva uvluk kitkaniitillugu talvangaanin 3mungaktinagu nuna taakhivaktuk 
LUK.23.45	hikenek kaumalimainman, angayyuvikpagyuamlu talukuyaa aliktuk kitimigun. 
LUK.23.46	Jesuslu nipikuktuyumik ukallaktuk, “Angutiga, aitutigiyaga napatiga ilingnun” Taima ukaguegami anengnigektuk. 
LUK.23.47	Anguyaktiliglu tamainik tautugami kuyagiyaa God ukakhuni, “Ilaa una inuk naguyunaktuk.” 
LUK.23.48	Inuillu amigaitun akuivaktun kungniagumavlutik, tapkuninga tautukamik angilgaktun hakiatik patekhugit. 
LUK.23.49	Jesusim ilanagiyain angnallu maliktagaluangat Galileemin kanitumiitun kungniakhutik tapkuninga.
LUK.23.50	Talvalu Jewmiuni Arimatheamiutak atikaktuk Josephmik ituk. Jewmiun katimavianun ilauyuk, nagutpiaktugaluak ilumukhuni. 
LUK.23.51	Aahin tamna angegngituk allat tukutakhautigimayyuk Jesus, negiukpaktuglu Godim atanguvianun. 
LUK.23.52	Tapfuma Pilate upaktaa tukhiagvigivlugu Jesusim timaanun. 
LUK.23.53	Talva atkaktinamiuk nimektaa kalikumik ilivlugulu iluvengmun havakhimayumun kaektumi-itumun. Aahin tamna atukhimaitpiaktuk. 
LUK.23.54	Upalungayagvium uvlua tikituk talva, Sabbathlu ituk.
LUK.23.55	Angallu malikpagaat Jesus Galileemin, kaivlutik iluvganik timaalu iliyaumangan tautuktun 
LUK.23.56	utiuvlutiglu tipigiktumik nanuniglu havagahuaktun. Sabbathlu tikinman unanguekhektun pitkuyak malikhugu.
LUK.24.1	Sundaymilu kalugaktillugu aavungaktun iluvgaanun tipigiktumik havakhimayumik natkakhutik. 
LUK.24.2	Aahin uyagak akhaluakhimayuk iluvium ukuanin tautuktaat, 
LUK.24.3	iluanunlu itegamik timaa katkangngitagaluangat. 
LUK.24.4	Aahin tapfuminga ihumalengmata naluvlutik, ilaa angutik annugakhimayuk kakuktanik kingnagnaktumiklu nangekatigiyain. 
LUK.24.5	Tapkualu ekhitakpiangmata ukuvlutik angutik tapkununga ukallaktuk, “Hug kenigiaktukkihi inuyumik tukungayuni? 
LUK.24.6	Itkaumaluhi ukautimahi Galileemiitillugu, 
LUK.24.7	Inum engniga tuniyauyukhauman huinekiyunun, kikiaktuktauluni uvlugli pingahuangni makiniaktugaluak.” 
LUK.24.8	Tapkualu ukauhiit itkaktain 
LUK.24.9	utiugamiglu iluvgaanin tamainik uniutiyain 11n allalu. 
LUK.24.10	Tapkua Mary Magdalamiutak, Joannalu, Marylu, Jamesim angnanga, angnallu allat uniuyyiyun Apostlenun. 
LUK.24.11	Tapkuali angnat unipkautain ukpegingitagaluangit.
LUK.24.12	Peterli nangekhuni iluvegmungaktuk. Talva ukuvluni kungniaktuk tautukhugit tukungayun annugain kihimi. Aahin aiyuk kuglukpiakhuni takuyaminik.
LUK.24.13	Tapfumanilu malguk angilgaktuk iglukagluangitumun Emmausmik taiyauyumun, tamna Jerusalemin 7mailguyuk. 
LUK.24.14	Pihuktillugik ukakatigiktuk tapkuninga pivaktumik. 
LUK.24.15	Aahin taimaliuktillugit ukakatigikhutik, Jesusim anguyaik pihukatauvluni. 
LUK.24.16	Tapkuakli tautukaluaktillugik ilitagiyuitpiaktaak. 
LUK.24.17	Jesusim ukallautiyaik, “Kanuk ukakatigilekkitik pihuktillutik?” Tapkualu nutkaktuk kuviahugaektutun-ilivlutik. 
LUK.24.18	Talva aipata, atikaktum Cleopasmik, kiuyaa, “Jerusalemun akuihimayunin tamainin ilviinak tuhaangitpin tapkuninga inuit pivaktainik ikpakhani?” 
LUK.24.19	Tapfuma ukallautiyaik, “Humik?” Ukallautiyaak, “Ilaa Jesus Nazarethmiutakun nalautaiyiuyugaluak hakugikpiakhuni havaamigun ukauhimigunlu, Godim inuillu takuangni. 
LUK.24.20	Ataniptalu angayyuvikpagyuakut ataningatalu tukutakhautigigamitku kikiaktukpagaat. 
LUK.24.21	Uvagulli tamna Israelmiunun annauyyiunahugivaktagaluakput. Ilaa, talva taimaliukaaktillugit uvlut pingahut nunguyun. 
LUK.24.22	Aahin angat ilavut aglingnaktumik uniuyyivaktun uvaptingnun. Kilamik uvlaami iluvgaanungaktun, 
LUK.24.23	timaali katkangngitagaluangat. Utiuvaktunlu uniutivluta tautukpagamigit ihalgulgit hagyaekhimayun, tapkua ukautigiyaat Jesus makitpangmanguk. 
LUK.24.24	Ilavullu iluvgaanungaugamik ayyikiitumik tautuktun Jesusli tautugngitagaluangat.”
LUK.24.25	Talva Jesusim ukallautiyaik, “Ilihimangngitutik ukpegluanginaptik nalautaiyit ukagiyautainik tamainik. 
LUK.24.26	Christ taimatun naglikhaktitauyukhaungilak innikhaminun tikituni?” 
LUK.24.27	Talva Jesusim Mosesim, nalautaiyillu Godim ukagiyautain inmigun kangekhipkaktain tapkununga.
LUK.24.28	Iglukagluangitumun tikitakhaanun tikilektillugit Jesus kangiutinangniakhimayutun-iliyuk, 
LUK.24.29	tapkuak pitailiyagaluangak ukakhutik, “Uvaptingniitin taakhilengman uvluk nungulengmanlu.” Talva itekatigiyaik. 
LUK.24.30	Jesuslu neginahualegami mukpauyak tiguyaa, kuyakhugami, avguktaa tapfuminga tunivlugik. 
LUK.24.31	Tapkuaglu iyigik uititaulektutun-ilivutik ilitagingnaktaak, tayyainagli tapkunanga tamakpiaktuk. 
LUK.24.32	Ingmingnunlu ukallaktuk, “Tapfuma ukautimatiguk apkunmi umativuk unakhivangngilak kangekhipkaktimatiguklu Godim ukauhianik?”
LUK.24.33	Tayyainak makinamik Jerusalemun utektuk, katkakhugit 11n maliktingillu takanani. 
LUK.24.34	Katimayun ukallaktun, “Atanek makittunektuk hagyaekhuni Simonmun” 
LUK.24.35	Talva tapkuak uniutiyain takuyamingnik tuhaayamingniglu apkunmi, aahin Jesus naunaekhimangman tapkununga mukpauyak avgugmagu.
LUK.24.36	Taima ukaktillugit, Jesus inmi hagyaektuk akunganun nangekhuni. 
LUK.24.37	Tapkuali kuglukpiakhutik ekhitaktun tamna anengniunahugivlugu. 
LUK.24.38	Jesusimlu ukallautiyain “Hug ihumalukkihi umatipfingni nalulegapfi? 
LUK.24.39	Algakka itigakkalu takulekhigit uvangaugama, aktuinaglungalunin uvaptun anengnek timikangngiman haunikangngitkivlunilu. 
LUK.24.40	Taima ukaktuk takupkaktitugit tapkua algaminik itigaminiglu. 
LUK.24.41	Tapkualu ukpeglimaitutun-ililengmata kuviatakpallakhutik tapfuma ukallautiyain, “Nekiliuyuhi?” 
LUK.24.42	Tuniyaat navluagmik uhimayumik, 
LUK.24.43	tigugamiuk tamna negiyaa takuangni.
LUK.24.44	Talva ukallautiyain, “Hapkua ukauhitka ukakhimayagaluatka ilipfingniitillunga, tamangmiglu tiitigakhimayun uvapkun Mosesim, nalautaiyillu, tiitigaini, psalmnilu ilumuktukhat.” 
LUK.24.45	Talva kangekhipkaktitain Godmin ukauhianik, 
LUK.24.46	ukautivlugit “Tiitigakhimavaktuk ilaa Christ naglikhaktitaukuvlugu uvluglu pingahuangni makititaukuvlugulu tukungayunin, 
LUK.24.47	nunakatigit tamangmik ilihauyyauyukhaumata ihumaliukikuvlugit ihumagiyauyunaekuvlugillu atkagun, Jerusalemiunilu hivullengmik. 
LUK.24.48	Ilipfilu ilihimayiuyuhi hapkuninga. 
LUK.24.49	Ilaa ilipfingnun tiliniagiga angutima ukagiyautaa, iglukagvingmiihimaluhi hakugiktitautinahi kingikiyauyumin.”
LUK.24.50	Talva Jesusim aullautiyait Bethanymun, ihakhuni naguguktitain. 
LUK.24.51	Taimalitillugu kimaktain. 
LUK.24.52	Tapkuali kuviatakpiakhutik utiuyun Jerusalemun 
LUK.24.53	naiyukhutik angayyuvikpagyuami kuyagivlugu God.
JHN.1.1	Hivullekpa Ukauhek ituk, Ukauheglu tamna Godmiituk, Ukauheglu Godiuyuk. 
JHN.1.2	Ukauhek Godmiitpaktuk hivullengmi. 
JHN.1.3	Tapfumunalu hullika tamangmik hanayauhimavaktun, tamangmik ilaa hanayauhimaikivlutik allakun. 
JHN.1.4	Tamangmiglu Ukauhengmin inunguktun tapfuma inuhiata inuit kaumaktitain. 
JHN.1.5	Kaumanek tamna kaumainaktuk taaktumun, taaktumli kamiektilimaitagaluanga tamna.
JHN.1.6	Inuglu tiliyauyuk Godmin atikaktuk Johnmik. 
JHN.1.7	Tamna tikitpaktuk ilihimayitun unipkautigikuvlugu kaumanek tapfumuna inuit ukpegluakuvlugit. 
JHN.1.8	Tiliyauyuk tamna kaumaniungituk kaivaktugaluak unipkautigikuvlugu kaumanek kihimi. 
JHN.1.9	Tamna kaumanek ilumuktuk, kaumaktitain inuit tamaita, nunamun tikilekpaktuk.
JHN.1.10	Tamna nunamiituk, tapfumunalu nuna hanayauhimavaktuk, nunaum inungita ilihimangngitagaluangat. 
JHN.1.11	Aahin tapfuma inukatini tikitpagain inukatimili piyumangngitagaluangat. 
JHN.1.12	Inuilli kialikalunin piyumakpayyuk atianun ukpeglualutik pipkakpagain kitungaulekuvlugit Godmun. 
JHN.1.13	Tapkua kitungaungitun inugamik angayukamingnin, nautauvlutiglunin inuktigun, Godim nutagagimatik kihimi. 
JHN.1.14	Ukauheglu inugukpaktuk timikakhunilu naiyuktaatigut, aahin tapfuma kaumangniga tautuktakkut Godim engniktuangata kaumangningatun-ilivluni, ilumektauvlunilu ikayuktikhamik ilumuktumiglu.
JHN.1.15	Johnim tamna unipkautigigamiuk tukhulayuk, “Tamnauyuk ukautigivaktaga ukakhimagama imaatun, 'Tamna kingunipkun tikilektuk uvamnin ataniukiyauyugaluak inuhimavagami inukaaktinanga.' ”
JHN.1.16	Tapfuma piyutainin uvagut ikayuktikhakkakpaktugut aituhiakhuta nutkakhimaitumik. 
JHN.1.17	Ilaa pitkuyait tuniyauhimavaktun Moseskun, ikayuktikhat, ilumunegli kaitauyugaluit Jesus Christikun. 
JHN.1.18	Inuit ilaa God tautuyuipiaktaat, tapfuma engniktuangata, Angumi hanianiitum, naunaekhimayagaluanga.
JHN.1.19	John ilaa apekhuktaugami tiliyauyunin angayyuvikpagyuakunin, Leviteninlu Jerusalemiitunin, ukangmata “Kinauvin?” 
JHN.1.20	Naunaitumik kiuyain ikuhimaitumik “Christiungitunga.” 
JHN.1.21	Tapkua apekhuktaat, “Kinauvinlunin? Elijauyutin? Kiuyuk, “Tamnaungitunga”. “Nalautaiyiuyutinlunin?” Kiuyugli, “Imanak.” 
JHN.1.22	Tapkua ukallautiyaat talva, “Kinauvin? Kiuyakhagigaptigit tiliyivut ilipkun, kanuk ukakkin ilipkun?” 
JHN.1.23	Ukaktuk,
JHN.1.23	“Nipainauyunga uvanga tukhulaugama inuilgulmi imaatun,
JHN.1.23	'Atangum apkutaa nalguktihiuk'”
JHN.1.23	nalautaiyi Isaiah ukakhimangman.
JHN.1.24	Pharisekullu ilait tiliyauhimagamik 
JHN.1.25	apekhuktaat ukakhutik, “Ilvin Christiungitkuvin, Eliyyaungitkuvinlunin, nalautaiyiungitkuvinlunin hug baptaihivin?” 
JHN.1.26	Johnim kiuyain, “Ila uvanga baptaihiyunga imengmun. Akunipfingnili inuk nangektuk ilihimangngitagaluakhi. 
JHN.1.27	Tamnauyuk kingunipkun kaiyauyugaluak, tapfumangalu kamiekhiyukhaungitkaluaktungalunin kanguhutikhakakpallaagama.” 
JHN.1.28	Taimalivaktun Bethanymi, kukam Jordanmik atikaktum avataani, Johnin baptaiviani.
JHN.1.29	Akagunguman Johnim tautukamiuk Jesus upagahualengmani ukaktuk, “Tamayya Godim imnainga, nunaum inungit huinekutaekhunguyain tapfuma. 
JHN.1.30	Tamnauyuk ukautigivaktaga ukagama, 'Kingunipkun inuk tikilektuk uvamnin ataniukiyauyugaluak inuhimavagami inukaatinanga.' 
JHN.1.31	Uvanga tamna kinaumangan ilihimangngitkaluaktunga, kaivaktungali baptaiekaahivlunga imengmun tamna naunaekuvlugu Israelmiunun.”
JHN.1.32	Johnlu uniuyyiyuk ukakhuni, “Uvanga tautuktaga Anengnek Naguyuk tingmiaktun atkautillugu kilangmin tikittugulu tamna. 
JHN.1.33	Uvanga ilaa ilitagiyuitagaluaga tiliyimali baptaihikuvagaminga imengmun ukautiyanga, 'Anengnimguk Naguyum inuk atkagvigipani naiyuglugulu, tamnauyuk baptaihiniaktuk Anengnimik Naguyumik.' 
JHN.1.34	Tautukpaktaga ukautigivlugulu Godim engnigimagu.”
JHN.1.35	Akagungumanlu aahin John maligutini malguk nangekatigitillugik, 
JHN.1.36	tautuktaa Jesus kangiutivluni, ukaktuglu, “Taku Godim imnainga.” 
JHN.1.37	Maligutiglu tapkuak tamna tuhaagamitku maligahualektuk Jesusmun. 
JHN.1.38	Jesusim kiviakhuni tautuktaik maligahuaktuk ukallautivlugik, “Humik kenilekkitik?” Tapkuak kiuyaak, “Rabbi (Imaatun-ituk Ilihauyyi) nani naiyulekkin ilvin?” 
JHN.1.39	Ukautiyaik, “Kailutik tapfuminga tautugiaktugittik.” Talvungaugamik naiyuktaa tautuktaak ilagivlugulu tapfumani, uvluk nungulengman.
JHN.1.40	Tapkuak tuhaahimayaak John maligumavlugulu Jesus, aipa Andrewnguyuk, Simon Peterm nukaa. 
JHN.1.41	Hivullengmik tapfuma angayuni Simon pakektaa ukautivlugu, “Messiah (Imaatun-ituk Christ) pakektakkut.” 
JHN.1.42	Talva kagitiyaa Jesusmun. Jesusimlu iigigamiuk ukallaktuk, “Simonmik atikaktutin ai, Johnim engniga, taiyauyumaktutin Cephasmik (Imaatun-ituk, Petermik, uyagagmik).
JHN.1.43	Akagunguman Jesus Galileemungaugami Philip pakektaa. Jesusim ukautiyaa, “Malinga”. 
JHN.1.44	Philiplu Bethsaidamiutauyuk, Andrewm, Petermlu iglukagvianin. 
JHN.1.45	Philipimlu Nathanael pakekamiuk ukallautiyaa, “Pakektakkut tamna Mosesim pitkuyaini nalautaiyillu tiitigautigihimayaat, Jesus, Josephim engniga Nazarethmin.” 
JHN.1.46	Nathanaelim Philip ukallautiyaa, “Nazarethmin hullika naguyuk kaitaulekka?” Philip kiuyaa ukakhuni, “Kaigiagin takuyaktuguk.”
JHN.1.47	Jesusim Nathanael takugamiuk kaiyyutigimani, ukautiyaa, “Tautuk tainga inuk Israelmiutak ilumukpiaktuk inumini.” 
JHN.1.48	Nathanaelim ukallautiyaa, “Kanuk ilitagivinga uvanga?” Jesusim kiuyaa, “Ilaa Philipim kaitkukaktinatin, napaaktum ahiakaktum fignik ataannitillutin tautuktagaluapkin.” 
JHN.1.49	Nathanaelim kiuyaa, “Rabbi, Godim engnigiyaatin, Israelmiununlu ataniuyutin.” 
JHN.1.50	Jesusim kiuyaa, “Ukautigapkin napaaktum ahiakaktum fignik ataaniitillutin tautuktagin, ukpelekkin? Hapkunanga hapengnakiyanik tautukhunguyutin.” 
JHN.1.51	Jesusim ukallautimiyaa, “Ilumuktumik ukautiyagin, kilangmik angmakhimayumik, Godim ihalgulingingniglu maiyuaglutik, atkaulutiglu Inum engnigaanun tautukhunguyutin ilaa.”
JHN.2.1	Talva uvluk malguk nungumanik Canami Galileemiitumi inuk nulianiktuk, Jesusim angnanga taikaniituk. 
JHN.2.2	Talva Jesus maligutaillu katuhekhektunun pulaakuyauyun. 
JHN.2.3	Wainlu talva nungumata Jesusim angnangata ukallautiyaa, “Tapkua waingutaektun”. 
JHN.2.4	Jesusim kiuyaa, “Angnaga, uvaptingnun hunauva tamna? Pivikhaga tikingiman.” 
JHN.2.5	Tapfuma angnangata kivgain ukautiyain, “Humik havakupahi tuhaahiuk.” 
JHN.2.6	Taikanilu imekagvit kattain 6inguyun nappakhimayun 20-lunin 30-lunin galaulgit. Jewmiut tapkua atuinaktagaluangit uakhiyyutikhainun. 
JHN.2.7	Jesusim kivgain pitkuyain, “Imekagvit tapkua immektuglugit.” Immektuktain tamaita. 
JHN.2.8	Talva ukallautiyain, “Kallutitti agitilugit negiaktukuiyimun.” Taimaliyunlu. 
JHN.2.9	Negiaktukuiyilu imengmik wainguktitauhimayumik uktugami nakin pimangan ilihimangngitpiaktuk, kivgailli imektaktun ilihimagaluaktugaluit. Tapfumalu uikhak kaitkugamiuk, 
JHN.2.10	ukallautiyaa, “Inuit ilaa wainmik naguyumik tunipkaivaktun hivullengmik, talva inuit imekaaktillugit, imektitain mamagluangitumik. Ilvilli wain mamakiat kingulliuktitagaluatinlunin.”
JHN.2.11	Jesus taimalivaktuk Canami Galileemiitumi hivullekpa naunaikutiminik pilihaktainakhuni, takupkakhugulu hakuginini inungnun, maligutaitalu ukpegiyaat. 
JHN.2.12	Kinguaguntauk Jesus, angnangalu katangutaillu, maligutaillu Capernaumungaktun takanani uvlivaktun ikitunik.
JHN.2.13	Jewmiun Kangiutiviat tikilengman Jesus Jerusalemungaktuk. 
JHN.2.14	Takanani angayyuvikpagyuami tautuktain niuvgutilgit tuktukpainik, imnainiglu, tingmiagniglu, manilekhiyillu talvaniitun ikhivainakhutik. 
JHN.2.15	Jesuslu ungulauliukhuni tapkua tamaita anipkaktain imnaingillu tuktukpaillu angayyuvikpagyuagmin. Aahin manilekhiyit maningit igitpagain ikpataillu ulgutivlugit, 
JHN.2.16	ukautivlugillu niuvayit tingmiagnik, “Hapkua agitihigik aahinun Angutimalu iglua niuvavinguktitailuhiuk.” 
JHN.2.17	Maligutaitalu itkaktaat tiitigakhimangman, “Kuviakutiga iglungnun ikualaaktutun-iliyuk nungutivlunga.” 
JHN.2.18	Jewmiut kiuyaat, “Imaliukpagavin kanuk naunaikutamik takupkaktiniakkitigut?” 
JHN.2.19	Jesusim kiuyain ukakhuni, “Una Angayyuvikpagyuak ahigukiuk, uvluglu pingahuangni nappakigniagiga.” 
JHN.2.20	Talva Jewmiut ukallaktun, “Una angayyuvikpagyuak hanayauhimalekpaktuk ukiuni 46ini, ilvillu uvluni pingahuni nappatiniakkiuk?” 
JHN.2.21	Jesusimli timini ukautigiyagaluanga. 
JHN.2.22	Kinguagunlu tukungayuninlu makiktitauhimangman, maligutaita itkaktaat tamna ukakhimayaa ukpegluakhutik ukauhianik ukakhimayuniglu Jesusim.
JHN.2.23	Talva Jesus Jerusalemiitillugu Kangiutivingugman, inuit amihut atianun ukpektun tautukhugit havaangit tapfuma. 
JHN.2.24	Jesusimli inuit ukpeguhutain ilumugluanginahugiyain ilitugigamigit tapkua pitkuhiit, 
JHN.2.25	tuhapkaktitauyumangngitkivlunin inuktigun allanin inuit umatain ilihimagamigit.
JHN.3.1	Pharisekut ilangat, ataniuyuk Jewmiuni, atikaktuk Nicodemusmik. 
JHN.3.2	Tapfuma Jesus pulaaktaa unuktillugu ukautivlugulu, “Rabbi ilihauyyiugavin Godmin ilihimayugut, iliktun inuk alla pilimaiman hapengnaktunik Godim naiyugngitpagu.” 
JHN.3.3	Jesusim kiuyaa “Ilumun ukautigipkin inuk anikigngitkumi Godim atanguvianik tautugunaituk.” 
JHN.3.4	Nicodemusim ukallautiyaa, “Inuk kanuk anikigniakka inukuaktillugu? angnami timaanun itekigniakka anikikuvlugu?” 
JHN.3.5	Jesus kiuyuk “Ilumuktumik ukautigipkin, inuk anikigngitkumi imekun, Anengnikullu Naguyukun Godim atanguvianun tikittunaituk. 
JHN.3.6	Tamna anihimayuk timikaktumin timauyuk, tamnalunin anihimayuk Anengnimin anengniuyugaluak. 
JHN.3.7	Kugluktailutin ukautigapkin 'Anikiktukhauyuhi nutaamik'. 
JHN.3.8	Anugi kuyagingnakhuni pivaktuk anukhivakkanlu nipaa tuhaayan, nakinlunin pimangan naamunlikiak ainiagmangan ilihimangngitpiaktutin. Taimalingnaktuk kinalika anihimagumi Anengnikun Naguyukun.” 
JHN.3.9	Nicodemusim kiuyaa, “Kanuk piniakka tamna?” 
JHN.3.10	Jesusim kiuyaa, “Ilvin Israelmiunun ilihauyyiuvin hapkuninga kangekhilimaitkaluaktillutin? 
JHN.3.11	Ilumun ukautigipkin ilihimayaptingnik ukaktugut, takuyaptingniglu uniuyyiyugut, ukaktavulli ukpengngitagaluahi. 
JHN.3.12	Ukpegngitkuvin ukautigigapkin nunaum pikutain ilingnun, kanuk ukpegniakkin ukautigigupkin kilaum pikutain? 
JHN.3.13	Inuit kilangmun maiyukhimaitpiaktun, atauhingnak kihimi, tatpanga atkakhimayuk tamnauyuk, Inum engniga.
JHN.3.14	“Mosesim nimegianguak kangataktimagu inuilgulmi, taimatuntauk Inum engniga kangataktitauniaktuk, 
JHN.3.15	tapfumunga ukpegluaktun inuit inuhengmik nungulaitumik pikakuvlugit tapfumuna. 
JHN.3.16	Godim nunaum inungit nagugigamigit engniminik tuniyain tapfumunga inuit tamangmik ukpekluaktun inuhengmik nungulaitumik pikakuvlugit tamakhimaitumik. 
JHN.3.17	Godim engnini tilihimaitaa nunamun uktukuvlugit inuit, inuilli annauyyaukuvlugit kihimi tapfumuna.
JHN.3.18	“Inum ukpegigumiuk Jesus ihuigiyaungituk, ukpektaitugli ihuigiyauhimayugaluak ukpegnginami Godim engniktuata atianun. 
JHN.3.19	Uktuktauyyutikhak imaatun-ituk, kaumanek inungnun tikihimayuk, inuilli taagnek aliagikiyagiyagaluangat kaumangnengmin havaangit ihuitpiangmata. 
JHN.3.20	Huinekiyun ilaa kaumangnek nagugiyuitpiaktaat kaumaktitauyumangngitkivlutik havaangit tautugnakunagit. 
JHN.3.21	Inuillunin ilumuktumik havagumik kaumangnengmun piyumayun havaangit tautugnakuvlugit piyaumata Godmin.”
JHN.3.22	Kinguaguntauk Jesus maligutaillu Judeam nunaanungaktun takanani naiyukhutik aahin baptaihivaktuglu. 
JHN.3.23	Johntauk Aenonmi, Salim hanianiituk baptaiekhiyuk talvani imekangman, inuilli kaivlutik baptaiektauyun, 
JHN.3.24	John itektauvigmungaktinagu. 
JHN.3.25	Aahin Johnim maligutaita ilangit, Jewmiutaglu kangutiyun halumautikhanik. 
JHN.3.26	Tapkualu upakhugu John ukallautiyaat, “Rabbi tamna ilingniitpaktuk Jordam avataani, ukautigihimayan, baptaihilekpangman tamna inuit tamangmik upalektaat.” 
JHN.3.27	John kiuyuk, “Inuk piyunaituk kilangmin Godim aitugngitpani. 
JHN.3.28	Ilipfi ilipfingnik tuhaavaktuhi uvamnin ukakhimagama, 'Uvanga Christiungitunga tiliyauhimagaluaktunga tapfuma hivuagun.' 
JHN.3.29	Uikhak kihimi nuliakhakaktuk, uikham ilanangali hanianiituk tuhaavluni aliatakpiakhuni uikhak ukangman. Taimatuntauk kuviahukpiakaakhunga. 
JHN.3.30	Tamna ilaa ataniukiyauyukhauyuk uvanga ataniukiyaungitkaluaktillunga.
JHN.3.31	Tatpanga kilangmin tikihimayuk ataniuyuk tamainun, inuklunin nunamin piyauyuk nunaum pikutaitigun ukainaktuk. Tamnali kilangmin tikihimayuk tamainun ataniuyugaluak. 
JHN.3.32	Tamna takuyaminik, tuhaayaminiglu uniuyyiyuk, inuilli ukakhimayain tuhaayumangngitpiaktagaluangit. 
JHN.3.33	Inumli ukauhiit tuhaagumigit naunaektuk God ilumungman. 
JHN.3.34	Tiliyauyum Godmin Godim ukauhiit ukautigiyain, Godim aitutigimagu Anengnek Naguyuk tapfumunga. 
JHN.3.35	Godim engnilgum engnini nagugiya tunivlugu tamainik. 
JHN.3.36	Inuglu engningaanun ukpegumi inuhengmik nungulaitumik pikaktuk, inumli engniga tuhaangitkumiuk inuhengmik nungulaitumik kauyimangngituk Godim ningautigilengmagu.”
JHN.4.1	Pharisekut tuhaavangmata Jesus baptaiekhilengman malikuivluni inungnik amigaikiyanik Johnmin– 
JHN.4.2	Jesus inmi baptaiekhiyuitugaluak, maligutait kihimi– 
JHN.4.3	tuhaagami Judeamin aullaktuk utiuvluni Galileemun. 
JHN.4.4	Samariakuktukhaugamilu 
JHN.4.5	iglukagvik taiyauyuk Sycharmik Samariamiituk tikittaa, tamna nuna hivungani Jacobim aitutigivagaa engniminun Josephmun kanituk. 
JHN.4.6	Aahin Jacobim imektagvia takananiiman Jesus pihugiamigun unagukpallaagami haniani ingiyuk, uvluk kitkaniitillugu.
JHN.4.7	Tapfumani angnak Samariamiutak tikiman imektagahuakhuni, Jesusim ukallautiyaa, “Imektilanga” 
JHN.4.8	maligutait iglukagvigmungaumata niuvegiaktukuvlugit nekimik. 
JHN.4.9	Angnam Samariamiutam kiuyaa, “Hug ilvin Jewmiutaugavin imengmik tukhiaviginga angnaugama Samariamiunin?” (Jewmiut Samariamiullu ukakatigiyuitpiangmatalunin) 
JHN.4.10	Jesusim kiuyaa, “Ilitagigungni Godim aitutaa kinaumanganlu ukaktuk ilingnun, 'Imektilanga', tukhiagviginiaktan, tapfumalu tuniniaktaatin imengmik inugutilengmik.” 
JHN.4.11	Angnam ukallautiyaa, “Ilaa kallutikhainavin, imektagviglu itengman, nakin imengmik inugutilengmik piniakkin? 
JHN.4.12	Hivullipta Jacobim tunivagaatigut uminga imektagmik, umangalu inmi, kitungaillu negyutingillu imekpaktun, Jacobmin ataniukiyauvin ilvin?” 
JHN.4.13	Jesusim kiuyaa, “Kinalika imegumi uminga imekiniangmiyuk 
JHN.4.14	kinalikalunin imegumi imengmik tuniniaktamnik tamna imekilaituk, tamna imek tuniniagiga inungmi-iniaktuk anialiktun hagvainaktutun-ilivluni inuhengmun nungulaitumun.” 
JHN.4.15	Angnam Jesus ukallautiyaa, “Ilaa imengmik uminga tuniviginga imekikunanga kaitfaayunaekuvlungalu hamunga imektaglunga.” 
JHN.4.16	Jesus ukaktuk, “Taki uin kaitkuguk kaitfaayyavutinlu.” 
JHN.4.17	Angnak kiuyuk, “Uikangngitgaluaktunga”. Jesusim ukautiyaa, “Ukagavin 'Uikangngitunga' itkumayumik ukakkutin, 
JHN.4.18	uikakpagavin talimanik, aahin tamna angun naiyulektan tayya katiyyutigingitagaluagan naguyumik. Ilaa itkumayumik ukakkutin.” 
JHN.4.19	Angnam ukallautiyaa “Ilaa nalautaiyiugavin ilingnik ilitakhiyunga. 
JHN.4.20	Uvagut hivullivut taikani manilgumi angayyuvaktun ilipfili ukainakaluaktuhi Jerusalemi kihiani inuit angayyuyukhauyugaluit.” 
JHN.4.21	Jesusim ukallautiyaa, “Angnak ukpeginga ilaani angayyuyunaitgaluaktuhi Angutipfingnun pikani manilgumilunin, Jerusalemilunin. 
JHN.4.22	Ilipfi angayyuningnaktuhi naunaktumik, uvagulli angayyuvigiyakkut naunaituk, annautikhak kaitauman Jewmiunin. 
JHN.4.23	Ilaanili tayyalunin, inuit angayyuyuktun Angutikput angayyuviginiaktaat ilumuktumik anengnimiglu, Angutipta angayyukumagit inuit taimatun. 
JHN.4.24	God Anengniuyuk, inuillu angayyuyumagumik tapfumunga angayyuvigiyakhagiyaat anengnimik ilumuktumiglu.” 
JHN.4.25	Angnam ukallautiyaa, “Tamna Messiah (Christmik taiyauyuk) kailengman ilihimayunga. Tikitkumi tapfuma takupkaihunguyuk tamainik uvaptingnun.” 
JHN.4.26	Jesusim ukallautiyaa, “Uvanga ukagvigilektagin tamnauyunga.”
JHN.4.27	Tapfumani Jesusim maligutait utektun kuglukpiakhutiglu tapfuma angnak ukagvigilengmagu, ukangngitugaluit, “Humik piyumavin?” imaalunin, “Hug ukagvigilekiuk angnak?” 
JHN.4.28	Aahin angnam imektautini kemakhugu angilgaktuk iglukagvigmun inuit ukautivlugit, 
JHN.4.29	“Kaigiagitti takuyaktughiuk inuk uvamnun pivaktatka ukautigimagit. Christiuva tamna?” 
JHN.4.30	Tapkualu iglukagvigmin avungaktun tikittumavlugu.
JHN.4.31	Talvalu maligutaita Jesus negikuyaat akhun, ukakhutik, “Rabbi negiyumaaktutin” 
JHN.4.32	Tapfuma ukautiyain, “Ilaa nekihagliuyungali naluyapfingnik.” 
JHN.4.33	Maligutait ingmingnik ukakatigiktun, “Inum uma nekhautain agyaktain?” 
JHN.4.34	Jesusim ukallautiyain, “Tiliyima ihumangit maligupkit, pitkuyainiglu havaguma tapkua uvamnun nekihaptun-iliyun ilaa.
JHN.4.35	“Ukaktailuhi, tatkekhiutit hitaman nungutpata katihivik tikingniaktuk'? Ukautigipfi uititti nauttivit inilengmata tayya katihivingmun. 
JHN.4.36	Tayya ilaa katihiyi akiliuhialektuk katihivluni inuhengmun nungulaitumun, nauttiyekhiyi katihiyilu kuviahukatigikuvlugik. 
JHN.4.37	Ukaktauyuk imaatun ilumuktuk 'Aipa nauttiyekhiyuk, aipangali katihiyugaluak'. 
JHN.4.38	Uvanga pitkuyapfi katihikuvluhi tapkuninga havangngitapfingnik, allat ilaa havakpaktun tapkualu havagingnin ikayuhiakaluaktuhi.”
JHN.4.39	Tapfumanilu Samariamiut amihut iglukagvimiitun Jesusmun ukpektun angnam uniuyyiman ukakhuni, “Tapfuma uvanga pivaktatka tamaita ukautigiyain”. 
JHN.4.40	Samariamiullu tikinamitku Jesus uvlikuyaat ingmingni, talva uvliyuk tapkunani malgunik. 
JHN.4.41	Allatauk ukpektun ukauhiagun Jesusim, 
JHN.4.42	angnak ukautivlugu, “Tayya ilvin uniutigaptigut tapfumuna ukpegunaektugut ukpekaluaktugut tayya uvaptingnik tuhaagaptigu ilihimavlugu ilumun tamna annauyyiuman inungnun.
JHN.4.43	Uvluglu malguk nungumanik Jesus aullangmiyuk Galileemun, 
JHN.4.44	inmi ukainagami nalautaiyiguk kinalika maliktaungituk nunaminiitillugu. 
JHN.4.45	Talva Jesus Galileemun tikinman, Galileemiut kuviahutigiyaat, havaangit pivaktain Jerusalemi kangiutivinguktillugu, tapkuatauk takanani Kangiutivikakpakamik.
JHN.4.46	Aahintauk Jesus tikimiyuk Canamun Galileemiitumun, takanani imiinak wainguktitain hivungani. Takananilu atangum inua ituk, tapfuma engniga aaniakpiaktuk. 
JHN.4.47	Tamnalu inuk tuhaagami, Jesus tikihimangman Galileemun Judeamin, upangniktuk tapfumunga kaitkuvlugu naguhipkakuvlugulu engniga tukuyukilengman tamna. 
JHN.4.48	Talva Jesusim ukallautiyaa, “Naunaikutaanik, aglengnaktuniglu takungitkupfi ukpegunaituhi.” 
JHN.4.49	Atangum inuata ukallautiyaa, “Atanek, kaigiagin engniga tukunakhavuk.” 
JHN.4.50	Jesusim ukautiyaa, “Aigiagin engnin inuhimangniaktuk.” Taima Jesusim ukautimani, inuk ukpegluaktuk angilgakhuni. 
JHN.4.51	Angilaktillugulu kivgaita upaktaat ukallautivlugulu inuhuktuk tukuyunainman. 
JHN.4.52	Tapfuma apegiyain kanga engniga naguhilektilakhaanik. Kiuyaat, “Ikpakhak, uvluk kitkaniitillugu 1mungaktumi aaniagutaata kimaktaa.” 
JHN.4.53	Inuhuktum angutaa talva ilihimayuk engniga naguhivaktuk atauhektun Jesus ukaktillugu, “Engnin inuhimangniaktuk”, talva inmi, iglumiukataillu ukpektun.
JHN.4.54	Taima Jesus havakfaamiyuk naunaikutamik tikihimaktillugu Galileemun Judeamin.
JHN.5.1	Kinguagun Jewmiun negiaktugvikhamik pimata Jesus Jerusalemungaktuk. 
JHN.5.2	Iglukagviglu Jerusalem kaglukaktuk taiyauyuk Bethsaidamik Hebrewtun, tamna imnait itegviata hanianiituk tukhuakakhunilu talimanik. 
JHN.5.3	Tapkunanilu aaniakhimayun inuit, takpiitun, pihulimaitullu tumangayullu nallakatigiktun, utakingnakhutik imek aulayyaaniangmangan. 
JHN.5.4	Ilaani ihalgulik atkakpangman kaglukaktumun imek aulayyaaktikuvlugu. Talva inuk hivulliugumi atkagluni imengmun aulayyaaktillugu naguhiniaktuk aaniagutiminin. 
JHN.5.5	Tapkua ilangat angun aaniagyuaktuk ukiuni 38ni. 
JHN.5.6	Jesusim takugamiuk tamna ilihimavluni, taikaniitpagman kangagaaluk, ukallautiyaa, “Naguhipkaktauyumalekkin?” 
JHN.5.7	Aaniaktum kiuyaa, “Atanek, imek aulayyagagan ikayuktikhainama kaglugmun atkaulektilunga allat hivulliuktun uvamnin kimakaahivlunga.” 
JHN.5.8	Jesusim ukallautiyaa, “Makittin kipkin tiguguk pihugiaginlu.” 
JHN.5.9	Tayyainak inuk tamna naguhipkaktaugami kipiminik tigumiavluni pihuktuk.
JHN.5.9	Tapfumanilu Sabbathiuyuk. 
JHN.5.10	Talva Jewmiun inuk naguhipkaktauhimayuk ukautiyaat, “Tayya Sabbathgunman tigugangni kipkin ihuitpiaktuk.” 
JHN.5.11	Tapfuma kiuyain, “Tapfuma inum naguhipkakpaktanga ukallautivaktanga imaatun, 'Kipkinguk tiguguk pihugiaginlu.' ” 
JHN.5.12	Tapkua apekhuktaat, “Kia ukautiyaatin, 'Tiguguk kipkin pihugiaginlu'?” 
JHN.5.13	Tamnali naguhipkaktauyuk ilihimangngitkaluaktuk kinaumangan Jesus kimauman inugiekpallaaman taika.
JHN.5.14	Kinguaguntauk Jesus katkaktaa tamna angayyuvikpagyuami ukautivlugu, “Ilaa ilvit naguhipkaktauhimayutin, huinekihuegin kuvianaikiyamik piyaunakhavutin.” 
JHN.5.15	Talva aivluni tapfuma Jewmiun uniutiyain Jesusim naguhipkakpagmagu. 
JHN.5.16	Talva Jewmiun aiyukaktitumainaktaat Jesus tapkuninga havangman Sabbathiutillugu. 
JHN.5.17	Jesusim kiuyain, “Tayyalu Angutiga havaguekhimaituk, tapfumatuntauk havalektunga uvanga.” 
JHN.5.18	Talvangaanin Jewmiut akhun tukutumainaktaat uvluk Sabbathim pitkuyain malingngimagit, taivagmagulu God Anguminik, inmi ayyikutagivlugu.
JHN.5.19	Jesusim kiuyain, “Ilumuktumik ukautigipfi, Godim engniga inminik pilimaitugaluak takuyaminik Anguminin kihimi, humiklunin Anguta pipan, ayyikutaanik engniga tapfuma piyuktauk. 
JHN.5.20	God engnikakami engnini nagugiyaa takupkaktitugu piniaktaminik, hapkunangalu angikiyanik takupkaktihunguyaa ilipfi agligutakuvluhi. 
JHN.5.21	God engnilik tukungayunik inupkaivangman, tapfuma engnigalu inupkaiyuk ihumaminik. 
JHN.5.22	God engnilik inmigun uktuyuituk inungnik uktukugamiuk engnini kihimi, 
JHN.5.23	tamangmik inuit engniga kuviahutigikuvlugu Godtun engniliktun. Inum Godim engniga kuviahutigingitkumiuk atautikun kuviahutigilimaitaa tiliyauyum angutaa.
JHN.5.24	“Ilumuktumik ukautigipfi, inum ukauhitka tuhaagumigit tiliyiga ukpeglugu inuhengmik nungulaitumik pikaktuk uktuktauhimaitumik inuhengmun tikihimagami tukungayumin. 
JHN.5.25	Ilumun ilumun ukautigipfi ilaani tayyalunin tukungayun Godim engningata nipaa tuhaaniaktaat, tuhaagumitkulu inuniaktun. 
JHN.5.26	God engnilik inugutikagami inminik pipkaktaa engninitauk tamna inugutikakuvlugu inminik. 
JHN.5.27	Aahin tapfuma pipkaktaa uktukuvlugu inugmin engnigiyauman. 
JHN.5.28	Umuna agliguhuktailuhi ilaani inuit iluvekhimayun tamangmik nipaa tuhaaniagmayyuk, 
JHN.5.29	aninahuaglutik, tapkualu inuhigikpaktun makititauniaktun inuhengmun nungulaitumun; huinekiyulli makititauniaktugaluit uktuktaukuvlugit kihimi.
JHN.5.30	“Uvanga uvamnik pilimaitunga, Angutima pitkupanga uktuktunga, talva ilumuktumik uktuinaktunga tiliyima ihumangit piyumagapkit kihimi piyumayatka hugiyuikivlugit.
JHN.5.31	“Uvanga uniuyyiguma uvapkun ukauhitka ilumugngitun 
JHN.5.32	Alla ilaa uniuyyiyuk uvapkun, tapkua ukakhimayain uvapkun ilumugmata ilihimayunga. 
JHN.5.33	Ilipfi John apekhukpiagapfiuk uniuyyivaktuk ilumuktumik. 
JHN.5.34	Uvanga tuhaanaktakhaungitugaluyunga inuktigun kihimi, hapkuningali ukaktunga ilipfi annauyyaukuvluhi. 
JHN.5.35	John ilaa kulliktun ikumainaktutun-ilivaktuk tapfuma kaumangningani kuviahukpaktuhi mikiyumik. 
JHN.5.36	Ukauhitkali uvanga Johnmin angikiyauyun havaamnik Angutima havakumanga, havaama hapkua unipkautigiyanga Angutima tilivagmanga. 
JHN.5.37	Angutimalu tiligaminga uniuyyivaktuk uvapkun. Ilipfili tapfuma nipaa tuhaayuipiaktakhi timaa takuyuitkivlugulu. 
JHN.5.38	Aahit ukauhiit inikhaitun umatipfingni ukpeginginapfiuk tapfuma tiliyanga. 
JHN.5.39	Ilipfi Godim Ukauhianik tiitigakhimayunik taiguinakaluaktuhi ihumavluhi tapkunani katkangniaktuhi inuhengmik nungulaitumik, tapkualu ukauhiit uniuyyivaktun uvapkun, 
JHN.5.40	ilipfili uvamnun kaiyumangngitkaluaktuhi inuhengmik pikakuvluhi.
JHN.5.41	”Uvanga nagugiyauhimaitunga inungnin, 
JHN.5.42	ilihimayapfilu Godim kuviakutaanik pikangnginapfi ilupfingni. 
JHN.5.43	Kaithimavakaluaktillunga Angutima atkagun ilagiyumangngitapfinga. Alla kihimi kaitpan atimigun tamna ilaginiaktakhi. 
JHN.5.44	Ilipfi ilipfingnik nagugigupfi kenigiaktugngitkaluaktillugu kuviakut kaitauhimayuk Godmin kanuk ukpegniakkihi? 
JHN.5.45	Ihumatailuhi uvanga ihuiginiagapfi Angutimnun, imanak, tamna ukpegihimayakhi Moses, tapfuma ihuigiyaahi ilaa. 
JHN.5.46	Ilipfi Moses ukpegigupfiuk ukpeginiakipfingatauk Mosesim tiitigautigivagmanga. 
JHN.5.47	Tapfuma tiitigainik ukpegngitkupfi kanuk ukpengniakkihi ukauhimnik?
JHN.6.1	Kinguagun Jesusim tahek Galileemik taiyauyuk ikagvigiyaa, Tiberiasmiglu taiyauyuglu. 
JHN.6.2	Inuillu amigaitpiaktun maliktaat takugamitigit Jesusim naunaikutain pimagit aaniaktun pivlugit. 
JHN.6.3	Jesuslu manilgulmun maiyuakhuni maligutiminiituk ingivluni. 
JHN.6.4	Aahin Jewmiun negiaktugviat, Kangiutivik, kaglilektuk. 
JHN.6.5	Jesuslu kiviakami tautukhuni inungnik amigaitunik kailektillugit Philip ukallautiyaa, “Kanuk nekimik niuvegiaktugniakkita hapkua inuit negikuvlugit?” 
JHN.6.6	Ukallaktuk taima uktugumagamiuk piniaktaminik ilihimagaluaktillugu inmi. 
JHN.6.7	Philipim kiuyaa, “200 dalanik atugupta mukpauyanun naamayunaitunlunin tapkua atuni negikuvlugit mikiyumik.” 
JHN.6.8	Maligutaita ilangata, Andrewm, Simon Peterm nukata ukallautiyaa, 
JHN.6.9	“Taika inuhuktuk mukpauyakaktuk talimanik, ikalungniglu malgunik, amigaitununli naamangngitpiaktugaluit.” 
JHN.6.10	Jesus ukaktuk, “Inuit ingitihigit,” ivikangman amihumik talvani. Inuillu ingivlutik 5000guyun. 
JHN.6.11	Talva Jesus mukpauyanik tiguhiyuk kuyahukamilu tapkuninga tunipkaiyuk inungnun ingihimayunun, taimalivlunilu ikalungnik. Tamangmik inuit akeatukpaktun. 
JHN.6.12	Negihuegmata Jesusim maligutini ukallautiyain, “Nekit ilakuit katilugit tamakunagit.” 
JHN.6.13	Tapkuningalu katihiyun tigumiaktit 12n tatatugit mukpauyat talimat ilakungingnin negivaktunin.
JHN.6.14	Inuit takugamitku tamna Jesusim naunaikuta, pimagu, ukaktun, “Ilumun, tamna nalautaiyiuyuk nunamun kaiyukhauyuk.”
JHN.6.15	Talva Jesus ilihimagami inuit ataninguktinahualegmayyuk (Herodtun) kimauyuk manilgulmun kihimgiukhuni. 
JHN.6.16	Unulengman Jesusim maligutait ataaktun. 
JHN.6.17	Umiagmun ikivlutik ikagahualektuk Capernaumun taakhilektillugu Jesus tapkunani-itngitugaluak. 
JHN.6.18	Talva anukhilengman imak maligyuaktuk. 
JHN.6.19	Tapkua mailnun hitaman naatugit paugamik tautuktaat Jesus imam kangagun pihukhuni umiagmun kaglilekhunilu. Ekhitakpiaktun tapkua. 
JHN.6.20	Tapfuma ukallautiyain, “Uvangauyunga, ekhitailuhi.” 
JHN.6.21	Talva kuviatakhutik ikipkaktumayaat umiagmun tayyainagli nunamun tikitakhaanun tikittainaktun.
JHN.6.22	Akagunguman inuit tahiup akianiitpaktun tautuktun umiagmik atauhengmik, ilihimavlutik Jesus umiaktukataungiman maligutaini, tapkua kihimgiukhutik aullangmata. 
JHN.6.23	Tiberiasminlu umiat allat tikingnaktun nunamun takanani inuit negivangmata Jesus kuyahukaaktillugu. 
JHN.6.24	Talva inuit ilihimagamik Jesus maligutaillu tamangmata, ingmingnik umiaktuktun aahin iglukagvik Capernaum tikittugu kenigiaktukhugu Jesus. 
JHN.6.25	Inuit katkagamitku Jesus tahiup akiaani, ukautiyaat “Rabbi kanga hamungakpakpin?”
JHN.6.26	Jesusim kiuyain, “Ilumuktumik ukautigipfi kenigiaktugngitkipfinga naunaikutanik tautukpagapfi, mukpauyamik akeatukpagapfi kihimi. 
JHN.6.27	Havaktailuhi nekihakakuvluhi nungutaktunik, ilaa havakpagluhi nekihagnun nungulaitumik inugutilengmik Inum engningata tuniyaahi tapkuninga, tapfuma Angutata Godim naunaikutagimagu naguyumik.” 
JHN.6.28	Tapkua ukallautiyaat, “Uvagut huliniakkita havakuvluta Godim havaktakhainik?” 
JHN.6.29	Jesusim kiuyain, “Godim havaanga imaatun-ituk, Godim tiliyanga ukpegilugu.” 
JHN.6.30	Talva tapkua ukallautiyaat, “Talva kanugmik naunaikutamik piniakkin uvagut tautukuvlugu ukpegikuvlutin? Humik havakkin? 
JHN.6.31	Hivullivut inuilgulmiitillugit Mannanik negivaktun tiitigakhimangman, 'Godim negipkaktain inuit kilaum nekhautainik.' ” 
JHN.6.32	Jesusim ukautiyain, “Ilumuktumik ukautigipfi Mosesim tunihimaitaahi kilaum nekhautainik, Angutimali tayya tunilektaahi kilaum nekhautainik ilumuktumik. 
JHN.6.33	Godim mukpauyanga, tamnauyuk kilangmin atkakhimayuk tunivlugit inuit inuhengmik.” 
JHN.6.34	Tapkua Jesusmun ukaktun, “Atanek tunitigut mukpauyamik uminga nutkakhimaitumik.” 
JHN.6.35	Jesusim ukallautiyain, “Uvanga mukpauyauyunga inugutilengmik, inum kaiyyutigiguminga kaagunaituk, ukpegigumingalu imekiyunaektuk talvangaanin. 
JHN.6.36	Ukautiyagaluapfili, ilipfi tautukaluaktillunga ukpegngituhi uvamnun. 
JHN.6.37	Angutima tunitpanga inungnik, tamangmik uvamnungauniaktun, uvamnun kaitpata aahinun igitunaitatka, 
JHN.6.38	atkakhimagama kilangmin tiliyima ihumangit pikuvlugit uvanga ihumatka pitaililugit. 
JHN.6.39	Tiliyimalu ihumangit imaatun-itun, inuit tuniyauhimayun uvamnin tamaktukhaungitpiaktun inupkangniagapkin uvluk kingullik tikitpan. 
JHN.6.40	Angutima ihumanga imaatun-ituk, kialika engniga Godim tautukumiuk ukpegilugu inuhengmik nungulaitumik pikaktukhauyuk, tamnatauk uvanga inupkangniaktaga uvluk kingullik tikitpan.”
JHN.6.41	Jewmiullu Jesus ihumalutigiyaat ukakhimangman, “Uvanga mukpauyauyunga kilangmin kaitauhimayuk.” 
JHN.6.42	Tapkua ukaktun, “Una Jesusiungilak, Josephim engniga, tapfuma anguta, angnangalu ilihimangngilavuk? Tayya kanuk ukakka, 'Kilangmin atkakhimayunga'?” 
JHN.6.43	Jesusim kiuyain, “Ilipfingnik ihumaluktailuhi. 
JHN.6.44	Inuk uvamnun kailimaituk Angutima tiliyima pipkagngitpagu, tamnatauk kaithimayuk inupkangniaktaga uvluk kingullik tikitpan. 
JHN.6.45	Nalautaiyit tiitigaini tiitigakhimayuk, “Tamangmik ilihauyyauhunguyun Godmin.' Ilaa tamangmik tuhaavigigumitku Angutiga ilihauyyauvluni tapfumanga kaivangniaktun uvamnun.
JHN.6.46	“Tapkuali takuyuitpiaktagaluangat Angutiga, atauhingnak kihimi Godmin kaithimayuk, tapfuma tautukpaga. 
JHN.6.47	Ilumun ilumun ukautigipfi, inuk ukpegluaktuk inuhengmik nungulaitumik pikaktuk. 
JHN.6.48	Uvanga mukpauyauyunga inugutilengmik. 
JHN.6.49	Hivullihi inuilgulmiitillugit mannanik negivaktun tamangmigli tukuvaktugaluit. 
JHN.6.50	Una kihimi mukpauyak kilangmin kaitauhimayuk, uminga inuk negikuvlugu tukuhimaitumik. 
JHN.6.51	Uvanga ilaa mukpauyauyunga inugutilengmik kaitauhimayumik kilangmin. Inuk uminga mukpauyamik negigumi inuniaktuk nungulaitumun, mukpauyamiglu tunihiniaktunga timiga tamna, aitutigiyaga inuit inuyyutain pivlugit.”
JHN.6.52	Jewmiullu talva ingmingnik kangutiyun ukakhutik, “Kanuk uma negipkangniaktaatigut timiminik?” 
JHN.6.53	Jesusim ukaullautiyain,“Ilumuktumik ukautigipfi, ilipfi Inum engningata timaanik negingitkupfi, aunganiglu imingngitkupfi ilupfingni inuhengmik pikangngitpiaktuhi. 
JHN.6.54	Inuk timimnik negigumi, aumniglu imegluni inunekaktuk nungulaitumik, aahin inupkangniaktaga uvluk kingulik tikitpan. 
JHN.6.55	Timiga nekhauman, augalu imekhauman nagutpiaktumik. 
JHN.6.56	Inum timiga negigumiuk augalu imeglugu naiyuktanga atautikun, uvangatauk naiyuktaga tamna. 
JHN.6.57	Angutima inuyum tilimanga, Angutipkunlu inugama, taima inuk uvamnik negigumi inuniaktuk uvapkun. 
JHN.6.58	Una mukpauyauyuk kaitauhimayuk kilangmin, una ilaa allauyuk hivullipfi nekhautainin, tapkua tukuhimangmata. Inuk uminga negigumi inuniaktuk nungulaitumun.” 
JHN.6.59	Jesus taimatun ukauyyiyuk ilihauyyitillugu atugvingmi Capernaumiitumi.
JHN.6.60	Jesus maligutait amihut tapfuminga tuhaagamik ukaktun, “Uma ukauhia ilitukhinaituk kia tuhaaniakkauk?” 
JHN.6.61	Jesus inmi ilihimagami maligutait ihumalulengmata, ukallautiyain, “Tamna ukaktaga ihuigivihiuk? 
JHN.6.62	Huliniakkihi takugupfiuk Inum engniga maiyuktillugu tatpikunga naiyuktaminun hivungani? 
JHN.6.63	Ilaa anengnek kihimi inupkaiyuk, timik ikayulimaitugaluak. Ukauhitka ukakhimayatka ilipfingnun tapkua anengniuyun inugutilengmik. 
JHN.6.64	Tayyali ilahi ukpegngitkaluaktuhi.” Jesus hivungaanin ilihimavaktuk ukpektaitunik tapfumingalu tunihiyiminik. 
JHN.6.65	Ukaktuglu “Taima ukautivagaluapfi, inuit kailimainmata uvamnun Angutima pipkangngitpagit.” 
JHN.6.66	Kinguagun maligutait amihut maliguektun Jesusmun taimakhugu.
JHN.6.67	Talva Jesusim 12n ukallautiyain, “Ilipfitauk kimangniakkipfinga?” 
JHN.6.68	Simon Peterm kiuyaa, “Atanek, kimungauniakkita ilvit ukautikakavin inugutilengnik nungulaitunik, 
JHN.6.69	ukpekpaktugut uvagut ilihimavluta Godim tilimatin?” 
JHN.6.70	Jesusim kiuyain, “Ilipfi 12nguyuhi pilluangngilapfi? Ilapfili atauhek agiuktugaluak.” 
JHN.6.71	Taima Jesusim ukautigiyaa Judas, Simon Iscariotim engniga, tamna ilagigaluaktillugit 12n niuvgutiginiagmani.
JHN.7.1	Kinguagun Jesus Galileemi aullainakpaktuk Judeamun tikihimaitumik Jewmiut tukutumamayyuk. 
JHN.7.2	Tapfumani Jewmiut negiaktugviat, tupilengnik, kanituk. 
JHN.7.3	Talva Jesusim katangutaita ukallautiyaat “Hamanga aullagin Judeamun tikitkuvlutin maligutivit tautukuvlugit havaatin. 
JHN.7.4	Inuk naunaegumagumi inungnun tautugnaitunik havayuituk. Havaguvin hapkuninga ilingnik takupkailutin inungnun.” 
JHN.7.5	Katangutaillu ukpegngitkaluaktun tapfumunga. 
JHN.7.6	Jesusim ukallautiyain, “Pivikhaga ilaa tikingituk, pivikhili hamanihimayugaluak. 
JHN.7.7	Nunaum inungita nagugiyuilimaitaahi nagugiyuitagaluanga uvanga, ukautigigapkit inuit havaangit ihuitpiangmata. 
JHN.7.8	Takki ilipfi negiaktugvigmungaugitti, tayya uvanga piyunaitunga pivikhaga tikinginman.” 
JHN.7.9	Talva taima ukagami Galileemi naiyuinaktuk.
JHN.7.10	Kinguagunli katangutait negiaktugvigmun akuikaaktillugit inmi akuiyuk kihimgiukhuni tautugnaitkaluakhuni. 
JHN.7.11	Talva negiaktugvigmi Jewmiut kenigiaktuktun tapfuminga ukakhutik, “Tamna nanitpa?” 
JHN.7.12	Inugiektuni amihut ukautigiyaat Jesus ilait ukakhutik, “Inuk tamna nagutpiaktuk”, allat ukaktillugit, “Imanak, tapfuma inuit ulamnektilegamigit.” 
JHN.7.13	Inuilli ukautigingitagaluangat Jesus tuhaanaktumik ekhigigamitigit Jewmiut.
JHN.7.14	Negiaktugvik innektinagu, Jesus angayyuvikpagyuamun pulaaktuk ilihauyyinahualekhuni. 
JHN.7.15	Jewmiullu agligutautigigamitku ukaktun, “Kanuk una inuk ilihimakpiakka hikulhimaitkaluakhuni ilihauyyitun?” 
JHN.7.16	Jesusim kiuyain, “Ilaa ilihauyyutitka kaitauhimayun tiliyimnin kihimi uvangaungitumik. 
JHN.7.17	Inuk Godim piyumayanganik piyumagumi tamna ilitukhiniaktuk ilihauyyutimnik Godmin kaitaumangata, ukalemangangmalunin uvamnik uvanga. 
JHN.7.18	Inuk inminik ukagumi nagugiyauyumainaktuk inminik, inuklunin piyumagumi tiliyaminik tamna nagugiyaukuvlugu kihimi, ilumuktuk ilaa, ihuitumik pikangnginami umatimini. 
JHN.7.19	Mosesim pitkuyainik tuningilahi? Pitkuyainigli tamapfi maliyuitpiakaluaktuhi. Hug tukutumavihinga?” 
JHN.7.20	Inuillu kiuyun, “Agiuktuliuyutin, kia tukutumavaatin?” 
JHN.7.21	Jesusim kiuyain, “Atauhengmik havakpagama Sabbathiutillugu agliguhukpiaktuhi. 
JHN.7.22	Mosesim ilaa naunaikuhekuvluhi timipfingni pitkuvagaahi kipikuvlugit – tamna pitkuhek kaitauyugaluak hivullipfingnin – Sabbathiutillugulunin naunaikuhekpaktuhi. 
JHN.7.23	Sabbathmi ilaa inuk naunaikuhekumi kipiyauvluni Mosesim pitkuyanga maliktaukuvlugu, ilipfi ningautiginiakkipfinga uvanga inum timaa naguhipkagapku Sabbathiutillugu? 
JHN.7.24	Inuit kaaningnait uktugiaktuktailugit uktugiaktugupfi ilumuktumik piluhi.”
JHN.7.25	Jerusalemiut ilangit ukallaktun, “Tamna inuk, inuit tukutumayaat, tamnaungilak? 
JHN.7.26	Ata ukainakpaktuk tautugnakaluaktillugu, tapkuali nipliyuitugaluit tapfumunga. Atanivut ilitakhilekkat Christiuman ilumun? 
JHN.7.27	Una kihimi nakin pimangan ilihimayakkut, Christ tikitpanli tamna nakin pimangan inuit ilihimalimaitpiaktun.” 
JHN.7.28	Jesuslu angayyuvikpagyuami ilihauyyitillugu ukaktuk, “Ilitagiyapfinga nakin pimangangmalu ilihimagaluaktuhi. Uvangali uvamnik kaithimangngitkaluaktunga tapfumali tiligaminga inmi ilumugniuyuk, tamnalu ilipfi ilitagingitagaluakhi. 
JHN.7.29	Uvanga ilihimayaga tamna tapfumanga kaihimagama, tapfumalu tilimanga.” 
JHN.7.30	Talva tapkua tigunahualektaat pingitagaluangat Jesusim pivikhaa tikingitpiangman. 
JHN.7.31	Inuillu ilait tapfumunga ukpegamik ukaktun, “Christ tikikumi uma naunaikutainin amigaikiyanik piniakka?”
JHN.7.32	Pharisekut tuhaagamitigit inuit ukautigilegmayyuk Jesus, tapkua angayyuvikpagyuakut ataningitalu kivgatik tiliyain tigukuvlugu. 
JHN.7.33	Jesus ukaktuk, “Naiyukhimanialengmiyunga ilipfingni, kinguagunli tiliyimnun ainiaktunga. 
JHN.7.34	Ilaa kenigiaktugniakipfinga katkagunaitagaluapfingali innikhamnun ilipfi kaiyunainapfi.” 
JHN.7.35	Jewmiut ingmingnik ukaktun, “Namunlunin una aullangniakka uvangut katkakunagu? Jewmiunun apfimayunun Jewmiungituni-itunun aullangniakka ilihautiyumavlugit Jewmiungitun? 
JHN.7.36	Uma ukakhimayain kanu-itpat, 'Ilaa kenigiaktugniakipfinga katkagunaitagaluapfingali innikhamnun ilipfi kaiyunainapfi'?”
JHN.7.37	Talva negiaktugvium uvluangita kingullia tikinman Jesus nangekhuni ukaktuk, “Inuk kinalika imekigumi uvamnun kaili imekuvlugu. 
JHN.7.38	Ukauhit tiitigakhimangmata, 'Ukpeguhutuk uvamnun tapfuma umataanin imek inugutilik kuvingnakhunguyuk.' ” 
JHN.7.39	Taima Jesusim Anengnek Naguyuk ukautigiyaa ukpeguhuktun tamna piniagmayyuk, tapfumanili Anengnek Naguyuk tuniyaungitugaluak Jesus maiyugngiman.
JHN.7.40	Inuit ilaita tapkua ukauhiit tuhaagamitigit ukaktun, “Una nalautaiyiuyuk ilumun.” 
JHN.7.41	Allat ukaktun, “Christiuyugaluak una”, allatauk ukaktun, “Christ kainiakka Galileemin? 
JHN.7.42	Ukauhit unipkautigiyaat Christ kaitauniangman 'Davidim kitungainin' aahin 'Bethlehemin', Davidim iglukagvianin?” 
JHN.7.43	Taimataun pivlugu inuit ihumakatigilimaektun. 
JHN.7.44	Ilaita tiguyumainaktaat, pingitagaluangat.
JHN.7.45	Kivgaillu utektun angayyuvikpagyuakut ataningingnun Pharisekununlu. Tapkua apegiyain, “Hug kagitingitpihiuk?” 
JHN.7.46	Kivgailli kiuyain, “Tapfumatun inuit alla ukayuitpiagmata.” 
JHN.7.47	Pharisekut tapkununga kiuyugaluit, “Ilipfitauk ulamnektitaulekkihi 
JHN.7.48	Atanit, Pharisekullunin ilaitalunin ukpegipayyuk? 
JHN.7.49	Hapkuali inuit pitkuyainik ilihimangngitun huniaktauyun akhun.” 
JHN.7.50	Nicodemusli, hivungani kaihimavaktugaluak Jesusmun, ilagigamigit ukallautiyain, 
JHN.7.51	“Pitkuyaptingnin inuk uktuktauhimava apekhuktautinani huliyangillu tuhaanaktinagit?” 
JHN.7.52	Tapkua kiuyaat, “Ilvitauk Galileemin kaivakpin? Ukauhiit kenigiaktugupkin ilihimangniaktutin nalautaiyi kailimainman Galileemin.” 
JHN.7.53	Tamangmiglu angilgaktun,
JHN.8.1	Jesusli manilgulmun taiyauyumun Olivenik aavungaktuk 
JHN.8.2	Akagungumanlu kilamik angayyuvikpagyuamungaumiyuk. Aahin inuit tamangmik upagmayyuk ingivluni ilihautinahualektain tapfuma. 
JHN.8.3	Talva tiitigaktit Pharisekullu agitiyaat angnak allatukpangman. Tapkua nangektitaat akungani Jesusim tungani, 
JHN.8.4	ukautivlugu, “Ilihauyyi, una angnak tautugnakpaktuk allatuktillugu. 
JHN.8.5	Pitkuyaini Mosesim pitkuiyuk uvagut millukuvlugit uyaganik angnat umatun allatuktun. Ilvit kanuk ukakkin?” 
JHN.8.6	Taimaliyun uktugumavlugu ihuigiyumagamitku. Jesusli akuvittuni tikiminun tiitigagafuktuk nunamun. 
JHN.8.7	Talva apekhukpiagmayyuk Jesus makittuk ukautivlugit, “Ilipfingnin nalliaklunin huinekutikangngitkumi hivullengmik uyagamik millugliuk angnak.” 
JHN.8.8	Talva akuvittuni aahin tiitigagmiyuk nunamun. 
JHN.8.9	Tapkuali tamna tuhaagamitku atuni anilektun inutkuat hivulliuvlutik, aningmata tamangmik Jesus avaliektuk angnangmi. 
JHN.8.10	Jesus makinami ukallautiyaa angnak, “Angnak, nanitpat tapkua? Ihuigiyumangngitaatin?” 
JHN.8.11	Angnak ukaktuk, “Imanak, atanek.” Jesuslu ukallaktuk, “Uvangalu ihuigingitagin. Aigiagin huinekitailutin talvangaanin.”
JHN.8.12	Aahin Jesusim ukautiyain, “Kaumaniuyunga uvanga inungnun, inum maliguminga taaktumun pihugunaituk kaumanekangniagami inugutilengmik.” 
JHN.8.13	Pharisekulli talva ukallautiyaat, “Tayya ukalegavin ilipkun ukauhitin itkumangngitun.” 
JHN.8.14	Jesusim kiuyagaluangit, “Ukagaluakuma uvapkun ukauhitka itkumayun nakin pimangangma ilihimagama naamungaktakhamniglu, ilipfili nakin pimangangma, naamungaktakhamniglu ilihimangngitpiaktuhi. 
JHN.8.15	Ilipfi inuktitun uktuinaktuhi, uvanga uktuyuitunga. 
JHN.8.16	Kihimi uktugumalunin uktugniga ilumuktuk avalinginama. Angutima tilivagaminga uvamniituk. 
JHN.8.17	Pitkuyapfingni tiitigakhimayuk inukguk malguk uniuyyikatigikumik tapkuak ukauhiit itkumayun. 
JHN.8.18	Uvanga ukainaktunga uvapkun, Angutimalu tiligaminga ukautigiyanga.” 
JHN.8.19	Tapkua ukallautiyaat, “Angutin nanitpa?” Jesus kiuyuk “Ilipfi ilihimangnginaptiguk Angutigalu. Ilihimagupfinga uvanga, atautikun ilihimangniaktakhi Angutigatauk.”
JHN.8.20	Jesus taimatun ukainaktuk Angayyuvikpagyuam manikagviani ilihauyyitillugu Tapfuma pivikhaa tikingiman tigungitpagaat.
JHN.8.21	Jesusim ukallautimiyain, “Aullangniagama kenigiaktugniakipfinga, tukuniagaluaktuhi huinekutipfingni. Tikiniagutimnun kailimaitkaluaktuhi.” 
JHN.8.22	Talva Jewmiut ukaktun, “Inminik tukuttiniakka ukakhimagami, 'Tikiniagutimnun kailimaitkaluaktuhi'?” 
JHN.8.23	Tapfuma ukallautiyain, “Ilipfi maunga kaiyauhimayuhi, uvangali tatpanga kaihimagaluaktunga. Ilaa Nunaum inungita nanminigiyaahi, tapkuali nanminigingitagaluangma uvanga. 
JHN.8.24	Taima ukakhimayunga ilipfingnun tukuniagapfi huinekutipfingni. Ilaa huinekutipfingni tukunakhavuhi ukpegingitkupfinga 'Tamnaugama'.” 
JHN.8.25	Talva ukallautiyaat, “Kinauvin ilaa?” Jesusim kiuyain, “Hug ukagvigivihi? 
JHN.8.26	Amihumigli ukayumalekkunga ilipfigun, uktuglungalu, tiliyigali inmi ilumugniuyuk, tapfumangalu tuhaagagama ayyikutaanik ukauyyiyunga inungnun.”
JHN.8.27	Tapkuali ilihimangngitun Jesusim Anguni ukautigimagu. 
JHN.8.28	Jesus ukaktuk, “Ilipfi kangataktigupfiuk Inum engniga talva ilihimangniaktuhi uvanga 'Tamnaugama', kihipkunlu havayuinama, hapkuningali ukauyyiyunga ilihauyyauhimagama Angutimnin. 
JHN.8.29	Tiliyimali uvamniituk. Tapfumalu kimangngitpiaktanga tuhaavigigapku havakhunga.” 
JHN.8.30	Hapkuningalu ukaktillugu Jesus, amigaitun inuit ukpektun tapfumunga.
JHN.8.31	Jesusim Jewmiut inminun ukpekhimayun ukallautiyain, “Ukauhitka tuhaavigigupfigit uvanga maligutigiyapfi akhun, 
JHN.8.32	ilumuktumiglu ilihimangniaktuhi ilumugnimlu kivgaktugunaektitaahi ihuitumun.” 
JHN.8.33	Tapkua kiuyaat, “Abraham kinguvagimatigut uvagut kivgaktuyuitpaktugut kimunlunin. Kanuk ukakkin, 'Kivgaktugunaektuhi'?” 
JHN.8.34	Jesusim kiuyain, “Ilumuktumik ukautigipfi, inuk ilaa kinalikalunin huinekigumi huinekinengmun kivgauyuk. 
JHN.8.35	Kivgak atanimi igluani naiyukhimangngitpiaktuk taimunga, atangumli engniga tamna kihimi angutimi igluanihimaniaktugaluak. 
JHN.8.36	Godim engningata kivgaktugunaektipahi talva kivgaktugunaekhunguyuhi ihuitumun akhun. 
JHN.8.37	Ilipfi Abraham kinguvagimahi ilihimayunga, umatipfingnili ukauhitka innikangngitpiangmata tukutumagipfinga ilipfi. 
JHN.8.38	Takuyamnik Angutmini uniuyyiyunga ilipfilu tuhaayapfingnik angutipfingnin pivaktuhi.”
JHN.8.39	Tapkua kiuyaat “Abraham kitungagiyaatigut.” Jesusim ukallautiyait, “Ilipfi kitungagiyaugupfi Abrahamin, Abraham havaagingnik piniaktuhi. 
JHN.8.40	Tayyali tukunahualekipfinga, ukagaluaktillunga ilumuktumik tuhaayamnik Godmin ilipfingnun. Abraham ilaa taimaliyuitpiaktuk 
JHN.8.41	Angutipfi havaangit piyahi ilaa.” Kiuyaat, “Uvagut aniyuitugut paapaitumik, Angutikaktugut atauhengmik, Godmik.” 
JHN.8.42	Jesusim ukallautiyain, “Godim kitungagipahi ilipfi naguginiaktapfinga, kaithimagama Godmin hamaniitungalu. Uvapkun kaiyuitkaluaktunga Godim tilimanga. 
JHN.8.43	Hug ukauhimnik kangekhingitpihi? Tuhaalimainapfi ukauhimnun. 
JHN.8.44	Ilaa kaivaktuhi angutipfingnin Tupilauyuk tamna, aahin angutipfi piyumangit havagumayahi. Tamna inuakhimayugaluak hivunganin. Ilumugnengmin kaitaungituk ilumugnekangnginami ilumini. Ikugagami pitkuhini malingnaktaa ikutukpiagami ikukuiyiugami inmi. 
JHN.8.45	Uvangali ilumuktumik ukagaluaktunga, taimaligamalu ukpegingitkipfinga. 
JHN.8.46	Nallipfi huinekiyigivihinga? Ilumuktumik ukaguma hug ukpegingitpihinga? 
JHN.8.47	Inuk Godmin kaithimagumi Godim ukauhiit tuhaayain. Ilipfili kaihimangnginapfi Godmin tuhaalimaitpiaktuhi.
JHN.8.48	Jewmiut kiuyaat, “Itkumayumik ukangngilavut ukagapta Samariamiutaugavin agiuktukagavillu?” 
JHN.8.49	Jesus kiuyuk, “Agiuktukangngitpiaktunga, Angutigali nagugiyaga, ilipfili nagugiyuitagaluapfinga. 
JHN.8.50	Nagugiyaukuvlunga piyumangngitugaluyunga, alla kihimi nagugiyaukuvlunga piyumayuk uktuinaktuglu tamna. 
JHN.8.51	Ilumuktumik ukautigipfi, inuk ukauhimnik maligumi tukuneminik kauyimayunaitpiaktuk.” 
JHN.8.52	Jewmiut ukallautiyaat, “Tayya ilihimayugut agiuktukagavin. Abraham, nalautaiyillu tukuvaktun, ilvilli ukagaluaktutin, 'Inuk ukauhimnik maligumi tukuneminik kauyimayunaitpiaktuk.' 
JHN.8.53	Ilvit Abrahamin hivulliptingnin tukuhimagaluaktumin ataniukiyauvin? Nalautaiyillu tukuhimayullu, kinaunahugivin ilingnik?” 
JHN.8.54	Jesus kiuyuk, “Uvanga nagugiguma uvamnik nagugiyauniga hungitpiaktuk. Angutimali nagugiyagaluanga, tamna pivlugu ukagaluaktuhi 'Tamna Godigiyakkut'. 
JHN.8.55	Ilipfili ilihimangngitakhi, uvangali ilihimayagaluaga, ukaguma, 'Ilihimangitaga' ilipfitun ikuniaktunga. Ilumun ilihimayaga malikhugulu ukauhia. 
JHN.8.56	Abraham hivullikhi kuviatakpiaktuk uvlukhamnik tautukpiagami, tautukpagamiuk kuviahukpiaktuk.” 
JHN.8.57	Jewmiut ukallautiyaat, “Abraham tautukpakpiuk ukiukangngitgaluaktillutin 50nik?” 
JHN.8.58	Jesusim kiuyain, “Ilumuktumik ukautigipfi, Abraham inukaktinagu tamna 'Inuyuk' itpaktuk, tamnauyungalu uvanga.” 
JHN.8.59	Tapkualu uyagagnik tiguhiyun millugumavlugu, Jesusli angayyuvikpagyuamin anivluni kimauyuk iyektitauvluni.
JHN.9.1	Jesus talvungautillugu angunmik takpiitumik takulimaitkivluni inutillugu tautuktuk. 
JHN.9.2	Maligutaita apegiyaat, “Rabbi, kia huinekutaita takpiektitpauk una, nanmimi angayukamilunin? 
JHN.9.3	Jesus kiuyuk, “Una takpiekhimaituk huinekivagami inmi, angayukangillunin huinekivangmata. Inuvaktuk takpiekhuni Godim havaanga naunaekuvlugu inumini kihimi. 
JHN.9.4	Ilaa tiliyima havaangit piyakhavut kaumaktillugu, taakhekpan havalimainapta. 
JHN.9.5	Uvanga nunamiitillunga nunaum inungingnun kaumaniuyunga.” 
JHN.9.6	Taimatun ukagami, nunamun tivguaktuk maglutekakhugu nanutigiyaik inum iyaanun, 
JHN.9.7	ukautivlugu, “Taki tahigagmungauguit Siloamiitumun (Tuniyauyumik atikaktumun) uagiaginlu.” Talvungaugamilu uakhuni, utiugamilu tautukhiyuk.
JHN.9.8	Tapfuma nuakatait, inuillu tautuinaktagaluangat takpiitugaluak tukhiaktiutillugu, ukaktun, “Inuk ikhivayuktuk tukhiakpakhuni una tamnaungilak?” 
JHN.9.9	Ilait ukaktun, “Tamnauyuk ilaa”, allat ukaktugaluit, “Imanak, tapfumaatun-iliyuk kihimi.” Angulli inmi ukaktuk, “Tamnauyunga ilaa.” 
JHN.9.10	Tapkua ukallautiyaat “Kanuk tautuglekkin?” 
JHN.9.11	Kiuyuk, “Inum, atikaktum Jesusmik, maglugmik nanutigiyaik iyikka ukautivlungalu, 'Siloamungauguinguk uaglutin.' Talvungakama uakpaktunga, tautuglekaahivlunga.” 
JHN.9.12	Tapkua ukallautimiyaat, “Inuk tamna nanitpa?” Ukaktuk, “Naluyunga tayya.”
JHN.9.13	Tapkuali agitiyaat takpiitugaluak Pharisekunun. 
JHN.9.14	Ilaa Jesus maglugmik havakpaktuk takpikhipkaivluni Sabbathiutillugu. 
JHN.9.15	Pharisekuttauk apekhukpiaktaat agitiyauyuk kanuk takpikhipkaktitaumangan. Tapfuma ukallautiyain, “Tapfuma iyikka nanutigimagik maglugmik uakaaktillunga tautuglekaahivlunga.” 
JHN.9.16	Pharisekut ilait ukaktun, “Tamna inuk, takpikhipkaiyi, Godmin kaithimangngituk Sabbath ihumaginginamiuk.” Allat ukaktugaluit, “Inuk huinekitugumi kanuk hapkuninga naunaikutanik havangniakka?” Talvuna ayyikiitumik ihumangngitpiaktun.
JHN.9.17	Aahin ukallangmiyun takpikhipkaktauyumun, “Ilvilli kanuk ukautigiviuk tamna takpikhipkakpatin?” Ukaktuk, “Nalautaiyiuyuk tamna.” 
JHN.9.18	Jewmiulli tuhaatinatik takpiitum angayukagingnin ukpegngitpiaktun takpiitukun, 
JHN.9.19	apekhukpiakhugik, “Una engnigivitku inukaakpaktuk tautukhimaitumik ukakkutik? Kanuk tayya tautuglekka?” 
JHN.9.20	Tapfuma angayukangita kiuyain, “Una engnigigaptigu, takulimaitpiangmanlu anikaatillugu ilihimayuguk, 
JHN.9.21	tayyali kanuk tautuglekka, kialunin takpikhipkakpagaa ilihimangngitkaluaktugut. Inmi inengningugman apegiyyavakhi, inminik ukagli.” 
JHN.9.22	Angayukangit tapfuma taimatumik ukainaktun Jewmiut ekhigigamitigik, hivugani tapkua ukakhimangmata inukguk nalliaklunin Christiunahugigumiuk Jesus, tamna anipkaktitauyukhak atugvingmin. 
JHN.9.23	Talva angayukangit kiuyuk, “Inengningugman apegiyyavakhi.”
JHN.9.24	Aahintauk tapkua kaitkuyaak takpiitugaluak ukautivlugu, “Itkumayumik Godmun ukagin, tamna inuk huinekituman ilihimagaptigu uvagut.” 
JHN.9.25	Tamna kiuyuk, “Tamna huinektumangan naluyunga uvanga, atauhengmigli ilihimagaluaktunga, kangagaaluk takpiipiaktunga tayyali tautuglekaahivlunga uvanga.” 
JHN.9.26	Tapkua ukallautiyaak, “Humik pivakka ilingnun? Kanuk takpikhipkakpatin?” 
JHN.9.27	Kiuyagaluangit “Ukautivaktagaluapfi tamainik tuhaalimaitpiaktuhi. Hug tuhaakigniakkihi? Ilipfitauk malikuvlugu tamna?” 
JHN.9.28	Tapkua ukanilutigivlugu ukaktun, “Ilvin ilaa malingnaktan tamna, uvagut malikpaktugut Mosesmun kihianun. 
JHN.9.29	Godim ukagvigimagu Moses ilihimayugut, unali nakin pimangan ilihimangngitkaluaktugut.” 
JHN.9.30	Inum kiuyain, “Aglingnakpiaktuk tamna, tamna pimangan ilihimangngitpiaktuhi, takpikhipkaiyugaluak uvamnik. 
JHN.9.31	God tuhaayunaiman huinekituyunun ilihimayugut, inumli nagugipani God, ihumangit ihumagilugit, Godim tuhaayaa tamna. 
JHN.9.32	Hivungani tuhaanaitpiaktuk takpikhipkaiyikun takpikhipkakpagu inuk takuhimaitpiaktuk anikaktillugu. 
JHN.9.33	Tamna Godmin kaithimangngitkumi hapengnaktumik pilimaitpiaktuk.” 
JHN.9.34	Tapkua kiuyaat, “Ilvin huinekinekun inutkaluaktillutin ilihautiniakkitigut uvagut?” Talva anipkaktaat. 
JHN.9.35	Tapkua anipkakpagmayyuk tamna Jesus tuhaagamiuk katkaktaa ukautivlugu, “Inum engniga ukpegiviuk?” 
JHN.9.36	Kiuyuk, “Atanek, kinauva tamna uvanga ukpegikuvlugu?” 
JHN.9.37	Jesusim kiuyaa, “Tautukpagan, ukalektuk ilingnun tayya tamnauyuk.” 
JHN.9.38	Ukaktuk, “Atanek ukpektunga,” angayyuvigivlugu.
JHN.9.39	Jesus ukallaktuk, “Nunamun tikittunga uktugiaktukuvlunga tautuyuitun tautukuvlugit, tautuktunlu takpiekuvlugilli.” 
JHN.9.40	Pharisekullu ilaita tapfumanitun tuhaagamitku tamna ukaktun, “Uvaguttauk takpiektugut?” 
JHN.9.41	Jesus ukallautiyain, “Takpiitkupfi ihuigiyauyunaituhi. Tayyali ukalegapfi, 'Tautuktugut', ihuigiyauhimalektuhi.”
JHN.10.1	“Ilumuktumik ukautigipfi, inuk imnaikagvigmun itegahuak ukuanga atugngitkumiuk maiyugakuvlugu avaluagun, tamna kukiyuktuk kihimi. 
JHN.10.2	Imnailigli, tapfuma nanminigiyain imnait, ukuakun itingnaktugaluak. 
JHN.10.3	Amekhiyimlu ukuegutiniaktaa tamna, imnaillu nipaa tuhaayaat. Tapfumalu imnaini atiitigun kaipkaktain anititugit. 
JHN.10.4	Anitikaaktillugit nanmini hivulliumatik, imnait malingnaktaat nipaa ilitagigamitku. 
JHN.10.5	Inugli alla maligunaitaat tapfumanga kimauyumavlutik nipaa ilitaginginamitku.”
JHN.10.6	Taimatun Jesus ukauyyiyuk hivuniunekun tapkuali kangekhingitugaluit itkumayyutaanik tapfuma.
JHN.10.7	Jesus ukallagmiyuk, “Ilumuktumik ukautigipfi, ukuaktun-iliyunga uvanga imnainun. 
JHN.10.8	Tamangmiglu tikihimayun tikitinanga kukiyuktun, imnaillu tuhaangitpiaktain. 
JHN.10.9	Ukuaktun-iliyunga uvanga, kina itegahuagumi uvapkun annauyyauniaktuk, itegluni, anilunilunin kuyagingnakhuni nekihakhiukuvlugu. 
JHN.10.10	Kukiyuktugli kaiyuk kukitumagami, tukuttiyumavluni, piektitumavlunilu. Uvangali kaithimayunga tapkua imnait inunekakuvlugit, pikakuvlugillu amigaitumik.
JHN.10.11	“Uvanga imnailinguyunga naguyumik. Imnailik naguyuk inuneminik tunihiyuk imnait pivlugit. 
JHN.10.12	Tamnalunin kivgainak, imnailingukhimangnginami nanminigiyuikivlugit imnait tapfuma imnait kimangniaktain kimauvluni takugamiuk amaguk, amakum aptettiniaktain tukuttumavlugit. 
JHN.10.13	Kivgak taimalingnaktuk kivgainaugami hugiyuitpiakhugillu imnait.
JHN.10.14	“Uvanga imnailinguyunga naguyumik, nanminitka ilihimayatka, nanminimalu ilihimayanga. 
JHN.10.15	Angutima ilihimamanga uvangalu Angutiga ilihimayaga, aahin inuhiga tunilektaga imnait pivlugit. 
JHN.10.16	Imnaikaktungalu allanik hapkunani ilaungitugaluit. Kagitiyakhatkalu tapkua nipiga tuhaaniaktaat. Talva imnait tamangmik atauhektun-itniaktun imnailigivlugulu atauhek.
JHN.10.17	“Ilaa inuniga tuniniagapku inupkaktaukikuvlunga Angutima nagugiyanga 
JHN.10.18	Allam piektitunaitaa inuniga inminik, uvanga tuningnaktagaluaga uvapkun. Uvamnik pipkaiyunga inuniga tunikuvlugu pikakuvlugulunin. Taima Angutima pitkuyanga.”
JHN.10.19	Tapfumani ukauhiitigun tapkununa Jewmiut ihumagingitun ayyikiitumik. 
JHN.10.20	Amihun ukaktun, “Tamna agiuktukagami ihumaektuk. Hug tuhaalekkihiuk?” 
JHN.10.21	Allat ukaktugaluit, “Tapfuma ukauhiit kaitaungitpiaktun agiuktulingmin. Agiuktulik takpikhipkaiva takpiitumik?”
JHN.10.22	Tapfumani tuniyauvium negiaktugvia tikituk Jerusalemi ukiuktillugu. 
JHN.10.23	Jesus angayyuvikpagyuam tukhuaniituk taiyauyumi Solomonim piyutanik. 
JHN.10.24	Jewmiullu upagamitku iluyaat ukautivlugu, “Kakugu ihumaluguektiniakkitigut ilipkun? Christiuguvin ukautitigut itkumayumik.” 
JHN.10.25	Jesusim kiuyain, “Ukautivaktapfi ukpegngitkaluaktuhili. Tapkua pivaktatka Angutima atkagun, havaama ukautigiyangnga, 
JHN.10.26	ilipfili ukpektaitpiaktuhi imnailiginginapfinga uvanga. 
JHN.10.27	Imnaitka nipimnun tuhaaningnaktun, ilihimayatka tapkua aahin maliktangnga. 
JHN.10.28	Tuniyatkalu inuhengmik nungulaitumik. Tamagunaitun tapkua aahin allat akhaagunaitain uvamnin. 
JHN.10.29	Aitukpaktuk uvamnun tapkuninga, Angutiga ilaa ataniukiyauyuk allanin tamainin, Angutimnillu kinalika akhaalimaitpiaktuk humillika. 
JHN.10.30	Angutigalu atauhiuyuguk”.
JHN.10.31	Jewmiullu uyagagnik tiguhiyun millugumavlugu. 
JHN.10.32	Jesusim kiuyain, “Angutima havagingnik naguyunik amigaitunik takupkaktitapfi. Havaangit nalliat pivlugu millugumavihinga uyagagnun?” 
JHN.10.33	Jewmiun kiuyain, “Havayyagikpiagavin naguyumik millugumangnginaptigin, ukanilutigigangni God kihimi ilvit angutainaugaluaktillutin ilingnik Godinguktinavin.” 
JHN.10.34	Jesusim kiuyain,' 'Pitkuyapfingni tiitigakhimangngilak imaatun, 'Ukaktunga, ilipfi godiuyuhi'? 
JHN.10.35	Tapkua aituhiaktun Godim ukauhianik taiyauyun godinik, ukauhiilu puiguktauyukhaungitun. 
JHN.10.36	Uvanga Godim pilluakpagmanga tilivlunga nunamun kanuk ukakkihi uvapkun, 'Ukanilutigiyan God' ukakhimagama, 'Godim engnigiyanga'? 
JHN.10.37	Angutima havaktakhait pingitkupkit ukpegitailiyyavapfinga, 
JHN.10.38	tapkuningali pigupkit, ukpegingitillunga, havangit ukpegilugit, ilihimakuvluhi kangekhikuvluhilu. Angutiga uvamniiman, uvangalu Angutimniinama.”
JHN.10.39	Talvatauk tigunahualektaat, tamnali kimauyuk tapkunanga.
JHN.10.40	Jesus aullangmiyuk Jordam kukam avataanun Johnim baptaievianun. Takananiitpaktuk, 
JHN.10.41	amihullu upaktaat ukakhutik, “John naunaikutanik havayuituk tamaitali ukakhimayain umuna itkumayun.” 
JHN.10.42	Takananilu amigaitpiaktun ukpektun Jesusmun.
JHN.11.1	Inuktauk aaniaktuk atikaktuk Lazarusmik iglugiegngitumi Bethanymiitpaktuk, takananilu nukagik Mary Marthalu naiyuktuk. 
JHN.11.2	Tamna Mary hivungani ukhukhekpaga Jesus tipigiktumik itigait allatekhugit nuyaminun, tapfuma ania Lazarus aaniaktuk. 
JHN.11.3	Talva nukagik tiliyuk Jesusmun ukakhutik, “Atanek ilanan aaniaktuk.” 
JHN.11.4	Jesusim tamna tuhaagamiuk ukallaktuk, “Tapfuma aaniagutaa tukuyyutikhaitugaluak takupkainiaktuglu Godim hakugininganik, tapfumunalu Godim engniga nagugiyaukuvlugu.” 
JHN.11.5	Ilaa Jesusim Martha, nukaalu Lazaruslu nagugiyain. 
JHN.11.6	Aanialengman tuhaagami takanani uvlifaamiyuk malgunik, 
JHN.11.7	kinguagunlu maligutini ukautiyain, “Aahintauk akuivagluta Judaeamun.” 
JHN.11.8	Maligutaita ukallautiyaat, “Rabbi, tayya Jewmiut millugumainaktillutin uyagagnik talvunga akuifaaniamiyutin?” 
JHN.11.9	Jesus kiuyuk, “Uvluk ikanekaktuk 12nik kaumaktillugu? Inuk pihukumi uvlutillugu nappakagngituk nunaum kaumaninga tautugnangman. 
JHN.11.10	Inuklunin pihukumi unuktillugu nappakaktuk kaumanekangnginami.” 
JHN.11.11	Taimatun ukaguegami imaatun ukallaktuk, “Lazarus ilannakput hinaakhivaktuk uvangali tupapkangniagiga.” 
JHN.11.12	Maligutaita ukautiyaat, “Atanek, hinaakhingnakpiagumi kihimi naguhiniagunakhiyuk.” 
JHN.11.13	Jesusim tukuyyutaa ukautigihimayaa, tapkuali ukauyyinahugiyagaluangat tapfuma hinigianik. 
JHN.11.14	Talva Jesus naunaitumik ukautiyain, “Lazarus ilaa tukuyuk, 
JHN.11.15	takananinginama tukuman kuviahuinaktunga pivluhi, ukpegluakuvluhi. Taki tapfumungauta.” 
JHN.11.16	Talva Thomas, taiyauyuk malgim igluanik, ukallaktuk malikatiminun, “Uvagullu mallauluta tukukatigikuvlugu tamna.”
JHN.11.17	Jesus talvunga tikinami tuhaayaa Lazarus iluvekhimavangman uvluni hitamani. 
JHN.11.18	Taikalu Bethany Jerusalemin kanituk, mailguhimayuk malgunik. 
JHN.11.19	Jewmiullu amihut kaivaktun anuakhuktitumavlugik aningak pivlugu. 
JHN.11.20	Martham tuhaagamiuk Jesus kaglilengman palgiaktuktaa, Maryli naukhektugaluak.
JHN.11.21	Talva Martham ukallautiyaa Jesus, “Atanek, hamanihimaguvin aniga tukuyunaituk. 
JHN.11.22	Tayyalunin ilihimayunga humillika tukhiagvigigungni God tapfuma tuniniaktaatin tapfuminga.” 
JHN.11.23	Jesusim ukallautiyaa, “Anin makikigumaaktuk.” 
JHN.11.24	Marthan ukallautiyaa, “Makilvium uvlua kingullia tikitpan makingniagman ilihimayunga.” 
JHN.11.25	Jesusim ukallautiyaa, “Makiyyutauyunga uvanga inugutauyungalu. Inum ukpegiguminga tukugaluakluni inuniaktuk. 
JHN.11.26	Inuyunlu ukpegluaglutik uvamnun tukuyunaektun. Tamna ukpegiviuk?” 
JHN.11.27	Angnam ukallautiyaa, “Ilaa, Atanek, Christiugavin, Godim engnigimatinlu nunamunlu kaiyukhaugavin ukpekluaktunga.”
JHN.11.28	Taimatumik ukaguegami nukani Mary kaitkuyaa ukakhuni nipikukitumik, “Ilihauyyi tikinami kaitkuyaatin”. 
JHN.11.29	Marym tuhaagamiuk makittuk tayyainak upagahuakhugu. 
JHN.11.30	Jesusli iglukagluangitumun tikinahaktuk palgiaktuktauvimini-inami Marthamin. 
JHN.11.31	Jewmiullu iglumi pulaakhimayun anuakhuktitumavlugu Mary, tapkua takugamitku Mary kilamiuvluni makinman aninahuakhuni maliktaat iluvegmungaunahugivlugu kiakuvlugu taikani.
JHN.11.32	Marymli Jesus tikinamiuk itigainun palluktuk ukautivlugu, “Atanek, hamanihimaguvin aniga tukuyunaituk.” 
JHN.11.33	Mary Jewmiullu kiavallaamata Jesusim takugamigit kuviahugunaektuk ukumailiukhuni 
JHN.11.34	apekhuiyuglu, “Namun ilivakpihiuk?” Tapkua ukallautiyaat, “Atanek, kailutin tautugiaktuglugu.” 
JHN.11.35	Jesus kulviyuk. 
JHN.11.36	Talva Jewmiut ukallaktun, “Nagugivallaagamiuk”. 
JHN.11.37	Ilangit ukaktugaluit, “Una takpikhipkaivagami takpiitumik hug tukutailingngitpauk Lazarus?”
JHN.11.38	Jesus kuviahugunaekhuni akhun iluvegmungaktuk. Iluliukhimayuk tamna matumayuglu uyagamik. 
JHN.11.39	Jesus ukaktuk, “Uyagak ungavakhiuk.” Tukungayum naiyaata Martham Jesus ukallautiyaa, “Atanek, tukuhimagami uvluni hitamani tipaakhilektunakhiyuk.” 
JHN.11.40	Jesus kiuyaa, “Ukautingilapkin, ukpeguvin tautugniaktutin Godim hakugigninganik?” 
JHN.11.41	Tapkua akhaluagmayyuk uyagak Jesus aaglukhuni ukallaktuk, “Angutiga kuyagigipkin tuhaagangma. 
JHN.11.42	Ilaa tuhaaningnakpagangma ilihimagaluaktunga, imaitumik ukakkunga inuit hamaniitun pivlugit ukpekuvlugit ilvin tilivagangma.” 
JHN.11.43	Taima ukaguegami, nipikuktuyumik ukaktuk, “Lazarus kaiguit”. 
JHN.11.44	Tukungayuglu tamna aningnaktuk algait, itigaillu nimekhimaktillugit tukungayum annugakhautainik, akulialu ulikhimayuk kalikumik. Jesusim ukallautiyain, “Nimigutaiyakhiuk pihuglitauk.”
JHN.11.45	Talva Jewmiut amigaitun Marymun kaithimavaktun takugamitku Jesusim havaanga tapfumunga ukpektun, 
JHN.11.46	ilailli Pharisekunungaktun uniutivlugu Jesusim havaktilanganik. 
JHN.11.47	Talva angayyuvikpagyuakut ataningit, Pharisekullu kaitkuyain katimayukhat ukakhutik, “Tamna inuk naunaikutanik amigaitunik pivaktuk. Uvagulli huliniakkita? 
JHN.11.48	Tamna pitailingitkuptigu inuit tamangmik ukpeginiaktaat, Romanmiullu ahiguktiniaktaat angayyuvikput nungutilugit nunakativullu. 
JHN.11.49	Tapkua ilangat, Caiaphas, tapfumani ataniuyuk angayyuvikpagyukunun, tapkunga ukallaktuk, “Ilipfi ilihimangngitpiaktuhi, 
JHN.11.50	ihumanginapfi imaatun, inuk atauhek tukutpan inuit pivlugit, inukatigit tamangmik tukukunagit, taima nagutpiaktuk ilipfingnun.” 
JHN.11.51	Taimatun ukangngitpiaktuk inmigun, angayyuvikpagyukunun ataniugami tapfumani hivuniugiakpaktuk Jesuskun tapfuma tukuyyutiginiamagit nunakatigit, 
JHN.11.52	aahin allat pivlugit Godim kitungain apfimayun, katikuvlugit atautimun. 
JHN.11.53	Talvangaaninlu Jewmiut akhun tukutumayaat Jesus.
JHN.11.54	Jesuslu, talva, Jewmiuni takuyauyumangitpiaktuk Ephraimmun inuilguk hanianun aullakhuni, taikanili maligutini naiyuktain. 
JHN.11.55	Jewmiut Kangiutivingat tikilektuk talva, amigaitullu Jerusalemun akuiyun Kangiutivinguktinagu ingmingnik halumaektikuvlugit. 
JHN.11.56	Tapkualu Jesus kenigiaktuktaat ukakhutik ingmingnik nangektillugit angayyuvikpagyuami, “Kanuk ihumavihi? Negiaktuvingmungauyunaektuk huna, ai?” 
JHN.11.57	Angayyuvikpagyuakut ataningit, Pharisekullu pitkuivaktun inungnik nalliaklunin Jesusim humitilakhaanik ilihimagumi tapfuminga uniuyyiyukhak tapkununga, tapkua tigukuvlugu.
JHN.12.1	Tapfumani Kangiutivinguktinagu uvlut 6it naatinagit, Jesus Bethanymun tikittuk, takanani Lazarus naiyuinaktuk, inupkaktauhimayugaluak Jesuskun. 
JHN.12.2	Talvani tapkua negiaktukuyaat Jesus Marthalu kivgaktuktuk, Lazaruslu negikatauyuk Jesusmi. 
JHN.12.3	Talva Mary tiguhigami tipigiktumik ukhuktegunmik akitukpiaktumik Jesusim itigait ukhukhektaik alatekhugik nuyaminun. Iglulu tipaalakhiyuk mamakpiaktumik. 
JHN.12.4	Maligutaitalu ilangat, Judas Iscariot, tapfuma niuvgutiginiaktaa, ukallaktuk, 
JHN.12.5	“Ukua ukhuktegut hug niuvgutigiyaungipat 300 dalanun tuniyaukuvlugit ilingayunun?” 
JHN.12.6	Taima ukaktuk kukiyukpiagami manikagviallu maligutaita munagigamiuk ilaani kukitpaktuk tapfumanga; tamnali ilingayun nagligingitagaluangit. 
JHN.12.7	Jesus ukaktuk, “Angnak pihuektailuhiuk, ukhuktegutim ilangit tutkugiaktugliuk iluvekhamnun, 
JHN.12.8	ilingayun ilipfingniihimangniagmata, ilipfili naiyuktigiyunaekipfinga.
JHN.12.9	Jewmiullu amigaitun tuhaagamik Jesus takananiiman kaivaktun takuyumavlugik Jesus, Lazaruslu inupkaktauhimangman tapfumuna. 
JHN.12.10	Angayyuvikpagyuakullu ataningita Lazarustauk tukutumayaat, 
JHN.12.11	tapfumuna Jewmiut amihut kimagahualegmatigik ukpekhutik Jesusmun.
JHN.12.12	Akaguguman inuit amigaitun kaivaktun Kangiutivigmun tuhaayun Jesus kailengman Jerusalemun. 
JHN.12.13	Tapkua ungavakhutik napaaktun kihektutainik palgiaktaat. Nipikuktuyumik ukainaktun,
JHN.12.13	“Hosanna, nagugiyauyuk tamna kaigami Atangum atiagun. Israelmiun ataningat nagugiyauli"
JHN.12.14	Jesuslu kenmekpagmik hiutekuktuyumik katkagami uhitektuk Godim Ukauhiit tiitigakhimangmata, 
JHN.12.15	“Zionmiun kammahuktailuhi ilaa Atanekhi kailengman, kenmekpagnuak hiutekuktuyuk atukhugu.” 
JHN.12.16	Maligutaita tapfumani kangekhimangngitpiaktaat tamna, kinguagunli Jesus makiktitaukaaktillugu itkaktaat tiitigakhimangman tapfumuna, inuit kuviahutigivagmayyuk taimatun. 
JHN.12.17	Inuillu Jesusmitpaktun kaitkumagu Lazarus iluvgaanin tapfuma, unipkautigiyaat. 
JHN.12.18	Inuillu palgiaktaat tuhaagamik Jesusim naunaikutagun tapfumuna. 
JHN.12.19	Pharisekut ingmingnun ukainaktun, “Ilipfi huliyunaekpaktuhi, inuit tamangmik maligmayyuk.”
JHN.12.20	Kangiutivigmungaktun ilangit Jewmiungitun angayyuyumavlutik. 
JHN.12.21	Tapkua Philipmun Bethsaidamiutagmun Galileemi upagniktun ukakhutik, “Atanek, Jesus takuyumayakkut.” 
JHN.12.22	Philiplu kaigami uniutiyaa Andrew, Andrew Philiplu kaimigamik tapfuminga Jesus uniutiyaak. 
JHN.12.23	Jesusim kiuyaik, “Inum engningata tukuyyutaata tikivikhanga tikilektuk. 
JHN.12.24	Ilumuktumik ukautigipfi, nautiakhak atauhek nunamun katangngitkumi tukuluni, kihimgiuktuk, tukugumili nunami nauniaktuk ahianikhuni. 
JHN.12.25	Inum inuhini aliagigumiuk tamangniaktaa, inumlunin inuhini nunami nagugiyuitkumiuk tutkugtaginiaktaa inuhengmun nungulaitumun. 
JHN.12.26	Kialika kivgaktugumaguminga maliktakhagiyanga, nanilikiak itkuma talvanitauk kivgaga itniaktuk. Inumlu kivgaktukpanga Angutima naguginiaktaa tamna.
JHN.12.27	“Tayya umatimni ukumailiugama kanuk ukangniakkik? Angutiga pivikhamnin umanga annautinga? Imanak kaivagama pivikhamnun. 
JHN.12.28	Angutiga, atkin nagugiguk.” Kilangminlu nipi tuhaanaktuk, “Ilaa nagugivaktaga naguginiagigalu aahin.” 
JHN.12.29	Inuillu amigaitun nangekatauvlutik tuhaagamitku kallulegnahugiyun taimatumik ukakhutik. Allat ukaktugaluit, “Ihalgulgum ukagvigimagulunin.” 
JHN.12.30	Jesus kiuyuk, 'Una nipi tuhaanaktuk pivluhi, pivlunga pingitugaluak. 
JHN.12.31	Tayya nunaum inungit uktuktaulektun. Tayyalu nunaum inungita ataningat anitaunialektuk. 
JHN.12.32	Uvangalu nunamin kangataktitauniaguma kagitiniagitka inuit tamaita uvamnun.” 
JHN.12.33	Taima Jesus ukaktuk tukuniagutini naunaekhugu. 
JHN.12.34	Inuit kiuyaat, “Pitkuyainin tuhaavaktugut Christ inuhimangniaktuk taimunga. Kanuk ukaktutin, Inum engniga kangataktitauyukhauman? Inum engniga kinauva?” 
JHN.12.35	Jesusim ukallautiyain, “Kaumanek ilaa aahin naiyugafugniaktuk ilipfingni kaumangnengmi pihukpagluhi, taaktum ulingnakhavaahi. Inuk pihugumi taaktillugu pihugiaminik nalulektuk. 
JHN.12.36	Ilipfili kaumanekaktilluhi kaumanengmun ukpekpagluhi kaumanim kitungagikuvluhi.” Jesuslu taima ukaguegami kimauyuk iyekhuni inminik tapkunanga.
JHN.12.37	Tapfumanilu Jesus naunaikutanik amigaitunik havagaluagman inuit ukpegngitpiaktaat, 
JHN.12.38	Isaiam ukauhiit ilumugmata ukakhimangman imaatun,
JHN.12.38	“Atanek, ukauhiptingnun kikut ukpekpat?
JHN.12.38	Kimunlunin Atanek hakuginiminik takupkaiva?”
JHN.12.39	Tapkua inuit ukpelimaitun Isaiah ukakhimaman aahin,
JHN.12.40	“Godim tautuguektitain ihumatuektitugit tautugnakhavun iyigingnin kangekhilugillu umatainin uvanga naguhipkakuvlugit.”
JHN.12.41	Isaiah taimatumik ukakhimavaktuk Jesusim hakugigninga tautukamiuk ukautigivlugulu.
JHN.12.42	Tapfumanilu Jewmiut ataningit ilait tapfumunga ukpektun, tapkuali kamahukpallaagamik Pharisekunun ukangngitugaluit atugvigmin anitaukunatik, 
JHN.12.43	nagugiyauyumavlutik inungnin, ihumagitailivlugu God.
JHN.12.44	Jesus tukhulayuk ukakhuni, “Inum ukpegiguminga atautikun ukpegiyaa tiliyigalu. 
JHN.12.45	Aahin inum tautuguminga tiliyigalu tautuinaktaa. 
JHN.12.46	Kaumaniuyunga uvanga nunamunlu tikitpaktunga inuit ukpeguhuktun uvamnun naiyuinakunagit taagnengmi. 
JHN.12.47	Inum ukauhitka tuhaagamigit malikhimaitumik uktugiaktugunaitaga uvanga, tikinginama uktukuvlugit nunaum inungit, annautikuvlugit kihimi. 
JHN.12.48	Inum piyumangngitkuminga tuhaayumangngitkivlugit ukauhitka uktuktikaktuk ilaa. Ukauhima ilaa ukakhimayatka tapkua uktugniaktaat tamna uvluk kingullik tikitpan, 
JHN.12.49	uvanga uvapkun ukakhimaitkaluaktunga. Angutima tiligaminga ukaktitanga ukakhamnik ilihauyyutikhamniglu 
JHN.12.50	Ilihimayungalu tapfuma pitkuyain inunekaktun nungulaitumik. Ukakagama ukainakaluaktunga tuhaagama Angutimnin kihimi.
JHN.13.1	Kangiutivinguktinagu Jesus ilihimayuk aullavikhanga nunamin Anguminun kaglilengman. Tapfuma Jesusim maligutini nunamiitun nagugigamigit nagugiyain nutkakhimaitumik ihuanun.
JHN.13.2	Tupilaglu ihumaliukpaktuk Judas, Simonim engniga, tunihikuvlugu Jesusmik. 
JHN.13.3	Maligutaillu negitillugit Jesus makittuk ilihimagami Angutimi tunivagmani tamainik aahin tikihimagami Godmin utegniakamilu tapfumunga. 
JHN.13.4	Negihuegami makittuk atigiekhunilu alagut tiguyaa hatkailitiutivlugu. 
JHN.13.5	Talva uagvingmun imengmik kuvihigami maligutimi itigait uagahualektait alaguminik hatkailitaminik alatekhugit. 
JHN.13.6	Upagmani Simon Peter, Peterm ukallautiyaa, “Atanek itigamnik uakhinahualekkin?” 
JHN.13.7	Jesusim kiuyaa, “Pilektamnik tayya naluyutin, kinguagunli kangekhiniakkutin.” 
JHN.13.8	Peterm ukallautiyaa, “Itigamnik uakhiyunaektutin ilaa.” Jesusim kiuyaa, “Uagngitgupkin talva ilaulimaitutin uvamnun.” 
JHN.13.9	Simon Peterm ukautimiyaa, “Atanek, uakit itigatka, algatkalu niakugalu.” 
JHN.13.10	Jesusim ukallautiyaa, “Inuk uakhimagumi uaktauyunaektuk tayya, itigait kihimi, halumaktitaugami taman. Ilipfilu halumayuhi, atauhek kihimi ilipfingni halumaektugaluak” 
JHN.13.11	ilihimagamiuk tamna tunihiniaktuk tapfuminga. Taima ukaktuk, “Tamapfi halumangngitpiaktuhi.”
JHN.13.12	Jesusimlu uagamigit tapkua itigait, atigimivlunilu ingimiyuk ukautivlugit, “Ilipfingnun pivaktamnik kangekhivihi? 
JHN.13.13	Taiyapfinga 'Ilihauyyimik' 'Atanengmik'lu itkumayumik ukaktuhi tamnaugama. 
JHN.13.14	Uvangalu Atanengigupfinga Ilihauyyigigupfingalu, aahin uagapkit itigahi, ilipfitauk uakhiyukhauyuhi itigapfingnik. 
JHN.13.15	Maliktakhamik takupkaktitapfi ayyikutanik pikuvluhi. 
JHN.13.16	Ilumuktumik ukautigipfi, kivgak ataniminin ataniukiyaungitpiaktuk, tiliyauyuglu tiliyiminin ataniukiyaungituktauk. 
JHN.13.17	Uminga ilihimagupfi maliglugit kuviahukpiaktuhi.
JHN.13.18	“Uvangali tamapfi ukautigingitagaluapfi. Pilluaktatka ilihimayatka; Godim Ukauhiilli ilumuktukhat tiitigakhimangmat, 'Inum negikatima hugiyuktanga akhun'. 
JHN.13.19	Talvangaanin ukautigipfi tamna piyautinagu, piyautpan ukpekuvluhi uvanga tamnaugama. 
JHN.13.20	Ilumuktumik ukautigipfi, inum ilagigumigit tiliyatka ilagiyanga uvanga, tapfumalu ilagiguminga atautikun ilagiyaa tiliyiga.”
JHN.13.21	Taimatun Jesus ukagami kuglukpiaktuk umamini ukakhuni, “Ilumuktumik ukautigipfi ilapfi niuvgutiginiaktanga.” 
JHN.13.22	Maligutait ingmingnun kiviaktun naluvlutik nallitik ukautigimangagu. 
JHN.13.23	Talva maligutaita ilangat, Tamna Jesusim nagugiyaa, Jesusim hanianilektuk ingivluni. 
JHN.13.24	Tapfumungalu Simon Peter nulugakhuni apekhuktaa nalliak ukautigimangagu Jesusim. 
JHN.13.25	Tamnalu inangavluni Jesusim haniani ukallautiyaa, “Atanek, tamna kinauva?” 
JHN.13.26	Jesus kiuyuk, “Mukpauyak una mihutigikaalugu uminga nalliak tunigupku tamnauyuk.” Talva mukpauyam ilanga mihutigigamiuk tapfuminga tuniyaa Judas, Simon Iscariotim engniga. 
JHN.13.27	Tapfuma negimagu Satanim itegvigiyaa. Jesusim ukallautiyaa, “Piyumaaktan piguk kilamik.” 
JHN.13.28	Negikatauyunli Jesusim ukauhiit ukakhimayain Judasmun naluyain. 
JHN.13.29	Ilangit ihumayun, Judas manilekhiyiuman Jesus ukagivigiyaa imaatun, 'Niuvegiagin piyakhaptingnik Kangiutivingmun” Judas aitukuvlugulunin ilingayunun. 
JHN.13.30	Judaslu negiguegami tayyainak aniyuk. Tapfumani taakpiaktuk.
JHN.13.31	Judas aningman Jesus ukaktuk, “Tayya Inum engniga nagugiyauniaktuk, tapfumanilu Godtauk nagugiyauniaktuk. 
JHN.13.32	Godlu nagugiyaugumi umani, Godimlu naguginiaktaa tamna inmini, tayyainak piniaktuglu. 
JHN.13.33	Kitungatka, ilipfingniniagafuktunga. Ilipfili kenigiaktugniagipfinga ukakhimagaluakkunga Jewmiunun, 'Tikiniagutimnun kailimaituhi', ayyikutaniglu ukautigipfi tayya. 
JHN.13.34	Tuniyapfili pitkuyamik nutaamik kuviakutigivagluhi ilipfingnik, uvanga kuviagigapfi. 
JHN.13.35	Ilipfingnik kuviakutigigupfi inuit tamangmik ilihimangniaktun ilipfi malikpagapfinga.“
JHN.13.36	Simon Peter, ukautiyaa, “Atanek namungaulekkin?” Jesus kiuyuk, “Aullavikhamnun mallaulimaitutin tayya, ilaani kihimi malikhunguyutin.” 
JHN.13.37	Peterm ukallautiyaa, “Atanek hug maliglimaitagin tayya? Pivlutin inuhiga aitutiginiagiga.” 
JHN.13.38	Jesus kiuyuk, “Inuhin aitutiginiakiuk pivlunga? Ilumuktumik ukautigipkin, tingmiak nipyaaktinagu ilvin ikutiginiaktangma pingahuektuglutin.”
JHN.14.1	Jesus ukaktuk, “Ihumaluktailuhi umatipfingni. Ukpekpagluhi Godmun, uvamnullu. 
JHN.14.2	Angutima igluani igluhagiektuk amigaitunik. Igluhagiegngitpan ukautiniagipfi innikhagliugiaktugniagama pivluhi? 
JHN.14.3	Innikhagliuktiniagupfi aullakaalunga kaitkigniaktunga aitkuvluhi uvamnun naiyuktamniitkuvluhitauk. 
JHN.14.4	Aullavikhama apkutaa ilihimayakhi.” 
JHN.14.5	Thomas ukallaktuk, “Atanek, aivikhangnik ilihimangnginapta kanuk apkut ilihimangniakkitugu?” 
JHN.14.6	Jesusim ukallautiyaa, “Ilaa uvanga apkutauyunga, ilumugniuyungalu, inugutauyungalu. Inuk Angutimnun tikilimaitpiaktuk, uvapkunli kihipkun. 
JHN.14.7	Ilihimavagupfinga Angutigalu ilihimangniaktakhi. Talvangaanin tamna ilihimayagaluakhi tautukhugu.” 
JHN.14.8	Philipim ukallautiyaa, “Takupkaktiguptigut Angutingnik naamakhunguyugut.” 
JHN.14.9	Jesusim ukallautiyaa, “Ilipfingniikaakpaktungali ilitagingitagaluangma, Philip? Inum tautuguminga tautuktaalu Angutiga. Kanuk ukakkin, 'Angutin takupkaguk'? 
JHN.14.10	Uvanga Angutimniinama, Angutigalu uvamniiman ukpegngitpin? Hapkua ukaktatka ilipfingnun ukangngitatka uvapkun. Angutiga kihimi uvamniituk havakhuni ihumaminik. 
JHN.14.11	Uvanga Angutimniinama, Angutigalu uvamniiman ukpekpagluhi, ukpegittilunin havaangit pivlugit. 
JHN.14.12	Ilumuktumik ukautigipfi, inum ukpegiguminga havaanma ayyikutaanik piniaktuk, hapkunangalu angikiyanik havangniaktuk Angutimnun ainialegama. 
JHN.14.13	Humillikalu tukhiagupfi atipkun piniaktunga Angutiga nagugiyaukuvlugu engnimini. 
JHN.14.14	Humillikalunin tukhiagupfi atipkun piniaktunga.
JHN.14.15	“Ilipfi nagugigupfinga pitkuyatka malikniaktahi. 
JHN.14.16	Uvangalu Angutiga tukhiagviginiagiga tunikuvluhi ikayuktikhamik allamik ilagikuvluhi talvangaanin nungulaitumun. 
JHN.14.17	Ilumugnium Anengniga tamna, nunaum inungita pilimaitagaluangat takuyuinamitku ilitagingitkivlugulu. Ilipfili ilihimayagaluakhi tapfuma naiyuglegmahi ilipfingniilekhunilu. 
JHN.14.18	Anuakhukhimaitumik kimagunaitapfi. Ilaa ilipfingnun kaitfaaniamiyunga. 
JHN.14.19	Kakugunuangukan nunamun inungita takuyunaektangma, ilipfili takuniaktagaluapfinga. Uvanga inugama ilipfitauk inuniaktuhi. 
JHN.14.20	Talvani ilihimangniaktuhi Angutimniinama, ilipfi uvamniinapfilu, uvangalu ilipfingniinama.
JHN.14.21	“Inum pitkuyatka ilihimagumigit maliglugit, tamnauyum nagugiyanga. Inumlu nagugiguminga tamna nagugiyauhunguyuk Angutimnin. Aahin tamna naguginiagiga takupkailunga uvamnik tapfumunga.” 
JHN.14.22	Judasim (Iscariongitum) Jesus ukallautiyaa, “Atanek, hug takupkainiakkin ilingnik uvaptingnun taimaliukhimaitumik nunaum inungingnun?” 
JHN.14.23	Jesusim kiuyaa, “Inum nagugiguminga ukauhitka tuhaaniaktain, Angutimalu naguginiaktaa tikiniaktakkullu iglugikuvlugulu tamna. 
JHN.14.24	Inumli nagugingitkuminga ukauhitka tuhaayunaitain. Ukauhillu tuhaayahi kaitaungitugaluit uvamnin, Angutimninli tiliyimnin. 
JHN.14.25	Hapkuningalu ukautigipfi ilipfingniitgaluaktillunga, 
JHN.14.26	Ikayuktili, Anengniuyuk Naguyuk tamna, Angutima tiliniaktaa atipkun. Tapfuma ilihautiniaktaahi tamainik itkaumaktihimaluhi ukakpaktamnik ilipfingnun.
JHN.14.27	“Naamagniga aitutigiyaga ilipfingnun tunihimaitumik nunaum inungititun. Umatipfingni ihumaluktailuhi ekhitailuhilu. 
JHN.14.28	Ukautivagapfi, 'Aullakaalunga kaiyyutiginiamigipfi' tuhaavaktuhi. Nagugigupfinga kuviahungniaktuhi Angutimnun aullalegama, Angutiga uvamnin ataniukiyauman. 
JHN.14.29	Hivuani uminga ukautigipfi aullaguma ukpekuvluhi. 
JHN.14.30	Allanik ukakpallaagunaektunga ilipfingnun, nunaum inungita ataningat kailengman. Uvangali atanegingitagaluaga tamna. 
JHN.14.31	Hapkua tamaita piyauniaktun nunaum inungit ilihimakuvlugit uvapkun Angutiga nagugigapku tuhaalegamalu Angutima pitkuyainik. Takki makittitti taavungauta.
JHN.15.1	“Uvanga napaaktutun ahiakaktutun-iliyunga ilumuktumik Angutigalu nauttiyekhiyiuyuk. 
JHN.15.2	Aahin uvamnin kihektutaiyakpaktuk kihektutitka ahianiyuitpata, huli kihektutitka ahiakakhimayun havaktain tapkua ahianikiyaukuvlugit. 
JHN.15.3	Ilipfi halumaktitauhimagaluaktuhi ukauhipkun tuhaayapfigun uvamnin. 
JHN.15.4	Uvamni naiyugitti uvanga naiyulegapfi. Napaaktum kihektutaa inminik ahianiyuituk napaaktuminin kipiyaugumi, taima ilipfitauk ahianilimaituhi naiyugngitkupfinga.
JHN.15.5	“Uvanga napaaktuyunga kihektutigivluhi ilipfi. Inuk naiyukumi uvamni tapfumani-itillunga tamna ahianikhunguyuk amigaitunik, pilimaitpiagapfi humillika uvamni naiyugngitkupfi. 
JHN.15.6	Inum naiyugngitkuminga igitauniaktuk kihektutun panekuvlugu. Tapkua kihektun katitauniaktun ingnegvingmun igitaukuvlugit, ikualakuvlugillu. 
JHN.15.7	Ilipfi naiyugupfi uvamni, ukauhitka maliktautillugit ilipfingni, kuyagingnagluhi tukhiagaigupfi pikakhunguyuhi. 
JHN.15.8	Ilipfi maligluagupfinga akhun ahianikupfilu atautikun Angutiga nagugiyauyuk. 
JHN.15.9	Angutimalu nagugimanga uvangatauk nagugivagapfi, kuviakutimni naiyuinakhimaluhi. 
JHN.15.10	Pitkuyatka maligupfigit kuviakutimni naiyugniaktuhi, taima uvanga Angutima pitkuyain malikpagapkit kuviakutaani naiyukhunga.
JHN.15.11	“Hapkuninga ukautivagipfi kuviakutiga ilipfingniikuvlugu aahin ilipfi kuviahukiyaukuvluhi. 
JHN.15.12	Pitkuiyunga uminga, ilipfi kuviakutigitti ilipfingnik uvanga kuviagigapfi. 
JHN.15.13	Inum ilanani tukuyyutigigumigit talva nagugiyain akhunigaaluk 
JHN.15.14	Ilipfi pitkuyatka maligupfigit ilanagiyapfi uvanga. 
JHN.15.15	Kivgamnik ilaa taiyunaektapfi kivgak tapfuma atanimi piniaktaanik ilihimangngiman. Uvangali ilanamnik taiyagaluapfi ukautivagapfi tamainik tuhaayamnik Angutimin. 
JHN.15.16	Ilipfi pilluangitkipfinga uvanga, uvangali pilluaktagaluapfi havakuvluhi ahianikuvluhilu, ahiahilu nungukunagit. Taima humillika tukhiagaigupfi Angutimnin atipkun, tunikuvluhi.
JHN.15.17	“Imaatun pitkuyapfi kuviakutigikuvluhi. 
JHN.15.18	Nunaum inungita nagugiyuitpahi puiguktailuhi tapkua nagugiyuitpagangma nagugingitinahi. 
JHN.15.19	Ilipfi nunaum inungit ilagigupfigit tapkua naguginiaktaahi. Nunaum inungita nagugingitaahi ilaunginapfi tapkununga, aahin pilluagapfilu uvanga tapkunanga. 
JHN.15.20	Itkaumaluhi ukautigapfi imaatun, 'Kivgak ataniminin ataniukiyaungituk.' Inuin naglihaktinamingna naglihaktiniaktaahitauk ilipfi. Tapkuali ukauhitka maligumitigitlunin ukauhihitauk ilipfi maligniaktain. 
JHN.15.21	Hapkuningalu tamainik piniaktaahi atiga pivlugu tiliyiga ilihimangnginamitku. 
JHN.15.22	Uvanga tikihimangngitkuma ukagvigikuvlugit tapkua ihuigiyauyunaitun, tayyali uvapkun kanguhutikhakaktun huinekivagamik. 
JHN.15.23	Inum nagugiyuitkungma atautikun nagugiyuitaa Angutigalu. 
JHN.15.24	Tapkunanilu hapengnaktunik allatunitngitumik havakhimangngitkuma ihuigiyauyunaitun, tayyali havaatka tapkua tautuktagaluangit nagugingitkivlunnuk Angutigalu. 
JHN.15.25	Pitkuyaini tiitigakhimayuk ilumuktukhak imaa ukagiyaktauman, 'Tapkua nagugingitpiaktangma uvanga kanuiliyuitillunga'.
JHN.15.26	“Ikayuktilu tikitkumi, tiliniagapku tamna Angutimnin, ilumugnim Anengniga tamna Angutimin kaitauvluni, tapfuma ukautiginiaktanga, 
JHN.15.27	Ilipfitauk ukautiginiaktapfinga hivunganin uvamniitpagapfi.
JHN.16.1	Hapkuninga ukautivagapfi maliguektailivluhi. 
JHN.16.2	Tapkua ilaani atugvingnun itektailiniaktaahi. Ilaa ilaani inuk tukuttigumi ilipfingnik inminik nagunahuginiaktuk. 
JHN.16.3	Taimaliukhunguyun ilihimangnginamikku Angutigalu. 
JHN.16.4	Uvangali hapkuninga ukautivagapfi tapkua naglikhaktinahualekpahi itkaumakuvluhi ukautigigapkit ilipfingun. Hivungani ukautigingitagaluatka ilipfingni-itpiagama. 
JHN.16.5	Tayyali aullalegama tiliyimnun, ilapfili apekhugngitagaluapfinga 'Namungaulekkin?', 
JHN.16.6	hapkuningali ukautivagapfi kuviahugunaektuhi. 
JHN.16.7	Ilumuktumigli ukautiyagaluapfi. Nagutkiak ilipfingnun aullaguma, aullangngitkuma ikayukti kailimaiman, aullagumali tiliniagiga tamna ilipfingnun. 
JHN.16.8	Tapfuma tikitkumi inuit kangekhipkaktiniaktain huinekinengmik, ilumugnengmiglu, uktuktaunengmiglu. 
JHN.16.9	Huinekinekun inuit ukpegingimangnga. 
JHN.16.10	Ilumugnekun ailegama Angutimnun tautugunaekapfinga. 
JHN.16.11	Uktuktaunekullu, nunaum uma inungita ataningat uktuktauman.
JHN.16.12	“Allaniglunun amihumik ukautiyumainaktapfi tuhaaktitaulimaekaluaktuhi tayya. 
JHN.16.13	Tamnali Ilumugnim Anengniga tikitkumi tapfuma hivulliugniaktaahi ilumugnim apkutaanun tamaanun, inminik ukagunaekami, tuhaagaigumi kihimi ukauyyiniaktuk, aahin ukautiniaktaahi piniaktunik. 
JHN.16.14	Tapfuma naguginiaktanga ukautiniagamihi pikutimnin. 
JHN.16.15	Angutima pikutain tamaita uvanga nanminigiyatka, talvuna ukaktunga Anengnek ukauyyiniangman pikutimnin.
JHN.16.16	“Kakugunuangukkan tautugunaekipfinga, aahin talvangaanin kakugungukkan tautukigniagipfinga.” 
JHN.16.17	Maligutaita ilait ingmingnik ukallaktun, “Kanugmik ukautipatigut, 'Kakugunuangukkan tautugunaekipfinga, aahin talvangaanin kakugungukkan tautukigniagipfinga?' imaalu 'Angutimnun aullangniaktunga'?” 
JHN.16.18	Talva ukaktun, “Humik hivunikakka ukagami 'Kakugunuangukkan'? Ukauhiata itkumayyuta naluyakkut.” 
JHN.16.19	Tapkua apekhuiyumainakpiagmata tapfuminga Jesus ilihimagami ukallautiyain, “Kanugmik apekhuilekkihi ilipfingnik? Ukauhipkun ukagama, 'Kakugunuangukkan tautugunaekipfinga, aahin talvangaanin kakugungukkan tautukigniagipfinga'? 
JHN.16.20	Ilumuktumik ukautigipfi, ilipfi kuviahugunaekhunguyuhi kialuhi, nunaum inungit kuviahukpiaktillugit, ilaani kuviahugunaekaaluhi kuviahukigniagaluaktuhi. 
JHN.16.21	Angnaglunin nutaganiyukilektillugu ulugiahuktuk engnivikhaa tikilengman. Nutaganikaktilluguli kuviatakpiagami nutagaminun, nunami inuman, hivungani ulugiahukpallaagami puiguinaktuk. 
JHN.16.22	Ilipfilu aiyukalektuhi tayya, ilaani tautukigupfi uvanga kuviatakhunguyuhi umatipfingni, talva kuviahugunaektitaulimaektuhi inungnin talvangaanin. 
JHN.16.23	Uvluk tamna tikitpan apekhugunaektapfinga. Ilumuktumik ukautigipfi, humillika tukhiagvigigupfiuk Angutiga atipkun tapfuma tuniniaktaahi tapfuminga. 
JHN.16.24	Hivungani tukhiayuitpiaktuhi atipkun, tukhiagitti pikakuvluhi kuviahukuvluhilu akhutayyuak. 
JHN.16.25	Uminga ukautigipfi hivuniunektigun, ilaanili hivuniunektigun ukagunaektunga ilipfingnun, naunaitumigli ukautiginiaktaga Angutiga ilipfingnun. 
JHN.16.26	Talvani tukhiakhunguyuhi atipkun, aahin ukagiangitunga tukhiakuvlunga Angutimnun pivluhi, 
JHN.16.27	Angutima inmi nagugimatin, ilipfi nagugivagapfinga ukpekpakhuhilu Godmin kaihimavagama. 
JHN.16.28	Angutimnin kaithimavagaluaktunga nunaum inungit tikittugit, aahintauk aullalektunga nuna kimaglugu ainiagama Angutimnun.” 
JHN.16.29	Maligutait ukaktun, “Ai tayya ukaklihaktainaktutin naunaitumik, hivuniunengmik atugngikivlutin. 
JHN.16.30	Tayya ilihimayugut ilvin tamainik ilihimagavin inuillu apekhutigiyakhagingitaatin ilvin, Godmin ilaa kaithimagavin ukpektugut uvagut.” 
JHN.16.31	Jesusim kiuyain, “Ukpekpihi tayya? 
JHN.16.32	Ilaa ilaani tayyalunin tamapfi aptektitauniaktuhi atunit iglupfingnun kimaglunga uvanga, kihimgiungitkaluaktungali Angutima naiyugmanga. 
JHN.16.33	Imaitumik ukautivagapfi uvapkun naamakuvluhi. Nunaum inungingni naglikhaktitauniaktuhi. Ihumaluktailuhili akimavaktunga tapkunanga.”
JHN.17.1	Hapkuninga Jesus ukauyyiyuk. Talva kilangmun aglukhuni ukaktuk, “Angutiga pivikhaga tikinman, nagugilugu engnin engnivit nagugikuvlutin ilvit, 
JHN.17.2	atanektukugangni inungnun tamainun tunipkaikuvlugu inuhengmik nungulaitumik tamainun tuniyauhimayunun ilingnin. 
JHN.17.3	Inuhek nungulaituk imaatun-ituk, God atauhek ilumuktuk ilitakhinakkan tapfuma tiliyangalu Jesus Christ. 
JHN.17.4	Uvanga nagugivaktagin nunami inungni innegapkit havaktakhatka pivlutin. 
JHN.17.5	Tayya, Angutiga, nagugivaglunga haningni nagugiyauhimagama kangagaaluk nunat hanayaulaatinagit.
JHN.17.6	“Atkinlu naunaekpaktaga inungnun kaitkuyauyunun nunaum inungningnin. Tapkua nanminigiyatin, tapkuningali tunivaktangma, tapkualu ukauhitin malingnakpiaktait. 
JHN.17.7	Tayya ilihimayun ilumuktumik tamainik tunivagangma kaitaumata ilingnin 
JHN.17.8	uvanga ukautigivagapkit ukauhitin tapkununga. Tapkua tuhaavagain ilihimavlutik kaithimagama ilingnin, ukpekhutik tilivagangma ilvit.
JHN.17.9	“Kengautingitatka nunaum inungit, tapkuali tuniyauhimayun uvamnun ilingnin kengautiyagaluatka ilvit nanminigigapkit. 
JHN.17.10	Uvanga nanminitka ilvit nanminigiyatin, nanminitillu uvanga nanminigiyatka, tapkunanilu nagugiyauyunga. 
JHN.17.11	Tayyali uvanga nunaum inungingni itngitunga, tapkuali nunaum inungingniihimayugaluit, aitillunga ilingnun. Angutiga naguyutin, munagikit atipkun tapkuninga tunivagangma, tapkua atauhektun-itkuvlugit uvaptiktun. 
JHN.17.12	Tapkunaniitillunga ilaa munagivagatka atingni, tapkuninga tunivagangma. Amegivaktatkalu tamaita tamangngitpiaktullu, atauhek kihimi tamaktukhauman, Godim ukauhiit ilumukuvlugit.
JHN.17.13	“Tayyali ailekkunga ilingnun, imaatun ukaktatka nunami tapkua ingmingni kuviahukiyaukuvlugit uvaptun. 
JHN.17.14	Tapkununga ukauhitin ukautigivaktatka, tapkualu ilaunginmata nunaum inungingnun uvaptun-ilivlutik nunaum inungita nagugiyuitpiaktain. 
JHN.17.15	Tukhiagngitkaluaktunga ilvit aullaktikuvlugit nunamin, munagikuvlugit tapkua Tupilagmin kihimi. 
JHN.17.16	Tapkua ilaa ilauhimangngitpiaktun nunaum inungingnun, uvanga ilaginginapkit inungit nunaum. 
JHN.17.17	Ihuitumin avipkaglugit tapkua ilumuktumun. Ukauhitin ilaa ilumuktun. 
JHN.17.18	Ilvin tilivagangma nunaum inungingnun taimatauk tiliyatka tapkua nunaum inungingnun. 
JHN.17.19	Tapkualu pivlugit avipkaiyunga uvamnik ihuitumin, tapkuatauk avipkaktitaukuvlugit ilumuktumun.
JHN.17.20	“Kengautingitagaluatka tapkuainait, kengautiyatka tamaita ukpeguhuktun uvamnun unipkaitigun. 
JHN.17.21	Tapkua tamangmik atauhektun-illit, ilvin, Angutiga, uvamniinavin, uvangatauk ilingniinamalu, tapkua tamangmik uvaptingniitkuvluta taima nunaum inungit ukpekuvlugit ilvin tilivagangma. 
JHN.17.22	Uvanga tunivagatka naguyyutikhamik ayyikutaanik tunigangma tapkua atauhektunitkuvlugit uvaptiktun, 
JHN.17.23	uvanga tapkunaniilunga, ilvin uvamnivlutin nagutkuvlugit atauhektun-itkuvlugit nunaum inungit ilihimakuvlugit tilivagangma ilvin, nagugivagapkillu tapkua nagugivagangma uvanga.
JHN.17.24	“Angutiga, tapkua aitutigigapkin ilvin uvamnun, piyumayatka uvamniitkuvlugit naiyugamni, naguyyutikhamnik tautukuvlugit tapfuminga tunivagangma nunat hanayaulaatinagit nagugivagangma ilaa. 
JHN.17.25	Angutiga ilumuktutin, nunaum inungita ilihimangngitpiaktaatin, uvangali ilihimayagaluapkin hapkualu ilihimayun ilvin tilivagangma. 
JHN.17.26	Atkillu naunaekpakiga tapkununga, aahin naunaekhunguyaga tamna, kuviakutin, pihimayaga ilingnin, tapkunaniitkuvlugu, uvangalu tapkunaniitkuvlugu.”
JHN.18.1	Taima Jesus ukaguegami, maligutini ilagivlugit Kidrom natinanga ikaaktaa. Talvani nauttivikaktuk, tamna Jesusim maligutaitalu tikittaat. 
JHN.18.2	Judaslu, tunihinialektuk, tapfuminga ilihimavaktuk taikani Jesus, maligutaillu katimainakpagmata ilaani. 
JHN.18.3	Talvunga Judasim aullautiyain anguyaktit ilait angayyuvikpagyuakut ataningita kivgaillu ilait, Pharisekunin. Kaiyun tapkua kullingmingnik havingmiglu natkakhutik. 
JHN.18.4	Jesuslu, tapkua piniaktainik, ilihimagami ukaktuk tapkununga upakhugit. “Kimik kenilekkihi?” 
JHN.18.5	Tapkua kiuyaat, “Jesus Nazarethmiutagmik”. Tapfuma ukallautiyait, “Tamnauyunga”. Judas, tapfuminga tunihinahualektuk, nangekataulektuk tapkunani. 
JHN.18.6	Jesus ukangman, “Tamnauyunga”, utegahuaktun ulguvlutik nunamun. 
JHN.18.7	Talva Jesusim apekhugmiyain “Kimik kenilekkihi?” Ukaktun, “Jesus Nazarethmiutagmik” 
JHN.18.8	Jesus kiuyuk, “Tamnaugama ukautiyagaluapfi. Kenigupfinga uvanga hapkua aullalit” – 
JHN.18.9	taimalivaktuk ukakhimayain ilumukvlugit “Tapkua tunivaktatin uvamnun tamangngitatka.” 
JHN.18.10	Simon Peter havikpakagami amuktaa angayyuvikpagyuakut ataningata kivganga hiutaektitaa talikpianik kipivlugu. Tamna kivgak atikaktuk Malchusmik. 
JHN.18.11	Jesusim Peter ukautiyaa, “Havikpautin pugiaguk. Angutima pitkumanga imekuvlunga kallumin nangianaktumik imektukhaungipik?”
JHN.18.12	Anguyaktillu, ataningatalu tapkua, Jewmiullu kivgaita tigugamitku Jesus kilekhukhugu 
JHN.18.13	aullautivlugulu Annasmun, Caiaphasim hakianga tamna ataninguyuk angayyuvikpagyuakunun tapfumani. 
JHN.18.14	Caiaphasim ilaa ukautivaktain Jewmiun imaatun hivungani, inukguk atauhek tukutaupan inuit pivlugit naamaktuk.
JHN.18.15	Simon Peter, maligutillu aipa Jesusmun malingnaktugaluak. Aipa ilaa angayyuvikpagyuakut ataningata ilihimangmani, atangum igluata avaluata iluanun itekatauyuk malikhugu Jesus. 
JHN.18.16	Peterli ukuam hilataani nangektugaluak. Talva maliguti aipa, angayyuvikpagyuakut ataningata ilihimayaa, animigami apegiyaa angnak amekhiyi ukuangmun, itektikuvlugu Peter. 
JHN.18.17	Angnam tapfuma apekhuktaa Peter, “Inum ikumaa maligutainun ilauvakpin?” Peter ukaktuk, “Imanak”. 
JHN.18.18	Talva kivgait ikayuktullu keyungnik ikitun kaiyunangman, nangekhutik aukhektuktun. Peterlu nangekatigivlugit aukhektuktuk.
JHN.18.19	Angayyuvikpagyuakut ataningata Jesus apekhuktaa maligutaitigun ilihauyyutaitigullu. 
JHN.18.20	Jesusim kiuyaa, “Naunaitumik ukauyyivaktunga nunaum inungingnun. Atugvingni, angayyuvikpagyuami Jewmiut katimagagata ilihauyyingnaktunga tuhaanaitumilu ukayuitpaktungalu. 
JHN.18.21	Hug apekhukkinga? Apegiyyavatin tapkua inuit nalauvigimangna, ukaktamnik ilihimangmata. Ukakhimayatka ilihimayain tapkua.” 
JHN.18.22	Taimatumik ukangman Jesus, kivgaita ilangata patektaa akulianun akhun ukakhuni, “Angayyuvikpagyuakut ataningat kiuviuk taimatun?” 
JHN.18.23	Jesusim kiuyaa, “Ihuitumik ukaguma naunaeguk, itkumayumigli ukaguma hug patekpinga?”
JHN.18.24	Annasim talva aullaktitaa Jesus kilekhimaktillugu Caiaphasmun angayyuvikpagyuakut ataningaanun.
JHN.18.25	Taikani Peter nangekhuni aukhektuktuk. Inuit ukallautiyaat, “Ilvillunin ikuma maligutait ilagingitpigit?” Talva imanakhuni ukallaktuk, 'Uvangaungituk ilaa” 
JHN.18.26	Aahin angayyuvikpagyuakut ataningata kivgaita ilanga, ilaguhegigamiuk hiutaektuk Petermin, ukallaktuk, “Nauttivingmi Jesusmi tautugngipigin?” 
JHN.18.27	Aahintauk Peter imanakpaktuk, tayyainaglu tingmiak nipyaaktuk.
JHN.18.28	Tapkua agitiyaat Jesus Caiaphasmin atangum igluanun kaulgaktinagu. Igluanunli Jewmiut itegngitugaluit ihuigiyaukunatik pitkuhimigun ingmingnik Kangiutivigmun upalungayakuvlugit. 
JHN.18.29	Talva hilataanun Pilate aniyuk ukautivlugit, “Kanugmik ihuigivihiuk una inuk?” 
JHN.18.30	Tapkua kiuyaat, “Una ihuitumik pingitpan tuniyunaitakkut ilingnun.” 
JHN.18.31	Pilatem ukallautiyain “Ilipfi pihiuk uktugiaktukuvlugu pitkuyapfigun.” Jewmiun kiuyaat, “Pitkuyauhimayugut kihimi tukuttikunata inugmik.” 
JHN.18.32	Taimatun Jesusim tukuniagutata kanuitilakhanik naunaektuk hivungani ukautigimani.
JHN.18.33	Pilatem iglumi iluanun itegami Jesus kaitkuyaa inminun, ukautivlugu, “Jewmiunun ataniuvin?” 
JHN.18.34	Jesus kiuyuk, “Ilingnik taimatumik ukakkin allat ukautigipangnga ilingnun?” 
JHN.18.35	Pilate kiuyuk, “Jewmiutauvik uvanga? Angayyuvikpagyuakut ataningita nunakativillu uvamnun kagitiyaatin. Hulivakkin?” 
JHN.18.36	Jesus kiuyuk, “Atanguviga kaitaungituk nunamin. Atanguviga kaitaupan nunamin talva kivgatka anguyangniaktun tiguyaukunanga Jewmiunun. Ilumun atanguviga uvanga hamanga kaitaungitpiaktuk.” 
JHN.18.37	Pilatem ukallautiyaa, “Ataniuyutin ai?” Jesus kiuyuk, “Ataniugama ukakkutin. Ukagaluaktunga inuyunga tikittungalu nunamun ukautigikuvlugu ilumugnek kihimi. Inuit tamangmik ilumugnekakumi ilumingni nipiga tuhaayaat.” 
JHN.18.38	Pilatem apegiyaa, “Ilumugnek huva?” Ukagami taimatun animiyuk Jewmiunun ukautivlugit, “Tapfumani ihuigiyauyukhamik ihumangngitkaluaktunga. 
JHN.18.39	Kangiutivingugaganli pitkuhikaktuhi uvanga aullaktitkuvlugu itektauhimayuk atauhek. Itektauvigmin anipkaikuniakkihinga Jewmiun ataningaanik ilipfingnun?” 
JHN.18.40	Tapkua tukhulauktun, “Tamnaungitukhak Barabbasmik kihimik.” Barabbas kukiyuktugaluak.
JHN.19.1	Talva Pilate pitkuiman Jesus ungulaktauyuk, 
JHN.19.2	anguyaktillu niakutikhamik kakilautilingnik hangamik iliyaat niakuanun annugakhugulu aukpayaktumik atanektun. 
JHN.19.3	Aahin tapkua tapfumunga upagnikhutik ukainaktun “Hallu atanek Jewmiunun” patekhugu akhun akulianun. 
JHN.19.4	Pilate animigamilu Jewmiunun ukallaktuk, “Tautuk anitiniagiga ilipfingnun ilihimakuvluhi uvanga una ihuigiyauyukhaunginahugigapku.” 
JHN.19.5	Talva Jesus aniyuk niakutikhani kakilautilingmik annuganilu aukpayaktumik atukhugik. Pilatem ukallautiyain, “Tautukluhiuk una inuk”. 
JHN.19.6	Angayyuvikpagyuakut ataningita, kivgaitalu takugamitku tukhulauktun, “Kikiaktuguk kikiaktuguk.” Pilatem ukallautiyaain, “Uvanga ihuigiyauyukhaunginahugigapku tamna ilipfingnik pihiuk kikiaktuglugu.” 
JHN.19.7	Jewmiun kiuyaat, “Pitkuyakaktugut ilaa, pitkuyavullu maliktaupata una tukutauyukhauyuk inminik ukakhimagami engnigiyauyumik Godmun.”
JHN.19.8	Pilate tapfuminga tuhaagami kuglukpiaktuk, 
JHN.19.9	igluminunlu utekhuni apegiyaa Jesus, “Nakin piyutin?” Jesus kiungitugaluak. 
JHN.19.10	Talva Pilatem ukallautiyaa, “Uvamnun ukagunaekkin? Ilihimangngilatin uvangainak ihumamnik anitiniaktagin, kikiaktugniaktaginlunin?” 
JHN.19.11	Jesus kiuyugaluak, “Ilaa Godim pipkagngitpatin atannektuglimaitpiaktangma. Talva inum niuvgutigivagaminga tuniyaukuvlunga ilingnun ihuitkiyamik pivaktugaluak.” 
JHN.19.12	Talvuna Pilatem Jesus aikuyumainakpiaktaa. Jewmiut tukhulauktugaluit, “Una inuk aullaktigungni aitkuvlugu ilannagilimaitpiaktan Caesar. Kinalika inminik ataniunahugigumi atauhektun Caesarmun akigaktun-ilinguktuk.” 
JHN.19.13	Pilatem ukauhiit tapkua tuhaagamigit agitiyaa Jesus hilataanun ingivluni uktugvium ikhivautaanun. Taika Jewmiut taivagaat Gabbathamik-Pihugvingmik. 
JHN.19.14	Tapfumani Kangiutivik tikingngitugaluak uvluk kitkaniituk. Pilatem Jewmiut ukallautiyain, “Tautukhiuk atanekhi.” 
JHN.19.15	Tapkua tukhulauktun, “Tukulugu, tukulugu kikiaktuguk.” Pilatem ukallautiyaa, “Uvanga kikiaktuktakhagivigu atanekhi?” Angayyuvikpagyuakut ataningita kiuyaat, “Atanekangngitkaluaktugut allamik, Caesar kihimi.” 
JHN.19.16	Kinguagun Pilatem pipkaktain kikiaktukuvluguu Jesus.
JHN.19.16	Piyaat Jesus. 
JHN.19.17	Aavungaktuglu haniagutiminik nangmakhuni pihukhuni nunamun Golgothamik taiyauyumun – imaatun-ituk Umannagmik. 
JHN.19.18	Takanani tapkua kikiaktuktaat, allatauk malguk kikiaktukatigiktaik Jesus akuliutivlugu. 
JHN.19.19	Aahin Pilate naunaikutamik tiitigaktuk ilivlugu haniagumun. Tamna tiitigakhimayuk imaatun, “JESUS NAZARETHMIUTAK JEWMIUT ATANINGAT” 
JHN.19.20	Talva Jesusim kikiaktugvia ungahikpallaangiman iglukagvingmin Jewmiut amihun taiguktain tiitigakhimayun; ilaa tiitigakhimayuglu Jewmiutun, Latintun, Greekmiutullu. 
JHN.19.21	Talva Angayyuvikpagyuakut ataningit Jewmiut Pilatemun ukallaktun, “Tiitigaktailutin, 'Jewmiut ataningat' imaatun kihimi, 'Inmi ukaktuk Jewmiut ataniuman!” 
JHN.19.22	Pilate kiuyuk, “Tiitigaktatka aulayunaektun”.
JHN.19.23	Anguyaktillu kikiaktugamitku Jesus annugait piyait autakhugit hitamainun, atuni anguyaktit pikuvlugit. Ilupangalu piyaat kiluituk tamna. 
JHN.19.24	Talva ingmingnik ukallaktun “Aliktuktailakput haptautigilakput kihimi nalliak pinahualektuk uminga naunaitkuvlugu.” Taimalivaktuk Godim Ukauhiit ilumukuvlugit, “Annugatka piyyutigiyain ingmingnun, ilupagalu haptautigiyaat.” Anguyaktit taimalivaktun.
JHN.19.25	Aahin Jesusim angnanga, angnata anekataalu, Marylu Clopasim nuliyanga, Marylu Magdalamiutak nangekatigiktun tapfuma haniagutata tungani. 
JHN.19.26	Jesusim angnani, maligutinilu, nagugihimayani takugamigik nangektillugik, angnani ukallautiyaa, “Angnak, taika engnigiguk.” 
JHN.19.27	Maligutiminullu ukaktuk, “Taku tamna angnagilugu.” Talvangaanin tapfuma Mary aiyaa igluminun munagivlugu.
JHN.19.28	Talva tamaita inengmata Jesus ilihimagami, Godim ukauhiit ilumukuvlugit ukalaktuk, “Imekiyunga” 
JHN.19.29	Taikanilu kallun wainlik mamaitumik kapumun ilivlugu ihagutivlugulu kanianun. 
JHN.19.30	Jesuslu waimik mamaitumik pigami ukaktuk, “Naamakhiyuk.” Tayyainaglu ukuvluni anengnigektuk.
JHN.19.31	Talva Sabbath kaglilengman Jewmiut tukhiagvigiyaat Pilate kikiaktuktauhimayun niungit navgukuvlugit timaillu piektaukuvlugillu. Taimaliyun kikiaktuktauhimayun nivingakunagit haniagutimingni Sabbathguktillugu, uvlua tamna nagugiyauyukhauman 
JHN.19.32	Talva anguyaktit kaiyun hivullium niugik navgukhugik, aipatatauk kikiaktuktaukatauyum. 
JHN.19.33	Upagamitkuli Jesus tamna tukuhimagaluangman niugik navgugngitaik. 
JHN.19.34	Anguyaktilli ilangata Jesusim haniagun kapiyagaluanga nauligagmun, tayyainaglu auk imeglu kuviyuk. 
JHN.19.35	Inuk ilaa tamainik kungniagami uniuyyiyuk, uniuyyivaktuk ilumuktumik ilipfi ukpekuvluhi. Itkumayumik uniuyyivangman God ilihimayuk. 
JHN.19.36	Anguyaktit taimalivaktun Godim ukauhiit ilumukuvlugit, “Tapfuma hauningit atauhinaklunin naviktaungitugaluak.” 
JHN.19.37	Aahin tiitigakhimayuk imaatun, “Tamna kapihimayaat tautugniaktaat.”
JHN.19.38	Kinguagun Joseph Arimatheamiutak, maliguhuktuk Jesusmun ukakhimaitumik tapfumuna ekhigigamigit Jewmiut, tukhiaktuk Pilatemun Jesusim timaa tutkukuvlugu. Pilatem pipkaktaa tamna. 
JHN.19.39	Nicodemuslu, kangayuak kailgakpaktuk Jesusmun unuktillugu, kaiyuk natkakhuni tipigiktumik, nanunmik aloemiglu, ukumaitilakhainik 100 lbnik. 
JHN.19.40	Tapkua Jesusim timaa tigugamikku nimektaa kalikumik tipalaakhivlugu malikhugit Jewmiut pitkuhiit tukungayunun iluvektaupata. 
JHN.19.41	Aahin Jesusim kikiaktuktauvianin nauttivik kanitumiituk. Taikanilu iluvekhak iluliukhimayuk ituk atukhimaitumik. 
JHN.19.42	Sabbathlu tikiyyukilengman iluvek kaninman iluanun Jesus iliyaat.
JHN.20.1	Uvlumi hivullekpangani kaulgaktinagu Mary Magdalamiutak iluvgaanungaktuk iluvengmin uyagak akhaluakhimayuk tautukhugu. 
JHN.20.2	Talva akpahiyuk Simon Petermun allamunlu, Jesusim nagugiyaanun, ukautivlugik, “Atanek aullautiyaat iluvgaanin, namunlunin ilimangayyuk naluyugut.” 
JHN.20.3	Talva Peter, aipalu anigamik iluvgaanungaktuk 
JHN.20.4	Tamangmik akpahiyuk aipali kaiyumitkiyaugami Petermin iluvek tikitta hivulliuvluni. 
JHN.20.5	Ukuvluni iluanun kungniaktuk annugain iliyauyun tautuktain, itegngitugaluak. 
JHN.20.6	Simon Peterlu kaimiyuk malikhugu, tamnali iluanun itegami annugainik iliyauhimayunik tautukhuni. 
JHN.20.7	Kalikuli atukhimayugaluak niakuanun annugainilli allani itngitpiaktuk aahini iliyauvluni nimekhimayumik. 
JHN.20.8	Talva maliguta aipa, tikilgaktuk iluvgaanun, itektainaktuk tamainik tautukhuni ukpekhunilu. 
JHN.20.9	Tapfumanili Jesus makittukhauman iluvgaanin tiitigakhimangmata Godim Ukauhiani kangekhimangitugaluit. 
JHN.20.10	Taima maligutait angilgaktun.
JHN.20.11	Mary iluvium hilataani nangektuk kiavluni. Kiatillugu ukuyuk kungniakuvlugu iluanun. 
JHN.20.12	Talva angnak ihagulingnik malgunik annugalingnik kakuktanik tautuktuk. Tamangmik ikhivayuk aipa Jesusim nallaviata niakuani, aipanga itigaini. 
JHN.20.13	Tapkuak ukallautiyaak, “Angnak hug kialekkin?” Kiuyaik, “Inuit aullautimayyuk ataniga namunlunin ilimangayyuk nalugama.” 
JHN.20.14	Taima ukagami kiviaktuk tautukhugu Jesus ilitakhingitugaluak tapfuminga. 
JHN.20.15	Jesusim ukallautiyaa, “Angnak hug kialekkin? Kina kenilekkiuk?” Marym tamna nauttiyekhiyiunahugigamiuk kiuyaa, “Atanek aahinun aullautivagungni namun iliyautilakhaanik ukautinga, uvanga piniakuvlugu.” 
JHN.20.16	Jesusim taivlugu ukaktuk, “Mary”. Kiviagamilu angnak kiuvluni ukaktuk, “Rabboni”, Jewmiutun (immatun – ilihauyyi). 
JHN.20.17	Jesusim ukallautiyaa, “Tayya tigutailunga Angutimun maiyukhimangnginama, maligutimnulli aigiagin ukallautikuvlugit imaatun, 'Maiyugahualekkunga Angutimun Angutipfingnunlu, Godimnun, Godipfingnullu.' ” 
JHN.20.18	Talva Mary Magdalamiutak aivluni uniutiyait maligutait ukakhuni, “Atanek tautukakhugu”, ukautigivugit ukakhimayain.
JHN.20.19	Tapfumani, uvlut hivulliani, unuktinagu, maligutait iglumi ikatigiktun ukuak kilutakhimayuk Jewmiut ekhinangmata. Talva Jesus hagyaektuk akungani nangekhuni ukallautiyain, “Naamakpagluhi”. 
JHN.20.20	Taimatun ukagami takupkaktitain algaminik hanigaminiglu. Maligutaitalu Atanek takugamitku kuviataktun. 
JHN.20.21	Jesusim tapkua ukallautimiyain, “Naamakpagluhi. Angutima tilivagmanga taimatun tiliyapfi uvanga.” 
JHN.20.22	Taima ukagami Jesusim anekhagvigiyain ukautivlugit, “Anengnek Naguyuk pihiuk. 
JHN.20.23	Inuit huinekutait ihumagiyunaegupfigit, tapkua ihumagiyauyunaektun, allat huinekutait ihumagiyunaegngitkupfigit, talva ihumagiyauyunaeglimaitugaluit.”
JHN.20.24	Thomaslu, 12m ilangat, Maligiyumik taiyauyuk maligutainiitngituk Jesusim tikinmagit. 
JHN.20.25	Maligutaita allat ukallautiyaat, “Atanek tautukpaktakkut uvagut.” Tapfuma kiuyain, “Uvanga tautugngitkupkit kikiaktugnigit algaini, aktuglugik tikimnun, algagalu ilingitkupku hanigaanun ukpegunaitpiaktunga.”
JHN.20.26	Talvangaanin uvlut 8n nungukaktillugit maligutait katimavagmiyun iglumi Thomas tapkunaniitillugu. Ukuak kilutakhimakaluaktillugu Jesus hagyaektuk nangekhuni akungani ukautivlugit, “Naamakpagluhi” 
JHN.20.27	Talva Thomas ukallautiyaa “Tikin nauk, algatka tautuglugit, algaktillu ihakit ililugit hanikamnun, ukpegpaglutillu ukpeguekhimaitumik.” 
JHN.20.28	Thomasim kiuyaa, “Ataniga Godigalu.” 
JHN.20.29	Jesusim ukallautiyaa, “Tautugangma ukpekpin? Kuviahukiyauyun tapkua ukpegluaktun uvamnik tautugngitkaluaktillugit.”
JHN.20.30	Jesus naunaikutanik allanik amigaitunik pivaktuk maligutaita takuangni, tapkuali tiitigakhimangngitpiaktun umani makpigagmi. 
JHN.20.31	Ilangilli ukua tiitigakhimayugaluit ilipfi ukpekuvluhi Jesusmun Christiuman, Godim engnigmagu, aahin, ukpegupfi inunikakuvluhi tapfuma atkagun.
JHN.21.1	Kinguagun Jesus maligutiminun hagyaegmiyuk tahium taiyauyum Tiberiasmik hinaanitillugit. Imaatun hagyaektuk. 
JHN.21.2	Simon Peter, Thomaslu taiyauyuk Maligiyumik, Nathanael Canamiutak Galileemin, Zebedeem engningillu, maligutaillu malguk ikatigiktun. 
JHN.21.3	Simon Peterm ukallautiyain, “Ikalukhiugiaktugniaktunga.” Tapkua kiuyaat, “Uvagut uktukataunialektugutauk.” Anigamik umiagmun ikiyun, unugaalugli ikalugngitpiaktugaluit. 
JHN.21.4	Kaulgaktilluguli Jesus hinaani ituk, maligutaitali ilitagingitagaluangat. 
JHN.21.5	Jesusim ukallautiyain, “Ilannatka ikalukpakpihi?” Kiuyaat, “Imanak”. 
JHN.21.6	Tapfuma ukallautiyain, “Kuvyakhi ningitihiuk umiapfi avataanun ikalukuvluhi.” Tayyainak ningitigamitku ikaluit amigaitpallaamata amuaguminaitpiaktuk. 
JHN.21.7	Maliguta, Jesusim nagugihimayaa, Petermun ukallaktuk, “Atanikput tamna” Simon Peterlu tuhaagami, ataniuman, atigiyuk, atigihimainami, imangmun mihiktuk. 
JHN.21.8	Maligutailli allat umiakun kaiyun kuvyatik kalitugu ikalungnik tatatpiangman, hinaanin kanilgulmiinamik. 
JHN.21.9	Umiak itkalgiiman tikinamik ingnengmik tautuktun taikani, ikalugmiglu uhumaiyumik, mukpauyamiglu. 
JHN.21.10	Jesusim ukallautiyain, “Ikaluktahi ilait kagitihigit.” 
JHN.21.11	Simon Peter umiagmun ikimigami kuvyak nunamungautiyaa ikalungnik angiyunik tatatpiaktillugu. Tapkua ikaluit 153guyun, kuvyagli navingngitugaluak. 
JHN.21.12	Jesusim ukallautiyain, “Takki negiaktugumaaktuhi.” Maligutailli kanguhukpallaagamik apekhuiyumangngitpiaktun tapfuminga “Kinauvin?” ataniuman ilihimagamik. 
JHN.21.13	Jesuslu tiguhivluni ikalungnik, mukpauyamiglu tuniyain tapkuninga.
JHN.21.14	Taima Jesus hagyaekpaktuk pingahuektukhuni maligutiminun tukungayunin makikaaktillugu.
JHN.21.15	Tapkua negihuemata Jesusim Peter ukallautiyaa, “Simon, Johnim engniga, nagugikiyagivinga allanin tamainin?” Peterm kiuyaa, “Ilaa, atanek, nagugigapkin ilihimayutin.” Ukallautiyaa, “Imnainuatka negipkakkit.” 
JHN.21.16	Jesusim ukallautimiyaa aahin, “Simon, Johnim engiga, nagugivinga uvanga?” Kiuyaa, “Ilaa, Atanek, nagugigapkin ilihimayutin.” Ukallautiyaa, “Imnaitka munagilugit.” 
JHN.21.17	Pingahuektukhuni Jesusim ukallautiyaa, “Simon, Johnim engniga, nagugivinga?” Peterm kiuyaa, “Atanek tamainik ilihimagavin nagugigapkin ilihimakpiaktutin.” Jesusim ukallautiyaa, “Imnaitka negipkakkit. 
JHN.21.18	Ilumuktumik ukautigipkin, inengninguklihaktillutin ilingnik tapfivaktutin pihuglutin kuyagingnaklutin ilaa; inuakuaguvilli ihagniaktutin alla kileghugniaktaatin tapfimun aullautivlutin pipkaingitgaluaktillutin.” 
JHN.21.19	Taima Jesus ukaktuk Peterm tukuniagutaa, God pivlugu, naunaekhugu. Ukaguegami ukallagmiyuk Petermun, “Malinga”.
JHN.21.20	Peter kiviakhuni tautuktaa tamna maligutaa, Jesusim nagugihimayaa, maliktillugu. (Tamna hivungani Jesusim hanianiitpaktuk negikatigiktillugit tukutautinagu, apekhuivaktuk, “Atanek, kia niuvgutiginiaktaatin?”) 
JHN.21.21	Peterm tamna tautukamiuk ukaktuk, “Atanek, tamnatauk kanuk piniakka?” 
JHN.21.22	Jesusim ukallautiyaa, “Tukutailigupku tamna kaitkiktinanga ihumagitailugu. Ilvit malinga.” 
JHN.21.23	Taima katangutaini ukaktauyuk maliguta tamna tukuyunainman. Tukuyunaitumik Jesus ukangngitugaluak tapfumuna, imaatun kihimi, “Tukutailigupku tamna kaitkiktinanga ihumagitailugu.”
JHN.21.24	Tamna maliguta hapkuninga ukauyyilektuk tamainik tiitigakhuni, ilumugman ilihimayugut.
JHN.21.25	Allaniglu amigaitumik Jesus pivaktuk. Tamaita atuni tiitigaktaupata, ihumayunga, nunat tatangniagunakhiyun makpigainik.
ACT.1.1	Makpigamni hivullengmi, Theophilus, tiitigautigiyatka Jesusim havaangit, ilihauyyutaillu hivunganin 
ACT.1.2	maiyugviata uvlua naatugu, pitkuivangman apostlenun pilluakhimayunun. Anengnikun Naguyukun. 
ACT.1.3	Tapkununga inminik takupkaivaktuk umayumik, tukukaktillugu, naunaikutilingmiglu hagyaegvigigamigit uvluni 40ni Godim atanguvia ukautigivlugulu tapkununga. 
ACT.1.4	Jesus tapkunaniitillugu Jerusalemin aullaktailivagain utakikuvlugit Godim engnilgum aitutaanun, ukakhuni, “Tamna tuhaavaktagaluakhi uvamnin. 
ACT.1.5	John baptaiekhivaktuk imengmun, ilipfili baptaiektauyumaaktuhi Anengnikun Naguyukun kakugunuak.”
ACT.1.6	Talva tapkua katimalegamik apegiyaat, “Atanek, tayya ilvit tunihikigniakkin atanguvingmik Israelmiunun?” 
ACT.1.7	Jesusim kiuyain, “Angutima piyakhaita tikiniagutainik ilihimangngitkaluaktuhi inminik ataniuman. 
ACT.1.8	Ilipfili hakugignekakhunguyuhi Anengnim Naguyum tikitpahi uniuyyiniaktuhilu pivlunga Jerusalemiuni, Judaemiunilu Samariamilu nunaum kiglingaanun tikilluhi.” 
ACT.1.9	Taima ukagami, tapkua kungniaktillugit, maiyuktitauyuk iyektitauvluni nuvuyagmun tapkunanga. 
ACT.1.10	Aahin kungmun kungniaktillugit, maiyuktillugu Jesus, tayyainak angutik atigihimayuk kakuktanik nangekatigiyain. 
ACT.1.11	Tapkuak ukaktuk, “Galileemiuyuhi, hug kungmun aaglulekkihi? Tamna Jesus, kilangmun aullaktitauyuk, kaitkigniaktuk aullavikhaminik takuyapfingnik tayya atuglugu.”
ACT.1.12	Talva tapkua manilgulmin Olivelingmin Jerusalem kanitumun utektun Jerusalemun, pihugnaktukhauman Sabbathmi. 
ACT.1.13	Iglugiektumun tikinamik igluhagmun kulaaniitumun itektun atugamitku tamna. Tapkua Peter, Johnlu Jameslu, Andrewlu, Philiplu, Thomaslu, Bartholomewlu, Matthewlu, Jameslu Aphaeusim engniga, Simonlu Zealotiuyuk, Judaslutauk, Jamesim engniga ikatigiktun. 
ACT.1.14	Tapkua tamangmik kengakatigiktun akhun; angnallu ilait, Marylu Jesusim angnanga, katangutaillu ilauyun tapkununga.
ACT.1.15	Tapfumanilu ukpeguhuktuni Peter nangektuk, tapkua atautimun 120guyun. Ukaktuk, 
ACT.1.16	“Katangutitka, Godim ukauhiit tiitigakhimayun ilumuktukhauyugaluit kangagaaluk Davidkun Anengnim Naguyum Judas ukautigimagu tapfuma hivulliumagit tapkua pinahualektaat Jesus. 
ACT.1.17	Judas uvaptingni ilauhimayugaluak havakhaptingni ikayukuyauvluni.” (
ACT.1.18	Ilaa tamna inuk huinekutimi akiagun nauttivikhivaktuk. Tapfumanilu katakpiagami tukuyuk naanga ahigukhuni. 
ACT.1.19	Tamna tuhaanakpiaktuk Jerusalemiunun tamainun, talvuna tamna nauttivik taiyauyuk “Akeldamamik” tapkunaatun, imaatun-ituk, “Nauttivik auktalik.”) 
ACT.1.20	Psalmsmi tiitigakhimangman,
ACT.1.20	'Tapfuma iglua inuektukhak, allatauk iglugitailugu,' imaatuntauk,
ACT.1.20	'Allam himmautigilugu tamna.'
ACT.1.21+ACT.1.22	Taima uvagut inugmik piyumayugut uvaptitun tautukpan Atanek Jesusmik makikaktillugu, aahin pilluaktauyukhak inungnin malikpagmatigut Atanek uvaptingniitillugu, tamna John baptaiektaukaktillugu maiyugvia naatugu.” 
ACT.1.23	Talva piyaik malguk, Jospeh, atikaktuk Barsabbasmik, Justusmiglu, Matthiaslu. 
ACT.1.24	Talva kengaktun ukakhuni, “O Atanek, tamaita umatain ilihimayatin. Uvaptingnun naunaeglugu ukunanga nalliak pilluakpagan ilvit, 
ACT.1.25	himmautigikuvlugu Judas, tamna naguyumik havaguegman inikhaminun aitkuvlugu.” 
ACT.1.26	Talva tapkua imigautigilegmatigik Matthias akimayuk. Taimatun tamna pilluaktauyuk ilaukuvkugu apostlenun 11nun.
ACT.2.1	Pentecostim uvlua tikittuk. Tapfumani tapkua katimalektillugit, 
ACT.2.2	tayyainak nipi kilangmin kaitauyuk anugigaaluktun-ilivluni tatattugu iglu ikhivaktillugit. 
ACT.2.3	Tapkunungalu ingnit ukaktitun hagyaektun avittugit tikittain atuni. 
ACT.2.4	Tamangmiglu Anengnimik Naguyumik ilumektauyun ukagahualekhutik allatun Anengnim Naguyum ukaktimatik.
ACT.2.5	Tapfumanilu Jerusalemi Jewmiut naguyun akuihimavaktun nunanin tamainin. 
ACT.2.6	Tamna nipi tuhaanagman inuit amigaitun katimalektun agligutakpiakhutik atuni tuhaagamik inmitun. 
ACT.2.7	Kuglukpiagamik agligutakhutik ukainaktun, “Tapkua ukayuktun Galileemiungilat? 
ACT.2.8	Kanuk tapkunanga tamapta tuhaalekkita uvaptitun atuni? 
ACT.2.9	Uvagut ilavut Parthiamiun, Medemiullu, Elamiullu, Mespotamiamiullu, Judeamiullu, Cappadociamiullu, Pontusmiullu, Asiamiullu, 
ACT.2.10	Phyrygiamiullu Pamphyliamiullu, Egyptmillu Cyrenean Libyam nunaanillu, allat akuihimayun Romenin, 
ACT.2.11	Jewmiut, ukpeguhuktuntauk Jewmiutun, Cretemiullu, Arabiamiullu. Kanuk tamapta tuhaalektugut tapkunanga ukalengmata uvaptitun Godim havaangit alianaktun pivlugit” 
ACT.2.12	Tamangmik agligutakpiaktun kuglukpiakhutik ingmingnik apekhuivlutik, “Una kanuitpa?” 
ACT.2.13	Alla ukpektaitun ukaktugaluit, “Tapkua imiinakpallaagamik wainmik nutaamik.”
ACT.2.14	Petermli, 11n nangekatigigamigit, nipikuktuyumik ukautiyain, “Judeamiun, tamapfilu Jerusalemilegapfi tayya, naunaitumik ukagviginiagapfi tuhaayyavapfinga. 
ACT.2.15	Hapkua angutit imingngitpiaktun, taima ihumagaluaktilluhi, uvlaami 9mungaglihangman, 
ACT.2.16	nalautaiyim Joelim ukautigiyagaluanga una imaatun.
ACT.2.17	'Uvlut kingullit tikitpata, God ukaktuk, Anengniga aitutiginiagiga inungnun tamainun. Engnihi, panihilu hivuniugiyaktiakhunguyun, inuhuktullu hagyaektunik tautugniaktun, inukuallu hinnektukhunguyun.
ACT.2.18	Kivgamnullunin angutinun, angnanullu Anengniga aitutiginiaktaga tapkua uvlut tikitpata, hivuniugiyaktiakhunguyullu.
ACT.2.19	Aahin kuglugnaktunik takupkaihunguyunga kilangmi, naunaituniglu nunami ataani, augmik, ingnegmiglu taaktumiglu paulingmik.
ACT.2.20	Hikeneglu taakhiniaktuk, tatkiglu auktunitniaktuk, Atangum uvlua tikitinagu, tamna uvluk kuglugnakpiaktuk akhun.
ACT.2.21	Talva kinalika kukuakumi Atangum atianun annauyyauniaktuk.'
ACT.2.22	“Israelmiuyuhi, uvamnun tuhaagitti; ukautigilektaga Jesus Nazarethmiutak, inuk naunaekhimayuk Godmin ilipfingni hapengnaktutigun, aglingnaktunik naunaituniglu pivagami ilipfingniitillugu, tamna ilihimayakhi. 
ACT.2.23	Tamna inuk ilipfingnun tuniyauhimayugaluak God pipkaivangman ilihimavluni, ilipfilu pitkuyatin naluyun kikiaktuktaukuvlugu tukutaukuvlugulu tapkununa. 
ACT.2.24	Godimli Jesus annautitpagaa tukuyyutaata kapianangningaanin, makittitugu, tuku tigulimaimagu tamna. 
ACT.2.25	Davidim ukautigiyaa imaatun,
ACT.2.25	'Hivumni ihumangingnaktaga Atanek, talekpimniiman kuglugnakhavunga.
ACT.2.26	Talvunga umatiga kuviahukpiaktuk, ukagalu aliahukpiakhuni, aahin timiga naguyumik negiugniaktuktauk,
ACT.2.27	napatiga kimagunainangni napatikagvingmi, kivgaglu naguyuk nungutitautailiniaktantauk..
ACT.2.28	Aahin naunaekpagatin apkutit inugutilgit uvamnun, kuviahuktitangmalu uvamniihimagavin.'
ACT.2.29	“Katangutitka, naunaitumik ukautigipfi hivulliptigun Davidkun. Tukuvaktuk iluvektauvluni, iluvgaalu nunaptingniituk uvlumi. 
ACT.2.30	David nalautaiyiuyuk ilihimavaktuk kingullini ilangat ataninguktitauhunguman, God taimatun inminun ukagiakpangman. 
ACT.2.31	Talva inmi ilihimavaktuk ukagiakhuni Christim makiyyutagun ukakhuni 'Kimaktauyunainman napatikagvingmi' aahin timagun 'nungutitauyunainmanllu'. 
ACT.2.32	Tamna Jesus Godim makittitaa, tamaptalu tapfuminga ilihimayiuyugut. 
ACT.2.33	Talva maiyuktitaukaktillugu Godim talekpianun pigamiuglu Anengnek Naguyuk ukagiaktauyuk Angutiminin, aituktuk ilipfi takuyapfingnik tuhaayapfingniglu tayya. 
ACT.2.34	David ilaa inmi maiyukhimangngitpiaktuk kilangmun. Inminik ukaktuk,
ACT.2.34	'Atanek Atanimnun ukallaktuk, Talekpingma tunganun ingitin,
ACT.2.35	uvanga akigautin ilitinagit itigavit ataanun.
ACT.2.36	“Talva Israelmiut tamangmik ilihimalit tamanik, Godim Jesus Ataninguktimagu Christguktitugulu, tamna ilaa ilipfi kikiaktukpagakhi.” 
ACT.2.37	Inuillu tamna tuhaagamitku kuviagunaekpiaktun umatimingni ukallautivlugit Peter apostleslu allat, “Katangutitka, huliniakkita?” 
ACT.2.38	Peterm ukallautiyain, “Ihumaliukigitti tamapfi baptaiektauluhilu Jesus Christim atianun huinekutihi ihumagiyauyunaekuvlugit, aituhiakhunguyuhilu Anengnimik Naguyumik. 
ACT.2.39	Tapfuma ukagiyauta pinagialik ilipfingnun kitungapfingnunlu tapkunungatauk tamainun ungahikpiaktumiitunun, tamaitalunin Atangum Godipta kaitkupagit.”
ACT.2.40	Ukauyyiyuk allanik amigaitunik akhun ukakhuni, “Annauyyauhimaluhi hapkunanga inungnin umalektunin tayya huinekivallaamata.” 
ACT.2.41	Talva tapkua Peterm ukauhiit nagunahugigamitigit baptaiektauyun, tapfumanilu inuit 3000guyun ilauvaktun ukpekatigiktunun.
ACT.2.42	Tapkualu ilihainaktun apostlit ilihauyyutainik, naiyukatigikhutik atautikun, negikatigikhutiglu kengakhutiglu. 
ACT.2.43	Tamangmik agligutakpiaktun, naunaitunik hapengnaktuniglu apostlit pimata. 
ACT.2.44	Ukpeguhuktun itkatigiktun tamaiyaillu pinagialgit tamainun kuyagingnakhutik. 
ACT.2.45	Tapkualu pikutitik niuvgutigiyain, iglutiglu, tunipkaivlutik tamainun ikayuktauyukhauyunun. 
ACT.2.46	Uvluk taman angayyuvikpagyuami katimavaktun, iglumingni negivakhutik, negivlutik kuyahuktillugit, 
ACT.2.47	God kuyagivlugu nagugiyauvlutiglu inungnin tamainin. Uvluk tamanlu tapkununga annauyyaulektun allat ilaulektun Godim pitkumatik.
ACT.3.1	Peter Johnlu angayyuvikpagyuamungaulektuk angayyunakhilegman uvlailgulmi 3mungaktillugu. 
ACT.3.2	Tapfumani inuk niulukhimayuk nutagauneminin tigumiaktaulektuk. Uvluk taman tugumiaktun ilingnakpiaktaat tamna angayyuvikpagyuam ukuangata, taiyauyum Pinektumik, tunganun, tukhiakuvlugu atugiaktuktunin itektillugit angayyuvikpagyuamun. 
ACT.3.3	Niuluktum Peter Johnlu itegalualegmanik angayyuvikpagyuamun takugamigik tukhiagvigiyaik manimik. 
ACT.3.4	Tamangmik tamna iigigamikku Johnlu Peterm ukallautiyaa, “Tautuglain uvaptingnun.” 
ACT.3.5	Talva iigiyaik aituhiagnahugivluni tapkunanga. 
ACT.3.6	Peter ukaktugaluak, “Silvanik goldniglunin pikangngitpiaktunga, tamnali pihimayaga aitutiginiagiga ilingnun; Jesus Christin Nazarethmiutam atiagun, pihugin!” 
ACT.3.7	Peterm talekpiagun tigugamiuk nangektitaa. Tayyainak itigaik hingnegningillu naguhiyun. 
ACT.3.8	Makinami nangekpiaktuk pihukhuni itikatigikhugik angayyuvikpagyuamun, pihukhuni, mihitakhunilu God kuyagivlugu. 
ACT.3.9	Tamna pihuktillugu kuyagitillugulu God, inuit tamangmik tautuktaat, 
ACT.3.10	tamna ilitagivlugu tukhiakpangman angayyuvikpagyuam ukuangata taiyauyum Pinektumik tungani; aahin ikayuktauman agligutakpiaktun kuglukpiakhutik.
ACT.3.11	Talva angutim Peter Johnlu tigutillugik, inuit tamangmik Solomonim tukhuaniitun upaktait akpakatigikhutik. 
ACT.3.12	Peterm tamna takugamiuk inuit ukallautiyain, “Israelmiuyuhi, hug una agligutautigivihiuk? Hug iigilekpitigut, uvaguk pihuktigaptigu tamna hakugigniptigun ukpegniptigunlunin Godmun? Uvagaungitpiaktuk; 
ACT.3.13	umuna Abraham, Isaacimlu Jacobimlu hivulliptalu Godingata kivgani Jesus naunaekpaga alianaktumik, ilipfili tunivagaluakhi piyumangitkuvlugulu Pilatemun, tamna anititumagaluaktillugu. 
ACT.3.14	Ilipfili piyumangngitpiaktakhi inuk ilumukpiaktuk nagutpiakhuni, inuakhimayuk piyumagapfiuk ilipfingnun. 
ACT.3.15	Tamna inugutikaktuk ilipfi inuktagiyakhi, Godimli tukungayunin makiktitagaluanga, tapfumingalu uvagut ilihimayiuyugut. 
ACT.3.16	Ilaa tapfuma atia, ukpengneglu atianun naguhipkaiyuk inugmik uminga, ilihimayuhi tautukhugulu, ukpegnillu Jesuskun inuk tamna naguhipkakpagaa tautukapfi.
ACT.3.17	“Tayya, katangutitka, ilihimagaluaktunga taimaliukpaktuhi nalulektilluhi, atanihitauk pivangmata. 
ACT.3.18	Taimatun, Godim ukakhimayain nalautaiyitigun tapkununa hivungani ilumukpaktun, Christinga naglihaktitauyukhauman. 
ACT.3.19	Talva ihumaliukigitti Godmun utegluhi huinekutihi piiyakuvlugit. 
ACT.3.20	Ikayuktikhakhi kaitaukuvlugu Atanengmin, taima tilikuvlugulu Jesus Christiuyuk pilluakhimayuk, 
ACT.3.21	kilaum piyakhagiyagaluangali tamaita inektinagit, Godim tapkua ukautigihimayain kangagaaluk nalautaiyitigun naguyukun. 
ACT.3.22	Moses ukaktuk, 'Atanipfi Godipfi katangutipfingnin pilluakhunguyaa nalautaiyi uvaptun. Tamna ukagagan tuhaaniaktakhi. 
ACT.3.23	Inuilli nalautaiyi tamna tuhaangitkumitku tapkua nungutitauhunguyugaluit inungnin.' 
ACT.3.24	Nalautaiyillu tamangmik, Samuel inukaktillugu talvangaanin ukakhimavaktuk ukautigivagain hapkua uvlut. 
ACT.3.25	Nalautaiyit ilaa ilipfi kitungagiyaahi, Godlu ukagiyakhimagami hivullipfingnun Abrahapkun imaatun, 'Kingullingnin inuit nunamiitun tamangmik naguguktitauhunguyun', ukagiyaktuktauk ilipfingnun. 
ACT.3.26	Hivullengmik ilipfi pivluhi Godim kivgani makiktitpagaa tilivlugu naguguktikuvluhi utektiluhi huinekutipfingnin.”
ACT.4.1	Inungnun ukaktillugit, angayyuvikpagyuakut, angayyuvikpagyuam amekhiyit ataningallu, Sadducekullu tikittain, 
ACT.4.2	ihumalukpiakhutik tapkua ilihautimatigit inuit ukautigivlugu tukungayun makiyyutangat Jesuskun. 
ACT.4.3	Tapkua tigugamitigik piyait unulektillugu. 
ACT.4.4	Tapkuali amihut tuhagamitigit ukauhit ukpektun, 5000guktun tapkua.
ACT.4.5	Akaguguman ataningit inuin, atanekpaillu, tiitigaktillu Jerusalemi katimayun, 
ACT.4.6	ilagivlugit Annas, angayyuvikpagyuakut ataninga, Caiaphaslu, Johnlu, Alexanderlu tapkuatauk allat ilagiyauhimayun tapkununga. 
ACT.4.7	Talva tapkua Peter Johnlu nangektitain akungani apekhukhugik, “Kia pitkupatik imailiukuvlutik, kia atiagun pivaktakhi tamna?” 
ACT.4.8	Talva Peter, ilumektauvluni Anengnimik Naguyumik, tapkununga ukallaktuk, “Inuin ataningit, atanekpaillu, 
ACT.4.9	uvlumi aaniakhimayuk naguhipkaktauman apekhuktaulegamnuk, 
ACT.4.10	ilipfi Israelmiut tamangmik tuhaalit, piyauman Jesus Christim Nazarethmiutam atiagun. Tamna ilipfi kikiaktutkpagakhi, Godimli makiktimagu tukungauyumin una inuk hapfingni nangektuk naguyumik. 
ACT.4.11	Uyagaktun tamna, ilipfili igluliukaluaktilluhi nagugingitpiaktakhi, igluhamli kiglingani iliyauyugaluak. 
ACT.4.12	Aahin allakun annautikhaitpiaktuk, atikagngitpiaktugullu inungni allamik; tapfumalu atiagun annauyyauyukhauyugut.”
ACT.4.13	Tapkualu tautukamigitik Peter Johnlu kamahungngimanik hikulhimaitgaluaktillugik ilihauyititun, kuglukpiaktun ilitagivlugik Jesusmiitpagmanik. 
ACT.4.14	Aahin tapkununga kangutilimaitpiaktun takugamitku inuk naguhipkaktauhimayuk nangekataulegman tapkunani. 
ACT.4.15	Talva pitkuyait anikuvlugik ingmingnik katimayun ukakatigikuvlugit, 
ACT.4.16	ukakhutik, “Huliniakkita ukununga? Ilaa ukununa naunaikutak hapengnakpiaktuk tautugnakpiaktuk Jerusalemiunun tamainun; tamna ikutigilimaitakkut uvagut. 
ACT.4.17	Kihimi inuit tuhaavallaakunagit tapfuminga uvagut akhun pitaililaptigik ukakfaakunagik tapfuma atiagun.” 
ACT.4.18	Talva kaitkugamigik pitkuyait akhun ukakunagik ilihauyyikunagillu Jesusim atiagun.
ACT.4.19	Peterm Johnimlu kiuyain, “Nalliak nagutkiyaumangan tuhaagumnuk ilipfingnun, Godmunlunin; ilipfi ihumayukhaugaluaktuhi. 
ACT.4.20	Uvagugli takuyaptingnik, tuhaayaptingniglu uniuyyiyumaaktuguk nipliyuilimainamnuk.” 
ACT.4.21	Talva katimayun akhun pitailigamitigik anititait. Anullakhaaktingitagaluagait inuit kuyagimayyuk God tapfumuna. 
ACT.4.22	Inuk tamna naguhivaktuk naunaikutagun, ukiukangman 40nik.
ACT.4.23	Tapkuaglu anititaukaktillugik ilannaminun utektuk uniutivlugit tamanik angayyuvikpagyuakut ataningita, atanekpaitalu ukagvigivagmatigik. 
ACT.4.24	Tapkualu tapkuninga tuhaagamik kengakatigiktun tuhaanaktumik Godmun ukakhutik, “Atanek, ilvit kilangmik, nunamiglu, tagiugmiglu tapkua iluaniitunik hanavaktutin. 
ACT.4.25	Anengnikun Naguyukun ukakpaktutin kivgangnun Davidmun,
ACT.4.25	'Hug Jewmiungitun mamiahukpiaktun,
ACT.4.25	inuit ihumaliukpakpat hungitunik?
ACT.4.26	Nunaum ataningit kaiyauyun, atanekpaillu katimalektun hugiyukuvlugit Atanengmun Christingaanullu.'
ACT.4.27	Ilumun Herod, Pontius Pilatelu, Jewmiungitullu, Israelmiullu hamani iglukagvingmi katimavaktun hugiyukuvlugu kivgan naguyuk Jesus, pilluakpagan. 
ACT.4.28	Tapkua katimavaktun taimaliukuvlugit ilvit pipkagapkit ihumaliugavin taimatun. 
ACT.4.29	Tayyalu, Atanek, nalaugupkin ukauhiit, ekhinaktun ikayukit kivgatin ukauhingnik uvagut uniuyyikuvluta kanguhukhimaitumik, 
ACT.4.30	ilvit naguhipkaitillutin naunaikutanik hapengnaktinuglu havaktautillugit kivgakpit naguyum Jesusim atiagun.” 
ACT.4.31	Talva kengagmata, iglu katimavigiyangat ingutakpiaktuk, tamangmiglu ilumektauyun Anengnimik Naguyumik; tapkuatauk Godim ukauhiit ukautigilektain kanguhukhimaitumik.
ACT.4.32	Talva ukpekatigiktun tamangmik katimayun atauhektun-ilivaktun umatimingni ihumakatigikpakhutik; tapkua nanminigiyain nanminigiyakhainik taiyuitugaluit tamaiyatik avittugit tunipkaikuvlugit allanun. 
ACT.4.33	Apostlellu talvangaanin naunaektaat Jesus Christim makiyyutaa hakugiktumik, ikayuktauvlutik akhun Godmin tamangmik. 
ACT.4.34	Ilaa tapkunani tamangmik naamainaktun munagiyauvlutik iglulgit, nauttivilgillu pikutitik niuvgutigimatigik maninikhutik. 
ACT.4.35	Aahin manit tuniyaumata apostlenun, tapkua tunipkaiyun tapkuninga tamainun aiyukalekkata.
ACT.4.36	Talva inuk, atikaktuk Jospehmik, Barnabasmik apostlet attiktagaluangat atik tapfuma itkumayyuta imaatun – “Ikayuktiuyum engninganik”. Levitiuyuk tamna Cyriotmiunin kaithimayuk, 
ACT.4.37	nauttivikakagamilu niuvgutigiyaa tunivlugit apostlet maninik.
ACT.5.1	Inugaluagli atikaktuk Ananiasmik nuliyangalu Sapphira pikutini niuvgutigiyain. 
ACT.5.2	Nuliyanga ilihimaktillugu, tamna inuk akingita ilainik inminun piyuk ilangillu aitutigivlugit apostlenun kihimi. 
ACT.5.3	Peter ukallaktuk, “Ananias, hug Satanim ilumektipauk umatin ikukuvlutin Anengnimun Naguyumun nanminigigapkit manit ilait nauttivium akingingnin? 
ACT.5.4	Ila tamna niuvgutigiyautinagu nanminigingitpiuk; niuvgutigigangni akingit manit tapkualu nanminigihimayatin? Hug ihumaliukpin? Ikungitgaluaktutin inungnun, Godmulli kihianun.” 
ACT.5.5	Ananiaslu ukauhiit tapkua nalautillugit ulguinaktuk tukuvluni. Tamangmiglu inuit tamna tuhaagamitku ekhiukpaktun. 
ACT.5.6	Talva inuhuktun makittugit uliktaat; aahin tigumiakamitku aavunga iluvektaat.
ACT.5.7	Uatiagutauk, ikangnit pingahut nungumata, nuliyanga itektuk ilihimangngitillugu uinga tukunman. 
ACT.5.8	Talva Peter ukallautiyaa, “Ukallautinga, tamna nauttivik niuvgutigivakpitku imaitumun manimun?” “Ilaa, tapfumunga” ukaktuk. 
ACT.5.9	Peter ukautimiyaa, “Hug iliptik ihumaliukatigikpitik uktukuvlugu Atangum Anengniga? Ata! Tapkua iluvekpagaat uin itegmigamik tigumiagnialektaatintauk.” 
ACT.5.10	Tayyainalgu angnak ulgugami Peterm itigainun tukuinaktuk. Inuhuktullu itegamik takugamitku tukungayuk tigumiaktaat iluvekhugu uingata hanianun. 
ACT.5.11	Tapfumanilu ukpekatigiktun tapfumingalu tuhaavaktun ekhitakpiaktun akhun.
ACT.5.12	Talva aglingnaktun naunaikutallu amihun havaktauyun inungni apostlenin. Tapkualu katimavaktun Solomonim tukhuani. 
ACT.5.13	Allat kamahukpallaagamik tapkununga ilauyumangngitpiaktun, inuilli kuyagiyagaluangit. 
ACT.5.14	Kihimi Atanengmun ukpeguhuktun amigaitkiyauvlutik ilauvaktun, amigaitpiaktun angutit angnallu. 
ACT.5.15	Aahin agitiyain apkutinun aaniakhimayun ilivlugit ulingnun kipingnullu Peterm taggangata tikitkuvlugit ilait. 
ACT.5.16	Talva iglukagvimiut allat Jerusalemun akuiyun aullautivlugit aaniakhimayun agiuktulgillu; tamangmiglu tapkua naguhipkaktauyun.
ACT.5.17	Angayyuvikpagyuam ataningat, tapfuma inungillu, Sadducekut tapkua, hingnayun. 
ACT.5.18	Makinamiglu apostlet tigugamitigit itektauvigmungaktitain. 
ACT.5.19	Unulektilluguli Atangum ihalgulingata ukuigutigamigit anititain ukakhuni, 
ACT.5.20	“Taki, nangekpagluhi angayyuvikpagyuam iluani uniutilugit inuit inugutikun umuna.” 
ACT.5.21	Tapkua tamna tuhaagamitku angayyuvikpagyuamungauyun kaulgaktillugu, ilihauyyiyullu.
ACT.5.21	Angayyuvikpagyuakut ataningat, tapfuma inungillu kaigamik kaitkuyain katimayukhat tamaita, Israelmiullu atanekpait; aahin tiliyun itektauvigmun apostlet kagitiyaukuvlugit. 
ACT.5.22	Tiliyauyulli tikinamik katkagnginamitigit taikani utegmiyun uniuyyivlutik katimayunun, 
ACT.5.23	“Itektauvik ukuakhimayuk, hilataanilu amekhiyun nangekpaktun, ukuiman itegapta hunauva inuekpiaktuk ilua.” 
ACT.5.24	Talva Angayyuvikpagyuam amekhiyit ataningat, angayyuvikpagyuakut ataningillu kuglukpiaktun apostletigun naluvlutik tapkuninga. 
ACT.5.25	Talva inum tikinami uniutiyain, “Tapkuak itektauvigmungaktitahi tayya angayyuvikpagyuam iluaniitugaluak ilihautilugit inuit.”
ACT.5.26	Talva amekhiyit ataningata, inungitalu tavungaulektun kagitivlugik akhukhimaitumik milluktaukunagit inungnin, tapkua ekhigigamitigit. 
ACT.5.27	Kagitigamigik nangektitait katimayun tungani. Angayyuvikpagyuam ataningata apekhuktait, 
ACT.5.28	ukakhuni, “Uvagut pitkuvaktapfi ilihauyyikunahi Jesusim atiagun, ilipfili Jerusalemiut tamaita ilihautitpagahi ihuigiyaukuvluta tamna tukutauvangman.” 
ACT.5.29	Peter apostlellu kiuyun, “Uvagut tuhaayakhagiyaakput God amigaikiyamik inungnin. 
ACT.5.30	Hivullipta Godingata makittitaat Jesus, tamna ilipfi tukutpagakhi kikiaktugapfiuk napaaktumi. 
ACT.5.31	Tamnauyuk, Godim makittitpagaa maiyuktitugu talikpingmigun Hivulliuktitun, Annauyyitullu, tapfumuna Israelmiut ihumaliukikuvlugit huinekutaillu ihumagiyauyunaekuvlugillu. 
ACT.5.32	Tapkunungalu uvagut ilihimayiuyugut, taima Anengnik Naguyuk ilihimayuktauk tuniyauvlugu Godmin tamainun tuhaapayyuk.”
ACT.5.33	Tapkua tamna tuhaagamitku mamiatakpiaktun tukutumavlugit tapkua. 
ACT.5.34	Pharisekut ilangalli, atikaktuk Gamalielmik, ilihauyyiuyuk pitkuyainik nangaktauvluni inungnin tamainin, katimayuni nangektuk pitkuvlugit tapkua anititkuvlugit angutit hilami utakigafukuvlugit. 
ACT.5.35	Ukallautiyain, “Israelmiut, hapkununga piniaktapfingnik ihumavagluhi. 
ACT.5.36	Kangagaaluk, inuk Theudasmik atikaktuk tikittuk inminik ataniunahugivlugu. Tapfumungalu angutit 400guyun ilauvaktun. Theudas tukutaugami, maliktullu aptekpiagamik tamangmik tamakpaktun. 
ACT.5.37	Kinguagullu, Judas Galilemiutak tikittuk, inuit naunaektautillugit, malikuivluni inungnik inminun ihuitumik pikuvlugit atanekunun. Tamnatauk tukutauvaktuk, maliktingillu aptekpiakhutik. 
ACT.5.38	Tayyali ukautigipfi, ihuitumik pitailuhi hapkununga tigutailugillu. Tapkua havaktakhait kaitaupata inuktigun humangitpiaktuk; 
ACT.5.39	kaitaupatalunin Godmin, ilipfi nungutilimaitpiaktahi anguyautiginakhavakhi God.” Tapkualu tuhaayat. 
ACT.5.40	Talva kaitkugamigit apostlet kektuktain unipkaktailivlugit talvangaanin Jesusim atkagun, anititugillu.
ACT.5.41	Tapkualu katimayunin anigamik aliatkapiaktun naglihaktitaugamik kanguhukhimaitumik Jesusim atia pivlugu, 
ACT.5.42	Uvluk tamanlu angayyuvikpagyumai, inuin igluinilu ilihauyyingnaktun, unipkautigivlugu naguyumik Jesus Christiuman nutkakhimaitumik.
ACT.6.1	Tapfumani, ukpeguhuktun amigaikiyaulektillugit, Jewmiut ukayuktun Greektun kuviahugunaektun Jewmiunun allanun ukayuktunun Aramaictun, tapkunani uilgaktun angnait ikayuktaunginmata aiyukalektun ikayukhiaktillugit. 
ACT.6.2	Apostlellu 12guyun, kaitkugamitigit ukpekatigiktun ukallaktun, “Ilaa ihuituk uvagut havaguekupta Godim ukauhianik tunipkaikuvluta inuit timaita piyakhainik. 
ACT.6.3	Katangutitka, ilipfingnin pilluaglugit angutit 7n naguyunik, ilumektaupata Anengnimik Naguyumik, ihumatukpiakatalu, uvagut havakukuvlugit tapkua imaatun. 
ACT.6.4	Uvagulli akhun nutkakhimaitumik kengainakhunguyugut ilihauyyiluta Ukauhianik.” 
ACT.6.5	Tapkua ukauhiit nagumata, ukpekatigiktun naamagigamitigit pilluaktait Stephen, ukpegluaktuk, ilumektauvluni Anengnimik Naguyumik, Philiplu, Prochoruslu, Nicanorlu, Timonlu, Parmenaslu, Nicolaslu Antiochmiutak Jewmiutanguktuk 
ACT.6.6	Tikiutimatigik apostlet, tapkua kengautiyain patekhugit.
ACT.6.7	Taima Godim ukauhiit tuhaanakiyauyun. Jerusalemilu ukpekatigiktun amigaikiyaulektun, angayyuvikpagyuakullu amihut tuhaayun ukpegluahutik.
ACT.6.8	Stephenlu ilumektaugami ikayuktikhamik hakugiknengmiglu, havaktuk aglingnaktunik naunaikutaniglu inungni. 
ACT.6.9	Ilangilli, taiyauyun Kivgaktuguekhimayunik atugvigmin, Cyrenemin, Alexandriamillu, Ciliciamillu, Asiamillu tikihimayun, kangutiyun Stephenmun. 
ACT.6.10	Tapkuali aiyukaktitauyun Stephenim ukagvigimatik ihumatuyutun ikayuktauvlunin Anengnimin. 
ACT.6.11	Tapkualu tautugnaitillugit pitkumatigik angutit allat tapkua ukallaktun, “Tamna inuk ukanilukpagman Mosesmun Godmullu tuhaayakkut.” 
ACT.6.12	Aahin tapkua ihuektimatigit inuit, atanekpaita, tiitigaktillu upaktaat Stephen tiguvlugu agitivlugulu katimayunun. 
ACT.6.13	Talva tapkua ikutuyun kagitiyain ikutigikuvlugu Stephen. Tapkua ukaktun, “Una inuk ukaguegumangngitpiaktuk ihuitumik angayyuvikpagyuakun pitkuyaitigullu. 
ACT.6.14	ukakhimangman, tuhaatilluta, Jesusguk Nazarethmiutam nungutiniamagu angayyuvigpagyuak, allanguktilugit Mosesim pitkuhiit pihimayavut hivulliptingnin.” 
ACT.6.15	Tapkuatauk tamangmik katimayuni ikhivayun Stephen iigilektillugu tautuktaat akulianga allangukpiaktillugu ihalguliktun.
ACT.7.1	Angayyuvikpagyuakut ataningat ukallaktuk, “Tamna itkumayuk?” 
ACT.7.2	Stephen ukaktuk: “Katangutitka, atanekpaillu nalaugitti. Hivullikput Abraham, Mesopotamiamiitillugu, Haran nunamiitinagu, tapfumunga God kaumalik hagyaekpaktuk, 
ACT.7.3	ukautivlugu, 'Kimagiyagin nunangnin, ilatingnillu, tikitkuvlutin nunamun takupkagniaktamnun.' 
ACT.7.4	Talva Chaldeamiun nunainin aullakpaktuk Haran tikittugu. Aahin tapfuma angutaa tukukaktillugu, Godim aullaktimiyaa talvanga hamunga nunamun hamna tayya nunagiyakhi. 
ACT.7.5	Tapfumanili Godim Abraham pipkakngitpagaa tamna nuna nanminigikuvlugu, mikigaluakhuni tuningitpiaktaa; ukagiaktugaluak tuniniagamiuk tapfuminga nunamik, Abraham, kitungaillu atukuvlugit, ukakhuni Abraham nutagaitillugu. 
ACT.7.6	God imaitumik ukakpaktuk, 'Tapfuma kingullingit tuyugmiaktutun-iniaktun naluyun nunaini, kivgaktuinaglutik naglihaktitaulutiglu ukiuni 400ni. 
ACT.7.7	Talva uvanga uvamnik uktugiyaktugniaktatka tapkua naluyun, kivgaktuktimatigik tapkua; kinguaguntauk aullakaalugit talvanga angayyuviginiaktangma hamunga.' 
ACT.7.8	Talva tapfumunga ukagiyakpaktuk tamna timaani naunaikuhekuvlugu kipiyauvluni. Taimaligami Abraham engnigigamiuk Isaac kipiyaa naunaikutaaniktauk uvlut 8n nungumata anikaktillugu. Taimatauk Isaacim Jacob engnigiyaa, Jacobillu engnigiyain engnini 12guyun, Israelmiun hivullingit tapkua, tamangmiglu tapkua naunaikuhekpaktun kipiyauvlutik.
ACT.7.9	Tapkua hivullit kulit hingnagigamitku Jospeh niuvgutigiyaa Egyptliaktunun, Godimli ilagiyagaluanga, 
ACT.7.10	annautivlugu aiyukalegagan, aahin Godim aiyukhektugmagu Pharaom, Egyptmiut ataningata, aiyuinahugiyaa, ataninguktitugu Egyptmiunun, iglukpagminullu. 
ACT.7.11	Talva Egyptmi Canaanmilu inuit nekaekpaktun aiyukalekhutik; hivullivullu nekaekpaktuntauk. 
ACT.7.12	Jacobli tuhaagami, Egyptmi inuit nekihakhiungmata, tiliyain engnini akuilgakuvlugit talvunga. 
ACT.7.13	Tapkualu akuikigmata Joseph ilitagiyaulektuk angayuminun, Josephim ilait naunaekpaktun Pharaohmun. 
ACT.7.14	Talva Josephim anguni Jacob ilanilu tamaita, 75guyun, kaitkuyain. 
ACT.7.15	Taimatun Jacob Egyptmungakpaktuk takananilu tamna hivullivut allatauk tukuvaktun. 
ACT.7.16	Kinguagun tapkua timait tigumiaktauvaktun Shechemun iluvektaukuvlugit iluvekhamun Abraham niuvekpagaanun Hamorkunin Shechemiitunin.
ACT.7.17	Talva Godim ukagiyautaa Abrahamun naunaektinagu, Egyptmi inuit amigaikiyauvaktun. 
ACT.7.18	Aahin atanek nutaak ataninguktuk Egyptmiunun, tapfumali Joseph ilihimangngitagaluanga. 
ACT.7.19	Tapfuma hivullivut aiyukaktitpagain naglihaktitugit pitkuvlugit inuit nutakatik igitkuvlugit anilihaktillugit inukunagit nutakat. 
ACT.7.20	Tapfumanilu Moses inuvaktuk, pinekpiaktuglu tamna nutagak, Tatkekhiuni pingahuni Moses angayukaminiituk iglumi. 
ACT.7.21	Talva anititauvagman Pharaohm paniata tiguagivaktaa munagivakhugu naminitun. 
ACT.7.22	Talvagaanin Moses ilihainakpaktuk Egyptmiutun aiyuitpiakhuni ukauhimigun, havaamigullu.
ACT.7.23	Moses ukiukangman 40nik nunakatini Israelmiut pulaagumainakpiaktain. 
ACT.7.24	Talva tapfumani ilangat aiyukaktitautillugu Egyptmiutagmin Mosesim tautukamiuk upaktaa ikayukuvlugu tukutugulu Egyptmiutak akihaktukhugulu aiyukalektuk pivlugu. 
ACT.7.25	Moses ihumavaktuk Israelmiut ilitukhiniagunakhiyun Godim annautiniamagit inmigun, tapkuali ilitukhingitpiaktugaluit taimatun. 
ACT.7.26	Akaguguman Mosesim tautuktaik Israelmiuk malguk ningakatigiktillugik ingmingnun. Tayyainak tapfuma ningaktailivaktaik ukakhuni, 'Angutik nunakatikka hug iliptingnun ningalekkitik?' 
ACT.7.27	Aipali, ningaktum, aahivaktitugu Moses ukaktuk, 'Kia ataninguktipatin uktukuvlutin uvaptingnun? 
ACT.7.28	Inuktaginiakkinga taima ikpakhak inuktagivagangni Egyptmiutak?' 
ACT.7.29	Talva tayyainak Moses kimauvaktuk naiyugahuakhuni tuyugmiaktun Midiamiun nunaani. Takananiitillugulu engnikakpaktuk malgunik.
ACT.7.30	“Talvangaaninlu ukiut allat 40 nungumata, ihalgulik Mosesmun hagyaekpaktuk inuilgulmiitillugu, manilgum taiyauyum Sinaimik ataani, hagyaekhuni ukpilingmi ikualaaktumi. 
ACT.7.31	Moses tapfuminga takugagami kuglukpiaktuk, upagmaguli Atangum nipaa tuhaanakpiaktuk; 
ACT.7.32	'Godiuvaktunga hivullipfingnun Abrahamun, Isaacmullu, Jacobmullu.' Moses hayulekpaktuk ukuvluni kanguhukpallaagami. 
ACT.7.33	Atangum ukallautiyaa, 'Kamieklutin nuna tamna tutiyan Godim naguguktinmagu. 
ACT.7.34	Ilaa tautukpaktatka inutka Egyptmiitun naglikhaktitaulengmata tuhaavlugillu nipyaaktillugit. Atkaulekkunga annautiyumavlugit. Taki tiliniaktagin Egyptmun.'
ACT.7.35	“Tamna Moses, inuit piyumangngitpiaktaat ukakhutik, 'Kia ataninguktipatin uktukuvlutin?”, Tamna ihalgulgum hagyaegvigimani ukpilengmin ikualaaktumin tiliyauvaktuk Godmin ataningukuvlugu annauyyikuvlugulu. 
ACT.7.36	Tapfumalu inuit aullautiyain aglengnaktumik naunaikutaniglu havakhuni Egyptmi, tahengmi atikaktumi aukpayaktumik, inuilgumilu ukiuni 40ni. 
ACT.7.37	Tamnatauk Israelmiunun ukagiyakpaktuk, 'Ilaa Godim ataninguktimanga uvanga, ilipfingnin nalautaiyi pilluakhunguyaa uvaptun.' 
ACT.7.38	Tamna Moses Israelmiuni-itpaktuk inuilgulmiitillugit. Tapfumalu ihalgulik ilagiyaa manilgulumi Sinaimi ukauyyaukuvlugu, aahin, hivullivut ilagivaktaillu. Tamnatauk tuhaavagami ukauhinik inugutilengnik, ukautigiyain tapkua uvaptingnun.
ACT.7.39	“Hivulliptali Moses tuhaayumangngitpiaktagaluangat; aahivaktitugu tuhaanginamitku umatimingni utegumainaktun Egyptmun. 
ACT.7.40	Aaronmun ukakpaktun, 'Godihaptingnik hivulliuktikhaptingniglu hanagiagin pivluta, tamna Moses, aullautivagatigut Egyptmin, namungaumangan nalugapta.' 
ACT.7.41	Tapfumanilu nugaguamik hanavaktun hanahimayumun aitukhutik hanayatik aliagivlugit. 
ACT.7.42	Godillu taimaktait tapkua angayyukuvlugit kilangmiitunun, tiitigakhimayuk nalautaiyit tiitigaini.
ACT.7.42	'Uvamnun aitukpakpihi negyutinik tukuhimayunik,
ACT.7.42	inuilgulmiitilluhi ukiuni 40ni, Israelmiun?
ACT.7.43	Imanak, Molochim tupkaa kihimi natkakpagaat, godipfilu
ACT.7.43	Rompham uvlugianga, hanahimayullu hanavaktahi ilipfingnik
ACT.7.43	angayyuvigiyumavlugit. Ilaa aullaktihungugipfi Babylonim avataanun.'
ACT.7.44	“Inuilgulmilu hivullivut tupikakpaktun ilumuktumik naunaitumiglu. Tamna hanayauvaktuk ayyikutaanik Godim pitkumagu Moses, tamna hanakuvlugu takuyaminik. 
ACT.7.45	Taima hivullipta tamna pivaktaat Joshuamlu natkakhugu tikinamitigit nunat, tapkua inukangnigit aullaktitaukaktillugit Godmun. Taimalivaktuk David inulaktinagu. 
ACT.7.46	David ilaa nagugiyaugami Godmin apekhuivaktuk Godmun iglulikuvlugu tapfumunga, angayyuvikhamik Jacobim kitungainun. 
ACT.7.47	Solomon kihimi kinguagun iglulivaktuk Godmun. 
ACT.7.48	Tatpingali kingikpiaktuk naiyugngitugaluak iglukpaini hanahimayuni inuktigun. Nalautaiyi ukakhimangman,
ACT.7.49	'Kilak ikhivautagiyaga, nunalu itigagma tungavigivlugu.
ACT.7.49	Atanek ukaktuk iglukhamnik kanu-itumik hananiakkin uvamnun
ACT.7.49	inikhagalu nanitpa unanguekhekuvlunga?
ACT.7.50	Uvangainak uvamnik hapkuninga tamainik hanangilanga?'
ACT.7.51	“Tuhaalimaitpiaktuhi, naluyutun ihumavluhi kangekluanginapfilu.
ACT.7.51	Tuhaayumangngitpiaktuhi Anengnimun Naguyumum, taima ingilgat hivullihi tuhaayumangngimata. 
ACT.7.52	Nalautaiyit nallit naglihaktitaungitpat hivullipfingnin? Tapkua hivuniugiyakpaktun Ilumuktum kaiyyutaanik hivullipfi inuktagivagain. Tayyalu ilipfi tamna inuk ilumuktuk ikutigivaktakhi inuktagivlugulu. 
ACT.7.53	Ilipfi ilaa Pitkuyain pivaktahi ihalguliktigun maligumangngitagaluahi.”
ACT.7.54	Inuillu tapfumunga nalautillugit mamiatakpiaktun kiipkaktivlutiklu. 
ACT.7.55	Stephenli, ilumektauvluni Anengnimik Naguyumik, aagluktuk kilangmun tautukhugit Godmin kaumangniga, Jesuslu nangektillugu Godim talekpiata tungani. 
ACT.7.56	Ukaktuk, “Kilangmik angmakhimayumik, Inum engninganiglu Godim talekpiata tungani nangekhuni, tauktukkakhunga.” 
ACT.7.57	Inuillu igialaaktun hiutitik matukhugit, atautimullu hugiyuktaat, 
ACT.7.58	aullautivlugu iglukagvium avaluatta hilataanun millukuvlugu. Milluktullu anugatik iliyain inuhuktum atikaktum Saulmik tunganun 
ACT.7.59	Inuillu milluktillugu Stephen tamna kukuaktuk Atanengmun ukakhuni, “Atanek Jesus anengniga piguk.” 
ACT.7.60	Hitkuvlunilu tukhulayuk nipikuktuyumik, “Atanek, imaitumik huinekimata ihuigitailugit.” Taima ukaguegami tukuinaktuk. Stephen tukutaumallu Saulim naamagnahugiyaa.
ACT.8.1	Tapfumanilu ukpekatigiktun Jerusalemiitun naglikhaktitauvallaakun, aptektitauvlutik aahinun Judeamun Samariamullu, apostlet kihimi. 
ACT.8.2	Angutit naguyun Stephen iluvektaat kiavlugu akhun. 
ACT.8.3	Talvalu Saulim aanektilektain ukpekatigiktun iglunun itegami tiguyain ukpekatigiktun angutin angnallu itektauvigmungaktitugit.
ACT.8.4	Apfimayullu nunakun aullainaktuk ukauyivlutik unipkagmik naguyumik. 
ACT.8.5	Philiplu atkauyuk iglukagvingmun Samariamun ukautigivlugu Christ tapkununga. 
ACT.8.6	Inuillu atautimun tuhaayain Philipim ukauhiit, nalautillugillu tautuktain Philipim naunaikutain tapkuninga pivangman. 
ACT.8.7	Tapfumani amigaitun agiuktukaktun, tapkunangalu agiuktun aniyun igialaakhutik; tumangayullu, niuluktullu naguhipkaktauyun. 
ACT.8.8	Tapfumanili iglukagvingmi inuit aliahukpiaktun.
ACT.8.9	Aahintauk takanani inuk atikaktuk Simonmik naiyuktuk aglingnaktunik havakpangman angakuktun ukainaktuk aiyuinahugivluni Samariamiullu agligutautigiyaat. 
ACT.8.10	Tamangmiglu inuit tapfumunga tuhaaningnakpaktun ukakhutik, “Tamna inuk hakuginikakpaktuk Godmin taiyauyuk angiyumik. 
ACT.8.11	Ilaa tuhaaningnaktaat agligutautigigamitigit havaangit tapfuma. 
ACT.8.12	Philipli tapkununga ilihauyyivaktugaluak ukautigivlugit Godim atanguviata ukauhiit naguyun, Jesus Christillu atinga. Tapkuatauk ukpegigamitku baptaiektauyun angutit angnallu. 
ACT.8.13	Simonlu inminik ukpegumayuk baptaiektaugamilu Philip ilagiyaa akhun tapfuma. Kungniaktillugu naunaikutanik hapengnaktuniglu agligutakpiaktuk Simon.
ACT.8.14	Talva apostlet Jerusalemiitun tuhaagamik, Samariamiut aliagimatigit Godim ukauhiit, tapkununga tiliyait Peter Johnlu. 
ACT.8.15	Tapkuak akuigamik kengautiyait inuit aituhiakuvlugit Anengnimik Naguyumik, 
ACT.8.16	tapfuma tikingimagit tapkua. Baptaiektauhimayugaluit kihimi Atangum Jesusim atiagun. 
ACT.8.17	Aahin Peterm Johnillu patigmatigik tayyainak aituhiaktun Anengnimik Naguyumik.
ACT.8.18	Talva Simon tautukami, Anengnek Naguyuk tuniyauman apostlet algamigun, patigagata, tuniyumayait manimik, 
ACT.8.19	ukakhuni, “Aituktingalu hakugignengmik uminga, patigaiguma inugmik tamna aituhiakuvlugu Anengnimik Naguyumik.” 
ACT.8.20	Peterm ukallautiyaa, “Silvat manin ilvillu tamaglit ihumagavin Godim aitutaa pinagianigman manitigun. 
ACT.8.21	Maligngitutin ilaungitkivlutillu Ukauhingnun umatin nagungitpiagman Godim takuani. 
ACT.8.22	Huinekivallaagavin ihumaliukiglutin Atanengmullu tukhiakpaglutin umativit ihumangit ihumagiyauyunaekuvlugit aiyunagngitpan, 
ACT.8.23	ilihimagama ihuitumun kivgaktuktitaugavin ilumektauvlutillu kuvianaitumik.” 
ACT.8.24	Simon kiuyuk, “Ilaa pivlunga kengagiagin Atanengmun ukakhimayatin tikikunagit uvamnun.”
ACT.8.25	Tapkuaglu inuit ukagvigiyain akhun ukautigivlugu Atangum unipkaa. Kinguagun Jerusalemun utiuvaktuk ilihauyyivluni unipkagmik naguyumik Samariamiunun iglukagluangitunun.
ACT.8.26	Talva Atangum ihalguliata Philip ukallautiyaa ukakhuni, “Makitin aullagiagillu paunga apkumun aullayuk Jerusalemin Gazamun.” (Taman apkun aullayuk inuilgulmi.) 
ACT.8.27	Makinami Philip aullaktuk. Tapfumanilu inuk Ethiopaimiutak, nulianiyuituk, kivgauyuk aiyuitpiaktuk Ethiopiamiun ataninganun. Tamna angnak atikakhuni Kandakimik. Kivgak tamna amekhivaktuk atanimi pikutainik tamainik, Jerusalemungakpaktuk angayyukuvlugu. 
ACT.8.28	Aahin nunaminun utektillugu akhalutimini ikhivainaktuk taiguinakhuni nalautaiyim Isaiam tiitigainik. 
ACT.8.29	Tapfumanilu Anengnim Naguyum Philip ukallautiyaa, “Taki avungauguit upaglugu akhalut tahamna.” 
ACT.8.30	Philipim upagamiuk akpahivluni tuhaayaa Ethopiamiutak taiguktillugu nalautaiyim Isaiam tiitigainik, ukallautivlugulu, “Tapfuminga taiguklekkin kangekhivin?” 
ACT.8.31	Kiuyuk, “Kanuk kangekhivik ikayuktaungitkuma?” Talva tapfuma ikikuyaa Philip ingikataukuvlugu. 
ACT.8.32	Ukauhit tiitigakhimayun taiguktait imatun-itun:
ACT.8.32	“Imnaik tukutauvingmun agitiyautillugu nipainman,
ACT.8.32	Imnainuaklunin mitkuektitautillugu nipliyuiman,
ACT.8.32	Taimatun tamna inuk ukayuitpiaktuk.
ACT.8.33	Tamnatauk kanguhuktitauvaktuk, uktuktaungitkivlugu naguyumik.
ACT.8.33	Kia tapfuma kingulingit naunaekhunguyain?
ACT.8.33	Tapfuma inuhia piyaktauvangman nunamin.”
ACT.8.34	Talva inum nulianiyuitum Philip ukallautiyaa, “Ilaa ukautinga nalliak nalautaiyim ukautigivauk, inmi allalunin?” 
ACT.8.35	Talva Philip ukagahualektuk ukautigivlugit ukauhiit naguyun Jesuskun Godim ukauhiagun tiitgakhimayutigun. 
ACT.8.36	Aullakatigiktillugillu imangmun tikinamik, nulianiyuituk ukallaktuk, “Tautuk imak tahamna. Kialika baptaiektautailiyanga?” 
ACT.8.37	Philiplu ukallaktuk, “Umatingni ukpegluaguvin akhun baptaiegumaaktutin.” Tapfumalu kiuyuk, “Godim Jesus Christ engnigimagu ukpektunga.” 
ACT.8.38	Akhalutini nutkakamiuk tamangmik Philip nulianiyuituglu imangmun atkaktuk; Philipim talva baptaiektaa. 
ACT.8.39	Aahin imangmin kakimanik Atangum anengningata aullautimagu Philip nulianiyuitum tautukigngitpaga, aullamiyugaluak kuviahukpiakhuni. 
ACT.8.40	Philipli Azotusmi tautugnakpiaktuk talvangaanillu tikitain iglukagvit ukautigivlugit Ukauhit naguyun Caesareamun tikituni.
ACT.9.1	Saulimlu ukpeguhuktun Atanengmun ningautigigamigit upagniktuk angayyuvikpagyuakut ataninganun. 
ACT.9.2	Tukhiagvigiyaa tiitigakuvlugu atugvigmiunun Damascusmiitunun Saul pitkuyauyumavlugu inukhiukuvlugu ukpeguhuktunik, angutinik, angnagniglunin aullautikuvlugillu kilekhukaalugit Jerusalemun.
ACT.9.3	Aullaktillugulu kaglilektillugu Damacusmun tayyainak kaumanek kilangmin kaumakpiaktuk tapfumunga. 
ACT.9.4	Ulgugamilu nunamun nipi tuhaayaa ukakhuni, “Saul, Saul, hug kapiahuktilekkinga?” 
ACT.9.5	Ukallaktuk, “Atanek, kinauvin?” Kiuyuk, “Jesusiuyunga ilaa kapiahuktitangmalu. 
ACT.9.6	Makitilli iglukagvingmun tikillutin piniaktakhangnik ukauyyauhungugavin.” 
ACT.9.7	Angutillu aullakatigilektaat Saul nangektun nipliyuitumik nipi tuhaavlugu inugmun tautukhimaitumik. 
ACT.9.8	Saul nunamin makinami uitalegami tautulimaektuk; aullakatauyun tahiuktagaluangat tikiutivlugu iglukagvingmun. 
ACT.9.9	Tapfumani uvluni pingahuni Saul takpiitpiaktuk negiyuituk imiyuikivlunilu.
ACT.9.10	Damascusmi tapfumani ukpeguhuktuk atikaktuk Ananiasmik ituk. Atangum tamna hagyaegvigigamiuk ukallautiyaa, “Ananias”. Ukaktuk, “Hamaniitunga, Atanek.” 
ACT.9.11	Talva Atangum ukallautimiyaa, “Makittin apkunmun atilingmun nakiktumik avungauguit Judasim igluani keniyyavan inuk Tarsusmiutak atikaktuk Saulmik. Kengaulektuk tamna, 
ACT.9.12	hinnektuktutun-ilivluni tautukpaga inuk atikaktuk Ananiasmik kailektillugu patekuvlugu takpikhipkaktaukuvlugulu.” 
ACT.9.13	Ananias kiuyuk, “Atanek, inungnin amigaitunin tuhaavaktunga umuna ihuitumik pivangman maligutingnun Jerusalemiitunun. 
ACT.9.14	Tayyalu angayyuvikpagyuakun ataningingnin tamna pitkuyauyuk tigukuvlugit tamaita atkin ukpegipayyuk.” 
ACT.9.15	Atangum ukautiyagaluanga, “Taki avugauguin, pilluakapku tamna inuk atiga ukautigikuvlugu ataningnun, Jewmiungitunullu Israelmiunullu. 
ACT.9.16	Uvanga uvamnik ukautiniagiga piniaktanik aiyungnaktunik atiga pivlugu.”
ACT.9.17	Ananias talva kimauyuk iglu tikitugu. Itegami patektaa Saul ukakhuni, “Katangutiga, Atanek, Jesus, tapfuma hagyaegvigivagan apkunmi kaitillutin, tiliyanga uvanga ilvit takpikhipkaktaukuvlutin ilumektaukuvlutillu Anengnimik Naguyumik.” 
ACT.9.18	Tayyainaglu iyaik matuektutun-ilivlutik tautulektuk. Makinamilu baptaiektauyuk. 
ACT.9.19	Aahin negigami naguhiyuk ilagivlugit ukpeguhuktun Damascusmiitun uvluni ikituni. 
ACT.9.20	Tayyainaglu Saulim Jesus ukautigiyaa atugvingni ukakhuni, “Tamna Godim engnigiyaa ilaa”. 
ACT.9.21	Inuillu Saul tuhaagamitku kuglukpiaktun ukakhutik, “Tamna inuk ihuitumik pivaktuk tamainun ukpekhimayun Jesusmun Jerusalemi, kaihimayuglu hamunga inukhiukuvlugu ukpeguhuktunik aullautikuvlugillu kilekhukaalugit angayyuvikpagyuakun ataningingnun, unaungilak?” 
ACT.9.22	Saulli hakugikiyaulegami Jewmiut Damascusmiitun ihumaluktitain naunaegamiuk Jesus Christiuman tamna.
ACT.9.23	Kinguagun Jewmiut ihumakatigiktun tukutumavlugu, 
ACT.9.24	tapkuali piyumayainik Saul tuhaayuk. Aahin iglukagvium itegvia munagiyaat uvluk taman, unuk tamallu, pikuvlugu tukutumavlugulu anitpan. 
ACT.9.25	Ukpeguhuktullu unuktillugu Saul pigamitku iglukagvium avaluata kaanganin ningititaat keyukunmun.
ACT.9.26	Saullu Jerusalemun tikinami ilauyumainaktuk ukpeguhuktunun, tapkuali ekhigiyagaluangat ukpengngitkivlutik Saul ukpengman. 
ACT.9.27	Barnabasipli Saul pulaaktigamiuk apostlenun uniutiyait tapkua Saulkun, tapfuma aullaktillugu apkunmun tautukpagmagu Atanek, Atangullu ukagvigivagmagu, aahin Damascusmi Saul ilihauyyivangman kanguhukhimaitumik inungnun Jesusim atkagun. 
ACT.9.28	Talva Saul tapkunani naiyugahuaktuk Jerusalemi kuyagingnakhuni pulaaktuk ilihauyyivluni kanguhukhimaitumik Atangum atkagun. 
ACT.9.29	Unipkaktuk ilihauyyinahualekhunilu Jewmiunun ukayuktunun Greektun, tapkuali tukutumayagaluangat. 
ACT.9.30	Ukpekatigiktun tapfuminga tuhaagamik aullakuyaat Saul Caesareamun tilivlugulu Tarsusmun.
ACT.9.31	Talva ukpekatigiktun Judeamiuni, Galileemiunilu, Samariamiunilu naamaktun. Tuhaagamitku Atanek hakugikiyaulektun amigaikiyaulekhutik ikayuktaugamik Anengnikun Naguyukun.
ACT.9.32	Tapfumanilu Peter nunakun aullainakami tikittain Atangum inungit Lyddamiitun. 
ACT.9.33	Takanani tautuktaa inuk Aeneasmik atikaktuk, kipikhimavaktuk ukiuni 8ni, tumangayuk tamna. 
ACT.9.34	Peterm ukallautiyaa, “Aeneas, Jesus Christim naguhipkaktaatin. Makittin, neginahuakpaglutin.” Makittuglu tayyainak. 
ACT.9.35	Tamangmiglu Lyddamiitun, Sharonmiitullu takugamitku Atanengmun ukpektun.
ACT.9.36	Joppamilu ukpeguhuktuk atikaktuk Tabitha taiyauvluni Dorcas Greekmiutun–imatun-ituk tuktu, naiyuktuk. Angnak tamna naguyumik pivaktuk inungnik ikayukpakhuni akhun. 
ACT.9.37	Tapfumanilu aaniakpiagami tukuyuk. Inuillu timaa uagamitku iliyaat igluhagmi kulaaniitumi. 
ACT.9.38	Iglukagvik Lydda ungahikpallaangituk Joppamin. Ukpekatigiktun tuhaagamik Peter Joppaminman, tiliyait angutik tapfumunga tukhiagvigikuvlugu. “Tayyainak uvaptingnun kaigiagin.” 
ACT.9.39	Peter makinami tapkununga aullakatauyuk. Talva tikinman itektitaat igluhagmun. Takananilu uilgaktun amihut nangekatigiyaat Peter kiavlutik takupkaktitugu atiginik, kulitaniglu Dorcasim hanahimayain tamaita tukutinani aitutigivlugit. 
ACT.9.40	Peterm tamaita angnat anikuyain, talva hitkugami kengaktuk. Kiviakhunilu timaanun ukaktuk, “Tabitha, makittin.” Angnaglu uituk talva, takugamiuglu Peter makittuk. 
ACT.9.41	Tapfuma makittitaa algamigun. Aahin Peterm kaitkugamigit ukpekatigiktun uilgakhimayullu inminun tapkununga takupkaktaa angnak inuvluni. 
ACT.9.42	Joppamiunilu tamna tuhaanakpiangman amigaitun ukpektun Atanengmun. 
ACT.9.43	Peterlu Joppamiitpaktuk uvluni amigaituni naiyukhugu inuk ketumaiyi, Simonmik atikaktuk.
ACT.10.1	Caesareamilu inuk, anguyaktilik anguyaktinni ilaini taiyauyuni Italianmiunik, ituk atikaktuk tamna Corneliusmik. 
ACT.10.2	Tamna kitungainlu nagutpiaktun malikhugu God, inuktauk tamna aitukpaktuk naguyumik Jewmiunun kengainakhunilu Godmun nutkakhimaitumik. 
ACT.10.3	Tapfumanilu uvlailgumi 3mungaktillugu hagyaektumik tautuktuk, ihalguliglu inminun upagniktuk ukakhuni, “Cornelius”. 
ACT.10.4	Tapfuma iigigamiuk kuglukpiakhuni apekhuiyuk, “Atanek, humik?” Kiuyaa ihalgulgum, “Kengautin havaaktillu naunaegmata Godmun tapfuma puigukunatin. 
ACT.10.5	Taki, Joppamun angutit aullaktilugit kaitkukuvlugu inuk atikaktuk Simonmik, Petermiglu ilaani taiyauyuk tamna. 
ACT.10.6	Taman tayya naiyulektuk ketumaiyumi atikaktuktauk Simonmik, iglualu tapfuma hinaaniituk. 
ACT.10.7	Ihalguliglu ukaguegman kimakhuni, Corneliusim kivgani malguk, anguyaktimi ilangallu naguvluni inminun kaitkuyain. 
ACT.10.8	Aahin uniutigamigit tamainik tiliyain Joppamun.
ACT.10.9	Akaguguman, aullaktillugit tapkua kaglilekhutik iglukagvigmun, tapfumani Peter iglumi kaanganun maiyugaktuk kengakuvlugu uvluk kitkaniitillugu. 
ACT.10.10	Talva kaalekpiagami negiyumayuk. Kivgaillu nekihamik havaktillugit Peter hinnaakhilektutun-ilivluni hagyaektumik takulgaktuk. 
ACT.10.11	Kilak angmakpiaktuk atkaktuglu hullika uliktun, anmun ningiktitauvluni kiglingit hitamat tiguyauhimayutun. 
ACT.10.12	Tapfumalu iluani negyutit, nimegiallu, tingmiallu amigaitun itun. 
ACT.10.13	Talva nipi tuhaanaktuk ukakhuni, “Peter, makittin, tukuttilutin negikuvlutin.” 
ACT.10.14	Peter kiuyuk, “Imanak, Atanek, negiyauyukhaungitunik, halumaitutun-ituniglu negiyuinama.” 
ACT.10.15	Nipilu aahin tuhaanaktuk, “Godim halumaktipagit hullika, tapkua halumainahugitailugit.” 
ACT.10.16	Taimalivaktuk pingahuektukhuni, kinguagunlu atkakhimayuk kungmun tamaktitauyuk.
ACT.10.17	Talva Peter takuyaminik ihumalektillugu kanuiliungmangan angutit tiliyauyun Corneliusmin iglu tikittaat Simonim iglua naunaegman tapkununga inungnin. 
ACT.10.18	Talva tukhulauyun apekhuivlutik Simon, Petermik taiyauyuk, naiyulegmangan iluani. 
ACT.10.19	Peterlu hagyaektumik ihumalektillugu Anengnim Naguyum ukallautiyaa, “Angutik ilingnik kenilektuk. 
ACT.10.20	Makittin, atkagiagin maliglugik tayyainak uvanga tilivagapkit ilingnun.” 
ACT.10.21	Peter atkaugami angutinun ukallaktuk, “Inuk kenilektakhi tamnauyunga. Hug kaivakpihi?” 
ACT.10.22	Tapkua ukaktun, “Cornelius ilaa, anguyaktilik ilumuktuk, maligluakhuni Godmun nagugiyauvluni Jewmiunin, tamna pitkuyaugami ihalguligmin naguyumin kaitkuyaatin igluanun tuhaakuvlugu ukauhingnik.” 
ACT.10.23	Talva Peterm itekuyain tiliyauyun iglumun.
ACT.10.23	Akaguguman Peter aullakatauklektuk tapkuanani, ukpeguhuktullu Jopaamiitun mallauyun. 
ACT.10.24	Akaguguman tikittun Caesareamun. Corneliusillu negiugigamigit tapkua pulaakuyain igluminun ilani ilanagiyanilu. 
ACT.10.25	Talva Peter itegman Corneliusim upaktaa nallakhuni itigainun palluktuk. 
ACT.10.26	Peterli makikuyaa ukakhuni, “Makittin, angutainaugama uvanga.” 
ACT.10.27	Itekami Peter ukakatigivlugu Cornelius tautuktain katimayun amigaitun. 
ACT.10.28	Tapfuma ukautiyain ukakhuni, “Tamapfi ilihimagaluaktuhi Jewmiun pitkuyauvaktun upakunagit ilagikunagillu Jewmiungitun. Godillu kangekhipkaktagaluangna uvanga inuit allat taikunagit halumaitunik upagnaituniglunin. 
ACT.10.29	Talvuna kaitkuyaugama tayyainak kaivaktunga ihumalukhimaitumik. Tayya apekhuiyunga, hug kaitkuvihinga?”
ACT.10.30	Cornelius ukaktuk, “Ikpakhak avaliani 3mungaktillugu iglumni kengaktunga. Tayyainaglu hamni inuk annugalik kivlegiktumik hagyaektuk. 
ACT.10.31	Tamna ukallaktuk, 'Cornelius, kengautin tuhaanakpaktun, aitutillu naunaekpaktun Godmun. 
ACT.10.32	Talva tiliyyavutin Joppamun kaitkukuvlugu Simon, atikaktuglu Petermik. Tamna naiyulektuk Simonim ketumaiyim igluani hinaaniitumi.' 
ACT.10.33	Tayyainaglu uvanga tilivaktunga kaitkukuvlutin. Kuanakpiakutin tikinavin ilaa. Tayyali tamapta katimalektugut, Godim takuani, tuhaakuvluta tamaita Godim ukautigiyaukuyangit ilipkun.”
ACT.10.34	Talva Peterm inuit ukagvigiyain imaatun. “Ilumun ilihimalihaktainakakhunga Godim inuit tamaita nagugimagit. 
ACT.10.35	Inungnili tamaini kialika God ekhigigumiuk maliglugu, tamna ilagiyauyukhak Godmun. 
ACT.10.36	Tapkua ukauhiit, Godim ukautigiyain, tuhaanakpiaktun Israelmiunun naunaekhugit naamakpiaktumik naguyumiglu Jesus Christikun – tamna Ataniuyuk tamainun. 
ACT.10.37	Judeami pivaktunik tuhaavaktuhilunin, John baptaiektukhamik ukauyyikaktillugu Galileemi. 
ACT.10.38	Ilihimayuhilu Godim Jesus Nazarethmiutak pilluakpagmagu tunivlugu Anengnimik Naguyumik, hakuginengmiglu. Tamna inungni aullainakpaktuk naguyumik pivakhuni naguhipkaivluni agiuktulingnik Godim naiyumani. 
ACT.10.39	Uvagullu ilihimayyivaktugut tapfuma havaagingnik Jewmiun nunaini, Jerusalemilu. Tapkualu tukutagaluangat kikiaktukhugu napaaktumi. 
ACT.10.40	Godilli makittitpagaa uvluk pingahuani tapfuminga takupkaktitugit 
ACT.10.41	ilihimayyiuyun kihimi, pilluakhimayun hivungani, uvagullu negikatigikpaktakkut imikatigivlugulu tamna makitkaaktillugu tukungayunin. 
ACT.10.42	Jesusim pitkuyaatigut uvagut ilihauyyikuvluta inungnik uniuyyikuvlutalu inmigun Godim pilluakpagmagu uktuktingukuvlugu inuyunun tukungayunullu. 
ACT.10.43	Tamnauyuk nalautaiyit ukautigivaktaat ukauyyivlutik inuit ukpegumik tapfumunga atiagun huinekutaekhunguyun.”
ACT.10.44	Talva tamaitumik Peter ukaktillugu Anengnim Naguyum tikitait tamaita tuhaalektun ukauhinun. 
ACT.10.45	Ukpeguhuktullu Jewmiut mallauhimayun Petermun, agligutakpiaktun Anengnik Naguyuk aitutigiyauman Jewmiungitununtauk, 
ACT.10.46	tapkua Jewmiungitun ukainakpiagmata nutaanik God kuyagivlugu. Talva Peter ukallaktuk, 
ACT.10.47	“Kia baptaiektautailiniakpagit hapkua imengmun? Ilaa uvaptitun aituhiakpaktun Anengnimik Naguyumik.” 
ACT.10.48	Talva pitkuiyuk tapkua baptaiektaukuvlugit Jesus Christim atiagun. Aahin inuit Peter uvlikuvlugu ikitunik tukhiaktun.
ACT.11.1	Talva apostlet ukpeguhuktullu Judeamiitun tuhaayun Jewmiungitun Godim ukauhianun ukpegmata. 
ACT.11.2	Peterlu tikinman Jerusalemun Jewmiun malikhimayun Mosesim pitkuyainik naunaikuhekhimavlutik kipiyauyunik, ihuigiyaat. 
ACT.11.3	Tapkua ukaktun, “Ilvit pulaakpaktutin inuit naunaikuhekhimaitun negikatigivlugit.” 
ACT.11.4	Peterli tamainik uniutiyain ukakhuni,
ACT.11.5	“Joppami kengaktillunga hinnektuktutunitillunga hagyaektumik tautukakhunga. Talva ulik hullika kilangmin ningititauvluni kiglingingnun hitamanun tiguyauhimayutun tautukpaktaga kaiyyutigimanga. 
ACT.11.6	Uvangalu iigiyaga akhun kungniakhungalu tautukhugit negyutit, nimegiallu, tingmiallu. 
ACT.11.7	Tuhaavaktagalu nipi ukalengman uvamnun imaatun. 'Makittin, Peter, tukuttilutin negikuvlutin.' 
ACT.11.8	Kiugaluaktungali, 'Imanak, Atanek, negiyauyukhaungitunik halumaitutun-ituniglu negiyuinama.' 
ACT.11.9	Nipilu aahin tuhaanaktuk kilangmin, 'Godim halumaktipagit hullika tapkua halumainahugitailugit.' 
ACT.11.10	Taimalivaktuk pingahuektukhuni talva tamaita tamaktitauyun kilangmun. 
ACT.11.11	Tayyainagli tapfumani angutit pingahut tikingnaktun iglugiyamnun, tiliyaugamik Caesareamin. 
ACT.11.12	Ilaa Anengnim Naguyum tapkununga mallaukuyanga kanguhukhimaitumik. Ukpeguhuktun 6it hapkua aullakatauvlutik tamapta tikingnaktugut Corneliusim igluanun. 
ACT.11.13	Tapfumalu uniutiyaatigut tautukpagamiuk ihalgulik iglumini nangekhuni ukakhuni, 'Tililutin Joppamun kaitkukuvlugu inuk atikaktuk Simonmik, taiyauhimayuglu Petermik 
ACT.11.14	tamna ilingnun ukauyyiniaktuk naguyumik ilvit, iglukatitillu annauyyaukuvluhi.' 
ACT.11.15	Tapfumanilu ukagahualektillunga Anengnim Naguyum atkagvigiyain tapkua hivuagun taimalivangman uvaptingnun ayyikiitumik. 
ACT.11.16	Talva itkaktatka ukakhimayain Atangum, 'John baptaiekhivaktuk imengmik, ilipfili baptaiektauhunguyuhi Anengnimik Naguyumik.' 
ACT.11.17	Talva God tapkununga aitukpangman ayyikutaanik uvaptitun uvagut ukpegapta Atanengmun Jesus Christmun, kanuk uvanga pitailiniakkigu God?” 
ACT.11.18	Tapkua tamna tuhaagamitku nipliyuitun, kinguagun kuyagivlugu God ukallaktun, “Ilaa God Jewmiungitunik ikayukpaktuk ihumaliukikuvlugit inukuvlugit nungulaitumun.”
ACT.11.19	Talva ukpeguhuktun naglikhaktitaugamik Stephenkun aptektitauyun aullainaktun tikittugit Phoeniciam Cyrpruslu, Antiochlu. Unipkakhutik Jewmiunun kihianun. 
ACT.11.20	Tapkuali ilait Cyprusmin Cyrenemin kaitauhimayun Antiochmun ilihauyyingnaktugaluit Jewmiungitunullu unipkautigivlugu Atanek Jesus naguyumik. 
ACT.11.21	Atangum hakugiktimagit akhun, inuit amigaitun ukpekpiaktun Atanengmun maligahuakhugu.
ACT.11.22	Tamna tuhaanangman ukpekatigiktuni Jerusalemiituni tapkua tiliyaat Barnabas Antiochmun. 
ACT.11.23	Tamna tikinami tautukhugit Godim havaangit aliatakpiaktuk, aahin pitkuyain ukpekhimayun maligluakuvlugit Atanengmun nutkakhimaitumik, 
ACT.11.24	Barnabas ilaa nagutpiagami inuk ilumektauhimavluni Anengnimik Naguyumik ukpegluakhunilu. Inuit amigaipiaktullu ukpektitauyun Atanengmun.
ACT.11.25	Barnabaslu Tarsusmun aullaktuk kenigiaktukuvlugu Saul. 
ACT.11.26	Pakinamiuglu aullautiyaa Antiochmun. Takananilu ukiumi atauhengmi ilagiyait ukpekatigiktun ilihauyyivlutik amigaitumik katimayunik. Antiochmilu ukpeguhuktun taiyaulgakpaktun Christmiunik.
ACT.11.27	Tapfumanilu nalautaiyit ataakpaktun Antiochmun Jerusalmin. 
ACT.11.28	Tapkua ilangat, atikaktuk Agabusmik, nangekhuni Anengnikun Naguyukun hivuniugiyaktuk nunani tamaini inuit nekaekhungumata. Taimaliyuk Claudius ataniutillugu. 
ACT.11.29	Aahin ukpeguhuktun ihumayun ikayuktukhaugamik ukpeguhuktunik Judeamiitunik tuyutikuvlugit. 
ACT.11.30	Taimaligamik aitutitik manitik tuyutiyain ukpeguhuktun ataningingnun Barnabaskun, Saulkullu tilivlugik.
ACT.12.1	Tapfumanilu Atangum Herodim ukpekatigiktun ilait pivaktain aanektitumavlugit. 
ACT.12.2	Aahin inuktagiyaa James, Johnim angayua, kapivlugu havikpagmun. 
ACT.12.3	Tapfumalu ilihimagami, Jewmiut nagunahugimayyuk Jamesim tukuyyutaa, tigunahualektaa Petertauk. Taimaliyuk mukpauyam puvlaitum uvluangit tikiyyukilektillugit. 
ACT.12.4	Talva Herodim Peter tiguyaa itektauvigmungaktitugu tunivlugu anguyaktinun 16nguyunun amegiyaukuvlugu tapkunanga, atuni hitamainait himmektautiyukhanun. Talva Kangiutiviguekan Herodim kagitiyumayaa Peter inungnun. 
ACT.12.5	Talva Peter itektauvingmiituk, ukpekatigiktulli tukhiaktugaluit Godmun pivlugu.
ACT.12.6	Herod pinahualektillugu unuak Peter, ipikhimayuk malgunun, hiniktuk anguyaktik akungangni. Aahin itektauvium ukuangata hilatani anguyaktit amekhilektun. 
ACT.12.7	Tayyainaglu Atangum ihalgulia hagyaektuk, igluhaglu kaumakpiaktuk. Tapfuma Peterm haningagun aktuktaa tupapkakhugulu ukaktuk, “Makittin tayya.” Ipiutaglu katainaktun algainin. 
ACT.12.8	Ihalgulgum ukallautiyaa, “Tapfilutin, kamigiyagillu.” Taimaliyuk. Talva ukallautimiyaa, “Atigikaalutin malinga.” 
ACT.12.9	Petermli maliktaa anivluni. Tapfumani Peter Godim pivaktaanik nalulektuk ihalgulik inuktun itkaluaktillugu. Hagyaektumik tautuinagnahugiyugaluak Peter. 
ACT.12.10	Amekhikagvit malguk kangiutinamitigik tikitaak ukuak angiyuk hanahimayuk havingmik tamna itegviuyuk iglugiektumun. Tamnali ukuegman inminik aniyuk apkutaanun. Talva ihalgulgum kimaktaa Peter.
ACT.12.11	Peterlu tapfuminga kauyimagami ukaktuk, “Tayya ilihimalektunga Godim ihalgulini tilivangmagu annautikuvlunga Herodmin Jewmiunillu ihuitumik pinahualengmata uvamnun.” 
ACT.12.12	Taima ilihimakakhuni Marym, Johnim atikaktun Markmiglu angnangata, igluanun pulaaktuk. Taikani amigaitun katimayun kengakhutik. 
ACT.12.13	Ukuagmullu tigluktugman angnaguhek Rhodamik atikaktuk kaiyuk. 
ACT.12.14	Talva ilitagigamiuk Peterm nipaa ukuehimaitumik utektuk inungnun uniutivlugit Peter hilataani nangegman. 
ACT.12.15	Tapkua ukallautiyaat, “Ihumatuektutin” angnaguhegli itkumayumik ukainaktugaluak. Talva ukallaktun, “Peterm ihalgulinga itunakhiyuk.” 
ACT.12.16	Peterli tigluktuinakpaktuk. Tapkuali ukuegutinamitku tautuktaat agligutakpiakhutik. 
ACT.12.17	Talva ihagami nipaekuyain uniutivlugit Godim anitimani itektauvingmin. Talva ukagmiyuk, “Imaitumik uniuyyilutik Jamesmun ukpeguhuktunullu.” Taima ukaguegami aahinungaktuk.
ACT.12.18	Kaulengman anguyaktit kuglukpiaktun Peter tamangman. 
ACT.12.19	Herodlu kenigiaktuktuk tapfumunga hatkagnginamiuk apekhukpiaktait amekhiyit pitkuivluni tapkua anguyaktit tukutaukuvlugit. Kinguagun Judeamin aullaktuk Caesareamun takanani naiyukhuni.
ACT.12.20	Tapfumanilu Herodim Tyremiun Sidomiullu ningautigiyain. Tapkualu inuit upaktaat Herod, ikayukuvlugu atangum inua, Blastusmik atikaktuk, tukhiagvigivlugulu Herod naamakuvlugit nekihamingnik pivagamik Herodim nunaanin. 
ACT.12.21	Ilaanilu Herod atigigami pinektumik atanekpaktun, ikhivautaminun ingiyuk inungnun unipkakhuni. 
ACT.12.22	Inuillu tukhulauktun ukakhutik, “Tapfuma nipaa Godtun-iliyuk, inugmin itngitugaluak.” 
ACT.12.23	Tayyainak Atangum ihalgulingata avaaktaa Herod aiyuikiyaunahuginginmagu God. Tukugamilu nekaa negiyauyuk kupilgunun.
ACT.12.24	Atangum unipkaa tuhaanakiyaulektuk.
ACT.12.25	Barnabas Saullu natkaguegamik aitutainik Jerusalemin utiuyuk aullautivlugu inuk atikaktuk Johnmik, taiyauyuglu Markmik.
ACT.13.1	Antiochmilu ukpekatigiktun nalautaiyikaktun ilihauyyikakhutik; Barnabas, Symeonlu taiyauyuk Nigermik, Luciuslu Cyrenemiutak, Manaenlu Herodim atangum igluani pamektauvluni, Saullu. 
ACT.13.2	Tapkua tamangmik Godmun angayyutillugit negitailivlutiglu Anengnek Naguyuk ukallaktuk, “Uvamnungautilugik Barnabas Saullu havakugapkit havakhamnun.” 
ACT.13.3	Talva, negitailigamik, kengakhutik, pategamitigik tiliyaik.
ACT.13.4	Tapkuak tiliyaugamik Anengnikun Naguyukun ataaktuk Seleuciamun. Talvangalu Cyprusmun kikiktamun umiaktuktuk. 
ACT.13.5	Salamismun tikinamik ukautigiyaat Godim unipkaa Jewmiun atugviani. Aahin Johnim ikayuktaak. 
ACT.13.6	Talva nunakun aullakaktillugit Paphos tikittugu tautuktaat angakuk, nalautaiyimaluktuk tamna Jewmiutauvluni. Tamna atikaktuk Bar-Jesusmik. 
ACT.13.7	Tapfuma ilagiyaa kikitagmiun ataningat, Sergius Paulus, ihumatuyuk tamna. Tapfuma atangum kaitkuyaik Barnabas Saullu Godim unipkaa tuhaayumavlugu. 
ACT.13.8	Elymasillu angakuk (atikiutaa taima) pitailiyagaluangik atanek tamna ukpekunagu. 
ACT.13.9	Saulimli, taiyauyuglu Paulmik, angakuk iigiyaa. 
ACT.13.10	Ilumektaugami Anengnimik Naguyumik ukallaktuk, “Tupilaum engniyaatin, tatatpiagavin ihuitumik huinekinillu, piyumangngitkivlutin ilumuktumik. Kakugu Godim apkutait nalguitihuekhunguyatin? 
ACT.13.11	Ata, tayyainak Godim hakugigningata tikinmatin tatpiegumaaktutin talvanga hikenik takuyunaektan.” Tayyainaglu taktum uligmani hanguinaktuk kenigiaktukhuni inugmik tahiutauyumavluni. 
ACT.13.12	Atanek tamainik tautukami ukpektuk agligutautigivlugit Atangum ilihauyyutait.
ACT.13.13	Talva Paul aullakataillu umiaktugamik Paphosmin tikitun Pergamun Pamphyliamiitumun. Tapfumanili Johnim kimagamigik angilgaktuk Jerusalemun. 
ACT.13.14	Tapkuagli aullangmiyuk Pergamin tikitkuvlugik Antiochmun Pisiadmiitumun. Sabbathim uvlua tikinman atugvingmun pulaaktuk ingivlutik. 
ACT.13.15	Atugvium ataningit taiguguegamik Pitkuyainik Nalautaiyit tiitigainiglu apegiyaik, “Katangutivut, unipkagumavitik naguyumik inungnun ukangnagialik tayya.” 
ACT.13.16	Paul nangekhuni ihaktuk ukakhuni,“Israelmiut, kuglukpiagupfi Godmun nalaugiagitti. 
ACT.13.17	Israelmiut Godingata hivullivut pilluakpagain ikayukpakhugit tapkua tuyugmiaktitun-itillugit Egyptmi. Tapfumanga Godim hakuginimigun aullaktitpagain. 
ACT.13.18	Talvangaanillu ukiuni 40ni munagivaktain inuit inuilgulmiitillugit. 
ACT.13.19	Talva Godim nunakatigit 7guyun atuni nungutitpagain Canaanmi tapkua nunainik tunivlugit Israelmiun nunagikuvlugit, ukiut 450 naallugit. 
ACT.13.20	Kinguagunlu Godim uktuktit tiliyait inungnun Samuel nalautaiyi inulaaktinagu.
ACT.13.21	Talva inuit atanekhamingnik tukhiavigimayyuk God tapfuma ataninguktitpaga Saul, Kishim engniga, Benjamin kitungaita ilangat, atanektukuvlugit inuit ukiuni 40ni. 
ACT.13.22	Talva taimakamiuk Godim ataninguktitpaga David. Tapfumungalu God naunaekpaktuk ukakhimagami, 'David pilluaktaga, Jessem engniga. Tamna umatima kuviahutigimani, havangniaktuk piniaktakhamnik.' 
ACT.13.23	Ilaa Davidim kinguligingnin God, ukagiakpagami, tunivagain Israelmiut annauyyihamik, Jesus tamnauyuk ilaa. 
ACT.13.24	Tamna tikitinagu Johnim baptaiektaunek naunaikutagivaktaa Israelmiut tamangmik ihumaliukikuvlugit. 
ACT.13.25	Johnlu havagueyukilektillugu ukallaktuk, “Kinaunahugivihinga? Tamna negiugiyakhi tamnaungitpiaktunga. Imanak, kingunipkun inuk kailektuk tapfumangalu uvanga kanguhutikhakakpallaagama kamiektitukhaungitpiaktunga.'
ACT.13.26	Katangutitka, Abraham kingulingit, Godmun kuglukpiagupfilu, uvaptingnun ilaa annautikhapta unipkaa naunaekpaktuk. 
ACT.13.27	Jerusalemiut, ataningillu tamna ilitagingimayyuk. Aahin tapkua ihuigigamitku nalautaiyit ukautigihimayain, Sabbath taman taiguktauyun, naamaktitain. 
ACT.13.28	Tapkuali ihuigiyakhaginginamitku Jesus, tukutauyyutikhainman, tukhiagvigiyagaluangat Pilate tukutaukuvlugu. 
ACT.13.29	Talva tamaita tiitigakhimayun pivlugu naamaktinamitigit inuit atkaktitaat napaaktumin iluvgaanun ilivlugu. 
ACT.13.30	Godimli makiktitpagaluanga tamna tukungayunin. 
ACT.13.31	Uvlunilu amihuni Jesusim hagyaegvigiyain tapkua maiyukatini Jerusalemun Galileemin. Tapkuali ilihimayiuyun tayya pivlugu inungnun. 
ACT.13.32+ACT.13.33	Ukauhinik naguyumik ukauyyilektugut Godikun, tapfuma engnini inupkakamiuk ukagiyaminik, ukakhimayain hivulliptingnun pivluta, puigugngitpiaktuk, Psalm 2mi tiitigakhimayuk:
ACT.13.32+ACT.13.33	'Ilvit engnigiyagin, uvlumi engnigigapkin.'
ACT.13.34	Godim inupkakpaga tamna tukungayunin iluvgaanun utekunagu. Taimaligama ukakhimayaa
ACT.13.34	'Naguyumik ukaktauhimayun Davidmun ayyikutanik tuniniaktagin'
ACT.13.35	Psalmilu allami ukakhimayuk:
ACT.13.35	'Ilvit pilluaktan pitailiniaktan nungutitaukunagu.'
ACT.13.36	Davidlu havaguegami Godmun nunami tukuvaktuk iluvektauvluni hivullimini. Timaa tapfuma nungutpiaktuk ilaa. 
ACT.13.37	Tamnali Godim inupkakpagmani kingullik, tapfuma timaa nungutitaulimaekpiaktugaluak. 
ACT.13.38	Talva, katangutitka, ilipfingni naunaektukhak tapfumuna Jesuskun huinekinit ihumagiyauyunaegmata tuhaanaktukhak tamapfingnun. 
ACT.13.39	Tapfumunalu ukpeguhuktun tamangmik huinekivagaluakhutik ihuigiyauyunaektun, taimaliugunaektun ilaa Mosesim pitkuyaitigun. 
ACT.13.40	Upingakhitailuhi, ilaa, ilipfigun nalautaiyit ukakhimayain ilumugnakhavun:
ACT.13.41	'Ata, ukpektaituhi, agligutakpagluhi tamagiagittilu, inutilluhi havalektunga angiyumik, havakhamniglu ilipfi ukpeglimaektuhi kangekhipkaktaugaluagupfi tapfuminga.' ”
ACT.13.42	Aahin Paul Barnabaslu anitillugik inuit unipkakuyait ayyikiitumik Sabbathigukan. 
ACT.13.43	Katimayullu ainmata, Jewmiut Jewmiutun malingnaktullu amigaitun takanani angayyuvaktun maliktaik Paul Barnabaslu. Tapkuak ukagvigiyain naguyumik ukpekuvlugit Godim ikayugninganun.
ACT.13.44	Sabbathlu kingullik tikinman iglukagvigmiut tamangmik katimalektun tuhaayumavlugu Atangum unipkaa. 
ACT.13.45	Jewmiulli takugamitigit inuit amigaipiaktun hingnagiyain apostlet ukanilutigivlugit ihuigiyain Paulim ukauhiit. 
ACT.13.46	Paul Barnabasli ukainaktugaluit kanguhukhimaitumik ukakhutik, “Ilipfingnun ilaa Godim unipkaa ukaktaulgaktukhak, naamaktuk. Ilipfili tuhaayumangnginapfiuk kanguhutikhakakpallaanahugivluhilu inuhengmun nungulaitumun, uvagut Jewmiungitunungaunialektugut. 
ACT.13.47	Taima Atangum pitkumatigut,
ACT.13.47	'Pitkuyapfi kaumaniukuvluhi Jewmiungitunun annautikhamik naunaekuvluhi nunamiut killingit naalugit.' ”
ACT.13.48	Talva Jewmiungitun aliatakpiaktun nalautillugit nagugivlugu Atangum unipkaa. Pilluaktauyun inuhengmun nungulaitumun ukpektun. 
ACT.13.49	Atangumlu unipkaa tuhaanakpiaktuk nunami takanani. 
ACT.13.50	Jewmiulli ihuektihiyun angnangnik atugvigmiitunik, angutiniglu iglukagvium ataningingnik nangaktauyunik naglikhaktikuvlugik Paul Barnabaslu, taimaligamik aullaktitait nunamingnin. 
ACT.13.51	Paulim Barnabasilli itigatik hianiyaktait naunaikutakhivlutik taimakpiagamitigik, aullakhutik Iconiumun. 
ACT.13.52	Ukpeguhuktulli kuviahukpiaktun ilumektauvlutik Anengnimik Naguyumik.
ACT.14.1	Iconiumullu tikinamik Jewmiut atugvianun itektuk. Unipkagmanik hakugikpiaktumik inuit amigaituk Jewmiut, Jewmiungitullu ukpektun. 
ACT.14.2	Jewmiullu ukpektaitpiaktun ihuektitain Jewmiungitun ihuitumik ihumaliukuvlugit ukpeguhuktunun. 
ACT.14.3	Paulkulli akunigaaluk takananiitpaktuk ukauyyivlutik kanguhukhimaitumik Godikun. Godimlu naamaktitaa unipkaa ikayugnimigun hakugiktitugik havakuvlugik naunaikutanik aglingnaktuniglu. 
ACT.14.4	Talva iglukagvigmiut avitun ilangita Jewmiut ilumugnahugiyain, allatali apostlet ilumugnahugiyagaluangit. 
ACT.14.5	Aahin inuit ilait Jewmiut, Jewmiungitullu tapkua ataningillu hugiyuktumayain millukuvlugik. 
ACT.14.6	Paulkulli tapfuminga tuhaagamik kimauyuk Lystramun, Derbemullu, iglukagvingnun Lycaoniamiitunun, nunainullu. 
ACT.14.7	Talvanilu ukauyyiyuk unipkagmik naguyumik.
ACT.14.8	Lystrami inuk itigalukpiaktuk ikhivainaktuk, inukaktillugu pihuyuitpiaktuk tamna. 
ACT.14.9	Tamnalu tuhaalektillugu Paulmun, Paulim iigiyaa ukpegnahugivlugu naguhipkaktaukuvlugulu. 
ACT.14.10	Nipikuktuyumiglu ukallaktuk, “Makittin nangekuvlutin”. Tamnalu makinami kilamik pihulektuk. 
ACT.14.11	Inuillu amihut Paulim havaanga tautugamitku, tukhuhauktun Lycaoniatun, “Godit atkagvigiyaatigut inuktitun.” 
ACT.14.12	Talva inuit taiyaat Barnabas Zeusmik, taivlugu Paul Hermesmik ukaktiuman. 
ACT.14.13	Aahin Zeusim inua, tapfuma angayyuvia iglukagvium tunganituk, kagitiyuk tuktukpainik, nautianiglu iglukagvium itegvianun inuit amihut ilagivlugit aitugumagamik. 
ACT.14.14	Apostlellu Barnabas Paullu tamna tuhaagamitku annugamingnik alikataktuk akpahivlutik inungnun 
ACT.14.15	ukainaktuk, “Angutit, hug taimalilekkihi? Uvaguk angutainauyuguk ilipfitun ilihauyyilekaluaktuguk ilipfingnun ipigakuvlugit hungitpiaktun ilipfi ukpekuvluhilu Godmun inulektumun' tapfuma hanahimavaktain kilak, nunalu, tagiuglu tamaitalu tapkua iluaniitun.' 
ACT.14.16	Kangagaaluk Godim inukangnigit pipkakpagain ingmingnik inukuvlugit. 
ACT.14.17	Godimli inmigun naunaekhuni nagligigamihi tunivaktaahi nipalugnik kilangmin nuna ahianikuvlugu, tunivluhilu nekihapfingnik kuviahuktitumavluhilu.” 
ACT.14.18	Taima ukagamik hapekpiaktuk aituktailivlugit inuit ingmingnun.
ACT.14.19	Jewmiulli Antiochmin Iconiumillu tikitugaluit. Tapkua pitkumatigik inuit tapkua milluktaat Paul agitivlugu iglukagvium hilataanun tukunahugivlugu. 
ACT.14.20	Ukpeguhuktulli ilumayyuk nangektuk iglukagvingmun utekhuni.
ACT.14.20	Akagunguman Paul Barnabaslu aullangmiyuk Derbemun. 
ACT.14.21	Iglukagvigmiunun tapkununga ilihauyyiyuk ukauhinik naguyumik, talva ilangit inuit ukpengmata utiuyuk Lystramun, Iconiumullu, Antiochmullu. 
ACT.14.22	Aullaktillugik ukpeguhuktun hakugiktitain umataini aulakunagit ilumuktumin, ukakhutik, “Aiyukalekaluaktilluta tikingniaktugut Godim atanguvianun.” 
ACT.14.23	Talva ukpekatigiktuni atuni ataninguktitait ilait, kengakaktillugillu negitailivlutik tukhiagvigiyaat God ukpegivagmayyun tapfuma munagikuvlugit.
ACT.14.24	Talva Pisidiakukpiagamik tikittaak Pamphylia. 
ACT.14.25	Talva ilihauyyigamik Unipkagmik Pergami ataaktuk Attaliamun. 
ACT.14.26	Talvanga umiaktuktuk Antiochmun, takanani hivungani aullakuyauhimayugaluit Godim ikayugningagun havakuvlugik; havaatiglu inektait. 
ACT.14.27	Tikinamiglu ukpekatigiktun kaitkuyain uniutivlugit tamainik Godim atukpagmagik, aahin Jewmiungitun ukpekuyaumatalu Godikun. 
ACT.14.28	Ukpeguhuktunilu naiyuinaktuk kangagaaluk.
ACT.15.1	Talva angutit ilait Judeamin tikitun ilihauyyivlutik imaatun, ukpeguhuktullu naunaikuhegngitkumik kipiyaulutik maliglugu Mosesim pitkuyanga, talva annauyyaulimaektun. 
ACT.15.2	Aahin Paul Barnabaslu tapkualu kangutiyun akhun. Talva Paul Barnabaslu allalu aullakuyauyun Jerusalemun apekhukuvlugit apostlet ataningillu tapkununa ilihauyyutain nagumangata.
ACT.15.3	Aullautikhamingniglu piyun ukpekatigiktunin aullakhutik Phoenicamun, Samariamullu uniutivlugit ukpeguhuktun Jewmiungitutigun ukpengmata Godmun, kuviahuktitugillu. 
ACT.15.4	Talva Jerusalemun tikinmata, ukpekatigiktun, apostlellu, ataningillu kuviahutigiyain, tapkungalu, uniuyyiyun tamainik Godim atukpangmagit. 
ACT.15.5	Pharisekulli ilangit, ukpeguhuktun, nangekhutik ukallaktun, “Jewmiungitun naunaikuhektukhauvat kipiyaulutik, pitkuyauyukhauvallu malikuvlugit Mosesim pitkuyain, kanuk?”
ACT.15.6	Talva apostlet ataningillu katimalektun tamna apekutigikuvlugu. 
ACT.15.7	Tapkua kangutikaktillugit amihumik Peter nangekhuni tapkunga ukallaktuk, “Katangutitka, ilihimavaktuhi kangagaaluk Godim pilluakpaktanga ilipfingnin uvapkun tapkua Jewmiungitun tuhaalgakuvlugit Godim unipkainik ukpekuvlugillu. 
ACT.15.8	Godim, ilihimagami inuin umatainik, nagunahugigamigit tuniyain Anengnimik Naguyumik taimalivaktuglu uvaptingnun. 
ACT.15.9	Ilaa Godim ayyikutagiyaatigut tapkualu halumaktitugit umatain ukpengmata. 
ACT.15.10	Talva hug uktukpihiuk God nangmaktigapfigit ukumaitumik ukpeguhuktun tapkuningalu aktuhakpallaaktugut hivullivullu? 
ACT.15.11	Imanak, ukpektugut Atangum Jesusim ikayugningagun annauyyaulektugut tapkualu.”
ACT.15.12	Talva katimayun tamangmik nipliyuitun tuhaakuvlugit Barnabasmun Paulmullu, uniuyyimanik God havakpangman naunaikutanik aglingnaktuniglu tapkununa Jewmiungituni. 
ACT.15.13	Tapkuak ukaguegmanik, James ukallaktuk, “Katangutitka, nalakhinga uvanga. 
ACT.15.14	Symeon uniuyyivaktuk ingilgat Godim Jewmiungitun ihumagivangmagit tapkunanga pilluakhugit inuit inminun. 
ACT.15.15	Nalautaiyillu ukauhiit ayyikutanik tiitigakhimayun, imaatun–
ACT.15.16	'Kinguagun utegniaktunga,
ACT.15.16	hanakikuvlunga Davidim igluanik imikhimayumik nappatikuvlugu, ilaa, imikhimayunin,
ACT.15.17	inuit allat kenigiaktukuvlugu Atanek,
ACT.15.17	inukangnigit ilaa tamangmik; atipkun taiyauyun tapkua.
ACT.15.17	Taima Atanek ukakhimayuk naunaekhugit
ACT.15.18	piyauhimayun ingilgat'.
ACT.15.19	Ihumayungalu Jewmiungitun ukpekpata Godmun ihumaluktitakhagingitpiaktavut 
ACT.15.20	tiitigavigilugit kihimi negikunagit nekimik tuniyauhimayumik godiungitunun, allatukunagillu, negikunagillu augmik, ipimayumiglunin. 
ACT.15.21	Kangagaaluk iglukavingni tamaini Moses ukautigiyauhimayuk, tapfuma pitkuyain taiguktauyun atugvingni Sabbath taman.
ACT.15.22	Talva apostlet, ataningillu, ukpekatigiktullu tiliyauyukhat pilluaktain tilikuvlugit Antiochmun Paulmun Barnabasmun mallaukuvlugit. Pilluaktait Judas, taiyauyuk Barsabbasmik, Silaslu, ataniumanik ukpeguhuktuni. 
ACT.15.23	Tiitigaktullu tapkununa imaatun,
ACT.15.23	“Apostlet ataningillu ukpeguhuktuni hallutain ukpeguhuktun Jewmiungitun Antiochmi, Syriamilu, Cilicianmilu. 
ACT.15.24	Tuhaavaktugut ilait uvaptingnin akuivaktun ilipfingnun pikuyauhimaitumik ukagivigivluhi kuglugnaktumik ihumaluktitugit inuit. 
ACT.15.25	Taima katimalektilluta ihumayugut tilikuvlugit angutit pilluakhimayun Barnabaslu Paullu, nagugiyavuk tapkuak. 
ACT.15.26	havayyagikpiagmanik ilaani tukutkayakhutik Atanipta Jesus Christim atia pivlugu. 
ACT.15.27	Uvagullu Judas Silaslu tililektavuk ingmingnik ukauyyikuvlugik ayyikutanik ilipfingnun. 
ACT.15.28	Talva ihumaliuktugut Anengnek Naguyuglu pitkuvallaakunapfi amigaitumik, imaatun kihimi, 
ACT.15.29	Negiyukhaungituhi nekimik tuniyauhimayumik godiungitunun, augmiglu, ipimayumiglu, aahin, allatuktukhaungitpiaktuhilu. Hapkuninga pingitkupfi naguyumik piniaktuhi. Ilaanitauk.”
ACT.15.30	Tiliyaugamiglu ataaktun Antiochmun. Tikinamiglu kaitkuyain ukpeguhuktun takupkaktivlugit tiitekhanik. 
ACT.15.31	Tapkua taiguktaumata katimayun aliahuktun ikayutikhamik tuhaagamik. 
ACT.15.32	Judas, Silaslu nalautaiyiugamik unipkaaktuk amihumik hakugiktikuvlugit naguyumik ukpeguhuktun. 
ACT.15.33	Aahin tapkunaniipaktun, kinguagunli ukpeguhuktun pipkaktain utekuvlugit tiliyimingnun naguyumik ukagvigikuvlugit tapkua. 
ACT.15.34	Takananili Silas naiyuinakpaktuk inminik piyumavluni. 
ACT.15.35	Paul Barnabaslu Antiochmiihimayuk allat ilagivlugit ilihauyyikuvlugik ukauyyivlutiglu Godim unipkainik naguyumik.
ACT.15.36	Kakungungugman Paul Barnabasmun ukallaktuk, “Taki aullangmiluk tautukuvlugit ukpeguhuktun iglukagvingni tamaini tikitpaktaptingni, ukauyyigamnuk Atangum unipkainik tapkununga, kanuitilakhainik tuhaakuvlunuk.” 
ACT.15.37	Barnabasim aullautiyumayaa John Mark, 
ACT.15.38	Paulimli piyumangngitagaluanga tamna hivungani kimagmayyuk Pamphyliami aullakataufaayumangngitkivluni tapfumanga. 
ACT.15.39	Talva tamangnik kangutiyuk akhun, avitpiaktuglu Barnabasim aullautivlugu Mark umiaktuktuk Cyprusmun. 
ACT.15.40	Paulim mallaukuyaa Silas aullaktitauvluni ukpeguguktunin Atangum ikayugningagun. 
ACT.15.41	Aullagami Syria Cilicialu apkutigiyain ukpekatigiktun hakugiktitugit.
ACT.16.1	Paullu tikittuk Derbemun Lystramullu, takanani ukpeguhuktuk atikaktuk Timothymik ituk. Tapfuma angutaa Jewmiutaungituk, angnangali Jewmiutayugaluak ukpegluakhuni. 
ACT.16.2	Aahin, tamna nagugiyauyuk ukpeguhuktunin Lystramiitunin Iconiumiitunilu. 
ACT.16.3	Paulim aullakugamiuk mallaukuvlugu piyaa naunaikuhektitugu kipivlugu Jewmiut takaniitun pivlugit tapkua ilihimamayyuk Timothym angutaa Jewmiutaunginman. 
ACT.16.4	Talva iglukagvit apkutigigamitigit ukautiyain ukpeguhuktun apostlet, atangillu Jerusalemiitun pitkuyainik malikulugillu tapkuninga. 
ACT.16.5	Taima ukpekatigiktun ukpegluakhutik hakugikiyaulektun amigaikiyauvlutik uvluk taman.
ACT.16.6	Phrygiam Galatiallu nunaatigun aullaktun, Asiamiunili unipkagmik ukauyyiyuituk Anengnim Naguyum pitailimatik. 
ACT.16.7	Aahin Mysiam nunaata kiglinga tikinamitku tikittumayuk Bithyniamun, Jesusim Anengningatali pipkagngitagaluangak. 
ACT.16.8	Talva Mysiam haniagun aullakhutik Troasmun ataaktuk. 
ACT.16.9	Unuktillugulu Paul hagyaektumik tautuktuk; Macedoniamiutak hagyaekhuni tukhiagvigiyaa ukakhuni, “Macedoniamun kaiyyavutin ikayukuvluta.” 
ACT.16.10	Paullu hagyaektumik tautugman tayyainak aullagahualektugut Macedoniamun kaitkuyaunahugigapta Godmun ukauyyikuvluta ukauhinik naguyunik tapkununga.
ACT.16.11	Troasmillu umiaktukapta tikittugut Samothracemun, akagutauk Neapolismullu. 
ACT.16.12	Talvanga tikittugut Philippimun iglukagvik tamna Macedoniam nunaaniituk, Romanmiun iglukagvigiyaallu. 
ACT.16.13	Sabbathium uvlua tikinman, aavungaktutugut avaluit hilataanun kukam hinaanun, inuit taikani kengakpangmata. Ingiglutalu angnat katimalektun ukagvigiyavut. 
ACT.16.14	Angnaglu atikaktuk Lydiamik Godmun angayyuvaktuk, nalainaktuk. Tamna kaivaktuk Thyatiramin kaliku aukpayaktumik niugutigivlugit. Atangum umataa angmagmagu tuhaayain Paulim ukauhiit. 
ACT.16.15	Talva Lydia iglumiukatallu baptaiektaukaktillugit, ukallautiyaatigut ukakhuni, “Ilipfi ukpegluanahugigupfinga Atanengmun takki naiyukpagluhi iglumni.” Taima naiyuktitaatigut iglumini.
ACT.16.16	Aahintauk kengagvigmun pulaalektilluta kivgak angnaguhek, tamna agiuktukagami hivuniugiyakpaktuk piniaktunik humillika, uvaptingnun upagniktuk. Tamna hivuniugiyakpagami ataniminun maninikpaktuk amihumik. 
ACT.16.17	Talva tamna malingnakpiaktuk Paulmun uvaptingnullu, tukhulaukpiakhuni, “Ukua angutit Godim kingikiyauyum kivgagiyait. Ilipfingnun ukauyyilektun apkutamik annautikhamiglu.” 
ACT.16.18	Taimaliyuk uvluni amigaituni. Paullu ihumalugami kiviakhuni ukallaktuk agiuktumun, “Pitkugapkin Jesus Christim atiagun anigiagin umanga.” Tayyainaglu aniyuk.
ACT.16.19	Angnaguhim ataningit ilihimagamik niuvgutikhaegamik angnakun tiguyait Paul Barnabaslu agitivlugik niuvavingmun apekhuiyinun. 
ACT.16.20	Tikiutinamitigik apekhuiyinun ukaktun, “Ukua angutit iglukagvigmiunik hapkuninga ihuektihiyuk, Jewmiutauvlutik. 
ACT.16.21	Pitkutikhanik ilihauyyiyuk maliktakhaungitunik uvaptingnun Romaniugapta.” 
ACT.16.22	Inuillu hugiyugahualektaik, apekhuiyillu annugangiyakhugik pitkuiyun kektuktaukuvlugik. 
ACT.16.23	Talva kektukaktillugik itektitaik itektauvigmun pitkuvlugu itektauvium ataninga ipiktikuvlugik tamakunagik. 
ACT.16.24	Tapfumalu igitaik igluhagmun itektauvium iluaniitumun ipiktilugit itigain.
ACT.16.25	Talva unuak kitkanitillugu Paul Silaslu kengakpaktuk atukhutik Godmun, itektauhimayullu nalainaktun tapkununga. 
ACT.16.26	Tayyainaglu nuna ingutakpiangman itektauvium tungavia aulayyaktuk, ukuangillu tamaita ukuektauyun, itektauhimayullu ipiutain ipiektun ingmingnik. 
ACT.16.27	Itektauvium ataninga tupakami, tautukhugit itektauvium ukuangit ukuihimaktillugit havikpani amuyaa kapinahualekhuni inminik, itektauhimayun tamagnahugigamigit. 
ACT.16.28	Paulli tukhulayuk nipikuktuyumik ukaktuk, “Ilingnik aanektitailutin tamapta hamaniinapta.” 
ACT.16.29	Talva atangum ikitkugamigit kullit itegmiyuk hayulekhuni palluktuk Paulim Silasillu tunganun. 
ACT.16.30	Talva tapfuma anitigamigik apegiyaik, “Ilaa, humik piniaktukhauvik annauyyaukuvlunga?” 
ACT.16.31	Tapkuak ukallaktuk, “Atanengmun Jesusmun ukpeguvin, ilvit iglumiukatillu annauyyauhunguyuhi.” 
ACT.16.32	Talva ukauyyiyuk Atangum unipkainik tapfumunga inungnullu igluaniitunun. 
ACT.16.33	Tayyainagli unuktillugu ikayuktaik killingit uakhugit. Aahin tamna ilaillu kivgaillu baptaiektauyun. 
ACT.16.34	Pulaaktinamigit igluminun negipkaktaik aliatakpiakhuni, iglumiukataillu, ukpekpiagami Godmun.
ACT.16.35	Kaulgagmallu apekhuiyit pitkuyain kivgatik ukakhutik, “Tapkuak angutik aullalik”. 
ACT.16.36	Itektauvium ataninga tapfuminga uniuyyiyuk Paulmun ukakhuni, “Apekhuiyit pitkuiyun iliptik aullakuvlutik: takili aullagiagitik naamaktumik.” 
ACT.16.37	Paul kiuyugaluak, “Ilaa tapkua kektuktaatiguk inuin takuangni, apekhuiyinin ihuigiyaungitillunuk, Romanmiutaugaluaktillunuglu. Itektauvingmun igitaatiguk. Aullakuniaktaatigugli kilamik inuit kungniakunagit uvaptingnik? Imanak, tapkua ingmingnik kaiyyavun tapkua ilaa aullakukuvlunuk.” 
ACT.16.38	Kivgaillu tapfuminga uniuyyiman apekhuiyinun, tapkua kamahukpiaktun tuhaagamik Paulkut Romanmiutaumanik. 
ACT.16.39	Kaigamik tukhiagvigiyait anititugik aullakuvlugiglu iglukagvingmin. 
ACT.16.40	Talva Paulkuk aniyuk itektauvingmin pulaakhutik Lydia igluanun, tautukaktillugilu ukpeguhuktun ukagivigivlugit naguyumik kimauyuk.
ACT.17.1	Tapkuaglu Amphipolis Apollonialu apkutigigamitigit tikittuk Thessalonicamun takanani Jewmiut atugvikakpaktun. 
ACT.17.2	Pitkuhini maligagamiuk tapkunani Paul atukatauyuk, Sabbathini pingahuni ilihauyyiyuk tapkununga Godim ukauhianik, 
ACT.17.3	kangutivlutik, ukautigivlugit Christim tukuyyutaa, makiyyutaalu, tapkununga. Ukallaktuk, “Jesus ukautigiyaga ilipfingnun tamna Christiuyuk.” 
ACT.17.4	Ilait ukpegamik Paulmun Silasmullu ilauyun, ukpegluaktullu Jewmiungitun, angnallu ataningit.
ACT.17.5	Jewmiulli hingnayugaluit. Tapkua niuvavingmi inugluktun pitkuyain ihuektihikuvlugit iglukagvigmiuni. Taimaliugamik upaktaat Jasonim iglua kenigiaktukhugik Paulkuk katimayunun kagitiyumavlugit. 
ACT.17.6	Kihimi katkangnginamitigit piyain Jason ukpeguhuktullu allat agitivlugit iglukagvium apekhuiyigingnun tukhulaukhutik, “Tapkua angutik ihuektihivaktuk inungnik aahini hamungakpaktuk, Jasonlu naiyukuvaktain igluminun. 
ACT.17.7	Tapkuak Caesam pitkuyait maligumangitpiaktain ukautigivlugu Atanek aipa, Jesusiuyukguk” 
ACT.17.8	Taima ukagamik ihumaluktitait inuit, apekhuiyillu iglukagvigmi, nalautillugit. 
ACT.17.9	Talva apekhuiyit ukagiyakugamigit Jason, allallu, Paulkuk pivlugik ihuitumik havakunagik, aitkuyain.
ACT.17.10	Tayyainak ukpeguhuktun aullaktitaik Paul Silaslu unuktillugu Beroeamun. Aahin talvunga tikinamik tayyainak pulaaktuk Jewmiun atugvianun. 
ACT.17.11	Tapkua inuit ilaganaitkiyauyun Thessalonicamiunin akhun tuhaayumavlugu unipkak taigukhugit Godim ukauhiit Paulim ilihauyyutain ilumugmangata ilihimakuvlugit. 
ACT.17.12	Tapkualu amigaitun ukpekpiaktun, ilangit Greekmiut angnat, angutillu nangaktauhimayun. 
ACT.17.13	Talva Jewmiut Thessalonicamiitun tuhaagamik Godim unipkaa ukaktauhimangman Paulmin Beroeami, tapkuatauk kaiyun inuit ihuektitugit. 
ACT.17.14	Talva ukpeguhuktun tayyainak aullaktitaat Paul hinaanun Silas, Timothylu takananiitillugik. 
ACT.17.15	Tapkualu mallaugamik Paulmun aullautiyaat Athensmun, aahin tapkununa Paulim kaitkumagik kilamik Silas Timothylu aiyungnagngitpan, utektun.
ACT.17.16	Tapkuaglu kaitkuyauyuk, tikitinagik Athensmun Paul utakingnaktuk ihumalukpiakhuni iglukagvigmiut tamangmik godiungitunun hanahimayunun angayyukpiangmata. 
ACT.17.17	Atugvingmilu ilihauyyinahualektuk Jewmiunun atuktunullu, uvluk tamanlu taimaliyuk niuvavingmi inungnun. 
ACT.17.18	Ihumatuyullu ilait, taiyauyun Epicureanik, Stoicniglu, ukakatigiktaat Paul. Ilait ukaktun, “Kanuk ukayuktuk ukakka?” Allat ukaktugaluit, “Ilaa uma ukautigiyain godit allat,” Paul ukauyyivangman unipkainik naguyumik Jesuskun, tapfuma makiyyutagullu. 
ACT.17.19	Talva tapkua pigamitku Paul tikiutiyaat Areopagusmun, unipkagvigmun. Ukallaktun, “Ilihauyyutingnik nutaanik tuhaayumagapta. 
ACT.17.20	Aglingnaktumik ukagvigigaptigut itkumayyutanik kangekhiyumaaktugut.” 
ACT.17.21	Athensmiut akuihimayullu tapkununga pitkuhiit taima, nalainakpaktun, ukauyyivlutiglunin nutaanik.
ACT.17.22	Areopagusmiun katimalektillugit Paul nangekhuni ukaktuk, 2“Angutit, Athensmiuyuhi, ilihimagaluaktunga ukpegumainakpiagapfi godinun. 
ACT.17.23	Ilipfingni pihuktillunga kungniakapkit hanahimayun angayyuvigiyahi tunihivik tauktukkakhugu tiitigakhimayuk tamna 'Una Godmun Naunaktumun'. Ilaa tamna angayyuvigivaktakhi nalugaluaktilluhi, ukautigilektagaluaga tayya. 
ACT.17.24	God hanavaktuk nunanik tamainiglu nunamitun naiyugngituk tukhiagvingni hanahimayuni inuktigun. Ataniuyuk ilaa kilangmun nunamullu. 
ACT.17.25	Godlu inuyyutikhakkakuvlugu kivgaktuktaulimaituk inungnin, inminik ilaa tunihivagami tamainun inuyyutikhainik, anengnimiglu. 
ACT.17.26	Ilaa hanavaktuk inungnik tamainik atuni inugmin atauhegmin, nunaniitkuvlugit tamangmik. Pipkaktaillu inuit pitkuhitigun, nunat pitkuhiitigullu pivlugit. 
ACT.17.27	Inuit ilaa kenigiaktuktukhauyun Godmik upakuvlugu pakekuvlugulu. Kihimi God ungahikpallaangitpiaktugaluak tamaptingnin. 
ACT.17.28	Tapfumuna ilaa tamapta inuyyutikhakaktugut, inuvluta nunami-inapta, taima unipkaktihi ukakhimangmata,
ACT.17.28	'Uvagutauk kitungagiyauyugut tapfumanga.'
ACT.17.29	Godim kitungagimatigut, uvagut ihumagiyakhagingitpiaktakkut God hanahimayutun, goldtun, silvertunlunin, uyagaktunlunin, kuyaginakhutik inuit hanavangmata. 
ACT.17.30	Ingilgat inuit nalutillugit God puiguktutun-iniaktugut, tayyali tapfuma pitkuyain inuit tamaita tamaini ihumaliukikuvlugit, 
ACT.17.31	pilluakhimagamiuk uvluk uktugvikhak ilaani uktugiyaktugniagamigit inuit tamaita ilumuktumik, inukun pitkuyauhimayukun. Godillu naunaekhimavaktat tamna tamainun inupkakpagamiuk tukungayunin.”
ACT.17.32	Inuillu tuhaagamik tukungayun makiyyutatigun, ilangit iglaktun, allat ukaktugaluit, “Umuna tuhaakigniaktugut ilingnin ilaani.” 
ACT.17.33	Talva Paul kimauyuk katimayunin. 
ACT.17.34	Angutit ilaita ilagigamitku ukpekpiaktun, tapkua ilangit, Areopagusmiutak atikaktuk Dionysiusmik, anangaglu atikaktuk Damarismik, allatauk ukpegluakhutik.
ACT.18.1	Kinguagun Paul aullagami Athensmin Corinthmun tikittuk. 
ACT.18.2	Takanani tautuktaa Jewmiutak atikaktuk Aquilamik, Pontusmi inuhimavaktuk, talva tikilihaktainaktuk Italymin, nuliyangalu atikaktuk Priscillamik. Kaiyuk tapkua atangum Claudiusim aullakuvagmagik Jewmiut tamaita Romemin. Paulim pulaaktaik, 
ACT.18.3	aahin havakpagamik amingnik inmitun, naiyuktaik havakhuni. 
ACT.18.4	Sabbath tamna ukainakpiaktuk Atugvingmi ukpektinahualekhugit Jewmiut, Jewmiungitullu.
ACT.18.5	Talva Silas Timothylu Macedoniamin tikinmanik, Paul ilihauyyingnaktuk ilihautivlugit Jewmiut Christikun, Jesusiuman tamna. 
ACT.18.6	Tapkuali tuhaanginmayyuk ukanilutigivlugu Paul tamna annugani hiangiyaktait ukallautivlugit, “Tamakupfi ilipfingnik piniaktuhi taima, ihuigiyauyunaektunga uvanga. Talvangaanin Jewmiungituni havakhunguyunga.” 
ACT.18.7	Anigami naiyugahuaktuk inum igluani atikaktun Titius Justusmik, tamna angayyuyuktuk Godmun, igluanlu atugvium hanianiituk. 
ACT.18.8	Aahin tapfumani atugvium ataninga, Crispus ukpektuk Atanengmun, iglumiukataillu tamangmik. Corinthiamiut allallu nalautillugit ukpektun baptaiektauvlutik. 
ACT.18.9	Atangum ukallautiyaa Paul unuktillugu hagyaektumi, “Ekhiuktailutin, ukakhimalutin niplihuekhimaitumik, 
ACT.18.10	uvanga ilagigapkin inuillu hamani hugiyugunaekmatin, iglukagvingmi hamani inuit amigaitun Godigimangnga.” 
ACT.18.11	Talva takanani Paul naiyuktuk ukivakhuni avakumayumik, ilihauyyivluni Godim unipkainik inungnun.
ACT.18.12	Gallio ataniutillugu Achaiamun, Jewmiut tamangmik tigugamitku Paul kagitiyaat uktuktauvingmun, 
ACT.18.13	ukakhutik, “Una inuk pitkulektain inuit angayyukuvlugit Godmun pitkuyaptitun-ingitumik.” 
ACT.18.14	Talva Paul ukagahualengman, Galliom Jewmiut ukautiyain, “Jewmiut, ihuitumik kiglukuatumiglunin una pivakpan ilaa tuhaaniagipfi, 
ACT.18.15	ukauhitigun kihimi atiinaitigunlunin pitkuyapfigunlunin ihumalugupfi, ilipfingnik ihumaliugitti, tapkuninga uktugiyaktugunaegama uvanga.” 
ACT.18.16	Talva aahivaktitain uktugvingmin. 
ACT.18.17	Inuit tigugamitku Sosthenes, atugvium ataninga, kektuktaat, Gallioli kanuiliyuitugaluak tapkununga.
ACT.18.18	Paul takanani uvliyuk amigaitumik. Talva ilaanitaukpaktuk ukpeguhuktunun umiaktukhuni Syriamun, Priscilla, Aquilalu mallauvlutik. Paullu Cenchreamiitillugu nuyani kipyaktain ukagiyakhimagami Jewmiutun. 
ACT.18.19	Tikinamik Ephesusmun Paul atugvingmungaktuk ukagvigikuvlugit Jewmiut. 
ACT.18.20	Tapkualu pulaakhimakuyaat, Paulli pilimaituk. 
ACT.18.21	Ilaanitaukpagami ukallaktuk, “Godim pitkupanga kaitfaaniaktunga ilipfingnun.” Talva umiaktuktuk Ephesusmin. 
ACT.18.22	Caesareamun tikinami ataaktinani Antiochmun ukpekatigiktun Jerusalemiitun pulaaktait. 
ACT.18.23	Kinguaguntauk aullangmiyuk Antiochmin apkutigivlugit iglukagvit tamaita Galatiami Phrygiamilu, hakugiktitugit ukpeguhuktun.
ACT.18.24	Talva Jewmiutak, atikaktuk Apollosmik, Alexandriamin kaihimavaktuk, Ephesusmun tikitpaktuk. Ukalguyuk tamna Godim ukauhianik ilihimavluni. 
ACT.18.25	Ilihauyyauhimagami Godim apkutaanik unipkautigiyaa Jesus ilumuktumik ilihauyyivluni naguyumik akhukpiakhuni ilitugivaktagaluangali Johnim baptaiegutaa kihimi. 
ACT.18.26	Kanguhukhimaitumik ukainakpaktuk atugvingmi. Talva Priscillam, Aquilallu tuhaagamitku ilagiyaat kangekhipkaktitugu Godim apkutaanik naunaikiyamik. 
ACT.18.27	Talva Apollos ikautiyumayuk Achaiamun, ukpeguhuktun ikayuktaat tiitigagvigivlugit ukpeguhuktun Achaiamiitun ilagikuvlugu. Tikinami talva Godim ikayugningagun ikayuktain ukpeguhuktun akhunigaaluk, 
ACT.18.28	kanikhugit Jewmiut inuit takuangni naunaekhugulu Jesus Christiuman Godim ukauhiagun.
ACT.19.1	Apolloslu Corinthmiitillugu Paul aullainaktuk nunakun tikittugu Ephesus, Takanani ukpeguhuktun tautugamigit 
ACT.19.2	tapkuninga apekhuiyuk, “Ukpelegapfi Anengnek Naguyuk pivakkihiuk?” Tapkua kiuyaat, “Imanak, Anengnek Naguyuk tuhaangitpiaktagaluakput.” 
ACT.19.3	Ukallaktuk Paul, “Kanuktun baptaiektauvakkihi?” Ukaktun, “Johnim baptaiekutagun.” 
ACT.19.4	Paul ukallangmiyuk, “John ilaa baptaiekhivaktuk inungnik ihumaliukikagata pitkuvlugit tapkua ukpektukhaumata allamun tikitpan kinguagun, Jesus tamnauyuk.” 
ACT.19.5	Inuillu tamna tuhaagamitku baptaiektauyun Atangum Jesusim atiagun. 
ACT.19.6	Aahin Paulim patengmagit Anengnim Naguyum atkagvigiyain. Ukagahuaktullu nutaanik ukagiyakhutik. 
ACT.19.7	Tapkua angutit 12guyun.
ACT.19.8	Paullu itektuk atugvigmun ukagvigivlugit inuit kanguhukhimaitumik akhunigaaluk pitkuivlunilu Godim atanguviagun, taimaliyuk tatkekhiuni pingahuni. 
ACT.19.9	Ilait kihimi kahaitpiaktun ukpegumangngitkivlutik, ukanilutigivlugulu Godim apkutaa katimayunun. Talva Paulim kimaktait malikuvlugit ukpeguhuktun. Talvangaanin uvluk tamna ukauyyingnaktuk Tyrannusim ilihagviani. 
ACT.19.10	Taimaliyuk ukiuni malguni, Asiamiut tamangmik, Jewmiut, Jewmiungitullu, tuhaavlugu Atangum unipkaa. 
ACT.19.11	Godlu aglingnakpiaktunik havaktuk Paulkun. 
ACT.19.12	Inuillu agitiyain allagutit kalikullu aktuktauhimayun Paulmin, aaniakhimayunun naguhikuvlugit, tapkunangalu agiuktun kimauyun. 
ACT.19.13	Ilangittauk Jewmiut agiuktuiktun, aullayuktun, agiuktulingnun atugahuaktaat Atangum Jesusim atia ukakhutik, “Pitkuyagin Jesuskun, Paulim ukautigiyagun.” 
ACT.19.14	Scevan, angayyuvikpagyuakuni ataniuyuk Jewmiuni, tapfuma engningit 7guyun taimaliyun. 
ACT.19.15	Agiuktum kiuyain, “Ilihimayakka Jesus, Paullu, ilipfili kinauvihi?” 
ACT.19.16	Talva angutim agiuktulgum hugiyuktain, akimangmallu tamaita iglumin kimauyun annugangiyakhutik, aanektitauvlutiglu. 
ACT.19.17	Tamna tuhaanakpiaktuk Jewmiunun Jewmiungitunullu Ephesusmiitunun tamainun. Ekhitakpiangmatalu Atangum Jesusim atia nangaktauyuk akhun. 
ACT.19.18	Inuillu amihut ukpekhimagamik kaiyun pitkuhitik naunaekhugit. 
ACT.19.19	Ilaillu angakukpaktun kagitivaktain makpigaktik ikualaaktitugit inuit kungniaktillugit; tapkualu tamaktun akingit 50,000guyun silvanik. 
ACT.19.20	Taimatun Atangum unipkaa tuhaanakiyaulektuk hakugikiyauvluni.
ACT.19.21	Kinguagunlu Paul aullagumayuk Jerusalemun Macedoniakun Achaiakullu. Ukaktuk, “Akuikaalunga talvunga Romelu tautukhunguyaga.” 
ACT.19.22	Ikayuktini malguk, Timothy Erastuslu, tiliyaik Macedoniamun, Paul inmi Asiami naiyuktillugu.
ACT.19.23	Tapfumani inungni Godim apkutaa pivlugu inuit kuglukpiaktun. 
ACT.19.24	Inuk atikaktuk Demetriusmik, hanayiuyuk silvanik hanavaktuk kengagvinguanik Artemis pivlugu, hanakuvlugit hanayit amigaituk. 
ACT.19.25	Demetriusillu kaitkuyain tapkua havakataillu ukallakhuni, “Angutit, ilihimayuhi hanagaptigun manigiekpaktugut havaakhuta. 
ACT.19.26	Tautukpaktuhilu tuhaavluhi hamani Ephesusmi, Asiamilu tamaini tamna inuk Paul pitkuivaktuk ihuektihivluni inungnik amigaitunik ukakhuni, godit hanayauhimayuk inuktigun godiungitpiaktuguk. 
ACT.19.27	Kuvianaipiaktuk tamna uvaptingnun, havaavut nagunekhungumata, aahintauk Artemisim godim angiyum angayyuvia hukhaungitutun-itniagman inungnin, godlu angnak, inuit tamangmik malikpaktagaluangat anitauniagunakhiyuk ataniugutanin.”
ACT.19.28	Tapkua tamna tuhaagamitku ningainaktun tukhulaukhutik “Artemis Ephesusmiun godingat atanigaaluk”. 
ACT.19.29	Iglukagvigmiullu kuglukpiagamik talva tiguyaik Gaius Aristarchuslu, Paulim aullakatingnik Macedoniamin, aavungaktitugit katimavigmun. 
ACT.19.30	Paullu tavungayumalektuk ukagvigikuvlugit inuit, ukpeguhuktulli pitailiyagaluangat. 
ACT.19.31	Asiamiut ataningit ilait, ilaganaipiaktun Paulmun, tiliyun tapfumunga pulaaktailivlugu katimavigmun. 
ACT.19.32	Taikanilu inuit ilait tukhulaukpiaktun kuyagingnakhutik ayyikiingitumik atuni. Katimayullu tamangmik tukhulaukpiaktun nipikuktuyumik naluvlutik ilait katitilaamingnik. 
ACT.19.33	Inuit ilait agitiyaat Alexander, Jewmiut tamna ukakumayyuk pivlugit, Alexandam inuit tanegahualektait algamigun ukagvigiyumavlugit. 
ACT.19.34	Inuillu ilitagigamitku, Jewmiutauman, atautimun tukhulauktun akhun, “Artemis Ephesiamiun godingat atanigaaluk” nutkakhimaitumik taima tukhulauktun ikangnengnun malgunun.
ACT.19.35	Talva iglukagvium tiitigaktingata nipahuektinamigit inuit ukallaktuk, “Ephesusmiut, iglukagvipta munagilegmagu Artemisim iglua amekhivluta tamna godinguamik katakhimayumik kilangmin, inuit tamangmik ilihimavaktun. 
ACT.19.36	Hapkua naunaitpiangmata ihumaluktailuhi ihuitumik pikunahi. 
ACT.19.37	Kagitivaktahi hapkua angutit hamunga ihuitumik pingitillugit ukanilukhimaitkivlutiglunin godiptingnun. 
ACT.19.38	Talva Demetrius hanayillu imakaagiyumagumitigit ihumaluktun kaiyyavun uniyyikuvlugit apekhuiyinun apekhuiyikagvingmi. 
ACT.19.39	Ilipfili allamik apekhuiyumagupfi katimavingmi tuhaanaktukhak. 
ACT.19.40	Tayya katimalegapta nipikuktuyumik imaka ihuigiyauhunguyugut. Ihumaluktukhaungitpiaktugaluyugut ihumalugiakhaitpiagapta.” 
ACT.19.41	Taima ukaguegami aitkuyain katimayun.
ACT.20.1	Inuit taimagmata, Paulim kaitkuyain ukpeguhuktun ikayukhugit. Talva ilaanitauktuk tapkununga aullakhuni Macedoniamun. 
ACT.20.2	Takanani nunakun aullainaktuk, inungnun ukakaktillugu naguyumik, Greecemungaktuk 
ACT.20.3	naiyukhuni talvani tatkekhiuni pingahuni. Aahin Jewmiut ihumakatigikpagmata ihuitumik Paulmun aullayukilektillugu Syriamun, utegumayuk Macedoniakun kihimi. 
ACT.20.4	Angutit, Sopater, Beroeamiutak, Pyrrhusim engniga, Aristarchuslu, Secunduslu Thessalonicamiutak, Gaiuslu Derbemiutak, Timothylu, Tychicuslu, Trophimuslu Asiamiutak, tamangmik aullagumavaktullu. 
ACT.20.5	Tapkualu hivulliuvlutik, tikikaktillugit Troasmun utakingnaktun uvaptingnun. 
ACT.20.6	Mukpauyat puvlaitun negiviat inengman, uvagut Philippimin umiaktuktugut tikittavut Troasmi, uvlut talimat nungumata. Takanani uvliyugut 7nik.
ACT.20.7	Sundanguman, katimalektilluta mukpauyamik avgukuvluta, Paul ilihauyyilektuk akagungukan aullagumagami unipkaaktuk unugaaluk 12mungaktinagu. 
ACT.20.8	Katimavingmilu kulaani kullikaktuk amihumik, 
ACT.20.9	inuhuktuglu atikaktuk Eutychusmik ikhivainaktuk igalam haangani, hinaakhilektuglu tamna Paul unipkaakpiangman taimakhimaitumik. Aahin hinaakhivallaagami iyukaktuk anmun kulaalingnin pingahunin tiguyauvlunilu tukuyutun-ilivluni. 
ACT.20.10	Paulli atkagami ekitaa tiguvlugulu inungnun ukallaktuk, “Nipahuegitti inuhimalengman.” 
ACT.20.11	Paullu maiyugakikhuni mukpauyaktuktuk. Negikaktillugulu unipkagmiyuk kaulgaktinagu. Kinguagun aullaktuk. 
ACT.20.12	Inuillu itektinmayyuk inuhuktuk inuvluni tamangmik naamakhivaktun.
ACT.20.13	Tapfumanilu hivulliuvluta umiakliaktugut umiaktukhuta Assosmun ikititumavlugu Paul. Paul taima ihumavaktuk inminik aullagumavluni nunakun taima tikitumavluta. 
ACT.20.14	Tikittaatigullu Assosmi talvangalu umiaktukataulektuk uvaptingnun Mitylenemun. 
ACT.20.15	Talvangalu umiaktugmiyugut akaguguman tikittugut Chiosmun, akagugumallu talva ikaaktugut Samosmun kinguagun Miletusmungaktugut. 
ACT.20.16	Paul ilaa umiaktugumavaktuk Ephesus kangiutiyumavlugu uvlikunani Asiami. Kilamiuvluni tikitumavaktuk Jerusalemun Pentecostim uvlua tikitinagu, aiyungnagngitpan.
ACT.20.17	Paulli Miletusmiitillugu tiliyuk Ephesusmun kaitkuvlugit ukpekatigiktun ataningit. 
ACT.20.18	Tapkualu tikinmayyuk ukallautiyain, “Tamapfi ilihimayuhi Asiamun tikitkaktillunga ilipfingniitpaktunga, 
ACT.20.19	kivgaktukhungalu Atanengmun anangayakhimaitumik aiyukalekaluaktillunga kiavlungalu Jewmiut aanektitumavangmangnga. 
ACT.20.20	Ilihimayuhilu ilihautivaktapfi, ukautivluhilu tamainik naguyumik ilipfingnun inuit takuangni, iglupfingnilu. 
ACT.20.21	Ukauyyivaktungalu akhun Jewmiunun Jewmiungitunullu ihumaliukikuvlugit Godikun ukpekuvlugillu Atanengmun Jesusmun. 
ACT.20.22	Tayyali Jerusalemliaktunga Anengnim Naguyum pitkumanga piyauniaktamnik nalulektillunga. 
ACT.20.23	Anengnim Naguyulli ukallautivaktagaluanga iglukagvingni tamaini aiyukagnitka, itektauvillu utakingnalektunguk uvamnun. 
ACT.20.24	Inuhigali aliagivallaangitagaluaga, havaktakhatkalu inekuvlugit, Atanek Jesusim taima pitkumanga, ukautigikuvlugillu ukauhit naguyun, Godim ikayuningagun.
ACT.20.25	Tayyalu ilihimayunga tamapfi ukautivaktapfi Godim atanguvianik aullakaalunga tautukigunaektapfinga talvangaanin. 
ACT.20.26	Talva uvlumi ukautiyapfi, ilipfingni kinalika tamakpan, ihuigiyauyukhaungitpiaktunga uvanga pivlugu. 
ACT.20.27	Ilaa uvanga Godim piyumangit tamaita ukautigivagapkit ilipfingnun. 
ACT.20.28	Amekhivagluhi ilipfingnik ukpeguhuktuniglu, Anengnim Naguyum munakhikumahi tapkuninga, ilipfi munagikuvlugit ukpekatigiktun, imnailiktun, Atangum tapkua nanminigimagit aumigun. 
ACT.20.29	Ilihimayungalu, aullakaalunga, ilait amaguktun-ililutik ilipfingniitniaktun piyumakuvlugit ukpekatigiktun. 
ACT.20.30	Ilipfingnillu angutit ilait allanguktiniaktain ilumugnit ingmingnun malikuyumavlugit ukpeguhuktun. 
ACT.20.31	Upingakhitailuhi itkaumaluhilu uvluk taman ukiuni pingahuni ilihautivagapfi tamapfi kulviuvlungalu.
ACT.20.32	Tayya ilaa munagiyaukuyapfi Godmun unipkam ikayuninganullu. Unipkam tapfuma hakugiktiniaktaahi tuniluhilu nanminipfingnik naguguktitauyuhi. 
ACT.20.33	Inuit silvangingnik, goldigingniglunin annugainiglunin aaguhungngitpiaktunga. 
ACT.20.34	Ilipfi ilipfingnik ilihimayuhi kivgaktukpagama uvamnik ikayuktimniglu algapkun. 
ACT.20.35	Ukautivaktapfi taima taima havaktukhaugapfi ikayukuvlugit hakugluktun, itkaumavlugit Atangum Jesusim ukauhiit, inmi ukakhimangman, 'Aitugaigupta kuviahukiyauyugut aituhiakhimaitumik,' ”
ACT.20.36	Taima Paul ukagami hitkuvluni nunamun kengaktuk tapkunani tamani. 
ACT.20.37	Amihullu inuit kulviyun ekilektaat Paul kunikhugu. 
ACT.20.38	Kuviahugunaektullu akhun Paul ukautivagmatik inmigun tapkua tautukigunaegmayyuk. Kinguagun tikiutiyaat umiakpagmun.
ACT.21.1	Uvagut kimagaptigit umiaktukhuta Cosmun tikittugut, akagumallu Rhodesmun talvangalu Pataramun. 
ACT.21.2	Tautugaptigu umiakpak aullayukilektuk Phoeniciamun, ikivluta aullaktugut. 
ACT.21.3	Talva kiketauyuk Cyprus nuiman haumigliutiyakkut Syriamungaktugut, tikittugu Tyre, umiak uhiektukhauman. 
ACT.21.4	Takananilu katkagaptigit ukpeguhuktun tapkunani uvliyugut 7nik. Tapkualu Anengnikun Naguyukun aullaktailingnakpiaktaat Paul Jerusalemun. 
ACT.21.5	Aullavikhakput tikinangman, aullagahualektugut. Tapkualu tamangmik nuliyangitalu nutagaitalu aullautiyaatigut iglukagvingmin. Hinaanilu hitkuvluta kengaktugut, 
ACT.21.6	ilaanitaukpakhutik ikinaptalu uvagut tapkua angilgaktun.
ACT.21.7	Tyremin aullamigapta Ptolemaismun tikittugut tautukhugit ukpeguhuktun takanani uvliyugullu tapkunani atauhengmik. 
ACT.21.8	Akagugugmallu aullagapta tikittugut Caesareamun pulaakhuta Philipim unipkaktim igluanun, 7it ilangat tamna. Naiyuktakkut 
ACT.21.9	Philiplu panikakpaktuk hitamanik tamangmiglu hivuniugiyakpaktun.
ACT.21.10	Tapfumanilu takananiitilluta nalautaiyi atikaktuk Agabusmik ataaktuk Judeamin. 
ACT.21.11	Uvaptingnun upagnikami Paulim tapfia tiguyaa. Tapfumingalu kileghugamigit itigani alganilu ukallaktuk, “Anengnek Naguyuk ukaktuk imaatun, 'Uma tapfium inua Jerusalemun tikikaaluni kilekhuktauyumaaktuk imaatun Jewmiunin tuniyauvluni Jewmiungitunun.' ” 
ACT.21.12	Uvagut tamna tuhaagaptigu, tamapta inuillu tukhiagvigiyakkut Paul aullafaakunagu Jerusalemun. 
ACT.21.13	Paulli kiuyugaluak, “Hulilekkihi kulvingnakpiagapfi pitailiyumavlunga? Uvanga ilaa upalungayakhimayunga kilekhuktaukuvlunga aahin tukutaukuvlungalunin Jerusalemi, Jesus Christim atia pivlugu.” 
ACT.21.14	Talva Paul tuhaayunaiman ukallaktugut, “Atangum piyumayaa pili,” allamik ukaktailivluta.
ACT.21.15	Kinguagullu upalungayakhuta aullagahuaktugut Jerusalemun. 
ACT.21.16	Ukpeguhuktullu ilait Caesareamin mallauyun. Tapkua tikiutiyaatigut Cyprusmiutagmun atikaktumun Mnasonik, ukpegluakaakpaktuk tamna kangagaaluk, tapfumanilu naiyuktugut. 
ACT.21.17	Jerusalemun tikinapta ukpeguhuktun ilagiyaatigut aliahukpiakhutik.
ACT.21.18	Akaguguman Paullu pulaaktugut Jamesmun, ataningillu tamangmik katimalektullu. 
ACT.21.19	Hallukaktillugit Paulim uniutiyain tamainik Godim ikayukpagmagit Jewmiungitun inmigun. 
ACT.21.20	Tapkualu tamna tuhaagamitku kuyagiyaat God ukallautivlugu, “Katangutikput tautuinakaluaktutin Jewmiuni ukpeguhuktun amigaikiyaulektun Pitkuyainun maligumavlutik. 
ACT.21.21	Tamangmik tapkua tuhaavaktaatin Jewmiunik ilihauyyivagavinguk Jewmiungitun nunaini tamaini Jewmiun taimakuvlugit Mosesim pitkuyain, ipigakuvlugit pitkuhiit Jewmiun, aahin nutagain naunaikuhektukhaungimata kipiyauyumik. 
ACT.21.22	Huliniakkin tayya? Tikinavin tapkua tuhaaniagunakhiyun kilamik. 
ACT.21.23	Uvaptingnun ilaa tuhaagin. Uvaptingni angutit hitamat ukagiyakpaktun. 
ACT.21.24	Ilvit ilagigupkit angayyuvikpagyuami halumaktihiguin ilingnik. Akileguvinlu tapkua kipyaktaukuvlugit talvunga inuit ilihimangniaktun itkumayumik ilipkun ilvit malingnakpiagavin Pitkuyainun naguyumik. 
ACT.21.25	Jewmiungitun ukpekpiangmata, tapkununga tiitigakpaktugut ihumaptigun, negikunagit nekimik tuniyauhimayumik godiungitunun, augmiglu, ipimayumiglunin aahin allaktuktukhaungitpiaktuntauk.” 
ACT.21.26	Akaguguman Paulim angutit tapkua piyain halumaktitauvluni tapkunani. Angayyuvikpagyuagmun itektuk uniuyyivluni uvlut kafiutilakhainik halumaktitauniangmata ukagiakhutik Jewmiutun aitugniagamilu Paul inmi angutillu tamaita piblugit.
ACT.21.27	Uvlut tapkua 7t nungulektillugit, Jewmiut akuihimayun Asiamin tautuktaat Paul angayyuvikpagyuamiitillugu. Tapkua ihuektimatigit inuit tapkua tiguyaat, 
ACT.21.28	tukhulaukhutik, “Israelmiut ikayugitti. Una inuk ilihauyyivaktuk tamaini ihuitumik inuktigun, pitkuyaitigullu, angayyuviptigullu. Aahintauk itektitpagain Jewmiungitun angayyuvigpagyuam iluanun halumaektitugu naguhimayuk iglu.” 
ACT.21.29	Taima ukaktun hivungani tautukpagamitku Trophimus, Ephesiamiutak Paulmi Jerusalemiitillugu ihumavlutik Paulim tamna itektitunakhiyaa angayyuvikpagyuamun. 
ACT.21.30	Tapfumanilu iglukagvigmiut tamangmik akpahivlutik kaiyyutigigamitku Paul tiguyaat agitivlugu angayyuvikpagyuam hilataanun, tayyainak ukuakhugu. 
ACT.21.31	Talva tukunahualektillugu Romanmiutak anguyaktilik amigaitunik tuhaayuk Jerusalemiun ihuitumik pilengmata. 
ACT.21.32	Tayyainak tamna atanek malikuigami anguyaktinik, anguyaktilingniglu inungnun akpahiyun. Inuillu takugamitigit atanek anguyaktillu kektuguektaat Paul. 
ACT.21.33	Talva atanek upautivluni tiguyaa Paul pitkuivluni kilekhuktaukuvlugu ipiutagnun malgunun. Kinaumangan, kanuitumik pivangmanganlu apekhuiyuk. 
ACT.21.34	Talva inuit ilait tukhulauktun kuyagingnakhutik allat tukhulaukaluaktillugit allamik. Atanek inuit akhukpallaamata tuhaalimaituk itkumayumik, pitkuiyugli Paul agitiyaukuvlugu anguyaktikagvingmun. 
ACT.21.35	Maiyugagvigmun tikinamik anguyaktit tigumiaktaat Paul inuit nimiukpallaamata. 
ACT.21.36	Inuillu amigaitpiaktun malikhutik tukhulauktun, “Tukuguk tamna.”
ACT.21.37	Paul itektitaulektillugu anguyaktikagvingmun atanegmun ukallaktuk, “Ukagumalekkunga ilingnun” Kiuyuk, “Greektun ukayuktutin? 
ACT.21.38	Egyptmiutaungilatin tamna kangagaaluk inuilgulmi hivulliukpagain angutit 4000guyun tapfuma, tukuttikuvlugit inungnik?” 
ACT.21.39	Paul ukallaktuk, “Jewmiutauyunga uvanga inuvakhunga Tarsusmi, iglukagvik tamna Ciliciami mikivallaangitugaluak. Apegigapkin, inungnun ukaglunga.” 
ACT.21.40	Atangum pipkagmani, Paul maiyugagvingmi nangektuk tanekhugit inuit algamigun. Nipahuegmata ukagahualektuk tapkununga Aramaictun.
ACT.22.1	“Katangutitka, angayukallu, tuhaalugit hapkua ukautiginahualektatka ilipfingnun tayya.” 
ACT.22.2	Paulim ukagvigimatik Aramaictun, nipahuelektun. Ukaktuk, 
ACT.22.3	“Uvanga ilaa Jewmiutauyunga, inuvlunga Tarsusmi Ciliciami, naiyukpaktungali hamani iglukagvingmi ilihakpakhungalu Gamalielmin malikhugit hivullipta pitkuyain puigukhimaitumik tuhaayumavlugu God akhun ilipfitun ilaa uvlumi. 
ACT.22.4	Naglikhaktitpaktagaluatkalu malingnaktun Godim Apkutaanik tukutaukuvlugit. Tapfumanilu uvanga kilekhuktatka angutit angnallu piutagnun igitugit itektauvingnun, 
ACT.22.5	taimaliukpagama ilaa angayyuvikpagyuakut ataninga, ataningillu tamangmik ilihimavaktun. Tapkunungalu pitkuyauhimavaktunga tiitekhatigun akuikuvlunga Jewmiunun Damascusmiitunun aullautikuvlugit ukpeguhuktun talvanga Jerusalemun ipikaalugit naglikhaktitaukuvlugillu. 
ACT.22.6	Ilaa tapfumani aullaktillunga kaglilekhunga Damascusmun uvluk kitkani kaumanek kaumakpiaktuk avatimni kilangmin. 
ACT.22.7	Ulguvlunga nunamun nipi tuhaakakhugu uvamnun ukalektillugu, 'Saul, Saul, hug naglikhaktilekkinga?' 
ACT.22.8	Kiuyunga, 'Atanek kinauvin? Tatpingata ukallautiyanga, 'Uvanga Jesus Nazarenemiutauyunga, naglikhaktilektangali.' 
ACT.22.9	Aullakatitka ilaa tautukpaktun kaumangnengmik, uvamnunli ukaktum nipaa tapkua tuhaangitagaluangat. 
ACT.22.10	Ukakpaktunga, 'Huliniakkik, Atanek?' Atangum ukallautiyanga, 'Makittin, Damascusmun tikitlutin, takanani ukauyyauyumaaktutin tamanik piniaktakhangnik.' 
ACT.22.11	Tamna kaumanek kaumakpallaaman takpiekakhunga, aullakatima tahiukpaktangga tikiutivlunga Damascusmun.
ACT.22.12	“Inuk atikaktuk Ananiasmik, nagutpiaktuk malikhugit pitkuyain nagugiyauvlunin Jewmiunin tamainin Damascusmiitunin, 
ACT.22.13	kaityyutigiyanga. Tamna hanimni nangekhuni ukallaktuk, 'Katangutiga Saul, tautukhiguit.' Tayyainaglu tautulegama aagluktunga tapfumunga. 
ACT.22.14	Ukangmiyuk, 'Hivullipta Godingata pilluaktaatin tapfuma piyumayangit ilihimakuvlugit ilvit, Ilumuktuk tautukuvlugulu, aahin tatpingata nipaa tuhaakuvlugulu, 
ACT.22.15	ilihimayiuniagavin pivlugu inungnun tamainun takuyangnik tuhaayangniglu. 
ACT.22.16	Takili hug utakilekkin? Makittin kukuaglutin Atangum atianun baptaiektaulutillu huinekutin piiyaktaukuvlugit.'
ACT.22.17	“Talva Jerusalemun utekhimagama angayyuvikpagyuamilu kengaktillunga, hagyaektumik tautukkakhunga 
ACT.22.18	tautukhugu Atanek ukalektillugu uvamnun, 'Kilamik aullagiagin Jerusalemin inuit tuhaayunainmatin uvapkun.' 
ACT.22.19	Kiuyunga, 'Atanek, Jewmiut ilihimayun uvapkun atugvit tamaita pulaakpagapkit inukhiukuvlugit ukpeguhuktun ilingnun, itektauvigmungaktitugit kektukpakhugillu, 
ACT.22.20	Stephenlu ilihimayi pivlutin, tukutautillugu uvanga kungniakpaktunga tapfuminga tukutauyyutaa naamagivlugu munagivlugillu annugait millukpaktun inuktagimayyuk Stephen.' 
ACT.22.21	Talva Atangum ukallautiyanga, 'Aullagiagin tiliniagapkin ungahiktumun Jewmiungitunun'.”
ACT.22.22	Jewmiungitumik ukaktinagu, inuit nalauvigiyaat. Kinguagulli tukhulauyun, “Aahinungaktitauli tamna, tukulugu inuhimayukhaungitpiangman.” 
ACT.22.23	Inuit iglialaakpiaktun kautaktitakhugit annugatik millutigivlugillu hiugait hilamun. 
ACT.22.24	Talva atanek pitkuiyuk Paul itektitaukuvlugu anguyaktikagvium iluanun apekhuktaukuvlugu unugulaktaulunilu naunaitkuvlugu, inuit ihumalutigimayyuk. 
ACT.22.25	Talva kilekhugmayyuk unugulakuvlugu, Paulim ukallautiyaa anguyaktilik taikaniituk, “Naamakpa ungulakupfiuk inuk inuhimavaktuk Romanmiun iglukagviani, ihuigiyaungitillugu apekhuktautinagulu?” 
ACT.22.26	Anguyaktilgum tamna tuhaagamiuk atanengmungakhuni uniuyyiyuk ukakhuni, “Huliniakkin? Tamna inuk inuhimavaktuk Romanmiun iglukagviani.” 
ACT.22.27	Ataneglu kaigami Paulmun ukallaktuk, “Ukautinga, inuvakpin Romanmiun iglukagviani?” Kiuyuk, “Ilaa”. 
ACT.22.28	Atangum kiuyaa, “Uvanga Romanmiutaktunitkuvlunga akilekpaktunga maninik amihumik.” Paul ukallaktuk, “Uvangali inuvakaluaktunga Romanmiutaktun” 
ACT.22.29	Tapkualu apekhuinahualektun uminga kimaugahuat, ataneglunin ekhitakpiaktuk ilitugigamiuk Paul inuhimavangman Romanmiun iglukagviani, kilekhugamiuglu.
ACT.22.30	Akaguguman, atanek tuhaayumagami, Paul ihuigiyaulengman Jewmiunin, ipiektitaa pitkuivlunin Jewmiun angayyuvikpagyuakun ataningit, katimavigmiullu katimakuvlugit. Kinguagun pihuktinamiuk Paul takupkaktaa tapkununga.
ACT.23.1	Paulim iigigamigit katimayun ukallaktuk, “Katangutitka, inutillunga inulekpaktunga Godim takuani umatimni ihumalukhimaitumik.” 
ACT.23.2	Talva anguyyivikpagyuakut ataningata Ananiasim pitkuyain Paulim hanianiitun tiglukuvlugu kanianun. 
ACT.23.3	Paulim talva ukautiyaa, “Ilaa Godim tiglukniaktaatintauk ilumukhektuktutin. Ikhivainaktutin uktugiaktugumavlunga Pitkuyaitigun, puigukaluaktillugit Pitkuyain pitkuigavin tigluktaukuvlunga?” 
ACT.23.4	Tapkualu nangekataulektun ukallaktun, “Ivit ukanilutigilekkiuk Godim inua, atanek angayyuvikpagyuakunun?” 
ACT.23.5	Paul ukaktuk, “Katangutitka, ilaa tamna ataniuman angayyuvikpagyukunun ilitukhingitunga – tiitigakhimayugaluak 'Ukaniluktukhaungitpiagapta atanigingnun inuin'.”
ACT.23.6	Talva Paul ilitukhigami, katimayun avithimangmata, ilait Sadducekut, allat Pharisemiumata, tukhulauyuk katimayuni, “Katangutitka, Pharisemiutauyunga uvanga, hivullitkalu Pharisemiuyun. Uktuktaulekkunga ilaa tukungayun makiyyutatigun ukpekhimagama.” 
ACT.23.7	Taima ukaktillugu Paul Pharisekut Sadducekullu kangutilektun avitugit. 
ACT.23.8	Sadducekut ukpengnginmata tukungayun makiyyutanun, ihalgulingnullunin, anengnemullunin, tamainulli ukpekpiaktugaluit Pharisekut. 
ACT.23.9	Taikani ilaa tukhulaukpaktuk nipikuktuyumik, Pharisekullu ilait tiitigaktiuyun nangekhutik ukainaktun, “Una inuk ihuitumik pingitpiaktuk, ihumayugut, imaka Anengnim ihalgulgullunin ukagvigiyunakhiyaa.” 
ACT.23.10	Katimayullu kangutivallaamata atangum ihumalugiyaa Paul tukutaukunagu tapkunanga. Pitkuiyuglu anguyaktinun tapkua tigufaakuvlugu Paul itektikuvlugulu anguyaktikagvingmun.
ACT.23.11	Unungmallu Atangum hagyaegvigiyaa Paul ukautivlugu, “Kamahuktailutin, uniuyyivagavin pivlunga Jerusalemi taima uniuyyihunguyutin Romemitauk.
ACT.23.12	Akagugugman Jewmiut ihumakatigiktun atautikun, ukagiyakhutik ingmingnun negikunatik, imikunatiglu tukukaktinagu Paul. 
ACT.23.13	Jewmiut taimatumik ukagiyakpaktun 40guyun. 
ACT.23.14	Pulaaktullu angayyuvikpagyuakut ataningaanun atanigingnullu ukallakhutik, “Uvagut ukagiyakpaktugut akhun negikunata tukukaktinagu Paul. 
ACT.23.15	Ilipfilu katimavigmiullu atanengmun uniuyyiyukhauyuhi tapfuma aullaktikuvlugu Paul ilipfingnun, uktugiaktufaayumaaktutun-ilivluhi. Uvagullu hamungautillugu inuktaginiaktakkut.”
ACT.23.16	Talva Paulim uyugua tuhaagami tapkua piniaktainik pulaaktuk anguyaktikagvingmun tamainik uniutivlugu Paul. 
ACT.23.17	Paulim kaitkugamiuk anguyaktilik apegiyaa, 'Inuhuktuk una agitiguk atanengmun tapfumunga ukagumalengman.” 
ACT.23.18	Taimaliyuk agitivlugu inuhuktuk atanengmun ukakhuni, “Itektauhimayuk Paul uvamnik kaitkuigami apegivaktanga una inuhuktuk kagitikuvlugu ilingnun una ukagumalengman ilingnun.” 
ACT.23.19	Atangum inuhuktuk pigamiuk algamigun kihiphiukhuni apegiyaa, “Kanuitumik ukautiniakkinga?” 
ACT.23.20	Tamna ukaktuk, “Jewmiut ingmingnik ihumakatigiktun tukhiagvigikuvlutin ilvit aullaktikuvlugu Paul katimavingmun akagu uktugiaktufaaniaktutun-ilivlutik. 
ACT.23.21	Tuhaatailugit tapkua angutit 40guktun avakuktunlunin pinahualektaat Paul ukagiyakpakhutik negikunatik imikunatiglu tukukaktinagu. Upalungayaktun tayya negiukhutik tapfuminga, aullaktukhamik ukakhimagavin.” 
ACT.23.22	Atangum talva aitkuyaa inuhuktuk pitkuvlugu ukakunagu ukaktaminik.
ACT.23.23	Atangum talva anguyaktilik malguk kaitkuyaik ukautivlugik, “Anguyaktit 200guktukhat upalungayaglugit kenmikpailgillu 70nik, pitikhilingniglu 200nik unukpan 9mungakkan Caesarealiakuvluhi. 
ACT.23.24	Aahin kenmikpanik piyyavutik Paulmun aullautilugu tamnalu Felixmun atanengmun naamaktumik.” 
ACT.23.25	Tapfumungalu tiitigakpaktuk imaatun.
ACT.23.26	“Claudius Lysias tiitigaktuk atanengmun Felixmun; hallutagin. 
ACT.23.27	Una inuk tiguyauvaktuk Jewmiunun tukutumangmayyuk tapkua. Uvanga tuhaagama tamna inuhimavangman Romanmiun iglukagviani anguyaktillu annautivaktakkut. 
ACT.23.28	Talva Jewmiun ihuigivagmayyuk tapfuminga tuhaayumagama katimavianun Jewmiun tikiutivaktaga. 
ACT.23.29	Taikani tuhaayunga Jewmiut ihuigimayyuk Pitkuyaitigun tapkua aahin tukutauyukhaunginman itektauvingmun itektitauyukhaungitpiaktuglunin uvaptikun. 
ACT.23.30	Kinguagun Jewmiut pinahualegmayyuk una tuhaagama aullaktitaga ilingnun tayyainak, pitkuvlugillu Jewmiut talvangaanin ihuigigumitku tamna uniuyyiyukhauyun tamainik ilingnun.”
ACT.23.31	Talva anguyaktit pitkuyaugamik aullautiyaat Paul unuktillugu tikiutivlugu Antipatris. 
ACT.23.32	Akagugugman tapkua pihukpaktun utiuyun anguyaktikagvimingnun, kenmikpailgit munagikuvlugu aullakatigikuvlugulu. 
ACT.23.33	Tapkua tikinamik Caesareamun tiitekhak tuniyaa atanengmun, itektitugu Paul tapfumunga. 
ACT.23.34	Ataneglu tiitekhanik taigugami Paulim aniviata nunaanik apekhuiyuk, tuhaavlugu Ciliciamin kaitauhimavangman. 
ACT.23.35	Ukallaktuk, “Imakaagiyitin tikitpata, tuhaaniaktagin,” pitkuivluni Paul amegiyaukuvlugu Herodim igluani.
ACT.24.1	Uvlut talimat nungumata, angayyuvikpagyuakut ataningat, Ananias, ataningillu tukhiaktilu, atikaktuk Tertullusmik, ataaktun uniutivlugu Felix atanek, Paulkun; 
ACT.24.2	Paul kaitkuyauman, Tertullusim imakaaginahualektaa ukakhuni, “Felix atanigigiptigin, ilipkun nunakativut naamakpaktun, pitkuhivullu naguhivallaaktun uvaptingni ihumagigaptigut. 
ACT.24.3	Taima kuviahutigiyaptigin kuyagivlutin tamaini. 
ACT.24.4	Tayyali unagukpallakunatin tukhiagivigiyagin tuhaakuvluta mikiyumik. 
ACT.24.5	Inuk katkaktakkut hamna nagungitpiaktuk ihuektitugit Jewmiut nunani tamaini, atannektukhugit inuit taiyauyun Nazarenemiunik. 
ACT.24.6	Ihuitumiglu pinahualektuk angayyuvikpagyuami tiguvaktagaluakput. 
ACT.24.7	Atanegli Lysias kaityyutigigamitigut akhukpiakhuni tiguvaktaa uvaptingnin pitkuivluni uma imakaagiyingit uniuyyikuvlugit ilingnun. 
ACT.24.8	Ilvit apekhukpiagungni tuhaaniaktutin tamanik ihuitumik pivangman.” 
ACT.24.9	Jewmiullu Paulkun ukainaktun ihuigivlugu ayyikiitumik.
ACT.24.10	Atangullu ukakumani, Paul kiuyuk, “Ilingnun kuviahuktunga pivlunga ukangniagama, ilihimagama kangagaaluk inukangnigit hapkua uktukpagapkit naguyumik. 
ACT.24.11	Tuhaayunakhiyutin imani kaivaktunga Jerusalemun angayyukuvlunga. 
ACT.24.12	Ilaa angayyuvikpagyuami, atugvingnilunin iglukagvingmilunin ukaniluyuitpiaktunga inungnun, ihuektihiyuikivlungalu inungnik, hapkualu tautugngitpiaktangnga ihuitumik havaguma. 
ACT.24.13	Ihuigigaluaktillunga hapkua kiglukuanitka naunaektilimaitain. 
ACT.24.14	Atauhengmigli uniuyyilektunga ilingnun, Godim apkutagun, tapkua taiyatigut avihimayunik, angayyuvaktunga hivullipta Godingaanun ukpegluaktungalu tamainik tiitigakhimayunik Pitkuyaini nalautaiyit tiitigainilu. 
ACT.24.15	Aahin ukpegama Godmun negiuktunga tukungayun makiyyutainun, ilumuktunun, ilumugngitunullu, tapkualu negiukpagmata ayyikutanik. 
ACT.24.16	Taimatun uvanga uktuinakpaktunga inuhigikuvlunga Godmun inungnullu.
ACT.24.17	“Talva ukiuni ilaini ungahiktumi-itkaktillunga utekpaktunga hamunga aitukuvlugit ilingayun nunakatimni-itun aitukuvlungalu Godmun. 
ACT.24.18	Taimaliuktillunga angayyuvikpagyuami, halumaktitaukaktillungalu Jewmiutun, hapkua tautuktangnga. Inugiegngitpiaktillugu, ihuitumik itngitkaluaktillugulu. 
ACT.24.19	Tapkuali Jewmiut akuihimavaktun Asiamin taikani-itpaktun. Tapkua ihuigigumingnga hamaniitukhauyun uniutikuvlutin tamainik. 
ACT.24.20	Hapkuali hamaniitun ukautigilugit pihimayatka ihuitpata tuhaagamingnga katimavingmi-itillunga. 
ACT.24.21	Imaatun kihimi tapkuaniitillunga tukhulaukpiagama, 'Tukungayun makiyyutait ukpegigapkin hamaniitunga ilipfingni uktuktauvlungalu.' ”
ACT.24.22	Felixli, ilihimavaktuk Godim apkutaanik, katimayun aitkuyain ukakhuni, “Lysias, anguyaktin ataningat, tikitpan tuhaakigniaktunga ilipfingnin.” 
ACT.24.23	Pitkuiyuglu anguyaktilingmik Paul munagiyaukuvlugu ilannaillu pulaakuvlugit tapfumunga kivgaktukuvlugu.
ACT.24.24	Kakugugugman kaitfaamiyuk Felix nuliyangalu Drusilaa, tamna angnak Jewmiutauyuk. Kaitkugamiuk Paul tapfumanga tuhaavaktuk ukpegnekun Christ Jesusmun. 
ACT.24.25	Talva Paul ilihauyyitillugu allatugnektigun, ningakunagillu inuit, tamaita uktuktauhungumata, Felix ekhitakpiaktuk kiuvluni, “Tayya aavungaulutin, ilaani kaitkukingniaktagin.” 
ACT.24.26	Atautikullu Felix negiukaluaktuk maninik Paulmin. Taima kaitkuvaktaa amihumik ukakkatigivlugu.
ACT.24.27	Talva ukiuk malguk nungumanik, inum atikaktum Porcius Festusmik, himmautigiyaa Felix. Felixilli Jewmiut kuviahuktitumagamigit naiyukuyaa Paul itektauvingmi.
ACT.25.1	Festus nunamun ataningugami uvlut pingahut nungumata Jerusalemungaktuk Caesareamin. 
ACT.25.2	Talva angayyuvikpagyuakut ataningit, Jewmiullu uniutiyaat tamna Paulkun tukhiagvigivlugu 
ACT.25.3	kuviahukuvlugit, aullaktitkuvlugu Paul Jerusalemun, tukutumagamitku tamna aullautiyautpan apkunmi. 
ACT.25.4	Festus kiuyugaluak Paul munagiyauhimakuvlugu Caesareami inmi ataakhungumanguk kakugunuak. 
ACT.25.5	Ukallaktuk, “Ataakuma atanihi mallauyukhat uvamnun, tamna inuk ihuitumik pivakpan imakaaginiaktaat takanani.”
ACT.25.6	Uvlikaktillugu 8nik kuliniglunin ataaktuk Caesariamun Festus, akaguguman uktukvium ikhivautaanun ingivluni pitkuiyuk Paul kagitiyaukuvlugu. 
ACT.25.7	Itegman Jewmiut ataakhimayun Jerusalemin ilugamitku imakaagiyaat akhun ukauhiilli itkumangata naunakpiaktugaluit. 
ACT.25.8	Paul inmigun ukallaktuk “Ihuitumik pingitkaluaktunga Jewmiun pitkuyainun, angayyuvikpagyuamullunin Caesarmullunin.” 
ACT.25.9	Festusillu, Jewmiut kuviahuktitumagamigit, kiuyaa Paul, “Jerusalemun aullangniakkin tatpaani apekhuktaukuvlutin ukuninga uvamnin?” 
ACT.25.10	Paul ukallaktuk, “Tayya nangelektunga Caesam uktugviata ikhivautakpangata tungani, hamani ilaa apekhuktauyukhauyunga. Ihuitumik pingitpiakama Jewmiunun ilihimayutin. 
ACT.25.11	Ihuitumik pivakumalunin tukutaukuvlunga annautiyauyumangngitunga, hapkuali imakaagipangnga ikuvlutik tapkununga tuniyauyukhaungitpiaktunga. Caesarmun ilaa tukhiaktunga.” 
ACT.25.12	Talva ikayuktini apegigamigit Festusim kiuyaa, “Ilaa ilvit tukhiagavin Caesarmun, Caesarmun aullangniakkutin.”
ACT.25.13	Uvlut ilait nungumata, Atanek Agrippa, Bernicelu akuiyuk Caesareamun hallutumavlugu Festus. 
ACT.25.14	Uvlitillugik amihuni takanani, Festusim ukautigiyaa Paul atanengmun ukakhuni, “Inuk kimakhimayuk itektauvingmi Felixmin hamaniituk. 
ACT.25.15	Akuivagama Jerusalemun angayyuvikpagyuakut ataningit, Jewmiullu uniutivaktangnga Paulkun tukhiagvigivlunga uvanga uktugiyaktukuvlugu. 
ACT.25.16	Kiuvaktatka Romanmiut tuniyuitpiaktaat inuk imakaagiyiminun apekhuktautinani tapkunanga inmigun ukallaktinanilunin. 
ACT.25.17	Talva tapkua katimavaktun hamani, tayyainaglu akagugugman uktugvium ikhivautaani pitkuiyunga inuk tamna kagitiyaukuvlugu. 
ACT.25.18	Tapfuma imakaagiyingita ihuigigamitku ukautigiyuitpiaktaat ihuipallaaktumik, 
ACT.25.19	ukainakhutik kihimi ukpeguhutainik, inukullu tukungayukun atikaktukun Jesusmik. Paulipli tamna inulegnahugiyagalunangaguk. 
ACT.25.20	Uvanga tapkuninga nalulegama apegivaktaga Paul aullagumayumik Jerusalemun apekhuktaukuvlugu tatpaani. 
ACT.25.21	Paulli apekhuktauyumavangman Caesarmin kihianin, pitkuiyunga hamanihimakuvlugu aullaktitinagu.” 
ACT.25.22	Agrippam Festus ukallautiyaa, “Uvangalu tuhaayumalekiga tamna.” Festus kiuyuk, “Akagu tuhaaniaktan ilaa.”
ACT.25.23	Akaguguman Agrippa Bernicelu kaigamik annugakhimavlutik pinekpiaktumik, katimavingmun itektuk maliktauvlutik anguyaktilingnin, atanigingnin iglukagvium Paullu pitkuyaugami Festusmin itektitauyuk. 
ACT.25.24	Festus ukallaktuk, “Atanek Agrippa, tamapfilu hamanituhi, una inuk Jewmiut tamangmik ukautigivaktaat uvamnun Jerusalemilu hamanilu tukhiakhutik tukutauyukhaumanguk. 
ACT.25.25	Uvanga ilaa ilihimayunga ihuitumik pingitpiangman tukutaukuvlugu, inminiglu tukhiagumalengman Caesarmun aullaktihunguyaga. 
ACT.25.26	Caesarmullu tiitigautigigupku Paul ukaktakhamnik nalugama, kagitiyaga ilipfingnun, ilingnullu Atanek Agrippa, apekhuktaukaalugu, tiitgaktakhamnik naunaekuvlugu. 
ACT.25.27	Ihuitpiaktuk itekhimayuk aullaktigupku Romemun ihuitumik pingitpan.”
ACT.26.1	Talva Agrippa Paulmun ukallaktuk, “Taki pipkaktagin ilingnik ukakuvlutin.” Talva Paul ihakpiagami ukagahualektuk inminik munakhikuvlugu.
ACT.26.2	“Atanek Agrippa, ihuigiyauhimagama Jewmiunin itkumayumik tuhaakuvlutin kuviahukakhunga uvlumi ukagahualekama ilingnun. 
ACT.26.3	ilvit kauyimavagavin Jewmiun pitkuhigingnik apekkutiniglu. Tukhiagvigiyagin tuhaaluakuvlutin uvamnun.
ACT.26.4	“Jewmiut tamangmik inuhimnik inuhuktunimnin ilihimavaktun nunakatimni Jerusalemilu inakpiagama. 
ACT.26.5	Tapkua ilitugikaakpaktangnga, piyumagumiglu naunaektukhat uvapkun Pharisekut ilangatun inuvaktunga, tapkunaatun maligluakhunga nutkakhimaitumik. 
ACT.26.6	Tayyali nangektunga apekhuktauvlungalu negiukpagama Godim puiguyunaimagit ukagiyautini ukakhimayain hivulliptingnun, 
ACT.26.7	aahin tamna ukagiyautaa Godim hivullipta kitungaita 12guyun piyumainaktaat angayyuvlutik uvluk unuglu taman. Ilaa, Atanek, tapfuminga negiukama, Jewmiun ihuigilektangnga. 
ACT.26.8	Hug ilipfingni Jewmiuni ilitukhinaitpiakpa Godim tukungayun inupkangmagit?
ACT.26.9	“Hivullengmik uvangalu ihumavaktunga ihuitumik amigaitumik piyukhauyunga Jesusim Nazarethmiutam atianun. 
ACT.26.10	Taimalivaktunga Jerusalemi. Pitkuyaugama angayyuvikpagyuakut atanigingnin Godim inungit amihut itektauvigmungaktitpagatka. Tapfumani tapkua Jewmiunin tukutaukuvlugit ihuigiyaumata, uvanga angekpaktunga. 
ACT.26.11	Taima taima atugvingni tamaini kapiahuktitpagatka ukpeguhuktun tapkua ukanilutigikuvlugu Jesus. Tapkununga ningakpallaagama inukhiukpaktunga aullakhunga Jewmiungitun iglukagvianun ungahiktumun.
ACT.26.12	“Taimalilektillunga Damascus aullalektunga pitkuyaugama angayyuvikpagyuakut atanigingnin, 
ACT.26.13	uvluk kitkanilu, atanek, aullaktillunga kaumanengmik kilangmi tautukakhunga, hikenegmin kaumakiyauyuk, kaumakpiakhuni uvamnun aullakatimnullu. 
ACT.26.14	Tamapta ulguyugut nunamun, nipilu tuhavaktaga ukalengman Aramaictun, 'Saul, Saul hug kapiahuktitangma? Kikiak tutigungni ulugiahugumaaktutin.' 
ACT.26.15	Ukallaktunga, 'Kinauvin, Atanek?' Atanek kiuyuk, Jesusiuyunga ilaa kapiahuktitangma. 
ACT.26.16	Makittilli, nangeglutin ilingnun hagyaektunga pilluakuvlutin kivgagigapkin uniuyyiniakkutillu takuyangnik tautugniaktangniglu uvapkun hagyaegviginiagapkin ilaanitauk. 
ACT.26.17	Ilaa annautiniaktagin inungnin, Jewmiungitunillu, tapkuanunga tiliniagapkin. 
ACT.26.18	Ilvit tapkua tautuktiniaktatin taaktumin utekuvlugit kaumanengmun, Satanim hakuginingaanin Godmun, tapkualu uvamnun ukpegumik ihumagiyauyunaekhunguyun huinekutimingnin innikhakakuvlugillu Godim inunginngi.'
ACT.26.19	“Talva, Atanek Agrippa, hagyaektumun kilangmin tikihimayumun tuhaavaktunga, 
ACT.26.20	hivullengmik Damascusmi, Jerusalemilu, Judeam nunaanilu Jewmiungitunilu ukauyyivaktunga inuit ihumaliukikuvlugit maliglugu God, inuhigikuvlugillu. 
ACT.26.21	Talvuna angayyuvikpagyuamiitillunga Jewmiun tiguvaktangnga tukunahuaklekhungalu. 
ACT.26.22	Godim ikayuktagaluanga, talva uvlumi nangektunga uniuyyivlunga inungnun tamainun ukautigivlugit tamaita nalautaiyit ukakhimayain, 
ACT.26.23	Christ naglikhaktitauyukhauyuk, tukungayullu makilgakpaktuk ukautigivlugu kaumanek inungnun Jewmiungitunullu.”
ACT.26.24	Taima Paul ukaktillugu inmigun, Festus ukallaktuk nipikutuyumik, “Paul, ihumatuektutin. Ilihakpallaagavin ihumaektitaulekkutin.” 
ACT.26.25	Paulim Festus kiuyaa, “Atanek, ihumatuektugngitpiaktunga ilaa. Ukakhimayatka ilumukpiaktun tuhaanakpiakhutik. 
ACT.26.26	Atanek hapkuninga ilihimayutin, ilingnullu ukainaktunga kanguhukhimaitumik, tamainik itkaumavagavin, tamainiglu piyauvaktun naunekpangmata ilihimayunga. 
ACT.26.27	Atanek Agrippa, nalautaiyit ukpegilekkigit? Ukpegavin ilihimayunga.” 
ACT.26.28	Agrippam Paul ukallautiyaa, “Hunauva kilamik Christmiutaktun-itkuniaktangma.” 
ACT.26.29	Paul kiuyuk, “Kengaktukhauyungali Godmun ilvit tamangmiglu nalaulektun tayya uvaptun-itkuvlugit, kilamiuluhi kilamiungitkivluhilunin, ipikhimaitumik kihimi.”
ACT.26.30	Talva Atanek, atanguyauyuglu, Bernicelu ikhivakataillu makittun. 
ACT.26.31	Anikaktillugit ingmingnun ukallaktun, “Tamna inuk ihuitumik pingitpiagami tukutauyukhaungituk itektauvigmiitukhaungitpiakhunilunin.” 
ACT.26.32	Agrippam Festus ukallautiyaa, “Tamna inuk aitkuyauyukhak tukhiangitkumi Caesarmun.”
ACT.27.1	Pitkuyauman aullakuvluta Italymun, Paul itekhimayullu allat tuniyauyun anguyaktilingmun atikaktumun Juliusmik. Tapfuma anguyaktingit taiyauyun Augustan piyutainik. 
ACT.27.2	Ikiyugut umiakpagmun tikihimayuk tamna Adramyttiumin. Umiakpak tamna aullaktukhak Asiam haniagun iglukagvikukuvlugit hinaanitun. Aullaktugut talva. Aahin Aristarchus, Macedoniamiutak, Thessalonicamin kaihimayuk, uvaptingnun ilauyuk. 
ACT.27.3	Akagugugman Sidmon tikittugut. Juliusim nagligigamiuk Paul pulaakuyaa ilannainun munagiyaukuvlugulu. 
ACT.27.4	Talvangalu aullangmiyugut Cyprusim haniagun umiaktuktugut anugi algunangman. 
ACT.27.5	Talvanga Ciliciam haniagun Pamphyliakukhimaitumik Myra tikitakkut Lyciamiituk tamna. 
ACT.27.6	Takaniitilluta anguyaktilik tautuktuk umiakpagmik aullagahualektumik Italymun; ikikuyaatigut talvunga.
ACT.27.7	Talvangaanin kaiyumiitpiaktumik umiaktukpaktugut tikinahakhuta Cnidusmun. Anukillu ikayugngimatigut Cretem haniagun aullaktugut Salmone kangiutivlugu. 
ACT.27.8	Nunam haniagun aullainaktugut aiyungnaingitumik tikivluta nunamun taiyauyumun Umiakpakagvigiktumik, iglukagvium atikaktum Laseamik hanianiituk.
ACT.27.9	Tapfumani aullakaakpaktun, umiaktukupta nangianakpiaktuk, Jewmiun negitailiviat ukiami nungumata. Paullu tapkuninga ikayugumagami, 
ACT.27.10	ukallaktuk, “Angutit ilihimayunga umiaktugupta hamanga aiyukaktitauhunguyugut, tamaiyavut, umiakpaglu tamakhungumata, uvaptingnullu nangianakpiaktuk.” 
ACT.27.11	Anguyaktilgum tuhaagamigik umiakpaum ataninga, umiakpagliglu tuhaayuitaa Paul. 
ACT.27.12	Tamna umiakagvik mikivallaaman ukivigikuvlugu umiaktuktun amigaitkiyat aullagumayun Phoenix tikittumavlugu ukikuvlugit takanani. Tamna umiakagvik Cretemiituk, kangekhuk tamna uataaniituglu. 
ACT.27.13	Talva pinangnakhilengman, naamakhinahugilegamik kiihak amugamitku umiaktugmiyun Cretem haniagun. 
ACT.27.14	Kilaminuagli anugigaaluk, taiyauyuk kannegnagmik, tikittuk nunamin. 
ACT.27.15	Umiaglu algunagmun pilimaiman anukim aullautiyaatigut kuyagingnakhuni. 
ACT.27.16	Talva kiketak taiyauyuk Caudamik tikitkaiyakhugu umiakpaum kayaa havaktainaktaat tamakunagu. 
ACT.27.17	Kakinaptigu umiagmiut akhunagmik nimektaat umiakpaum atagun. Talva Syrtismun itkalginianahugigamik titkalakutikhaa kataktitait aullaktitauvlutik. 
ACT.27.18	Akagugugman, anukim aiyukalektimatigut umiakpaum uhingit iginahualektavut imangmun. 
ACT.27.19	Uvluglu pingahuani umiakpaum pikutingit igitait. 
ACT.27.20	Tapfumani uvluni amigaituni anukhekpallaaman hikenek, uvlugiayyallu tautugnaitpiaktun kinguagullu uvagut negiuguekpaktugut annautikhaptingnik.
ACT.27.21	Tapfumanilu kangagaaluk inuit negitailimata Paul nangekhuni ukallaktuk, “Angutit ukauhitka tuhaagupfigit Cretemin aullagunaituhi aiyukakunahi hapkuatun. 
ACT.27.22	Tayyali ukautigipfi ihumalukpallaakunahi, inuit tamagunaimata, umiakpak kihimi. 
ACT.27.23	Unuak Godim ihalgulingata nangekatigiktanga, Godmun ilauvaktunga angayyuvlungalu. 
ACT.27.24	Ihalgulgum ukallautiyanga, “Paul, ekhitailutin, nangektukhaugavin Caesam tungani umiaktukatillu Godim annautiniaktain pivlutin.' 
ACT.27.25	Angutin, kuviahukpagluhi, Godmun ukpekpiagama, piniagman ukakhimayainik. 
ACT.27.26	Uvagulli itkalgigniaktugut kikektamun.”
ACT.27.27	Uvlut 14it nungumata unuktillugu imangmi Adriami umiaktuktilluta umiagmiun kikektamun tikiyukilegnahugiyun. 
ACT.27.28	Uktun ningitinamitku itininga imam 120feenguktuk. Tayyagutauk uktugmigapta 90feenguktugaluak. 
ACT.27.29	Talva nangiahukpiagamik itkalgikunatik uyagainun hinaanun, umiam akuanin kihait hitaman ikaktain kengakhutik kaulgakuvlugu. 
ACT.27.30	Tapfumanilu umiagmiut umiakpaum kaiyangat ningititaat imangmun kimauyumavlutik havagahualektutun-ilivlutik kihainun. 
ACT.27.31	Talva Paulim ukallautiyain anguyaktilik, anguyaktillu, “Tapkua umiagmiun umiakpak kimakpayyuk ilipfi annauyyauyunaektuhi.” 
ACT.27.32	Tayyainak anguyaktit kaiyam akunangit kipiyain iyukakuvlugu imangmun.
ACT.27.33	Kaulgaktinagu Paulim tamaita negikuyain ukakhuni, “Uvluni 14ni negiyuitpiaktuhi ihumalukpallagapfi. 
ACT.27.34	Naguhikuvluhi negivagluhi. Niakupfingnin nuyak atauhingnaklunin tamagunaektuk.” 
ACT.27.35	Taima ukaguegami mukpauyamik piyuk avgukhugulu neginahualektuk kuyagivlugu God. 
ACT.27.36	Tamangmiglu naamakhigamik negiyun. 
ACT.27.37	Umiakpagmi tamapta 276guyugut. 
ACT.27.38	Inuit negihuegamik umiakpak ukiikuvlugu tapfuma uhingit mukpauyakhait igitain imangmun.
ACT.27.39	Aahin kaulgagman nuna niuyuk. Umiagmiut tapfuminga ilitakhingitpiaktun, kangehugli tautugamitku uktugumayun itkalgikuvlugu umiakpak tapfumunga. 
ACT.27.40	Talva kihait igitain imangmun, akutim akhunaillu ungavakhugit, titkalagullu hivua havaktaa hinaanungaktuk. 
ACT.27.41	Talva umiakpak itkalgikpiagami hivua kahaektuk akhun akkua ahigukpallialektillugu maligmin. 
ACT.27.42	Tapfumani anguyaktit tukutumayain itekhimayukhat nalukunagit kimaunakhavun. 
ACT.27.43	Anguyaktilgum Paul annautiyumagamiuk pitailiyain. Pitkuiyuk nallit nalulguyun mihikuvlugit imangmun nuna tikitkuvlugu, 
ACT.27.44	allat annakuvlugit tigulugit keyuit umiakpagmin, umiagmiunillunin ikayuktaulutik. Taimatun tamangmik hinaanun tikittun naamaktumik.
ACT.28.1	Naamakhilekaktilluta tuhaayugut kikektauyuk tamna atikaktuk Maltamik. 
ACT.28.2	Tapkua inuit ilaganaitpiaktun tamaptingnun. Nipalulengman niglakpiakhuni ingnevikhamik havaktuk ikitugu naamakuvluta. 
ACT.28.3	Paullu keyuktaktuk ilivlugit ingnegmun. Taimalitillugu unaakpiangman keyungnin nimegiak aniyuk kiivlugu Paulim alganga. 
ACT.28.4	Inuit tapkua tauktukamitku nimegiak nivingayuk Paulim algaanin. Ingmingnun ukallaktun, “Tamna inuk inuahimayunektuk. Imangmin annakpaktuk, Ilumugnim inuhimatailiyagaluanga.” 
ACT.28.5	Paulipli nimegiak iyukaktitaa ingnegmun aanekhimaitumik. 
ACT.28.6	Inuilli puvittumik ihumayun kilamik tukuniagnahugivlugu. Taima ihumakaakpaktun Paulli aulayuitpiangman inuit ihumaliukigamik godiunahugingnaktaa. 
ACT.28.7	Takananilu inuin ataningat atikaktuk Publiusmik nunakaktuk. Tapfuma pulaakuyaatigut munagivluta ilaganaitpiakhuni uvluni pingahuni. 
ACT.28.8	Tapfumanilu Publiusim angutaa aaniaktuk kiiyakhimagami itiktakpiakhunilu. Paulim pulaagamiuk patekhugu kengaktillugu naguhipkaktaa. 
ACT.28.9	Talvani kikektagmiut allat aaniakhimayun kaivlutik naguhipkaktauyun. 
ACT.28.10	Tapkua kuyagiyaatigut aitukhuta, aullamigaptalu tapkua aullautikhaptingnik tuniyaatigut.
ACT.28.11	Talva tatkekhiut pingahut nungukaktillugit umiakpak alla atuktakkut aullakhuta. Tamna kikektami ukivaktuk tikihimagami Alexandriamin naunaikutakakhuni Malgiyumik kilangmin. 
ACT.28.12	Syracusemun tikinapta uvliyugut pingahunik. 
ACT.28.13	Talvangalu umiaktugmigapta tikittugut Rhegiumun. Akagugugman pinangnagmun tikiutiyauyugut Puteolimun uvluni malguni. 
ACT.28.14	Takananilu ukpeguhuktun tautugaptigit tapkunani naiyukuyauyugut uvluni 7ni. Kinguagun Romemungaktugut. 
ACT.28.15	Ukpeguhuktullu Romemiitun uvaptigun tuhaagamik palgiaktaatigut tikittugit Appiusim niuvavinganun Hiniktagvingnun pingahunun. Paulim tapkua tautugamigit God kuyagiyaa naamakhivluni.
ACT.28.16	Romemun tikinapta Paul pipkaktauyuk inminik naiyukuvlugu. Anguyakti atauhek pitkuyauyugaluak munakhikuvlugu tapfuminga.
ACT.28.17	Uvlut pingahut nungumata Paulim kaitkuyain Jewmiun ataningit. Katimagmata tapkua ukallautiyain, “Katangutitka, hamaniitkakunga Jerusalemin itekhimayutunilivlunga. Kanuiliyuitpiaktillunga inukatiptingnun, hivullipta pitkuhigingnullunin tuniyauhimavaktunga Romanmiunun. 
ACT.28.18	Tapkua uktukpagamingnga aitkuyumainakpiaktanga tukuyyutikhaipiagama inutimni. 
ACT.28.19	Jewmiulli imanakpangmata tukhiakpaktunga Caesarmun, kaingitkaluaktunga ihuitumik ukakuvlunga nunakatimnun. 
ACT.28.20	Talva kaitkuvagipfi talvunga takuyumayapfi ukagvigikuvluhi. Israelmiun negiugningat pivlugu ipiutak una atuglektaga.” 
ACT.28.21	Tapkua Paul ukallautiyaat, “Tuhaayuipiaktunga Judeamin ukpekativullu tikiyuitun uniuyyikuvlugit ihuitumik ilipkun uvaptingnun. 
ACT.28.22	Ihumayugut tuhaayukhauyugaluyugut ilingnin ihumangnik, Christmiut ilaa ihuigiyaulengmata tamaini ilihimagaluaktugut.”
ACT.28.23	Miitekikuvlugit ukagmayyuk katifaamiyun, amigaitun naiyuktaanun Paulim. Tapfuma unipkautigiyaa Godim atanguvia akhun kangekhivlutik Jesuskun Mosesim pitkuyainin, nalautaiyillu tiitgainin, uvlugaaluk ukauyyivluni. 
ACT.28.24	Ilait ukauhianun ukpektun alla ukpengngitugaluit. 
ACT.28.25	Tapkua atauhektun ihumakatiginginamik aiyun imaatun Paul ukaktillugu. “Itkumayumik Anengnek Naguyuk ukakhimavaktuk ukakpagami hivullipfingnun, nalautaiyikun Isaiahkun,
ACT.28.26	'Inungnun hapkununga aullakpaglutin ukaginlu, Nalauniagaluaktilluhi kangekhilimaituhi, tautukaluaktilluhilu ilitukhiyunaituhi,
ACT.28.27	Ukua inuit ihumangit aiyugmata tuhaalimaitkivlutik. Uitaekpaktullu tautugnakhavun tuhaanakhavullu hiutimingnun kangekhinakhavullu ihumatimingni. Aahin uteknakhavullu uvanga naguhipkakuvlugit.'
ACT.28.28	Ilipfingni ilaa naunaektukhak annautikhak Godmin tuyutauyuk Jewmiungitunun tapkua tuhaaniagmayyuk.” 
ACT.28.29	Paul taimatumik ukangman Jewmiut aiyun kangutivlutik ingmingnun amihumik.
ACT.28.30	Paul naiyuktuk takanani ukiuni malguni inminik munakhivluni, kuviahutigivlugit tamaita pulaamayyuk. 
ACT.28.31	Aahin Paulim ukautigiyaa Godim atanguvia ilihauyyivluni Atanek Jesus Christikun kanguhukhimaitumik pipkaktauvluni.
