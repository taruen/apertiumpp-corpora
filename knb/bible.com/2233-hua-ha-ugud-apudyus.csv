MAT.1.1	Allaya listaan cha lampeɏpuwan Jesu Kristu un galak Ari David ya galak bo Abraham. 
MAT.1.2	Si Abraham chi aman Isaac, ked si Isaac chi aman Jacob, ked si Jacob chi aman cha Judah ya cha susuludla. 
MAT.1.3	Si Judah chi aman cha Perez kan Zera, ked si Tamar chi ilacha, si Perez chi aman Hezron ked si Hezron chi aman Ram, 
MAT.1.4	Si Ram chi aman Amminadab ked si Amminadab chi aman Nahshon un aman Salmon 
MAT.1.5	Si Salmon chi aman Boaz ked si Rahab chi ilala. Ha alak cha Boaz kan Ruth ked si Obed, ked siya aman Jesse. 
MAT.1.6	Si Jesse chi aman Ari David. Si Ari David chi aman Solomon ked si Bathseba ilala un sigud un asawan Uriah. 
MAT.1.7	Si Solomon chi aman Rehoboam, si Rehoboam chi aman Abijah, si Abijah chi aman Asa. 
MAT.1.8	Si Asa chi aman Jehoshaphat. Si Jehoshaphat chi aman Joram. Si Joram chi aman Uzziah. 
MAT.1.9	Uzziah chi aman Jotham. Si Jotham chi aman Ahaz. Ked si Ahaz aman Hezekiah. 
MAT.1.10	Si Hezekiah chi aman Manasseh, ked si Manasseh chi aman Amos ked si Amos chi aman Josiah. 
MAT.1.11	Si Josiah chi aman cha Jechoniah ya cha susuludla. Hachi timpu un langitallayancha kan cha iyIsrael ud Babylon.
MAT.1.12	Libuwas pu litallayan cha iyIsrael ud Babylon, liyalak si Shealtiel un alak Jechoniah. Si Shealtiel chi aman Zerubabel. 
MAT.1.13	Si Zerubabel chi aman Abiud, si Abiud chi aman Elliakim ked si Elliakim chi aman Azor. 
MAT.1.14	Si Azor chi aman Zadok ked si Zadok chi aman Achim ked si Achim chi aman Eliud. 
MAT.1.15	Si Eliud chi aman Eleazar ked si Eleazar chi aman Matthan ked si Matthan chi aman Jacob. 
MAT.1.16	Si Jacob chi aman Joseph, un asawan Mary un langiyalak kan Jesus un ngadloncha Kristu.
MAT.1.17	Umoy un lasawaɏan si opat un lolap malipud kan Abraham inggala kan David ked lasawaɏan bo si opat un lolap malipud kan David inggala si timpuʼn langitallayancha kan cha iyIsrael ud Babylon ya lasawaɏan bo si opat un lolap malipud si illinggewancha ud Babilonia inggala si liyalakan Kristu.
MAT.1.18	Kamatla kauguchen chi liyalakan Jesus un kalanchaʼn Kristu. Si Mary un ilala liyabyeyan kan Joseph ngim sakbyey un manchapatcha, ladlaw Mary un labugi siya mipagapu si kilabyelin chi Ispiritun Apudyus. 
MAT.1.19	Gapu ta lalintog un tagu si Joseph un liyasaw-ala, achipunla pion un mikiteg si Mary ot pilanggoplaʼn isila siya un lappun makaagammu.
MAT.1.20	Si lalomsomsomkalad chi alla, kakma lampaila anghel Apudyus kan siya si in-ilop ot kalala, “Joseph, un galak Ari David, achika mangkossa un mangasawa kan Mary, ti halat un bugila ked mipagapu si kilabyelin chi Ispiritun Apudyus. 
MAT.1.21	Iyalakla leɏaki ked ngadlonyu siya Jesus, ti siya Malagu kan cha tagula kan cha byasbyasuɏcha.”
MAT.1.22	Lakwa cha laoy ta matungpeɏ ugud Apudyus un inggilin cha propetala, un kalala: 
MAT.1.23	“Mabugi osaʼn byebyai un chaampun makaobog si leɏaki ked iyalakla leɏaki un ingachencha Emmanuel”
MAT.1.24	Bummangon pun si Joseph, tiluttuwala imbilin chi anghel Apudyus kan siya ot ilasawala si Mary. 
MAT.1.25	Ngim achipunla yan kilaobog inggalà inyalak Mary leɏaki ot lingachalan Joseph siyà Jesus.
MAT.2.1	Liyalak si Jesus si ili ud Bethlehem un sakupon Judea si timpun chi lanturayan Ari Herod. Inggew cha mangkalaing un langad-acheɏ si bituwon un lampeɏpu si ili un kapon chi sumileɏan ilit, gummatongcha ud Jerusalem un lakaim-imus, 
MAT.2.2	“Chimma awechen chi alak un liyalak un Arin cha Judio? Intullongmi bituwon si kapon chi sumileɏan ilit ked siya ummaliyanmì utla ta chayawonmi siya.”
MAT.2.3	Chingngeɏn pun Ari Herod chi hachi, amod chi chalegla. Siya bo kan cha achuʼn taguʼd Jerusalem. 
MAT.2.4	Impaayegla cha ap-apun cha papachi ya cha mimistulun chi lintog ot ilimusla kan chicha lu udma miyalakan chi Kristu.
MAT.2.5	Ot summongbyatcha un kalancha, “Ud Bethlehem, un osaʼn ili un sakupon chi Judea ti siya inggilin cha propeta un kalala,
MAT.2.6	‘Ked sika, Bethlehem un iliʼn sakupon chi Judea, sika kapopotgen un ili
MAT.2.6	ud Judea ti sika meɏpuwan chi pangat un asi mangayyuwan
MAT.2.6	kan cha taguk un galak Israel.’ ”
MAT.2.7	Oli pun inyaggakaw Ari Herod impaayeg cha hachiʼn mangkalaing un langad-acheɏ si bituwon ot laammuwala kan chicha chi ustuʼn timpun lampain-an chi bituwon. 
MAT.2.8	Ot imbuunla chicha ud Bethlehem un kalala, “Ingkayu amman sington chi alak. Ked lu maochesanyu, ipakaammuyu kan sakon ta inyak bo chayawon siya.”
MAT.2.9+MAT.2.10	Lagamput ked chi im-imus chi Ari, lallubbyatcha ot amod chi teɏokcha ti kasin lampaila hachiʼn bituwon un intullongcha. Ummun-ula lu chicha ot ummillong si byetug chi inggewan chi alak. 
MAT.2.11	Lilumlokcha si hachiʼn byeɏoy ot intullongcha pu hachiʼn alak ya si ilalaʼn Mary, lampalintumingcha un lanchayaw kan siya. Ot lan-itokweɏcha kan cha lakakassun un ichatunchaʼn buɏawan, byangbyanglu un insenso ya apɏus un mirra ot illidchonchaʼn kan siya.
MAT.2.12	Ot bilegbyegaan Apudyus chicha si in-ilop, ta achicha mangulin kan Herod. Ot lalligligchaʼn langulin ud ilicha.
MAT.2.13	Ummoyon pun cha hachiʼn mangkalaing un tagu, lampaila anghel Apudyus kan Joseph si in-ilop ot kalala, “Bumangonka, itodchaklu cha man-ila ud Egypt ked inggew kayu udchi inggala ibyegak un mangulin kayu, ti impasngit Ari Herod chi alak ta ipaotoyla.”
MAT.2.14	Ot bummangon si Joseph ot intallayla cha man-ila ot ummoycha ud Egypt si hachiʼn labi. 
MAT.2.15	Ot illinggewcha udchi inggalà latoy si Herod. Lakwa alla ta matungpeɏ imbyegan Apudyus kan cha propeta un kalala, “Ilayagek chi alakku ta telalaʼd Egypt.”
MAT.2.16	Laammuwan pun Herod un silikapan cha hachiʼn mangkalaing un tagu siya, amod chi sangala. Ot imbilinla kan cha susuɏchachulaʼn otoyoncha cha losan un aalak un leɏaki un mantawon si chuwa ya cha chaampun machuwan tawon ud Bethlehem ya cha adchaliyan un ili. Ti umoy si chuwaʼn tawon chi lummaus malipud si lampain-an chi bituwon un imbyegan cha mangkalaing un langad-acheɏ si bituwon. 
MAT.2.17	Ot latungpeɏ imbyegan propeta Jeremiah un kalala,
MAT.2.18	“Mamadngeɏ cha singongoya ud Ramah, amod cha sin-aagaeg ya sin-iibin.
MAT.2.18	Ilibilan Rachel cha aalakla ked issalaʼn liwliwaoncha siya ti laamincha latoy.”
MAT.2.19	Latoy pun si Herod, kasin lampaila anghel Apudyus kan Joseph si in-ilop ud Egypt ot imbyegala kan siya, 
MAT.2.20	“Bumangonka, ta itallaylu cha man-ila ked mangulin kayuʼd Israel, ti latoy cha lamanggop un mangtoy si allaʼn alak.” 
MAT.2.21	Ot bummangon si Joseph ot intallayla cha man-ila ot langulincha ud Israel.
MAT.2.22	Ngim chingngeɏla pun un si Archelaus un alak Herod chi lanturay ud Judea, ummogyat un umoy udchi. Gapu ta lipain-ilop kan siya, ummoycha ud probinsiyan chi Galilee. 
MAT.2.23	Ot billumɏoycha si iliʼd Nazareth. Ot latungpeɏ imbyegan cha propeta un kalancha, “Ngadloncha siya iNazareth.”
MAT.3.1	Si hachiʼn timpuʼn inggewan Jesus ud Nazareth. Inggew chi osaʼn leɏakiʼn mangngachen John un Mambubunyeg. Ummoy si lugeɏ ud Judea un lappun ummili ot lambyegbyega kan cha taguʼn kummatam kan siya. 
MAT.3.2	Kalala, “Ibyabyawiyu cha byasbyasuɏyu ti chanchali Mampangatan Apudyus.” 
MAT.3.3	Si John chi hachiʼn ibyegbyegan propeta Isaiah un kalala,
MAT.3.3	“Awed chi osaʼn tagu un inggew si lugeɏʼn lappun ummili un ip-ipkawla un,
MAT.3.3	‘Pabiɏuwonyu somsomokyu ya mansagala kayu un isun chi ileɏamyu chaɏan un ayon chi Ari.’ ”
MAT.3.4	Ha silup John, lilagaʼn chutchut chi kameɏ, ked ha sintulunla gedchang, ha kakallola ked chuchun ya chilu. 
MAT.3.5	Amod cha taguʼn ummoy lanchongeɏ si intudtuchula un lampeɏpuʼd Jerusalem ya losan un iliʼn sakupon chi probinsiya ud Judea ya ulay ili-iliʼn mampachewwang un Jordan. 
MAT.3.6	Ot lan-ipudlucha kan cha byasbyasuɏcha ot bilunyagen John chicha si chewwang un Jordan.
MAT.3.7	Ngim intullong pun John cha amod un Pariseo kan cha Saduceo un umoy mampabunyeg kan siya, kalala kan chicha, “Chikayuʼn lasikap un isun chi uɏog, silu langibyega kan chikayu un milisiyu chusan Apudyus lu mampabunyeg kayu? 
MAT.3.8	Masapuɏʼn koonyu cha losan un mangipaila un tuttuwaʼn lambyabyawi kayu kan cha byasbyasuɏyu. 
MAT.3.9	Achiyu kalan un milisiyu kachusaanyu gapu ta galak chikayu kan Abraham. Ti ibyegak kan chikayu un makwaʼn mambyalilon Apudyus cha byetuʼn alla un galak Abraham. 
MAT.3.10	Si Apudyus isun chi taguʼn iyaallala wasaylaʼn mamokpok si puun chi kayu. Losan un kayuʼn achipun mamunga si bibiɏu ked mapokpok ya mitungu si apuy.
MAT.3.11	“Bunyagek chikayu si chelum un mangipaila un lambyabyawi kayu kan cha byasbyasuɏyu. Ngim ha misagsagulud kan sakon, bunyagela chikayu si Ispiritun Apudyus ya apuy. Langatngatu siya si achayu lu sakon ked achipulak lumbong un mamigging si sancheɏla.
MAT.3.12	Ked lu umali siya ilasinla cha bibiɏu un tagu si cha lawwing un tagu, miyalig si mantopa un mansilaola bilayu ya chugi. Ha bilayu iteponla si aɏang ngim ha chugi ibyellula si apuy un achipun masobsobyen.”
MAT.3.13	Si hachiʼn timpu gummatong si Jesus un lampeɏpuʼd Galilee ot ummoy chewwang un Jordan ta mampabunyeg kan John. 
MAT.3.14	Ngim achipun John pion un bunyagen siya, ot kalala, “Sakon chi masapuɏʼn bunyagem. Puggey un sika bugga umali mampabunyeg kan sakon?”
MAT.3.15	Ngim kalan Jesus un summongbyat, “Chowot sika mamunyeg kan sakon si sala, ti kasapuɏan un koon taku cha losan un ipakwan Apudyus kan chitaku.” Ot inteun John un bunyagen siya.
MAT.3.16	Lagamput pun labunyagen si Jesus, ummopwas siya si chelum, ot liwalit ud langit ot intullongla Ispiritun Apudyus un isun chi kalapati un lan-osog ot lansap-oy kan siya. 
MAT.3.17	Ot ladngeɏ ginga un lampeɏpuʼd langit un kalala, “Liya Alakkuʼn tagtagopok ya masmas-omak kan siya.”
MAT.4.1	Oli pun impuyut chi Ispiritun Apudyus si Jesus si lugeɏʼn lappun ummili ta udchi malubsubyen Satalas kan siya. 
MAT.4.2	Lallaun siya si opat puɏuʼn eɏgew ya opat puɏuʼn labi ot patunged labitin. 
MAT.4.3	Ot ummoy si Satalas kan Jesus ot kalala, “Lu tuttuwaʼn Alak chika kan Apudyus, ibyegam kan cha allaʼn byetu ta mambyalin cha tilapay.”
MAT.4.4	Ngim summongbyat si Jesus, “Liigili si ugud Apudyus un kalala,
MAT.4.4	‘Chakampun si makan abus chi ikatagun cha tagu, ngim masapuɏcha kacha ugud Apudyus.’
MAT.4.5	Oli pun impuyut Satalas si Jesus si salimpatuk chi templo si laapudyusan un siudad ud Jerusalem. 
MAT.4.6	Ot kalala kan siya, “Lu tuttuwaʼn Alak chika kan Apudyus, lumayugka ti liigili si ugud Apudyus un,
MAT.4.6	‘Bililon Apudyus cha anghelesla ta ayyuwalan chika ya tapayaon chika taplu ulay cha chapanlu achipun masugat si byetu.’ ”
MAT.4.7	Ot kalan Jesus kan siya, “Ngim liigili bo si ugud Apudyus,
MAT.4.7	‘Achim mangin-in-an si Apu un Apudyuslu.’
MAT.4.8	Ot impuyut Satalas si Jesus si kataklangan un bilig ot impailala cha losan un turay ya mampangatan utla lubung ya cha losan un bilaklangcha. 
MAT.4.9	Ot kalala, “Idchok losan cha alla kan sika, lu mampalintumingka ya manchayawka kan sakon.”
MAT.4.10	Summongbyat si Jesus un kalala, “Wissedka Satalas! Ti kalan chi liigiliʼn ugud Apudyus,
MAT.4.10	‘Chayawom si Apu un Apudyuslu ya siya abus chi mansimbiyam.’
MAT.4.11	Ot tilelan Satalas si Jesus, ot gummatong cha angheles Apudyus ot ilayyuwalancha siya.
MAT.4.12	Chingngeɏn pun Jesus un libyaɏud si John un Mambubunyeg, langulin siya ud Galilee. 
MAT.4.13	Tilelalaʼd Nazareth ot ummoy illinggew ud Capernaum un osaʼn ili si igid chi byeybyey ud Galilee un sakup chi Zebulun ya Naphtali. 
MAT.4.14	Lakwa laoy ta tuttuwaʼn matungpeɏ inggilin propeta Isaiah un kalala,
MAT.4.15	“Si pita ud Zebulun kan Naphtali, si igid chi byeybyey, un chomangon chi
MAT.4.15	chewwang ud Jordan inggala si sakup chi Galilee un igew cha Gentil.
MAT.4.16	Cha tagu udchi, isun chi inggewcha si manggikbot gapu si byasuɏcha.
MAT.4.16	Ngim si umaliʼn eɏgew, itullongcha lapigsan Silaw.
MAT.4.16	Siya mansilaw kan cha inggew si manggikbot un igew cha latoy.”
MAT.4.17	Malipud si hachiʼn timpu, lilugiyan Jesus un lambyegbyega un kalala,
MAT.4.17	“Mambyabyawi kayu kan cha byasuɏyu ti chanchali Mampangatan Apudyus.”
MAT.4.18	Si lalidtidchaɏalan Jesus si teɏanteg chi byeybyey ud Galilee, intullongla cha chuwaʼn mansulud, cha Simon un ngadlon cha Peter ya si Andrew un pin-acha malabukuɏ ti siya kawachicha. 
MAT.4.19	Ot kalan Jesus kan chicha, “Tun-ucholak ta isuɏuk kan chikayu in-ilonyuʼn malabukuɏ si tagu.”
MAT.4.20	Ot kakmacha tilelan cha tabukuɏcha ot litun-udcha kan siya.
MAT.4.21	Si lalidtidchaɏalanchad chi teɏanteg, intullong Jesus cha chuwaʼn mansulud, cha James kan John un alak Zebedee. Inggewcha si byangka kan cha Zebedee un amacha un pin-ala isagala tabukuɏcha. Ot ilayagen Jesus chicha. 
MAT.4.22	Ot kakmacha tilelan chi byangkacha ya si amacha. Ot litun-udcha kan Jesus.
MAT.4.23	Ummoy si Jesus kan cha losan un iliʼd Galilee. Ot lantudtuchu si cha sinagogacha. Imbyegbyegala Bibiɏuʼn Chameg mipanggop si Mampangatan Apudyus ya pilalin-awala bo cha lakalakalasiʼn sakit ya cha ligat cha tagu. 
MAT.4.24	Ked lanchilongeɏ pin-an Jesus killingwa si cha losan un iliʼd Syria. Hachi gapulaʼn lan-iyoy cha tagu kan cha losan un lasakit, un lakalakalasi sakitcha ya ligatcha, isun cha laaɏan, laketoy ya lapalalais, ot pilalin-awan Jesus chicha. 
MAT.4.25	Amo-amod cha taguʼn litun-ud kan siya un lampeɏpuʼd cha probinsiya ud Galilee, Judea, Decapolis, Jerusalem ya cha iliʼn inggew si chomangon chi chewwang ud Jordan.
MAT.5.1	Intullong pun Jesus cha amod un tagu, lalagecha si bilig
MAT.5.2	Ot illugilaʼn lantudtuchu kan chicha un kalala,
MAT.5.3	“Pian cha taguʼn ammucha un lappun kabyeeɏancha si sangwalan Apudyus, ti mipaticha si Mampangatan Apudyus.
MAT.5.4	“Pian cha taguʼn mallachingit gapu si byasuɏ, ti liwliwaon Apudyus chicha.
MAT.5.5	“Pian cha taguʼn mangipakumbyabya si long-egcha, ti chicha malawid si pita.
MAT.5.6	“Pian cha taguʼn pipioncha un koon cha ipakwan Apudyus, ti maplokcha.
MAT.5.7	“Pian cha taguʼn malagchegu kan cha asintatagucha, ti kacheguwan Apudyus chicha.
MAT.5.8	“Pian cha taguʼn mampeɏkas cha somsomokcha, ti mailacha si Apudyus lu sumin eɏgew.
MAT.5.9	“Pian cha taguʼn pin-a mangwa si lumin-awaan cha tagu, ti ibilang Apudyus chichaʼn aalakla.
MAT.5.10	“Pian cha taguʼn mapalpaligatan gapu si mangwaancha si pion Apudyus, ti lipaticha si Mampangatan Apudyus.
MAT.5.11	“Pian kayu lu mangig-iggaan chikayu ya palpaligatan chikayu ya pepewingon chikayu gapu kan sakon. 
MAT.5.12	Ulay lu katchi pin-acha koon kan chikayu, matetteɏok kayu, ti chakeɏ gunggulayuʼd langit. Ti kamatchi bo killingwan cha taguʼn lamampaligat kan cha propetan ummun-ula lu chikayu.”
MAT.5.13	Ot intuɏuy Jesus un lantudtuchu, kalala, “Isuyu asin kan cha losan un tagu si allaʼn lubung. Ngim lu makaan chi simsimla, lappun in-ilolaʼn mangiyulin si kilaasinla. Lappun puutlà akit, mibyellu ked byebyechokon cha tagu.
MAT.5.14	“Ya isuyu silaw un mansilaw si somsomok cha tagu si lubung. Isuyu iliʼn inggew si osaʼn bilig un mampatak ya achipun makwaʼn maseilan. 
MAT.5.15	Ked lappun tagu si tonggela silaw ked lilakkobyela si chungchung. Ngim ipatayla si ustuʼn papattayan ta silawala cha losan un inggew ud chaɏom chi byeɏoy. 
MAT.5.16	Kamatchi bo un kasapuɏan un silawanyu cha tagu ta mailacha bibiɏuʼn ugaliyu ked siya mangichayawancha kan Apudyus un Amayuʼd langit.”
MAT.5.17	Kalan Jesus, “Achiyu kalan un ummaliyak ta inyak kaalon chi lintog un inggilin Moses ya cha tudtuchun cha propeta, ngim ummaliyak ta matungpeɏ cha losan un liigili.
MAT.5.18	Tuttuwa ibyegak kan chikayu, maumas chi langit ya pita ngim cha lintog Apudyus ked sissiya, ulay simpattok achipun mataɏak inggalad matungpeɏ cha losan un panggop Apudyus. 
MAT.5.19	Ked ha taguʼn achipun tumuttuwa si ulay kapaatan un lintog Apudyus ya siya bo itudtuchula kan cha uchum, miibilang un siya kabyabyaan si Mampangatan Apudyus. Ngim lu silu tumuttuwa si lintog Apudyus ya siya bo itudtuchula kan cha uchum, siya mibilang un kangatuwan si Mampangatan Apudyus. 
MAT.5.20	Ti ibyegak kan chikayu, un achipun kayu mipati si Mampangatan Apudyus lu achipun kayu lalinlintog lu cha Pariseo ya cha mimistulun chi lintog.”
MAT.5.21	“Chingngeɏyu un liibilin kan cha tagu si awi un kalala, ‘Achi kayu pumatoy, ked lu silu pumatoy, michiɏum ked machusa.’ 
MAT.5.22	Ngim ibyegak kan chikayu, lu silu sumanga si biɏunla makuis ked lu silu mangig-iggaala biɏunla, michiɏum kan cha kukunsiseɏ ked lu silu mangibyega si biɏunla un, ‘Oggog! Lappun puutlu!’ lobbonglaʼn mibyellu si apuy ud impiyeɏlu. 
MAT.5.23	Ked lu awed ingka ichatun kan Apudyus si altar ya laslasmokluʼn awed lawingon chi biɏunlu kan sika, 
MAT.5.24	telam chi chatunlu si sangwalan chi altar ked ingka umula mampakawan si biɏunlu asika ot mangulin ya manchatunka kan Apudyus.
MAT.5.25	“Lu awed lamabyasuɏ kan sika ya mangichiɏum kan sika, kakmam umoy makaaliglu sakbyey un gumatongka si korti. Ta achila ipuɏang sika si kuis ked achipun chi kuis sika ipuɏang kan cha pulis ta achipun cha pulis sika ibyaɏud. 
MAT.5.26	Tuttuwa ibyegak kan sika, lu mibyaɏudka achipunka mibukat inggalaʼd byayachem losan un muɏtam.”
MAT.5.27	“Chingngeɏyu un liibilin kan cha tagu si awi un kalala, ‘Achi kayu makachegchegas.’ 
MAT.5.28	Ngim ibyegak kan chikayu, lu silu mangitullong si byebyai ya piolaʼn eɏan siya ked lakabyasuɏ si chegchegas si somsomokla. 
MAT.5.29	Lu siya makabyasuɏam cha itullong chi machuwalan un atam, ukaom ked ibyellum! Un-ulloy chi makuɏangan chi long-eglu lu wechewed chi long-eglu ked mibyelluʼd impiyeɏlu. 
MAT.5.30	Lu siya makabyasuɏam chi kokòon chi machuwalan un imam, lampogem ked ibyellum! Un-ulloy chi magugungsuɏan chi osaʼn imam lu wechewed chi long-eglu ked mibyelluʼd impiyeɏlu.”
MAT.5.31	“Chingngeɏyu un liibilin un kalala, ‘Lu ichangan chi leɏaki asawala, masapuɏʼn mangwa si kasuɏatan chi man-ichangancha.’ 
MAT.5.32	Ngim ibyegak kan chikayu, lu ichangan chi leɏaki asawala, makabyasuɏ, malaksig lu lakachegchegas chi byebyai, un siya gapun chi mamabyasuɏala kan siya. Ya lu silu mangasawa si laichangan un byebyai makabyasuɏ si chegchegas.”
MAT.5.33	“Chingngeɏyu un liibilin kan cha tagu si awi un kalala, ‘Achim yam-alon chi insapatam, ngim masapuɏʼn koom chi insapatam kan Apudyus.’ 
MAT.5.34	Ngim si sala ibyegak kan chikayu un achi kayu mansapata ya achiyu isapataʼd langit, ti siya mantutuggewan Apudyus un manturay. 
MAT.5.35	Willu achiyu isapata allaʼn pita, ti siya lipatayan chi ikila. Ked isula bo un achiyu isapata ud Jerusalem, ti siya siudad chi kangatuwan un Ari. 
MAT.5.36	Ya achim isapata chi uɏum, ti achipunka makakopya si ossaan un mamputilak willu mangngitit un buuk. 
MAT.5.37	Un-ulloy chi kalanyuʼn ‘O’ lu tuttuwa, willu ‘Lai’ lu achipun, achiyu chog-an si sapata, ti losan un ichogayu lampeɏpu kan Satalas.”
MAT.5.38	“Chingngeɏyu un liibilin kan chikayu un kalala, ‘Lu silu mamussok si atan chi asintatagula, masapuɏʼn mabussok bo atala. Ked lu silu mamugbug si ngipon chi asintatagula, masapuɏʼn mabugbug bo ngiponla.’
MAT.5.39	Ngim ibyegak kan chikayu, achiyu ibyaɏos cha lawwing un kingwan chi asintataguyu kan chikayu. Lu awed malipak si machuwalan un apinglu, itayam bo machuwigin apinglu. 
MAT.5.40	Ked lu awed mangichiɏum kan sika ta eɏala siluplu, idchom bo chakitlu. 
MAT.5.41	Ked lu awed tagù ipatutla ipabukud kan sika keɏgala si sinkilamitru, bukuchom ulay chuwaʼn kilamitru. 
MAT.5.42	Lu awed mangkochew kan sika, idchem. Lu awed bumulud kan sika, pabuluchem bo.”
MAT.5.43	“Chingngeɏyu un liibilin kan chikayu un kalala, ‘Masapuɏʼn ayatonyu cha bubuɏunyu, ngim sangaonyu cha kabusuɏyu.’ 
MAT.5.44	Ngim ibyegak kan chikayu, masapuɏʼn ayatonyu cha kabusuɏyu ya iluwaluwanyu cha mamampaligat kan chikayu. 
MAT.5.45	Ta mibilang kayu un aalak Apudyus un Ama takuʼd langit. Ti man-iisun ipalubusla umilitan chi ilit kan cha bibiɏuʼn tagu ya cha lawwing un tagu. Isula boʼn mangatod si uchen kan cha lalintog ya cha mangwa si lawwing. 
MAT.5.46	Kalanyu lin un lu siyad ay-ayatonyu cha mangay-ayat kan chikayu, gunggulaan Apudyus chikayu? Lai, ti ulay bo cha manchachagup si bugis katchi bo kokòoncha. 
MAT.5.47	Ked lu abus cha bubuɏunyu si makaug-ugguchenyu ya lilaksigyu cha uchum, simma puutla ti ulay cha achipun mamati, kamatchi bo kokòoncha. 
MAT.5.48	Ked masapuɏʼn lappun mangkuɏanganyu, un isun chi Amayuʼd langit un lappun mangkuɏangala.”
MAT.6.1	Intuɏuy Jesus lantudtuchu un kalala, “Allachenyu ta achiyu ipappaila kan cha tagu lu mangwa kayu si bibiɏu, ti lu siya mangwaanyu pionyuʼn ichayaw chikayu kan cha tagu, achipun chikayu gunggulaan kan Amayuʼd langit.
MAT.6.2	“Ked lu awed idchonyu kan cha taguʼn makasapuɏ si tuɏung, achiyu ipappaila kan cha tagu un isun chi kokòon cha aginpapati un ipappailacha kan cha kekkesa ya cha sinagoga cha bibiɏuʼn kokòoncha ta chayawon cha tagu chicha. Tuttuwa ibyegak kan chikayu, lagamputcha ilawat chi gunggulacha. 
MAT.6.3	Ngim chikayu, lu awed idchonyu kan cha makasapuɏ, ilanyu ta achiyu ipatagammu ulay siluʼn tagu. 
MAT.6.4	Ngim iyaggakawyuʼn mangtod ked si Amayu un mangitutullong kan cha losan un achipun maila gunggulaan chikayu.”
MAT.6.5	“Ked lu malluwalu kayu, achiyu iyis-isu kan cha aginpapati ti pionchaʼn isiked un malluwalu si sinagoga ya cha igid cha kekkesa ta itullong cha tagu chicha. Tuttuwa ibyegak kan chikayu, lagamputcha ilawat chi gunggulacha. 
MAT.6.6	Ngim lu malluwalu kayu, lumlok kayu si kuwetuyu ya inyolobyu ked malluwalu kayu kan Amayu un achipun maila ked si Amayu un Apudyus un mangitutullong si pin-ayu koon, ked gunggulaan chikayu.
MAT.6.7	“Lu malluwalu kayu achiyu anchu-anchuwon un mangkekemangon un isun chi kokòon cha achipun mamati, ti kalancha pun lu chongɏon Apudyus chicha lu achu maibyegacha. 
MAT.6.8	Achiyu tuɏachon chi malluluwalucha, ti ulay si chaampunyu mangibyeg-an tilataggammun Amayuʼn Apudyus cha masapuɏyu. 
MAT.6.9	Kamatla in-ilonyuʼn malluwalu:
MAT.6.9	‘Amami un awed langit, machaychayaw otyan chi ngachenlu.
MAT.6.10	Chumtong otyan chi Mampangatam utla pita ya
MAT.6.10	makwa otyan chi piom utla pita un isun chi lakwaʼd langit.
MAT.6.11	Mangtodka si ileɏgew un kalonmi.
MAT.6.12	Ya pakawalom cha byasbyasuɏmi, ti pilakawanmi bo
MAT.6.12	cha lakabyasuɏ kan chikami.
MAT.6.13	Ya achim ipalubus un masulisug kami ta achi kami makabyasuɏ,
MAT.6.13	ngim ilisim chikami si lawwing.’ ”
MAT.6.14	Ot kalan bo Jesus, “Lu pakawalonyu cha mangwa si lawwing kan chikayu, pakawalon chikayu bo kan Amayuʼd langit. 
MAT.6.15	Ngim lu achipunyu pakawalon chicha, achipun bo Amayu un awed langit pakawalon chikayu.”
MAT.6.16	Ot intuɏuy Jesus, “Lu mallaun kayu mipagapu si malluwaluwanyu, achi kayu aginchachauy un isun cha aginpapati. Ti pionchaʼn ipaila kan cha taguʼn lallaunchaʼn malluwalu. Ibyegak chi tuttuwa kan chikayu, gilamputcha ilawat chi gunggulacha. 
MAT.6.17	Ngim lu mallaun kayu, mancheup kayu ya malagaysay kayu, 
MAT.6.18	taplu achin cha tagu ammuwon un pin-a kayu mallaun ngim abus si Ama takuʼd langit un achipun maila chi sintagammu. Ked si Ama taku un mangitullong si cha litataɏuʼn koonyu, gunggulaan chikayu.”
MAT.6.19	Kalala bo, “Achi kayu man-ummung si bilaklangyu utla pita un makwaʼn yam-alon chi lakoy, metiyan ya makwaʼn maakaw.
MAT.6.20	Ngim siya otyan koonyu, man-ummung kayu si kilabyaklangyuʼd langit un lappun manyam-an, achipun metiyan ya lappun bo makaakaw. 
MAT.6.21	Ti ha katuttuwaala, lu silu potpotgonyu, kapilitan un siya bo isosomokyu.”
MAT.6.22	Oli pun lan-alig si Jesus un kalala, “Ha ata, siya silaw chi long-eg. Lu bibiɏu atam, masisillawan losan chi long-eglu. 
MAT.6.23	Ngim lu awed chipiktun chi atam, manggikbot chi losan un long-eglu. Ked lu manggikbot chi awed kan sika imbis un silaw, gettok un amod un pangot!”
MAT.6.24	“Lappun tagù mansimbi si chuwaʼn ap-apu. Ti kapilitan un memeɏyed si osa ya mansasanga si osa. Ked potpotgola bo osa ya am-amsiwola osa. Achipun makwaʼn manchisalola un mansimbi kan Apudyus ya bilaklang.”
MAT.6.25	“Siyad ibyegak kan chikayu, achi kayu machalagen mipanggop si mataguwanyu, un isun chi kalonyu, ilumonyu ya cha mansilupyu. Ti lapotpotog chi biyegyu lu ha makan ya lapotpotog bo long-egyu lu ha silup. 
MAT.6.26	Itullongyu ked cha sissiwit un sintatayap, achipuncha mammuɏa ya man-apit ya achipuncha malepon si aɏang. Ngim pakalan Amayuʼd langit chicha. Ha chakampun kamman un lapotpotog kayu kan Apudyus lu cha allaʼn sissiwit? 
MAT.6.27	Awed kamman akit icheay chi machanchalagen kayu si biyegyu? Pulus.
MAT.6.28	“Ked pakayuggey manchaleg mipanggop si cha useɏonyuʼn luput? Itullongyu ked chi in-ilon cha sabsabung un chumakeɏ si tattaɏun, achipun cha mit mangkawachi willu mallaga si silupcha. 
MAT.6.29	Ngim ibyegak kan chikayu un ulay si Ari Solomon un kabyaklangan,
MAT.6.30	Lu katchi in-ilon Apudyus un mampabiɏu si luut lawa un sin-akitan chi inggewancha si sala ya lakyawcha bo ked lu bigat masgob, giluɏa kayu bo achila silupan? Ha lappun pammatiyu? 
MAT.6.31	Ked achi kayu machalagen mipanggop si cha masapuɏyu, un isun chi makan, mailum ya silup. 
MAT.6.32	Ti cha taguʼn achipun mamati kan Apudyus katchi cha singsingtoncha. Ammun Amayuʼd langit un masapuɏyu losan cha alla. 
MAT.6.33	Siya otyan isosomokyu Mampangatan Apudyus ya masapuɏʼn koonyu cha piola, ked idchola cha losan un kasapuɏanyu. 
MAT.6.34	Ked achi kayu machalagen si ligat un chumtong lu bigat. Oli ta lu bigat, asiyu sanguwon chi ligat un chumtong si hachiʼn eɏgew. Ti umalay cha ligat un laklak-amon taku si kacha eɏgew. Ked achi taku chogchog-an.”
MAT.7.1	Intuɏuy Jesus lantudtuchu un kalala, “Achiyu kuison cha uchum ta achin Apudyus kuison chikayu. 
MAT.7.2	Ti ha in-ilonyuʼn manguis kan cha uchum un tagu, siya bo koon Apudyus un manguis kan chikayu. Lu silu kiged chi idchonyu si asintataguyu, siya bo kiged chi idchon Apudyus kan chikayu. 
MAT.7.3	Puggey un mitullonglu siɏun-ik si atan chi suludlu, ked achipunlu maila sitap si atam? 
MAT.7.4	Ma in-ilom un mangibyegaʼn kaalok chi siɏun-ik si atam, lu achipunlu maila sitap si uwam un ata? 
MAT.7.5	Sikan pappai! Ulaom yan kaalon chi sitap si atam ta pumatak chi mangitullongam un mangaan si siɏun-ik si atan chi biɏunlu.”
MAT.7.6	“Achiyu ipatut itudtuchu ugud Apudyus si taguʼn mangam-amsiw ya issalan chongɏon, ti miyaligcha si asu ya byeɏok. Ti ulay lu langila idchom si asu, kotbyeɏn chikayu. Achiyu bo idchon chi kangilaan un bongeɏ kan cha byeɏok ti iwakatcha ya choschosancha.”
MAT.7.7	Kalan bo Jesus, “Lu awed masapuɏyu, kochewonyu kan Apudyus ot idchola kan chikayu. Lu awed singtonyu, maochesanyu. Ked lu mangkongkong kayu si sawang, milukat kan chikayu. 
MAT.7.8	Ti losan un mangkochew kan Apudyus, maatod chi kochewola. Lu silu mansingit si piolaʼn sington, maochesala. Lu silu mangkongkong, milukat chi sawang kan siya. 
MAT.7.9	Silu kan chikayuʼn aamma, un lu mangkochew chi alakyu si makan, ha idchonyu kamma byetu? 
MAT.7.10	Ked lu manchawat si lamos, ha idchonyu kamman bo uɏog? 
MAT.7.11	Kan chikayuʼn malagbyasuɏ, lu ammuyuʼn mangatod si bibiɏu kan cha aalakyu, giluɏa bo Amayuʼd langit achi mangatod si bibiɏu kan cha losan un mangkochew kan siya.
MAT.7.12	“Koonyu kan cha uchum un tagu chi pionyu un kooncha kan chikayu. Ti laoy chi labukeɏan chi lintog Moses ya cha inggilin cha propeta.”
MAT.7.13	“Mangoy kayu si lalipit un liwangan, ti lawaya liwangan kan manggochong chi chaɏan un umoy ud impiyeɏlu, ked gapu ta manggochong chi halat un liwangan, achu cha mangoy. 
MAT.7.14	Ngim gapu ta lalipit chi liwangan ya mansukun chi chaɏan un umoy si biyeg un mallalayun kan Apudyus, ked akit cha mangoy.”
MAT.7.15	Intuɏuy bo Jesus kalan un, “Allechenyu cha silan propeta. Umalicha kan chikayu un agin-uk-ukoy un isun chi keɏlilu, ngim ha katuttuwaan, isucha atap un asuʼn kuman. 
MAT.7.16	Milalasinyu chicha gapu si kokòoncha, isun chi kayu un maammuwan lu mamunga. Ha mamunga kamma iwoy si eɏagen, willu grapes si abukachu? 
MAT.7.17	Ha bibiɏuʼn kayu, bibiɏu bo ibungala, ngim ha lawwik un kayu, lawwik bo ibungala. 
MAT.7.18	Ha bibiɏuʼn kayu, achipun mamunga si lawwik, ked ha lawwik un kayu, achipun mamunga si bibiɏu. 
MAT.7.19	Ked ha kayuʼn achipun mamunga si bibiɏu, mapokpok ked litungu. 
MAT.7.20	Ked ha mangilasilanyu kan cha silan propeta ked gapu si kokòoncha.”
MAT.7.21	Ot intuɏuy Jesus lantudtuchu, “Chakampun si losan un mangibyega kan sakon un, ‘Apu, Apu,’ ked makaslok si Mampangatan Apudyus, ngim abus cha mangwa si pion Amak ud langit. 
MAT.7.22	Ked lu chumtong chi eɏgew un manguisan Apudyus kan cha tagu, achu cha mangkadkachegu kan sakon, ‘Apu, Apu, peɏlokom chikami! Gapu si ngachenlu, imbyegbyegami bibiɏuʼn chameg. Gapu si ngachenlu, pileɏyawmi cha aɏan. Gapu si ngachenlu, achu killingwamiʼn lakaskaschaaw.’ 
MAT.7.23	Ngim ibyegak kan chicha, ‘Lappun ammuk kan chikayu! Wissed kayu, chikayuʼn mangmangwa si lawwing!’ ”
MAT.7.24	Ot kalala bo, “Lu silu chumngeɏ si allaʼn ugudku ya koola chicha, miyalig si lasilib un taguʼn lampaud si byeɏoyla si lap-at chi byetu. 
MAT.7.25	Ulay lu iggalaʼn umuche-uchen ya lummitap ya iwasot chi byali, achipun mikusob chi byeɏoyla ti lapaud si lap-at chi byetu. 
MAT.7.26	Ngim lu silu mangngeɏ si allaʼn ugudku ya achipunla koon, miyalig si looggog un taguʼn lampaud si byeɏoyla si kaleglegelan. 
MAT.7.27	Ked lu iggalaʼn umuche-uchen ya lummitap ya iwasot chi byali byeɏoyla, mikusob ya miwakat.”
MAT.7.28	Gilamput ked Jesus imbyega cha hachi, laschaaw cha amod un taguʼn illinggew si in-ilolaʼn lantudtuchu. 
MAT.7.29	Ti lantudtuchu kan chicha un kamad alla kalobbongala, chakampun un isun cha mimistulun chi lintog.
MAT.8.1	Lan-osog pun si Jesus un lampeɏpud chi bilig, litun-ud cha amo-amod un tagu kan siya. 
MAT.8.2	Oli pun ummachali osaʼn leɏakiʼn laleprosy kan Jesus ot lampalintuming si sangwalanla, un kalala, “Apu, lu piom, palin-awaolak.”
MAT.8.3	Ot inyachawen Jesus chi imala ot ilappachela siya, un kalala, “O, Piok, lumin-awaka.” Ot kakma lakaan chi leprosyla. 
MAT.8.4	Ot kalan Jesus kan siya, “Chongɏom! Achim pay ibyegbyega laoy ulay siluʼn tagu, ngim ingka mampeɏang si pachi ked manchatunka ti siya imbilin Moses ta maluttuwaan cha taguʼn lummin-awaka.”
MAT.8.5	Gummatong pun si Jesus ud Capernaum, ilabot chi kapitan cha suɏchachuʼn iRome siya. Ot langkadkachegu un kalala, 
MAT.8.6	“Apu, lasakit chi bubùulok ud uwami, lapalalais ked amod chi ligatla.”
MAT.8.7	Ot kalan Jesus kan siya, “O, umaliyak ta palin-awaok siya.”
MAT.8.8	Ot kalan chi kapitan, “Intalu achika umali, ti chakpun lumbong un mammangili kan sika. Ibyegam laing chi ugudlu ked lumin-awa bubùulok. 
MAT.8.9	Ti ulay sakon, awed langatngatu un mangituray kan sakon ya awed cha suɏchachuʼn iturayak. Lu ibyegak si osa, ‘Ingka,’ ked ummoy. Lu ibyegak si osa, ‘Umalika,’ ked ummali. Ked lu ibyegak si bubùulok, ‘Koom chi alla,’ ked kingwala bo.”
MAT.8.10	Laschaaw si Jesus si chingngeɏla imbyegan chi kapitan, ot kalala kan cha taguʼn lituntun-ud kan siya, “Tuttuwa ibyegak kan chikayu, lappun inchesak si kamatla kapigsan chi pammatila, ulay kan cha taguʼd Israel. 
MAT.8.11	Ibyegak kan chikayu, achu cha Gentil un mampeɏpu si sumileɏan ilit un ili ya mipisukan ilit un umoy makakan kan cha Abraham, Isaac ya si Jacob si Mampangatan Apudyus ud langit. 
MAT.8.12	Ngim cha Judio un pililiyan Apudyus un mipati si Mampangatala, kaachuwan kan chicha ked mibyellu si lugeɏʼn amod chi gikbotla, ked sin-iibincha ya singngingillot cha ngiponcha si sigebcha.”
MAT.8.13	Ot kalan Jesus si kapitan, “Ingkan! Makwa imbyegam ti siya pilatim.” Ot kakma lummin-awa bubùulola.
MAT.8.14	Oli pun, ummoy si Jesus ud byeɏoy cha Peter, ot intullongla byebyai un katugangan Peter un uumbog, ti amod chi palatingla. 
MAT.8.15	Ot iloglen Jesus chi imala ot kakma lakaan chi palatingla. Bummangon chi byakbyakot ot pilakalala si Jesus.
MAT.8.16	Lummaschom pun, inggetong cha tagu cha laaɏan ya cha lasakit kan Jesus. Ot iluseɏla ugudla un lampeɏyaw kan cha aɏan ya pilalin-awala losan cha lasakit. 
MAT.8.17	Killingwala cha laoy losan ta matungpeɏ imbyegan propeta Isaiah si awi un kalala, “Kilaanla cha ligligat taku ya pilalin-awala cha saksakiton taku.”
MAT.8.18	Intullong pun Jesus un amod cha taguʼn langalibungbung kan siya, bililinla cha disipulusla un umoycha si chomang chi allaʼn byeybyey. 
MAT.8.19	Ngim kummatam chi osaʼn mistulun chi lintog ot kalala, “Mistulu, mitun-uchak kan sika ulay chilu ayam.”
MAT.8.20	Ot kalan Jesus kan siya, “Cha mutit allat chi lungug un igewcha ya cha sissiwit allat bo sukbutcha. Ngim Sakon un Alak chi Tagu, lappun byeɏoyku un inyak masuɏpan.”
MAT.8.21	Ot kalan chi osaʼn disipulus Jesus, “Apu, inyakon yan ta inyak ilobon si amak.”
MAT.8.22	Ngim kalan Jesus kan siya, “Tun-ucholak, mangamung gey cha achipun mamati, un isucha lalattoy un mangimbon kan siya.”
MAT.8.23	Oli pun lambyangka cha Jesus ya cha disipulusla. 
MAT.8.24	Langgilawacha pun si byeybyey ud Galilee, maeg ga lummoswa lapigsan byali ot saksakyabyen chi challuyun chi byangkacha ked allà akit un milutobcha. Ngim lasusuyop si Jesus. 
MAT.8.25	Ot ummoy cha disipulusla bilangon siya, un kalancha, “Apu, taguwom chikami! Allaʼn milutob taku!” 
MAT.8.26	Summongbyat si Jesus un kalala, “Pakayuggey umogyat? Assi-assi, kuɏang chi pammatiyu!” Lummibbyat si Jesus ot pilagilokla byali ya challuyun, ot gummilokchaʼn ustu-ustu. 
MAT.8.27	Ot laschaaw cha disipulusla ot kalancha, “Silu maga taguʼn alla, un ulay chi byali ya challuyun tuttuwaoncha siya?”
MAT.8.28	Gummatong ked cha Jesus si chomangon chi byeybyey un sakupon chi Gadarenes, liyabot kan siya cha chuwaʼn leɏakiʼn laaɏan, un lampeɏpu si loblobon. Patunged cha kaog-ogyat ked lappun makaituled un mangoy si hachiʼn chaɏan. 
MAT.8.29	Ot lapalakuycha un kalancha, “Sikaʼn Alak Apudyus, puggey taktakon chikami? Ha ummalika utla ta paligatam chikami sakbyey un gumatong chi likodchong un timpu?”
MAT.8.30	Ked inggew cha amod un byeɏok si achali un sinsusubsub. 
MAT.8.31	Ot ilàaɏuk cha aɏan si Jesus un kalancha, “Lu peɏyawom chikami, ibuunlu chikami kan cha anchaʼn byeɏok.”
MAT.8.32	Ot kalan Jesus kan chicha, “Ingkayu!” Ot lummawa cha aɏan si hachiʼn tagu ot ummoy cha lallun-ug kan cha byeɏok. Ot lanchokchokas cha byeɏok lummayug si angit ot laamin cha lilutob ya laalud si byeybyey.
MAT.8.33	Cha hachiʼn man-aachug kan cha byeɏok, ummawidcha si ili. Imbyegacha losan un lakwa, pati cha lakwa kan cha chuwaʼn laaɏan. 
MAT.8.34	Ot ummoy cha umili ilabot si Jesus. Ot inchesancha pun siya, ilàaɏukcha siya ta telala ilicha.
MAT.9.1	Oli pun lambyangka cha Jesus kasin ot chummemangcha si byeybyey ot langulin si ilila. 
MAT.9.2	Lichuumcha pun si ili, inggetong cha tagu leɏakiʼn bilubulligenchaʼn lapalalais. Laammuwan pun Jesus chi gettok un pammaticha kan siya, kalala si lapalalais, “Alakku, pakoscheɏom chi somsomoklu. Lapakawan cha byasuɏm.”
MAT.9.3	Ot sin-aayumimit cha uchum un mimistulun chi lintog un kalancha, “Palaggey iyisu long-egla kan Apudyus!”
MAT.9.4	Ammun Jesus chi awed si somsomokcha ot kalala, “Puggey un lawwing chi somsomokyu? 
MAT.9.5	Simma lagodgochong un ibyega, ‘Lapakawan cha byasuɏm,’ willu ‘Lumibbyatka ked malidchaɏanka?’ 
MAT.9.6	Allaya maligammuwanyu un Sakon un Alak chi Tagu, alla kalobbongak utla pita un mamakawan si byasuɏ.” Ot kalala si hachiʼn lapalalais, “Lumibbyatka, eɏam chi oboklu ya ingkan uwayu!”
MAT.9.7	Ot lummibbyat chi hachiʼn lapalalais ot ummoyon. 
MAT.9.8	Intullong pun cha amod un tagu lakwa, laschaawcha ya ummogyatcha, ot chilaychayawcha si Apudyus un langatod si kamatchiʼn kalobbongan kan cha tagu.
MAT.9.9	Ot ummoyon si Jesus udchi ot si lalidtidchaɏalala intullongla osaʼn manchachagup si bugis un mangngachen Matthew un umaammuy si opisilala. Ot kalan Jesus kan siya, “Tun-ucholak.”
MAT.9.10	Si ummoyan cha Jesus ya cha disipulusla langalan ud uwancha Matthew, ummoy lakakan cha achuʼn kakadwan Matthew un manchachagup si bugis ya cha uchum un malagbyasuɏ. 
MAT.9.11	Intullong pun cha Pariseo chicha, ilimuscha kan cha disipulus Jesus, “Puggey makakan chi Apuyu kan cha manchachagup si bugis ya cha malagbyasuɏ?”
MAT.9.12	Chingngeɏn ked Jesus chicha, summongbyat, “Ha taguʼn lappun sakitla, achipunla masapuɏ chuktuɏ. Ngim ha makasapuɏ ked ha lasakit. 
MAT.9.13	Ingkayu amman achaɏon chi pion chi ugud Apudyus un ibyega un kalala, ‘Siyad piok chi kumachegu kayu kan cha asintataguyu. Chakampun si piok cha ichatchatunyu kan sakon.’
MAT.9.14	Oli pun ummoy cha disipulus John un Mambubunyeg lakaimus kan Jesus, “Puggey un chikami ya cha Pariseo, mangankallayun kami mallaun, ngim cha disipuluslu achipuncha mallaun?”
MAT.9.15	Ot inyalig Jesus un summongbyat, kalala, “Ha makwa kamman un mallaun cha bubuɏun chi leɏakiʼn mangkaseɏ lu awed cha kan siya? Mangancha bò amin. Ngim gumatong chi timpu un miyachayu likaseɏ kan chicha, ked hachi asicha mallaulan.”
MAT.9.16	Ot kasin lan-alig si Jesus un kalala, “Lappun tagù mangitekup si baruʼn luput si chachaan un silup ti lu kumsin chi baruʼn luput, ked maam-amod mapissay chi silup. 
MAT.9.17	Ya lappun tagù mangigga si ilabuyu un byeyas si chachaan un giledchang un iiggaan
MAT.9.18	Sissiyaʼn man-ugu-ugud si Jesus kan chicha, ot gummatong chi osaʼn pangat chi sinagogan cha Judio. Lampalintuming si sangwalanla ot kalala, “Kakkatoy chi alakkuʼn byebyai, ngim lu umalika ta appachem siya, matagu kasin.” 
MAT.9.19	Oli pun lummibbyat si Jesus ya cha disipulusla ot litun-udcha kan siya.
MAT.9.20	Inggew chi osaʼn byebyai un mambuɏubuɏus si lasawaɏan si chuwaʼn tawon. Ummoy si ochogen Jesus ot ilappachela pegpeg chi silupla, 
MAT.9.21	ti ha somsomokla, “Samela gey lu maappachek chi silupla, ta lumin-awaak.”
MAT.9.22	Oli pun lantuwili si Jesus ot intullongla siya, ot kalala, “Pakoscheɏom chi somsomoklu, alakku! Gapu si pammatim kan sakon, lumin-awaka.” Ot kakma lummin-awa byebyai.
MAT.9.23	Gummatong pun cha Jesus si byeɏoy chi pangat chi sinagoga, lilumlokcha ot intullongla cha malungtungngali ya cha amod un taguʼn lappun kapuutancha, 
MAT.9.24	kalala kan chicha, “Lumawa kayu, chakampun si latoy chi allaʼn byebyeɏasang, lasusuyop abus.” Ot liyokyokcha siya. 
MAT.9.25	Lummawa pun cha amod un tagu, lilumlok si Jesus si chaɏom ot iloglela imala ot bummangon chi byebyeɏasang. 
MAT.9.26	Ot lanchilameg chi killingwan Jesus si losan un sakup chi hachiʼn ili.
MAT.9.27	Ummoyon si Jesus, ot si malidtidchaɏalala, tilun-ud cha chuwaʼn lakuɏap un ip-ipkawcha, “Galak David, kacheguwam u chikami!”
MAT.9.28	Lilumlok pun si Jesus si byeɏoy, lilumlok bo cha hachiʼn chuwaʼn lakuɏap. Ilimus Jesus kan chicha, “Ha mamati kayuʼn makwak un kaalon chi kuɏapyu?”
MAT.9.28	Ot summongbyatcha, “O, Apu.”
MAT.9.29	Ot ilappachen Jesus chi atacha un kalala, “Gapu si pammatiyu, makwa.” 
MAT.9.30	Oli pun makatullongcha. Ot bililin Jesus chichaʼn ustu un kalala, “Achiyu ibyegbyega ulay silu.” 
MAT.9.31	Ngim ummoyoncha pun, inweɏawegcha chameg mipanggop kan Jesus si losan un sakup chi hachiʼn ili.
MAT.9.32	Ummoyon ked cha hachiʼn lakuɏap, illiyoy bo cha uchum kan Jesus chi osaʼn leɏakiʼn laumeɏ gapu ta laaɏan. 
MAT.9.33	Pileɏyaw pun Jesus chi aɏan, gumminga hachiʼn leɏaki. Laschaaw cha amod un tagu ot kalancha, “Lappun illila takù katlaʼn lakwaʼd Israel!”
MAT.9.34	Ngim kalan cha Pariseo, “Awed kan siya pangat cha aɏan ked siya chi langatod kan Jesus si kilabyelin un mameɏyaw kan cha aɏan.”
MAT.9.35	Ot lilikwos Jesus cha ili-ili un lantudtuchu ud cha sinagoga. Imbyegbyegala Bibiɏuʼn chameg mipanggop si Mampangatan Apudyus ya pilalin-awala bo cha losan un kalasin cha saksakit cha tagu ya sigeb chi long-egcha. 
MAT.9.36	Intullongla pun cha amo-amod un tagu, kilacheguwala chicha ti maligligatancha ya kakkaasicha. Isucha keɏlilu un lappun mangayyuwan kan chicha. 
MAT.9.37	Ot kalala kan cha disipulusla si pangngalig, “Achu cha maali, ngim akit cha man-ali. 
MAT.9.38	Ked manchawat kayu kan Apudyus un singkuwa kan cha maali ta mangibuun si achuʼn man-ali.”
MAT.10.1	Lagamput ka hachi, ilayagen Jesus cha lasawaɏan si chuwaʼn disipulusla ot illidchela chicha si kalobbongan un mameɏyaw kan cha aɏan ya mangagas kan cha losan un kalasin cha sakit ya sigeb chi long-eg. 
MAT.10.2	Allaya cha ngachen cha lasawaɏan si chuwaʼn apostoles Jesus. Ha umula si Simon un ngadloncha Peter ya si Andrew un suludla ya cha James kan John un alak Zebedee. 
MAT.10.3	Cha Philip kan Bartolome, Thomas ya si Matthew un manchachagup si bugis ya si James un alak Alphaeus, ya si Thaddaeus, 
MAT.10.4	Simon un mangisasakkit si ilila, ya si Judas Iscariot un langiyibit kan Jesus.
MAT.10.5	Oli pun imbuun Jesus cha lasawaɏan si chuwaʼn apostolesla ot bililinla chicha, “Achi kayu umoy si ilin cha Gentil ya ulay cha ilin cha Samaritans. 
MAT.10.6	Ngim ingkayu kan cha choga takuʼn galak Israel ti isucha keɏliluʼn lataɏak. 
MAT.10.7	Kacha ayanyu iweɏagawegyu Bibiɏuʼn Chameg, ‘Chanchali Mampangatan Apudyus.’ 
MAT.10.8	Palin-awaonyu cha lasakit, taguwonyu cha latoy, papeɏkasonyu cha lakuteɏ, peɏyawonyu cha aɏan. Gapu ta lappun imbyayedyu si ilawatyu ked achi kayu bo mampabyayed lu tumuɏung kayu. 
MAT.10.9	Achi kayu mangiyawit si pilak willu byalituk. 
MAT.10.10	Ya achi kayu mangiyawit si sambyeg si mambiyasiyanyu willu mansukatanyuʼn silup willu sancheɏ willu sekud. Ti lobbonglan mapakalan cha mangkawachi.
MAT.10.11	“Ked lu gumatong kayu si iliʼn ayanyu, singtonyu lu silu lumbong un mammangili kan chikayu ked inggew kayu inggalà umoyon kayu. 
MAT.10.12	Lu lumlok kayu si osaʼn byeɏoy, ibyegayuʼn, ‘Si Apudyus chi mangtod si lin-awa kan chikayu.’ 
MAT.10.13	Ked lu pionchaʼn mammangili kan chikayu, si Apudyus chi ustuʼn mangatod si lin-awa kan chicha. Ngim lu issanchaʼn mammangili kan chikayu, mangulin kan chikayu lin-awan ibinchisyun Apudyus kan chicha. 
MAT.10.14	Ngim lu awed byeɏoy willu iliʼn achipun chikayu mangiliyon ya achipun chumngeɏ kan chikayu, telanyu ked pukpukanyu tapuk si ikiyu ked ummoyon kayu ta mangammuwancha un kigedcha si machusaancha. 
MAT.10.15	Tuttuwa allaʼn ibyegak kan chikayu, lu chumtong chi eɏgew un manguisan Apudyus si cha tagu, singkumaɏu chusan cha hachiʼn umili lu ha chusan cha iSodom ya iGomorrah.”
MAT.10.16	Ot intuɏuy Jesus un kalala, “Somsomkonyu cha alla. Ibuunku chikayu kan cha lawwing un tagu un isuyu keɏlilu un umoy si inggewan cha atap un asu. Ked masapuyʼn lasilib kayu un isun chi uɏog ya laamu kayu un isun chi kalapati. 
MAT.10.17	Man-alled kayu ti allat cha malokma kan chikayu ked ichiɏum chikayu si korti ya mambyautcha kan chikayu si sinagogacha. 
MAT.10.18	Gapu kan sakon, mipasangu kayu si sangwalan cha gubillachuɏ ya cha Ari ta ibyegayu Bibiɏuʼn Chameg kan chicha ya cha losan un Gentil. 
MAT.10.19	Lu ichiɏumcha chikayu, achi kayu machalagen mipanggop si ibyegayu willu in-ilonyuʼn man-ugud, ti mipakaammu kan chikayu chi ibyegayu si hachiʼn timpu. 
MAT.10.20	Ti chakampun un mampeɏpu kan chikayu chi uguchonyu, ngim ha Ispiritun Amayu chi guminga-ginga kan chikayu.
MAT.10.21	“Si hachiʼn timpu, man-asiibit cha mansusulud ta mapatoy chi suludcha, ya ulay bo cha man-aama ya man-iila. Ked sasangngaon cha aalak cha amacha ya ilacha ked ipaotoycha bo chicha. 
MAT.10.22	Ked lawingon chikayu kan cha losan un tagu gapu kan sakon. Ngim lu silu mangipapati si pammatila kan sakon inggalà alungusla, chicha matatagu ing-inggala. 
MAT.10.23	Lu paligatan chikayu si osaʼn ili, ingkayu si osa boʼn ili. Ha ibyegak kan chikayu tuttuwa, achipunyu magamput chi kawachiyu si losan un iliʼd Israel, ked mangulilak, Sakon un Alak chi Tagu si awi.”
MAT.10.24	Oli pun lan-alig si Jesus un kalala, “Lappun iswila un langatngatu lu ha mistulula ya lappun bubùulon si langatngatu lu ha ap-apula. 
MAT.10.25	Ked maplok otyan chi iswila lu mambyalin isun chi mistulula, ya kamatla otyan bo si bubùulon lu mambyalin isun chi ap-apula. Lu sakon un miyalig un singkuwa si byeɏoy, kalancha un sakon si Beelzebul, giluɏa kayu bo, achi amod chi kalancha kan chikayuʼn kabyeɏoyla.”
MAT.10.26	“Achi kayu umogyat kan cha katchiʼn tagu, Ti losan un mitataɏu si sala mitokweɏ lu sumin-eɏgew, ked losan un lailimod si sala lumtaw lu chumtong chi timpula. 
MAT.10.27	Ha ibyegak kan chikayu si manggikbot, ibyegayu si padcha ya lu silu inyagasaasku kan chikayu, ipakuyyu si tuktuk cha byebbyeɏoy. 
MAT.10.28	Achi kayu umogyat kan cha mangtoy kan chikayu, ti abus chi long-egyu si otoyoncha, achipuncha makaotoy si kalichodwayu. Ngim abus si Apudyus si umogyatanyu ti makwaʼn yam-alola long-eg ya kalichodwa ud impiyeɏlu. 
MAT.10.29	Somsomkonyu chi man-aayyuwan Apudyus kan chikayu. Tansu abus ngilan chi chuwaʼn tilin. Ngim lappun matoy ulay ossaan lu achipun Apudyus un Amayu ipalubus. 
MAT.10.30	Giluɏa bo kan chikayuʼn tagu! Ti ulay cha buukyu ammula bilangla. 
MAT.10.31	Ked achi kayu umogyat, lapotpotog kayu kan Apudyus lu cha achu un tilin!”
MAT.10.32	Intuɏuy Jesus un kalala, “Lu silu mangitakcheɏ kan sakon si sangwalan cha tagu, takcheɏak bo siya si sangwalan Amak ud langit. 
MAT.10.33	Ngim lu silu mangisulib kan sakon si sangwalan cha tagu, isula bo un isulibku bo siya si sangwalan Amak ud langit.”
MAT.10.34	Ot kalala bo, “Achiyu kalan un siyad ummaliyak chi inyak palin-awaon cha tagu utla pita. Chakampun! Ngim ummaliyak ta inyak gumulu. 
MAT.10.35	Ya ummaliyak ta inyak mambibillusuɏon cha man-aama ya cha man-iila, ya cha mangkakatuganga. 
MAT.10.36	Ha kabusuɏn chi tagu ked ha mismuʼn paminyala.
MAT.10.37	“Lu silu chakchakeɏ man-aayatla kan cha amala kan ilala ya ulay cha aalakla lu ha man-aayatla kan sakon, achipun lumbong un mibilang un disipulusku. 
MAT.10.38	Ya lu silu achipunla maalusan bukuchon chi krusla ked litun-ud kan sakon, achipun bo lumbong un mandisipulusku.
MAT.10.39	Lu silu mangipotog si biyegla, mataɏakla mit laing. Ngim lu silu mangkasutala biyegla gapu kan sakon, ochesala mataguwala si ing-inggala.”
MAT.10.40	Ot intuɏuy Jesus kalan un, “Lu silu mamachuung kan chikayu, sakon chi pilachuungla. Ked lu silu mamachuung kan sakon, ha langibuun kan sakon chi pilachuungla. 
MAT.10.41	Ya lu silu mamachuung si propeta gapu ta siya ked propeta, magunggulaan si isun chi gunggulan chi propeta. Ya lu silu mamachuung si lalintog un tagu gapu si kilalintogla, magunggulaan bo si isun chi gunggulan chi lalintog un tagu. 
MAT.10.42	Ya lu silu mampailum si mantunglin un chelum si ulay kabyabyaan un disipulusku, gapu ta disipulusku siya, sigulachuʼn magunggulaan.”
MAT.11.1	Gilamput pun Jesus bililin cha lasawaɏan si chuwaʼn disipulusla, ummoyon ot ummoy lantudtuchu ya lambyegbyega si Bibiɏuʼn Chameg si cha ili-iliʼn adchaliyan.
MAT.11.2	Si hachiʼn timpu libyabyaɏud si John un Mambubunyeg. Chingngeɏla pu pin-an Kristu killingwa, imbuunla cha uchum un disipulusla un umoy makaimus kan Jesus. 
MAT.11.3	Ot kalancha kan siya, “Ha sika Kristu un uuwayonmi un imbuun Apudyus willu man-uway kami si uchum?”
MAT.11.4	Summongbyat si Jesus un kalala, “Mangulin kayu kan John ta ibyegayu cha chingngeɏyu ya intullongyu un pin-ak killingwa. 
MAT.11.5	Cha lakuɏap makatullongcha, cha lapilay makatidchaɏancha, cha lakuteɏ lapapeɏkascha, cha latuɏong makadngeɏcha, cha latoy ummulicha latagu ya mibyegbyega Bibiɏuʼn Chameg kan cha kakapus. 
MAT.11.6	Ya ibyegayu kan siya un pian chi taguʼn achipun manchuwachuwa mipanggop sakon.”
MAT.11.7	Ummoyon pun cha disipulus John, illugin Jesus un lan-ugud kan cha amod un tagu mipanggop kan John un kalala, “Si ummoyanyu kan John si lugeɏʼn lappun ummili, simma lilamlamayuʼn itullong? Ha osaʼn guɏun un chupachupaliyon chi bidbid? Lai. 
MAT.11.8	Ot simma ummoyyu intullong lù? Osaʼn taguʼn lansilup si kabiɏuwan un silup? Chakampun, ti cha mansilup si kamatchi, inggewcha si byeɏoy chi Ari. 
MAT.11.9	Simma ummoyyu intullong lù? Osaʼn propetan Apudyus? Tuttuwa, ngim ibyegak kan chikayu, si John un intullongyu ked langatngatu lu ha propeta. 
MAT.11.10	Ti si John chi hachiʼn ibyegbyegan chi liigili si ugud Apudyus un kalala, ‘Awed chi osaʼn taguʼn un-ulaok ibuun lu sika ta umoyla isagala chaɏan un ayom.’ ” 
MAT.11.11	Ot intuɏuy Jesus kalan un, “Ibyegak kan chikayu chi tuttuwa, lippun liyalak si tagu un langangatu lu si John un Mambubunyeg. Ngim ha taguʼn kabyabyaan si Mampangatan Apudyus, mibilang un langatngatu lu John. 
MAT.11.12	Malipud si chamuʼn langibyegbyeg-an John inggala si sala, awed cha mangipatut mangibyegbyega mipanggop si Mampangatan Apudyus. Ya awed bo cha uchum un ipapattutcha boʼn mipati si Mampangatala.
MAT.11.13	Losan un libluʼn inggilin cha propetan Apudyus ya inggilin Moses ibyegbyegacha mipanggop si Mampangatan Apudyus inggala si timpun John. 
MAT.11.14	Ked lu mamati kayu si imbyegacha, maawatanyu un ha impadtucha, si John chi Elijah un umali.
MAT.11.15	Chikayuʼn manchochongngeɏ, ammanyu somsomkon cha chingngeɏyu.”
MAT.11.16	Ot intuɏuy Jesus kalan un, “Simma mangiyisuwak kan cha tagu si sala? Isucha cha aalak un man-ay-ayam si palasa un achipun mat-op. Iyip-ipkawcha kan cha asin-allakcha, 
MAT.11.17	‘Tilupayyami gangsa, ngim achipun kayu lalagli! Ot langkanta kami si kachegchegu, ngim achipun kayu bo lakalangchu.’ 
MAT.11.18	Ti ummali si John un pin-a lallaun ya achipun ummin-ilum si cha bumuuk un byeyas, ngim ilam-amsiw cha tagu siya un kalancha, ‘Laaɏan.’ 
MAT.11.19	Ked Sakon un Alak chi Tagu, ummaliyak lakakan kan chikayu ya lakain-ilumak kan chikayu, ngim kalanyu un, ‘Ilanyu ked siya un bukallu ya kabubuuk ya kadwan cha manchachagup si bugis ya cha malagbyasuɏ!’ Ngim ulay lu siya kalanyu, ha ustu-ustuʼn kilasilib Apudyus ked maila si biyeg cha lasilib un tagu.”
MAT.11.20	Oli pun ilomɏan Jesus cha tagu si cha iliʼn langwaala si achuʼn lakaskaschaaw ti achipuncha lambyabyawi kan cha byasuɏcha. 
MAT.11.21	Ot kalala, “Kadchegu kayu un iKorazin ya iBethsaida! Ti lu ud Tyre ya Sidon chi langwaak kan cha allaʼn lakaskaschaaw un isun chi killingwak kan chikayu, labyeyeg otyan un lambyabyawicha kan cha byasuɏcha, si lansilupancha si guti ya langiggaancha si chebu si uɏucha un mangipain-ancha un lambyabyawicha. 
MAT.11.22	Ngim ibyegak kan chikayu lu chumtong chi eɏgew un manguisan Apudyus si losan un tagu, singkumaɏu machusaanyu lu cha iTyre ya iSidon. 
MAT.11.23	Ked chikayu un iCapernaum, ha lamlamaonyuʼn michayaw kayu ud langit ing-inggala? Achipun! Ti ibyellun Apudyus chikayu ud Impiyeɏlu. Lu ud Sodom otyan chi langwaak si lakaskaschaaw un killingwak kan chikayu, lambyabyawicha lin ya sissiya lin chi ilicha si sala. 
MAT.11.24	Ngim ibyegak kan chikayu lu chumtong chi eɏgew un manguisan Apudyus si losan un tagu, sinchumadlu machusaanyu lu cha iSodom.”
MAT.11.25	Oli pun lalluwalu si Jesus un kalala, “Ama, un Ap-apu ud langit ya pita, manyamalak kan sika, ti impakaammum chi katuttuwaan kan cha achipun lakaacheɏ un inlimodlu kan cha masisilib ya cha lakaacheɏ. 
MAT.11.26	O, Ama, manyamalak kan sika ti siya piom un makwa.”
MAT.11.27	Lagamput pun lalluwalu si Jesus, kalala kan cha tagu, “Impiyeɏn Amak cha losan kan sakon. Lappun uchum si langagammu si kila-Apudyusku lu achi abus si Ama un Apudyus. Ya lappun bo uchum si mangagammu kan Ama un Apudyus lu achiyak abus un Alakla ya losan un taguʼn pililiyak un mangipakaammuwak si mipanggop kan siya.”
MAT.11.28	Ot kalala bo, “Umali kayu kan sakon, chikayu losan un mauungeɏ ya machegchegsolan ta man-illongok chikayu. 
MAT.11.29	Tungpaɏonyu bilinku ya man-acheɏ kayu kan sakon, ti laalusak ya lapakumbyabyaak, ked lumin-awa somsomokyu. 
MAT.11.30	Ti chakampun un manchegson chi ipabukudku kan chikayu, ngim mallangpaw.”
MAT.12.1	Si osaʼn Sabyechu un man-illongan cha Judio, langoy cha Jesus ya cha disipulusla si pappayaw un lamuɏ-an si wheat. Labitin cha disipulus Jesus ot pummutingcha si kilutimancha. 
MAT.12.2	Intullong pun cha Pariseo chi alla, kalancha kan Jesus, “Itullonglu ked chi pin-an cha disipuluslu koon, siluplingcha lintog taku un mipalit chi pumuting ya mangkutim si Sabyechu.”
MAT.12.3	Ot kalan Jesus kan chicha, “Ha achipunyu kamman bilasa killingwan David ya cha kakadwala si labitilancha?” 
MAT.12.4	“Lilumlok si byeɏoy Apudyus ot killancha tilapay un lichatun kan Apudyus un ipalit chi lintog ti abus cha papachi si mangan. Ngim killanla mit laing ya illidchela cha kadwala.
MAT.12.5	Ya osa bo, ha achipunyu bilasa si lintog Moses un mangkawachi cha papachi si templo si Sabyechuʼn man-illongan? Siluplingcha lintog un mipalit un mangkawachi, ngim achipuncha mit makabyasuɏ. 
MAT.12.6	Ngim ibyegak kan chikayu alla, awed utla chi osa un langatngatu lu ha templo.
MAT.12.7	Awed chi piok un maawatanyu. Liigili si ugud Apudyus un kalala, ‘Achipunku potpotgon cha ayam un ichatchatunyu kan Sakon. Ngim siyad potpotgok chi kumachegu kayu kan cha asintataguyu.’ Lu laawatanyu otyan chi pion chi hachiʼn uguchon, achiyu otyan pabyasuɏon cha lappun byasuɏcha. 
MAT.12.8	Ti Sakon un Alak chi Tagu, alla kalobbongak un mangibyega lu silu makwa si Sabyechu un man-illongan.”
MAT.12.9	Ummoyon udchi si Jesus ot ummoy si sinagogacha. 
MAT.12.10	Inggew chi leɏakiʼn lapikon chi osaʼn imala ya inggew bo cha uchum un mansingisingitcha si mangichiɏumancha kan Jesus. Ot kalancha kan siya, “Ipalit kamman chi lintog taku lu palin-awaon chi lasakit si Sabyechuʼn man-illongan?”
MAT.12.11	Ot kalan Jesus, “Lungay awed osaʼn keɏliluyu ta liɏus-ub si abut si Sabyechuʼn man-illongan, achipunlu kamman umoy eɏan? 
MAT.12.12	Lapotpotog chi tagu lu ha keɏlilu. Ked tuttuwaʼn chakampun si masupling chi lintog taku lu tuɏungan taku cha tagu si Sabyechuʼn man-illongan.” 
MAT.12.13	Oli pun kalan Jesus si leɏakiʼn lapikon chi imala, “Uyachom chi imam.” Iluyedla ot bummaɏu imala un isun chi osa. 
MAT.12.14	Ot ummoyon cha Pariseo ta umoycha mantutuɏagen lu hilu in-ilonchaʼn mangtoy kan Jesus.
MAT.12.15	Tilagammun pun Jesus chi panggopcha, ummoyon si hachiʼn ili. Ot achu cha taguʼn litun-ud kan siya. Ot kilaanla cha saksakitcha. 
MAT.12.16	Ngim bililinla chicha ta achipuncha ibyegbyega chi mipanggop kan siya. 
MAT.12.17	Killingwala cha laoy ta matungpeɏ imbyegan propeta Isaiah un kalala,
MAT.12.18	“Allaya bubùulok un chilutukak. Siya tagtagopok, ya siya bo masmas-omak.
MAT.12.18	Ibuunku Ispirituk kan siya ta siya mangiwaɏaweg kan cha Gentil
MAT.12.18	si in-ilon chi taguʼn mapalintog si sangwalan Apudyus.
MAT.12.19	Achipun makasubog willu achipun mampokaw,
MAT.12.19	ya achipunla isong-ak un man-ugud si kekkesa.
MAT.12.20	Achipunla man-awichen cha lakapsut chi pammaticha,
MAT.12.20	ya laalus kan cha maam-amis. Ituɏuyla kawachila inggalad
MAT.12.20	matungpeɏ ustu un panggop Apudyus.
MAT.12.21	Ya lamlamaon cha losan un tagu un siya Malagu kan chicha.”
MAT.12.22	Oli pun illiyoycha kan Jesus chi osaʼn leɏakiʼn kiluɏap ya ilumeɏn chi aɏan. Ot pileɏyaw Jesus chi aɏan un inggew kan siya ot lakatullong ya lakaginga hachiʼn leɏaki. 
MAT.12.23	Ot laschaaw losan cha taguʼn langitutullong si killingwan Jesus ot kalancha, “Siya lin chi galak David un uuwayon taku?”
MAT.12.24	Ngim chingngeɏn pun cha Pariseo hachi, kalancha, “Makwaʼn peɏyawola aɏan ti si Beelzebul un pangat cha aɏan chi langatod si kilabyelinla un mameɏyaw kan cha aɏan.”
MAT.12.25	Ammun Jesus chi awed si somsomokcha ot kalala kan chicha si pangngalig, “Ulay siluʼn turay lu lappun timpuyug cha tagu un mantitillalungcha mampapatoy, lalakachaʼn mayam-an. Katchi bo makwa si ili willu simbyeyan, lu lappun timpuyugcha un mantitillalungcha mampapatoy maasibbyakawcha. 
MAT.12.26	Siya bo, lu kalanyu un si Satalas chi langatod si kilabyelinkuʼn mameɏyaw si aɏan, himma ilon cha aɏan un mantitillalung mampapatoy? Lu katchi kooncha achipun mallalayun chi turaycha. 
MAT.12.27	Lu kalanyun si Beelzebul chi langatod si kilabyelinkuʼn mameɏyaw kan cha aɏan, simman bo langatod si kilabyelin cha bubuɏunyuʼn mameɏyaw kan cha aɏan lù? Chicha mampaloklok un langkamali kayu. 
MAT.12.28	Ngim ha katuttuwaala, ha Ispiritun Apudyus chi langatod si kilabyelinku un mameɏyaw si aɏan, ked siya mangipaloklok un gummatong chi mampangatan Apudyus kan chikayu.”
MAT.12.29	Ot lan-alig si Jesus ta ipakaammulaʼn lakoskoscheɏ pallakabyelinla lu si Satalas. Ot kalala, “Lappun makaslok si byeɏoy chi mangkoscheɏʼn tagu ked lan-aɏa kan cha kukkuwala lu achila yan ulaon byaɏuchon chi mangkoscheɏʼn tagu asila ot samsamon cha kukkuwala.
MAT.12.30	“Lu silu achipun tumimpuyug kan sakon siya bumusuɏ kan sakon. Ya lu silu achipun tumuɏung kan sakon un manguppun kan cha tagu, ked siya umabuɏ kan cha taguʼn umali kan sakon. 
MAT.12.31	Ibyegak kan chikayu, makwaʼn mapakawan cha losan un byasuɏ ya cha man-ugud si lawwing mipanggop kan Apudyus. Ngim lu silu mangibyega si lawwing mipanggop si Ispiritun Apudyus, achipun mapakawan. 
MAT.12.32	Ked lu silu mangibyega si lawwing mipanggop kan Sakon un Alak chi Tagu, makwaʼn mapakawan. Ngim lu silu mangibyega si lawwing mipanggop si Ispiritun Apudyus, achipun makwaʼn mapakawan si sala ya ing-inggala.”
MAT.12.33	Oli pun lan-alig si Jesus un kalala, “Ha bibiɏuʼn kayu, bibiɏu bo mambubungala. Ngim ha lawwing un kayu, lawwing bo mambubungala. Ti milasin chi kayu si mambubungala. 
MAT.12.34	Chikayuʼn galak chi uɏog! Ma in-ilonyuʼn lawwik un man-ugud si bibiɏu? Ti ha awed si somsomok, siya bo mibyalikas chi tupok. 
MAT.12.35	Ha bibiɏuʼn tagu, pasig bo bibiɏu cha uguchola ti ha awed si somsomokla ked ustu-ustuʼn bibiɏu. Ngim ha taguʼn lawwing ked lawwilawwing bo awed si somsomokla, ked lawwing bo cha uguchola. 
MAT.12.36	Tuttuwa ibyegak kan chikayu, lu chumtong chi manguisan Apudyus kan cha tagu, kacha osa songbyatala kan Apudyus cha losan un ilugudlaʼn lappun simsimbila. 
MAT.12.37	Ti losan un ilugudla, siya useɏon Apudyus un manguis kan siya, hachi mambyeseɏala lu lakabyasuɏka willu achipun.”
MAT.12.38	Ot kalan cha uchum un Pariseo ya cha uchum un mimistulun chi lintog kan Jesus, “Mistulu, mangipailaka si lakaskaschaaw kan chikami ta mangagammuwanmi un lampeɏpu kan Apudyus chi pallakabyelinlu.”
MAT.12.39	Ngim kalan Jesus kan chicha, “Patunged kayu lawwing un tagu si salaʼn lolap. Lan-awichenyu si Apudyus. Ipatutyuʼn mangipailaak si lakaskaschaaw, ngim lappun ipailak. Siyà abus un ipailak chi lakaskaschaaw un isun chi lakwa kan Jonah un propeta si awi. 
MAT.12.40	Ti si Jonah, illinggew si buwang chi iyu si tiɏuʼn eɏgew ya tiɏuʼn labi. Isuk un ilawagenchaʼn Alak chi Tagu, milobolak si tiɏuʼn eɏgew ya tiɏuʼn labi.
MAT.12.41	Lu chumtong chi timpu un manguisan Apudyus kan cha tagu, pabyasuɏon chikayu kan cha taguʼn tiludtuchuwan Jonah ud Nineve, ti lambyabyawicha si byasbyasuɏcha si chingngeɏcha imbyegbyegan Jonah.
MAT.12.42	Si hachiʼn eɏgew un manguisan Apudyus kan cha tagu, lumoswa byebyaiʼn Reyna ud Sheba si awi, ked pabyasuɏon chikayuʼn tagu si salaʼn lolap. Ti ulay lu adchayuwan chi lampeɏpuwalaʼn ili, ummoyla inggettok chingngeɏ lasilib un tudtuchun Ari Solomon.
MAT.12.43	Ot intuɏuy Jesus lan-alig un kalala, “Lu telan chi aɏan chi taguʼn laaɏan, umoy si lugeɏʼn lappun chelum ta mansingit si lugeɏ un inggewala. Ked lu lappun maochesala, 
MAT.12.44	kalala si somsomokla, ‘Mangulilak si byeɏoyku un lampeɏpuwak.’ Ked lu mangulin ya ochesalaʼn lappun inggew ya lagamput pummeɏkas ya ammala lileɏam. 
MAT.12.45	Ked umoy man-ayeg si pitu un kadwalaʼn aɏan un sillumawik lu siya. Ked lumlokcha ya inggewcha kan siya. Singkumaɏu un lawwik chi kasasaed chi hachiʼn tagu lu ha chamu. Katchi bo makwa kan chikayuʼn mangkaɏawing un tagu si salaʼn lolap.”
MAT.12.46	Lan-ugu-ugud si Jesus kan cha amod un tagu si gummatngan ilala ya cha susuludlaʼn leɏaki. Illinggewchaʼd paway ti pionchaʼn makaugud kan siya. 
MAT.12.47	Ot imbyegan chi osa kan siya, “Awed si ilam ya cha susuludlu ud paway, pioncha un makaugud kan sika.”
MAT.12.48	Ot summongbyat si Jesus kan siya, “Silu si ilak ya silu cha susuludku?” 
MAT.12.49	Ot intuchula cha disipulusla ot kalala, “Allaya cha ibilangku un ilak ya cha susuludku. 
MAT.12.50	Ti lu silu mangwa si pion Amak un awed langit, chicha cha ibilangkuʼn ilak ya susuludku.”
MAT.13.1	Si hachiʼn eɏgew, tilelan Jesus chi hachiʼn byeɏoy ot ummoy ummamuy si teɏanteg chi byeybyey ta mantudtuchu. 
MAT.13.2	Amo-amod cha taguʼn lauppun kan siya ot ummoy ummamuy si byangka ked summiked cha tagu si teɏanteg. 
MAT.13.3	Ot achu intudtuchula kan chicha un pangngalig. Kalala, “Inggew chi osaʼn taguʼn ummoy lanwagaweg si bukeɏ. 
MAT.13.4	Si lanwagawagelad chi bukeɏ si umala, liweɏsi cha uchum si chaɏan ot ummoy cha sissiwit tiluktukan. 
MAT.13.5	Cha uchum un bukeɏ liweɏsicha si kabyetbyetuwan un akit chi pitala. Ot lasalimitcha ti manyapit chi pitala. 
MAT.13.6	Ngim ummilit pun, lakɏawcha ot leɏangucha ti achipun lachaɏom chi lamutcha. 
MAT.13.7	Cha uchum un bukeɏ, liweɏsicha si lassi-lassi ot tummubucha. Ngim lasyungcha si lasi. 
MAT.13.8	Ngim liwagaweg cha uchum un bukeɏ si mallogway un pita ot tummubucha. Ot lamungacha losan un ustu. Singgagasut chi bungan cha uchum, sin-oolompuɏu uchum ya sintutlumpuɏu uchum.” 
MAT.13.9	Ot inyalungus Jesus imbyega, “Chongɏonyu ya somsomkonyu pion chi inyaligku un uguchon!”
MAT.13.10	Oli pun ummoy cha disipulusla kan siya ot lakaimuscha, “Puggey useɏon cha pangngalig lu mantudtuchuka kan cha tagu?”
MAT.13.11	Ot summongbyat si Jesus, “Ti chikayu langidchen Apudyus si wayayuʼn mangagammu si palimod chi mampangatan ud langit. Ngim achipunla impakaammu kan cha uchum un tagu. 
MAT.13.12	Ti ha taguʼn mamati ya maawatala tudtuchuk, machogchog-an chi palag-awatla inggala umachu man-aawatla. Ngim ha taguʼn achipun mamati, machellagus makaan chi ulay akit un laawatala. 
MAT.13.13	Ha panggopkuʼn pin-a manguseɏ si pangngalig un mantudtuchu kan chicha, ti ulay lu itutullongcha, achipuncha mailasin, ya ulay lu chochongɏoncha, achipuncha maawatan. 
MAT.13.14	Chicha chi katungpaɏan chi inggilin Isaiah un propeta un kalala, ‘Ulay lu patungedcha chochongɏon, achipuncha maawatan. Ked ulay lu itutullongcha, achipuncha mailasin. 
MAT.13.15	Ti tummangsit cha somsomokcha, lantuytuyɏongcha ya langkuykuyɏapcha. Ha chadchawat lu makatullongcha, makadngeɏcha ya makaawatcha ked mansagungcha kan sakon ta palin-awaok chicha.’ ”
MAT.13.16	Ot intuɏuy Jesus un kalala, “Ngim chikayu, pian kayu ti makailasin kayu kan cha mitullongyu ya makaawat kayu kan cha chongɏonyu. 
MAT.13.17	Tuttuwa ibyegak kan chikayu, achu cha propeta kan cha tagun Apudyus un pionchaʼn itullong cha intutullongyu, ngim achipuncha mitullong. Ngim pionchaʼn chongɏon cha chochongɏonyu, ngim achipuncha makadngeɏ.”
MAT.13.18	Ot kalala, “Chongɏonyu ta maawatanyu pion chi pangngalig chi lanwagaweg un uguchon. 
MAT.13.19	Ha bukeɏ un liweɏsi si chaɏan, chicha cha taguʼn langngeɏ mipanggop si Mampangatan Apudyus, ngim achipuncha maawatan. Ot ummoy Satalas kilaan chi chingngeɏcha un ugud si somsomokcha. 
MAT.13.20	Ha bukeɏ un liweɏsi si kabyetbyetuwan, chicha cha taguʼn lagalas un umawat si ugud Apudyus lu chochongɏoncha. 
MAT.13.21	Ngim achipun lummamut chi ugud Apudyus si somsomokcha. Ked lu gumatong cha ligat willu pilaligatancha chicha gapu si lamatiyancha si ugud Apudyus, kakmacha iyagey. 
MAT.13.22	Ha bukeɏ un liweɏsi si lassi-lassi, chicha cha taguʼn langngeɏ si ugud Apudyus. Ngim machanchalagencha mipanggop si allaʼn biyeg ya pipionchaʼn bumaklang, ked hachi mangaɏung si ugud ked achipuncha mamunga. 
MAT.13.23	Ked ha bukeɏ un liwagaweg si mallogway un pita, isun cha taguʼn langngeɏ si ugud Apudyus ot laawatancha ot lamungacha si achu. Cha uchum mamungacha si singgagasut, cha uchum sin-oolompuɏu, ya cha uchum sintutlumpuɏu.”
MAT.13.24	Kasin bo si Jesus lan-alig kan chicha un kalala, “Miyalig chi Mampangatan Apudyus si osaʼn taguʼn lan-osok si bibiɏuʼn pagoy si payawla. 
MAT.13.25	Ngim si osaʼn labi un lasusuyop cha losan, ummoy chi kabusuɏla ot gilap-uɏala si sabsabug chi pagoy ot ummoyon. 
MAT.13.26	Ot tummubu pu pagoy ya lamusbus, lichisan bo cha sabsabug lummoswa. 
MAT.13.27	Ot ummoy cha bubùulon chi singkuwa si payaw ot kalancha, ‘Apu, chakampun kamman si bibiɏu inyosoklu si payawlu? Mugga leɏpuwan cha sabsabug?’
MAT.13.28	“Kalala, ‘Killingwan chi kabusuɏ lait.’
MAT.13.28	“Ot ilimus cha bubùulola, ‘Ha piom un ingkami sagamsaman?’
MAT.13.29	“Ngim kalala, ‘Lai, ta achi mibyagut cha insok. 
MAT.13.30	Intalu ta michisancha chumakeɏ inggalà man-aali. Asik ibyega kan cha man-ali un un-ulaoncha sagamsaman cha sabsabug ya postoncha asicha ot umoy soggon. Asicha ot aliyon chi pagoy ked imponponcha si aɏangku.’ ”
MAT.13.31	Ot kasin si Jesus lan-alig un kalala, “Miyalig chi Mampangatan Apudyus si osaʼn bukeɏn chi mustasa, un illaɏan chi osaʼn tagu ot immuɏala si umala. 
MAT.13.32	Ha allaʼn bukeɏ siya kapaatan kan cha losan un bukeɏ. Ngim lu chumakeɏ, siya kachakɏan kan cha losan un muɏa ked mambyalin kayu un umoy cha sissiwit malukbutan chi pangala.”
MAT.13.33	Ot kasin bo si Jesus lan-alig kan chicha un kalala, “Miyalig chi Mampangatan Apudyus si yeast un mampaboteɏ, un illaɏan chi byebyai akit ot ingkamosla si achuʼn arina inggala bumteɏ losan un likamsala.”
MAT.13.34	Pasig Jesus useɏon chi pangngalig lu mantudtuchu kan cha amod un tagu. Lappun lantudtuchuwala kan chicha un achipunla iluseɏ pangngalig. 
MAT.13.35	Katchi in-ilolaʼn lantudtuchu ta matungpeɏ chi imbyegan chi propeta si awi un kalala,
MAT.13.35	“Siyà useɏok chi pangngalig lu awed ibyegak kan chicha. Ibyegak kan chicha
MAT.13.35	cha byaleg un achipun lipatigammu malipud si lakwaan chi lubung.”
MAT.13.36	Oli pun, tilelan Jesus cha amod un tagu ot lilumlok si byeɏoy ot ummoy cha disipulusla kan siya. Ot kalancha kan Jesus, “Ipakaawatlu u kan chikami pion chi pangngalig chi sabsabug un uguchon.”
MAT.13.37	Ot kalan Jesus, “Ha taguʼn langiyosok si bibiɏuʼn pagoy ked Sakon un Alak chi Tagu. 
MAT.13.38	Ked ha payaw siya utla lubung. Ked ha bibiɏuʼn pagoy, chicha cha tagu un mipati si Mampangatan Apudyus. Ngim cha sabsabug, chicha cha tagun Satalas. 
MAT.13.39	Ked ha kabusuɏ un langigap-uɏ si sabsabug, siya si Satalas. Ha man-aali ked alungus chi lubung. Ked cha man-ali, chicha cha angheles Apudyus. 
MAT.13.40	Ked ha makwa si sabsabug un lalapsot ked masgob katchi bo makwa si alungus chi lubung. 
MAT.13.41	Ti Sakon un Alak chi Tagu, ibuunku cha anghelesku un umoy malagup kan cha losan un taguʼn mangmangwa si makabyasuɏan cha uchum un tagu ya cha mangmangwa si lawwing ta achipuncha mipati si Mampangatan Apudyus. 
MAT.13.42	Ked mibyellucha si guminggillaub un apuy un achipun maksop. Ked sin-iibincha ya singngingillot cha ngiponcha. 
MAT.13.43	Ngim cha tagun Apudyus, lumilalilangcha un isun chi ilit si Mampangatan Amacha un Apudyus. Lu laingaan kayu, ammanyu chongɏon.”
MAT.13.44	Intuɏuy Jesus un kalala, “Miyalig chi Mampangatan Apudyus si likaɏuub, un inchesan chi osaʼn tagu si uma. Gapu si teɏokla, tilap-ulala kasin ot ummoyla illipɏak cha losan un kukkuwala ot langulin ta ngin-ala hachiʼn pita.
MAT.13.45	“Miyalig chi Mampangatan Apudyus si osaʼn taguʼn mansingisingit si ngin-alà lapopotog un perlas. 
MAT.13.46	Inggew ka osaʼn inchesala un amod chi potogla, ummoyon ot illipɏakla losan un kukkuwala ot ngin-ala hachiʼn perlas.”
MAT.13.47	Ot intuɏuy Jesus un kalala, “Miyalig chi Mampangatan Apudyus si tabukuɏ un ingkop-eɏn cha malabukuɏ si byeybyey ked lakalakalasi lamos un latabukuɏan. 
MAT.13.48	Laplu ked chi tabukuɏ, giluyguycha si teɏanteg. Ot ummamuycha ot lampilicha si mangkabyaɏu ot illiggacha si iiggaancha. Ngim cha mangkaɏawing un lamos, lan-ibyellucha kan chicha. 
MAT.13.49	Katchi makwa si alungus chi lubung. Umali cha angheles ked isilacha cha mangkaɏawing un tagu kan cha bibiɏu un tagu. 
MAT.13.50	Ked ibyellucha si guminggillaub un apuy cha mangkaɏawing un tagu. Ked sin-iibincha ya singngingillot cha ngiponcha.”
MAT.13.51	Oli pun ilimus Jesus kan chicha, “Ha laawatanyu cha laoy losan?”
MAT.13.51	Ot summongbyatcha, “O, laawatanmi.”
MAT.13.52	Ot kalala bo kan chicha, “Kacha mistulun chi lintog un mamati si itudtuchuk mipanggop si Mampangatan Apudyus, ked miyalig si simbyeɏoy un ammulaʼn mangitokweɏ ya manguseɏ si kukkuwala un baru ya chachaan si langichulilala.”
MAT.13.53	Gilamput ked Jesus intudtuchu cha hachiʼn pangngalig, ummoyon. 
MAT.13.54	Ot langulin ud ilila, ot ummoy lantudtuchu si sinagoga. Laschaaw cha lanchongeɏ kan siya ot kalancha, “Himma langean chi taguʼn alla si kilalaingla ya pallakabyelinla un mangwa si lakaskaschaaw? 
MAT.13.55	Ha chakampun kamman un siya alak chi kalupinteɏ? Chakampun kamman un si Mary ilala ya susuludla cha James, Joseph, Simon ya si Judah? 
MAT.13.56	Ya awed bo utla kan chitaku cha susuludlaʼn byebyai? Ked himma langeala losan kan cha laoy lù?” 
MAT.13.57	Patungedcha lasaktan kan siya ot achipuncha lamati. Ot kalan Jesus kan chicha, “Mapotgen chi propeta si uchum un ili, ngim achipun mapotgen si mismun ilila ya mismun kabyeɏoyla.” 
MAT.13.58	Ot akit laing chi killingwalaʼn lakaskaschaaw udchi ti achipuncha mamati kan siya.
MAT.14.1	Si hachiʼn timpu, chingngeɏn Gubillachuɏ Herod ud Galilee chi mipanggop kan Jesus.
MAT.14.2	Ot kalala kan cha tagula, “Siya si John un Mambubunyeg un ummuli latagu. Hachi gapulaʼn alla kilabyelinla un mangwa kan cha lakaskaschaaw.”
MAT.14.3	Impachokman Herod si John ot impabyaɏudla siya gapu kan Herodias, un asawan Philip un suludla. 
MAT.14.4	Ti imbyegbyegan John kan Herod, “Lappun kalobbongam un mangasawa kan Herodias!” 
MAT.14.5	Pion Herod un ipaotoy si John, ngim umogyat kan cha tagu ti imbilangcha un propeta siya.
MAT.14.6	Chillumtong pu eɏgew un liyalakan Herod, lansala byebyeɏasang un alak Herodias si sangwalan cha losan ot laganggalasan si Herod. 
MAT.14.7	Ot ingkarila kan siya, un kalala, “Isapatak un idchok kan sika lu silu chawatom.”
MAT.14.8	Gapu ta intudtuchun ilala, kalala kan Herod, “Idchom kan sakon si sala chi mapepeɏatuʼn uɏun John un Mambubunyeg.”
MAT.14.9	Bilabyawin Herod chi imbyegala, ngim gapu ta siya insapatala si sangwalan cha mangilila, immanchela un maatod chi chawatla. 
MAT.14.10	Ot imbuunla cha susuɏchachu ot impasiwatla uɏun John si byabyayɏuchen. 
MAT.14.11	Illiggacha uɏu si peɏatu ot illidchoncha si byebyeɏasang ot illiyoyla kan ilala. 
MAT.14.12	Ot ummoy cha disipulusla illaɏa lechegla ot illimboncha. Ot ummoycha imbyega kan Jesus chi lakwa.
MAT.14.13	Chingngeɏn pun cha Jesus chi lakwa kan John, ummoyoncha lambyangka ta umoycha tumalin si lugeɏʼn lappun tagu. Ngim laammuwan pun cha amod un tagu un ummoyoncha, tilelancha ilicha ot lalidtidchaɏancha un lituntun-ud kan siya. 
MAT.14.14	Lummogsed pun cha Jesus si byangka ot intullongla cha amod un tagu un lituntun-ud, kummachegu kan chicha ot kilaanla cha saksakitcha.
MAT.14.15	Lummaschom pun, ummoy cha disipulusla kan siya ot kalancha, “Lummaschom ked talin utla, siya un ibyegam kan cha amod un tagu ta umoycha kan cha adchaliyan un ili ya mangngilacha si kaloncha.”
MAT.14.16	Ngim kalan Jesus kan chicha, “Achipun masapuɏʼn umoyoncha, mangatod kayu si kaloncha.”
MAT.14.17	Ot kalancha, “Ngim abus chi lima un tilapay ya chuwa un ikan si awed.”
MAT.14.18	Ngim kalan Jesus, “Igetongyu utla.” 
MAT.14.19	Ot imbilinla un umamuy cha tagu si komkompay. Ot illaɏala cha limaʼn tilapay ya chuwaʼn ikan ot lantanged ud langit ta manyaman kan Apudyus. Lagamput pun, pilispis-igla tilapay ot illidchola kan cha disipulusla ot inwaɏascha kan cha tagu. 
MAT.14.20	Langan cha tagu losan ot lassugcha. Ot laplaplu lasawaɏan si chuwaʼn langaya chi lasaweɏ un chilagup cha disipulus. 
MAT.14.21	Limallibu bilang cha langan un lelleɏaki, achipun libilang cha byebbyebyai ya cha aalak.
MAT.14.22	Lagamput ked chi lamakalan Jesus kan cha tagu, lallugalola cha disipulusla si byangka ta umun-ulacha chumemang si byeybyey. Ot pilaoyonla cha amod un tagu. 
MAT.14.23	Ot lalagecha si Jesus si bilig un ummoy tummalin malluwalu. Ot lummabi pun, illinggew si Jesus abus udchi. 
MAT.14.24	Si hachiʼn timpu, inggew chi byangka un lallugelan cha disipulusla si gawan chi byeybyey ked mampaligatchaʼn makaitulung si byangka ti silaksakyabyen chi amod un challuyun ya liyabot chi amod un bidbid. 
MAT.14.25	Sakbyey un wiswisngit, ummoy si Jesus kan chicha, un lalidtidchaɏan si lap-at chi chelum. 
MAT.14.26	Intullongcha pun siya un malidtidchaɏan si lap-at chi chelum, sintutukingcha si ogyatcha ti kalancha pun lu kamɏog.
MAT.14.27	Ot kakman Jesus gilingaan chicha un kalala, “Achi kayu manchaleg! Sakon laoy. Achi kayu umogyat!”
MAT.14.28	Ot kalan Peter, “Apu, lu tuttuwaʼn sika, malidchaɏalom sakon si lap-at chi chelum ta umaliyak kan sika.”
MAT.14.29	Kalan Jesus, “Umalika.”
MAT.14.29	Ot lummogsed si Peter si byangka ot illugilan malidchaɏan si lap-at chi chelum un umoy kan Jesus. 
MAT.14.30	Ngim lagiklala pu amod un bidbid, ummogyat ot allaʼn milutob ot illipkawla kalan un, “Apu, taguwolak!”
MAT.14.31	Ot kakman Jesus silikpaw chi imala ot kalala, “Chimma pammatim? Puggey manchuwachuwaka?”
MAT.14.32	Oli pun lallugencha si byangka kasin ot gummilok chi bidbid. 
MAT.14.33	Cha disipuluslaʼn inggew si bangka chilaychayawcha siya un kalancha, “Tuttuwaʼn sika Alak Apudyus.”
MAT.14.34	Chummemangcha pun si byeybyey, gummatongcha si sakup chi Gennesaret. 
MAT.14.35	Immatulan cha tagu si Jesus si hachiʼn ili. Ot lambuuncha si umoy mangiwanwan si losan un mampalikwos un ili ot lan-igetongcha kan cha losan un lasakit kan siya. 
MAT.14.36	Langkadkachegucha kan siya ta samela gey appachen cha lasakit chi sanggayachen chi anchuʼn silupla. Ot cha losan un langapped lummin-awacha.
MAT.15.1	Hachi ked, gummatong cha uchum un Pariseo ya cha mimistulun chi lintog un lampeɏpuʼd Jerusalem. Ot ummoycha kan Jesus lan-imus, un kalancha, 
MAT.15.2	“Puggey cha disipuluslu un achipuncha tuttuwaon chi ugali un tilawid taku kan cha leɏpuwan taku? Achipuncha mambiɏu sakbyey un mangancha.”
MAT.15.3	Silongbyatan Jesus chicha un kalala, “Chikayu ngay, payuggey suplingon chi bilin Apudyus ya siya bò tiluttuwayu ugaliyu? 
MAT.15.4	Ti kalan chi bilin Apudyus, ‘Potgom cha amam kan ilam ya lu silu mangeɏaweg si amala ya ilala masapuɏʼn matoy.’
MAT.15.5	Ngim bilay-anyu bilin ti itudtuchuyuʼn lu awed mituɏung chi tagu si amala kan ilala, intalu lu achipunla idchon. Mallasunyu laing kan chicha un kalan, ‘Inggew chi idchok kan chikayu ngim ingkarik un idchon kan Apudyus’ 
MAT.15.6	Ha katchi kamma in-ilonyuʼn mamotpotog si amayu ya ilayu? Bilay-anyu bilin Apudyus ta piga gey lu suɏutonyu kachawiyanyu. 
MAT.15.7	Aginpapati kayu! Tuttuwa imbyegan Apudyus kan propeta Isaiah mipanggop kan chikayu!
MAT.15.8	Kalan Apudyus, ‘Cha taguʼn alla, chaychayawoncha sakon si tupokcha
MAT.15.8	ngim adchayuwan chi somsomokcha kan sakon.
MAT.15.9	Lappun simbin chi malaychayawancha kan sakon,
MAT.15.9	ti siyad itudtuchucha ugali un kingwan cha tagu,
MAT.15.9	ked kalanchaʼn bilinku.’ ”
MAT.15.10	Ot ilayagen Jesus cha amod un tagu ot kalala kan chicha, “Ammanyu chongɏon ta maawatanyu. 
MAT.15.11	Chakampun si lumlok si tupok chi tagu malimok kan siya, ngim siyad malimok kan siya cha lawwing un lumoswa si tupokla.”
MAT.15.12	Oli pun ummoy cha disipulusla kan siya ot kalancha, “Ha achipunlu kamman ammu un lasaktan cha Pariseo si imbyegam?”
MAT.15.13	Summongbyat si Jesus si pangngalig un kalala, “Losan un muɏa un chakampun kan Amak ud langit chi langimuɏa ked mabyagut. 
MAT.15.14	Bay-anyu cha Pariseo, ti isucha lakuɏap un mangipuyut si chaɏan cha isuchaʼn kuɏap. Ti lu ipuyut chi lakuɏap chi isula un kuɏap, kapilitan un miɏus-ubcha si abut.”
MAT.15.15	Ot kalan Peter kan Jesus, “Ipakaawatlu u kan chikami chi pangngalig un imbyegam geled.”
MAT.15.16	Ot kalan Jesus, “Ha achipunyu bo maawatan? 
MAT.15.17	Ha achipunyu ammu un losan un lumlok si tupok chi tagu mangoy si buwangla ked lummoswa? 
MAT.15.18	Ngim cha lumoswa si tupok chi tagu ked lampeɏpu si somsomokla ked siya malimok kan siya. 
MAT.15.19	Ti ha somsomok chi tagu siya meɏpuwan cha lawwing un kopya, un isun chi pumatoy, makachegchegas ya mangwa kan cha kakitkitagen, akaw, cha tilutuli ya mangkiyakiyap. 
MAT.15.20	Laoy cha malimok si tagu. Chakampun si mangalan chi tagu un achipun mambiɏu chi malimok kan siya.”
MAT.15.21	Oli pun tilelan cha Jesus udchi ot ummoycha si sakup chi Tyre ya Sidon. 
MAT.15.22	Ot inggew chi osaʼn byebyai un iCanaan un Gentil, un ummoy kan Jesus. Ot inyipkawla kalan un, “Apu, un galak David, kacheguwalak u! Ti patunged chi alakkuʼn byebyeɏasang tilotoman chi ligat ti laaɏan.”
MAT.15.23	Ngim achipun Jesus silongbyatan chi byebyai. Ot ummachali cha disipulusla kan siya ot kalancha, “Peɏyawom siya ta achi sumitong un mituntun-ud.”
MAT.15.24	Ngim kalan Jesus, “Libuulak abus kan cha galak Israel un liyalig cha si lataɏak un keɏlilu.”
MAT.15.25	Ngim ummoy lampalintuming chi byebyai si sangwalan Jesus ot kalala, “Apu, tuɏungalak u!”
MAT.15.26	Ot lan-alig si Jesus un kalala, “Chakampun un ustu lu ipakan chi kalon chi alak si asu.”
MAT.15.27	Ot summongbyat chi byebyai, “O, tuttuwa Apu, ngim ulay bo cha asu kaloncha cha bugta un maodcheg lu mangan cha apucha.”
MAT.15.28	Ot kalan Jesus kan siya, “Byebyai, lapigsa pammatim! Matungpeɏ lait un chawchawatom.” Ot kakma lummin-awa alaklaʼn byebyeɏasang.
MAT.15.29	Tilelan Jesus udchi ot langoy si teɏanteg chi byeybyey un Galilee. Ot lalagecha si osaʼn bilig ot ummamuy. 
MAT.15.30	Ot litun-ud cha amod un taguʼn langiyoy kan cha bubuɏuncha un lakalakalasi cha saksakitoncha. Cha lapilay, lakuɏap, laasimbyachu, laumeɏ ya cha uchum un sakit. Ot impasangucha kan Jesus ot pilalin-awala chicha. 
MAT.15.31	Laschaaw cha hachiʼn amod un tagu si intullongchaʼn makaginga cha laumeɏ, kummoscheɏ cha laasimbyachu, makatidchaɏan cha lapilay ya makatullong cha lakuɏap. Ot chilaychayawcha Apudyus chi Israel.
MAT.15.32	Oli pun ilayagen Jesus cha disipulusla ot kalala, “Macheguwak kan cha allaʼn tagu, ti illiinggewcha kan sakon si tiɏuʼn eɏgew ked laamin chi byaɏuncha. Chakpun pion un paoyolon chichaʼn mabibittin, ti matalimuchewcha si chaɏan.”
MAT.15.33	Summongbyat cha disipulusla kan siya, “Udma intaku mangean si umalay un ipakan taku kan cha amod un tagu utlaʼn lappun bilumɏoy?”
MAT.15.34	Ot ilimus Jesus kan chicha, “Piga awed un tilapayyu?”
MAT.15.34	Ot kalancha, “Awed chi pitu un tilapay ya akit un mangkapaat un ikan.”
MAT.15.35	Oli pun pilaamuy Jesus cha amod un tagu si pita. 
MAT.15.36	Ot illaɏala pituʼn tilapay ya ikan ot lanyaman kan Apudyus. Lagamput pun, pilispis-igla ot illidchola kan cha disipulusla ot inwaɏascha kan cha amod un tagu. 
MAT.15.37	Langkakakancha losan ot laslassugcha. Ot chilagup pun cha disipulusla cha lasaweɏ, laplaplu pituʼn langaya. 
MAT.15.38	Umoy un opat libu cha langan un leɏaki, achipun libilang cha byebyai ya cha aalak.
MAT.15.39	Ot pilaoyon Jesus cha amod un tagu. Ot lallugencha kan cha disipulusla si byangka ot ummoycha si sakup chi Magadan.
MAT.16.1	Ummoy cha uchum un Pariseo ya cha Saduceo kan Jesus ot pilappachascha sikapan siya. Ot chilawatcha un mangipaila kan chicha si lakaskaschaaw un mangipaloklok un Apudyus chi langibuun kan siya. 
MAT.16.2	Ot kalan Jesus kan chicha, “Lu mipisuk chi ilit, kalanyu un, ‘Bibiɏu taɏun lu bigat ti allaʼn mallidlichagaʼd langit.’ 
MAT.16.3	Ked lu bumigbigat, kalanyu bo, ‘Umuchen si sala ti mallidlichaga ya mallilibuu ud langit.’ Makwayuʼn milasin cha misinyeɏʼd langit, ngim achipunyu milasin chi isinyeɏn Apudyus un makmakwa si salaʼn timpu.
MAT.16.4	Patunged kayu lawwing un tagu si salaʼn lolap. Lan-awichenyu si Apudyus. Ipatutyuʼn mangipailaak si lakaskaschaaw un sinyeɏ, ngim lappun ipailak. Siyà abus ipailak chi lakaskaschaaw un isun chi lakwa kan Jonah si awi.” Oli pun tilelala chicha ot ummoyon.
MAT.16.5	Chummemang ked cha Jesus si biik chi byeybyey, laliwatan cha disipuluslaʼn lambyaɏun. 
MAT.16.6	Ot kalan Jesus kan chicha, “Man-alled kayu ya tanchaalanyu cha yeast cha Pariseo ya Saduceo.”
MAT.16.7	Ot lan-uuguchencha un kalancha, “Imbyegala hachi ti lappun siyad tilapay un lambyaɏun taku.”
MAT.16.8	Ammun Jesus chi ug-ugguchoncha, ot kalala, “Langkukuɏang chi pammatiyu! Payuggey man-is-isikan un lappun ilawityù byaɏunyuʼn tilapay? 
MAT.16.9	Ha achipunyu pay laing maawatan? Ha achipunyu masmasmok chi limaʼn tilapay un impakanku kan cha limallibuʼn tagu? Pigan langaya chilagupyuʼn lasaweɏ? 
MAT.16.10	Ya hachiʼn pituʼn tilapay un impakanku kan cha opat libuʼn tagu ot pigan langaya chilagupyuʼn lasaweɏ? 
MAT.16.11	Mugga ilolaʼn chaampunyu gey maawatan un chakampun un mipanggop si tilapay chi ug-ugguchok kan chikayu? Siyà imbyegak chi allechenyu cha yeast cha Pariseo ya cha Saduceo!” 
MAT.16.12	Ot laawatanchaʼn chakampun gayam si panggop chi yeast un mikamos si tilapay chi ug-ugguchola, ngim masapuɏʼn allechencha tudtuchun cha Pariseo ya cha Saduceo.
MAT.16.13	Ummoy cha Jesus si sakup chi Cesaria Philippi, ilimusla kan cha disipulusla, “Simma maibyegan cha tagu kan Sakon un Alak chi Tagu?”
MAT.16.14	Ot kalancha, “Awed cha mangibyegan sika kalu si John un Mambubunyeg un ummuli latagu. Ked awed cha uchum un mangibyega un sika kalu si Elijah ya kalan bo cha uchum un sika kalu si Jeremiah willu osa kan cha propeta si awi.”
MAT.16.15	Ot ilimusla kan chicha, “Chikayu ngay, himma mibyegayu kan sakon?”
MAT.16.16	Summongbyat si Simon Peter un kalala, “Sika Kristu, un Alak chi matattagu un Apudyus.”
MAT.16.17	Ot kalan Jesus kan siya, “Pianka, Simon un alak Jonah, ti chakampun si tagu langipakaammu kan sika ngim si Amak ud langit. 
MAT.16.18	Ked ibyegak kan sika, Sika si Peter, piolaʼn uguchon byetu. Ked halat un lap-at chi byetu chi mampauchek si byeɏoyku un siya cha losan un mamati kan sakon. Ked lappun makaabyak kan chicha ulay chi kilabyelin chi otoy.
MAT.16.19	Ked idchok kan sika tebik chi Mampangatan Apudyus ked lu silu ipalitlu utla pita, mipalit bo ud langit. Ked lu silu ipalubuslu utla pita, mipalubus bo ud langit.”
MAT.16.20	Oli pun bililin Jesus cha disipulusla ta achipuncha ibyegbyega si ulay siluʼn tagu un siya Kristu.
MAT.16.21	Inggan chi hachi, illugin Jesus un impakaawat kan cha disipulusla chi makwa kan siya. Kalala, “Masapuɏʼn inyak ud Jerusalem ked paligatalak kan cha pallakayon cha Judio ya cha ap-apun cha papachi ya cha mimistulun chi lintog. Ked mapatoyak ked lu mikatluʼn eɏgew umuliyak matagu.”
MAT.16.22	Ot ummoy Peter intalin si Jesus ot illugilan tubngaɏon siya un kalala, “Apu, achipun otyan Apudyus ipalubus un makwa lait kan sika.”
MAT.16.23	Ot lansagung si Jesus ot kalala kan Peter, “Wissedka, Satalas! Sika umalliw kan sakon. Ti ha somsomoklu ked chakampun si pion Apudyus ngim pion chi tagu.”
MAT.16.24	Oli pun kalan Jesus kan cha disipulusla, “Lu silu simpion un mitun-ud kan sakon, masapuɏʼn ichuyala long-egla ked alusala ligat ulay siya matoyala ked tun-uchola sakon. 
MAT.16.25	Ti ha taguʼn piolaʼn taguwon chi biyegla ked mataɏakla mit laing. Ngim ha taguʼn mangkasutala biyegla gapu kan sakon ked matatagu ing-inggala. 
MAT.16.26	Ti simma magaleb chi tagu lu mangkuwala losan un awed si lubung ngim mataɏakla biyegla? Lappun! Ti lappun maatod chi tagu un mansakala si biyegla. 
MAT.16.27	Ti Sakon un Alak chi Tagu, mangulilak un mibiɏun cha aangheles ya ipailak chi kilachayaw Amak. Ked gunggulaak kacha tagu si cha losan un killingwala. 
MAT.16.28	Tuttuwa ibyegak kan chikayu, un awed cha uchum kan chikayu un sissiyan matattagu un mangitullong kan Sakon un Alak chi Tagu lu umaliyak manturay.”
MAT.17.1	Lummaus pu olom eɏgew, ilayagen Jesus si Peter ya cha James kan John un mansulud ot lalagecha cha tummalin si mantaklang un bilig. 
MAT.17.2	Si langitullongancha kan Jesus, lambyaliw chi tullongla, ked ha lupala lummilalilang un isun chi ilit ked ha silupla amod chi putilakla un malilisiling.
MAT.17.3	Ot intullongcha cha Moses kan Elijah un makaug-uggud kan Jesus. 
MAT.17.4	Oli pun kalan Peter kan Jesus, “Apu, bibiɏu ta alla taku utla. Lu piom, mangwaak si tiɏuʼn sigey, ta sin-ossaanyu kan cha Moses ya si Elijah.”
MAT.17.5	Si man-ugu-uguchen Peter, tilalikchungan chi libuun lumilalilang chicha. Ot inggew chi ginga un lampeɏpu si hachiʼn libuu un kalala, “Laoy chi Alakkuʼn tagtagopok ya siya masmas-omak. Chongɏonyu siya!”
MAT.17.6	Chingngeɏn pun cha disipulus chi hachi, lallukbubcha si pita gapu ta amod chi ogyatcha. 
MAT.17.7	Ot ummoy si Jesus kan chicha ot pilikpikla chichaʼn kalala, “Lumibbyat kayu, achi kayu umogyat.” 
MAT.17.8	Ot lantangedcha pun, lappun intullongcha si tagu abus si Jesus.
MAT.17.9	Si lan-osgenchad chi bilig, bililin Jesus chicha, “Achiyu pay ibyegbyega intullongyu inggalà Sakon un Alak chi Tagu ked umuliyak matagu.”
MAT.17.10	Ot ilimus cha disipulus Jesus, “Puggey un kalan cha mimistulun chi lintog un masapuɏʼn umun-ula umali si Elijah lu si Kristu?”
MAT.17.11	Ot summongbyat si Jesus, “Tuttuwaʼn ummulà Elijah ummali ta isagalala losan. 
MAT.17.12	Ngim ibyegak kan chikayu un lagamput ummali si Elijah, ngim achipun cha tagu siya immatulan. Ot killingwacha pionchaʼn koon kan siya. Ked katchi boʼn paligatancha Sakon un Alak chi Tagu.” 
MAT.17.13	Oli pun laawatan cha disipulusla un si John un Mambubunyeg chi ibyegbyegan Jesus.
MAT.17.14	Gummatongcha pun si inggewan cha amod un tagu, ummoy kan Jesus chi osaʼn leɏaki ot lampalintuming si sangwalanla ot kalala, 
MAT.17.15	“Apu, kacheguwam u alakkuʼn laketoy! Patungedla tilotoman chi ligat ti lu lumoswa ketoyla, pappasig misubbya si apuy willu mitup-ung si chelum. 
MAT.17.16	Illiyoyku siya kan cha disipuluslu ngim achipuncha siya mapalin-awa.”
MAT.17.17	Summongbyat si Jesus, “Chikayuʼn lappun pammatila ya bilobokon un tagu si sala! Mikapiga man chi iinggewak kan chikayu? Mikapiga mangan-alusak kan chikayu? Igetongyu halat un alak kan sakon.” 
MAT.17.18	Oli pun ilomɏan Jesus chi aɏan un inggew si alak ot ummoyon. Ot kakma lummin-awa hachiʼn alak.
MAT.17.19	Ot lan-aggakaw cha disipulus Jesus ummoy kan siya ot ilimuscha, “Pakamiggey achipun makapeɏyaw si hachiʼn aɏan?”
MAT.17.20	Ot kalan Jesus kan chicha, “Simman ti kuɏang chi pammatiyu. Tuttuwa ibyegak kan chikayu, lu awed akit si pammatiyu un isun chi kapaat chi bukeɏn chi mustasa, makwaʼn kalanyu si bilig allaʼn, ‘Man-atunka u si anchiya,’ ked tuttuwaʼn man-atun. Ti lappun achi makwa kan chikayu! 
MAT.17.21	Ngim lu cha katchiʼn aɏan, lappun makapeɏyaw malaksig si luwalu ya palaglaun.”
MAT.17.22	Lachagup pun cha disipulus Jesus ud Galilee, kalala kan chicha, “Sakon un Alak chi Tagu, mipuɏangak kan cha tagu 
MAT.17.23	un mamatoy kan sakon, ngim si mikatluʼn eɏgew umuliyak matagu.” Chingngeɏn pun cha disipulusla hachi, patunged cha chummauy.
MAT.17.24	Gummatong pun cha Jesus kan cha disipulusla ud Capernaum, ummoy cha uchum un manchachagup si bugis si templo kan Peter ot ilimuscha, “Ha mambyayed kamman chi mistuluyu si bugis chi templo?”
MAT.17.25	“O, mambyaybyayed kabbo.” Summongbyat si Peter.
MAT.17.25	Si lilumlokan Peter si byeɏoy, kalan Jesus kan siya, “Simon, simma maibyegam? Silu manchagupan cha Ari utla pita si bugis? Cha sigud un tagula willu cha kakkaili?”
MAT.17.26	Kalan Peter, “Cha kakkaili.”
MAT.17.26	Ot kalan Jesus kan siya, “Siya tuwa, achipun otyan mambyayed cha sigud un tagu utla. 
MAT.17.27	Ngim ulay chakampun si kailiyan taku, bay-anyu ta achi lumawik chi somsomok cha tagu kan chitaku. Ingka mamungwit si byeybyey ked ha umulan mabungwitan, takangom chi tupokla ked awed chi pilak un umalay un mambugis cha chuwa. Ked eɏam ya ummoylu bilayachen chi bugista.”
MAT.18.1	Si hachi mit laing un timpu, ummoy cha disipulus kan Jesus ot kalancha, “Silu kangatuwan si Mampangatan Apudyus?”
MAT.18.2	Ot ilayagen Jesus chi osaʼn alak ot pilasikedla si sangwalancha. 
MAT.18.3	Ot kalala, “Tuttuwa ibyegak kan chikayu, lu achipunyu byaliwan chi somsomokyu ya mambyalin un isun cha aalak, achipun kayu mipati si mampangatan Apudyus. 
MAT.18.4	Ked lu silu mangipakumbyabya si long-egla un isun chi alak alla, siya kangatuwan si Mampangatan Apudyus. 
MAT.18.5	Ked lu silu mangipotog si labyabyan tagu un isun chi allaʼn alak gapu si pammatila kan sakon, sakon bo ipotogla.”
MAT.18.6	“Lu silu mangmangwa si makabyasuɏan cha alla un kabyabyaan un taguʼn mamati kan sakon, un-ulloy chi mitakod chi chakeɏ un biletuʼn gilingan si byegangla ked lan-alud si kalusgongan chi byeybyey. 
MAT.18.7	Kadchegu cha tagu si lubung alla ti achu cha sulisug un mapachasancha. Gagangay un gumatong cha sulisug kan cha mamati, ngim kadchegu chi taguʼn mansulisug si makabyasuɏan. 
MAT.18.8	Lu ha imam willu ikim chi gapun chi makabyasuɏam, lampogem ked imbyellum. Ti un-ulloy chi gungsuɏka willu pilayka un makatagu kan Apudyus ud langit lu ha wechewed chi imam ya ikim un mibyellu si mallalayun un apuy. 
MAT.18.9	Ked lu ha atam chi gapun chi makabyasuɏam, ukaom ked imbyellum. Ti un-ulloy chi bussokka un makatagu kan Apudyus lu ha wechewed chi atam ya mibyelluka si apuy ud impiyeɏlu.”
MAT.18.10	“Ammanyu ilan ta achiyu am-amsiwon cha allaʼn aalak si pammaticha ti cha anghelescha kalayun awed si awechen Amak ud langit. 
MAT.18.11	Ti Sakon un Alak chi Tagu, ummaliyak utla pita ta inyak sington ya taguwon cha lataɏak un tagu.”
MAT.18.12	Oli pun lan-alig si Jesus, kalala, “Simma koon chi osaʼn tagu un singgasut chi keɏlilula ked lataɏak chi osa? Kapilitan un telala cha siyampuɏu ya siyam si bilig un lamɏegela ked ummoyla singngit chi ossaan un lataɏak. 
MAT.18.13	Ked lu maochesala, gettoka amod chi galasla lu ha galas cha siyampuɏu ya siyam un achipun lataɏak. 
MAT.18.14	Siya bo kan Amayuʼd langit un achipunla pion un awed mataɏak ulay ossaan kan cha allaʼn aalak.”
MAT.18.15	Ot intuɏuy Jesus un kalala, “Lu awed suludlu si pammati un makabyasuɏ kan sika, ingka kan siya ked ibyegam chi kabyasuɏala. Ngim masapuɏʼn abus kayu un chuwa. Ked lu chongɏola sika, bibiɏu ta langulilom chi suludlu. 
MAT.18.16	Ngim lu achipunla chongɏon chi ibyegam, man-ayegka si ossaan willu chuwaʼn kadwam. Ked kasin kayu umoy ta awed chuwa willu tiɏuʼn mampaloklok si losan un maibyega.
MAT.18.17	Ngim lu achipunla chongɏon chicha, ibyegayu kan cha losan un mamati si simbyaan ta man-uuguchencha. Ked lu sassachi gey, ibilangyu siya un achipun mamati willu osaʼn manchachagup si bugis.”
MAT.18.18	Ibyegak kan chikayu tuttuwa, lu silu ipalityu utla pita, mipalit bo ud langit. Ked lu silu ipalubusyu utla pita, mipalubus bo ud langit.
MAT.18.19	“Awed bo ibyegak kan chikayu: Lu awed man-asiteulan cha chuwa kan chikayu utla pita un chawatonyu, idchon Amak ud langit kan chikayu. 
MAT.18.20	Ti lu chilu awed cha chuwa willu tiɏu un man-um-ummung gapu si ngachenku, awechak kan chicha.”
MAT.18.21	Oli pun ummoy si Peter kan Jesus ot kalala, “Apu, mangam pigaok pakawalon chi suludku un makabkabyasuɏ kan sakon? Mangampitu?”
MAT.18.22	Ot kalan Jesus kan siya, “Chakampun si mangampitu abus ngim mangampitumpuɏu ya pitu.
MAT.18.23	Ti katchi Mampangatan Apudyus ud langit, un miyalig si osaʼn Ari un simsimmoklaʼn makasingin si utang cha bubùulola.
MAT.18.24	Si pin-ala makasingilan, inggetongcha kan siya osaʼn bubùulon un lakautang si kalibulibu un pilak.
MAT.18.25	Gapu ta achipun makabyayed si utangla, immanchen chi Ari un masapuɏʼn mingila siya, pati si asawala, cha aalakla ya cha losan un kukkuwala ta mambyayedla si utangla. 
MAT.18.26	Ngim lampalintuming chi bubùulon si sangwalan chi Ari ot langkadkachegu un kalala, ‘Apu, alusalak yan akit, pawayaalak taplu mabyayachek cha losan un utangku.’ 
MAT.18.27	Ot kilacheguwan chi Ari siya ya liwayawayaala siya ot pilakawanla cha losan un utangla.
MAT.18.28	“Ngim ummoyon pun chi bubùulon, ilabotla chogalan bubùulon un ummutang kan siya si singgasut abus. Ot chilokmaala byegangla ot kalala kan siya, ‘Byayachem chi utanglu!’
MAT.18.29	“Lampalintuming chi lakautang un bubùulon si sangwalanla ot langkadkachegu kan siya, ‘Kaasim alusalak yan akit, ked byayachek chi utangku.’ 
MAT.18.30	Ngim achipunla kilacheguwan siya ya impaibyaɏudla siya inggala mabyayachela losan un utangla. 
MAT.18.31	Intullong pun cha chogachaʼn bubùulon chi killingwala, patunged lummawik chi somsomokcha. Ot ummoycha impilit kan Ari cha losan un killingwala.
MAT.18.32	“Ot impaayeg chi Ari hachiʼn bubùulon ot kalala kan siya, ‘Aɏaaɏan kan bubùulon! Pilakawanku cha losan un utanglu ti langkadkacheguka. 
MAT.18.33	Ot puggey achi kilacheguwan chi chogam un bubùulon un isun chi langkakacheguk kan sika?’ 
MAT.18.34	Ot summanga Ari ot impaibyaɏudla siya ta mapaligatan inggala mabyayachela losan un utangla.”
MAT.18.35	Ot lagamput pun, kalan Jesus, “Katchi bo koon Amak ud langit si kacha osa kan chikayu, lu achipunyu pakawalon un sipupusu cha susuludyu.”
MAT.19.1	Gilamput pun Jesus intudtuchu cha alla, tilelala ud Galilee ot ummoy si sakupon Judea un chomangon chi chewwang un Jordan. 
MAT.19.2	Amo-amod cha taguʼn litun-ud kan siya ot pilalin-awala cha lasakit.
MAT.19.3	Ummoy cha uchum un Pariseo kan Jesus ot impachaschaʼn sikapan siya un kalancha, “Ha ipalubus kamman chi lintog un ichangan chi leɏaki asawala ulay byaɏanglan gapu?”
MAT.19.4	Summongbyat si Jesus, “Ha achipunyu bilasa liigiliʼn ugud Apudyus un kalala si chamchamu un langwaan Apudyus si tagu, killingwala leɏaki ya byebyai.
MAT.19.5	Ot kalala bo, ‘Hachi gapula un telan chi leɏaki cha amala kan ilala ked litipug kan asawala ked mambyalincha ossaan un long-eg.’
MAT.19.6	Ked chakampun si chuwachaʼn long-eg ngim ossaan un long-eg. Ked lappun kalobbongan chi tagu un mampasila si lantimpuyugon Apudyus.”
MAT.19.7	Ot ilimus bo cha Pariseo, “Puggey un imbilin Moses lù un idchen chi leɏaki asawala si kasuɏatan un man-ichangcha, asila ot paoyolon?”
MAT.19.8	Kalan bo Jesus, “Impalubus Moses un ichanganyu asawayu gapu si kilatangkin chi somsomokyu, ngim chakampun si katchi panggop Apudyus si chamu. 
MAT.19.9	Ked ibyegak kan chikayu, lu awed leɏakiʼn mangichang si asawala malaksig lu lakachegchegas, makabyasuɏ si chegchegas lu mangasawa si sabyaliʼn byebyai.”
MAT.19.10	Kalan cha disipulusla, “Lu katchi makwa si man-asawa, un-ulloy chi achipunta mangasawa.”
MAT.19.11	Ngim kalala kan chicha, “Chakampun si losan un tagu makakopya si lait, ti abus cha allaʼn langidchen Apudyus. 
MAT.19.12	Ti lakalakalasi gapun chi achipun chi leɏaki mangasaw-an. Ti cha uchum, liyalakchaʼn katchi, ked cha uchum, gapu ta lakapuncha. Cha uchum, achipuncha mangasawa mipagapu si ayatchaʼn mansimbi si Mampangatan Apudyus. Ked lu silu makatungpeɏ si tudtuchun alla, koola otyan.”
MAT.19.13	Illinggew cha uchum un taguʼn langiyoy kan cha aalakcha kan Jesus ta ipatayla imala kan chicha ya iluwaluwala chicha. Ngim ilomɏan cha disipulus chicha. 
MAT.19.14	Ngim kalan Jesus kan chicha, “Palubusanyu cha aalak un umali kan sakon. Achiyu ipalit chicha, ti cha katlaʼn aalak chicha cha mipati si Mampangatan Apudyus ud langit.” 
MAT.19.15	Oli pun impatayla imala kan chicha ot ummoyon.
MAT.19.16	Si osaʼn eɏgew, ummoy chi osaʼn bumaru kan Jesus ot kalala, “Mistulu, simma bibiɏuʼn kook ta mataguwak kan Apudyus ing-inggala?”
MAT.19.17	Ot kalan Jesus kan siya, “Puggey imuson kan sakon mipanggop chi bibiɏu? Ti abus si Apudyus si bibiɏu. Lu piom un makatagu kan siya si ing-inggala, masapuɏʼn patiyom cha bilinla.”
MAT.19.18	Ot ilimusla, “Simma bilinla un masapuɏʼn kook?”
MAT.19.18	Ot kalan bo Jesus, “Achika pumatoy, achika makachegchegas, achika man-akaw, achim tistiguwan chi chakampun si tuttuwa. 
MAT.19.19	Masapuɏʼn potpotgom cha amam kan ilam,
MAT.19.20	Ot kalan chi leɏaki, “Inggan chi kabyen-ogku ilaminku killingwa cha bilin, ot simma langkuyangak?”
MAT.19.21	Ot kalan Jesus kan siya, “Lu piom un lappun mangkuɏangam, man-ingilaka kan cha losan un kukkuwam ked idchom chi ngilala kan cha kapus, ta langit chi manguppulam si kilabyaklanglu. Ked umalika, mitun-ud kan sakon.” 
MAT.19.22	Ngim chingngeɏn pun chi hachiʼn leɏaki imbyegan Jesus, ummoyon un manchachauy ti amod chi bilaklangla.
MAT.19.23	Oli pun kalan Jesus kan cha disipulusla, “Tuttuwa ibyegak kan chikayu, patunged kakaskun chi mipatiyan chi byaklang si mampangatan Apudyus. 
MAT.19.24	Ti lagodgochong chi lumlokan chi kameɏ si abut chi talud lu ha mipatiyan chi byaklang si mampangatan Apudyus.”
MAT.19.25	Chingngeɏn pun cha disipulus chi hachi, patunged cha laschaaw. Ot kalancha, “Simman lù cha makwaʼn matatagu?”
MAT.19.26	Ngim intullong Jesus chicha ot kalala, “Lu tagu mangwa, achipunla kabyeeɏan, ngim lu si Apudyus, kabyeeɏala losan.”
MAT.19.27	Ot kalan Peter, “Somsomkom, tilelanmi cha losan ta piga gey lu mitun-ud kami kan sika. Simma magalebmi?”
MAT.19.28	Ot kalan Jesus kan chicha, “Tuttuwa ibyegak kan chikayu, Sakon un Alak chi Tagu, lu chumtong chi man-Ariyak si baruʼn lubung, chikayu un lituntun-ud kan sakon mantugew kayu bo kan cha lasawaɏan si chuwaʼn trono un makaturay kan sakon. Ked chikayu manguis kan cha simpuɏu ya chuwaʼn galak Israel. 
MAT.19.29	Ked lu silu malelan si byeɏoyla, susuludla, amala, ilala, cha aalakla ya cha pitala mipagapu kan sakon, maminggasut chi awatola lu cha tilelala ked maidchen si biyeg un mallalayun. 
MAT.19.30	Ngim achu cha langatun tagu si sala ked mibyabyacha si umaliʼn eɏgew. Ya achu cha labyabya un tagu si sala ked mipangatucha si umaliʼn eɏgew.”
MAT.20.1	Kalan Jesus, “Ha Mampangatan Apudyus ked miyalig si osaʼn tagu un lakawisngit ummoy lalangchen si mangkawachiyola si limuɏalaʼn grapes. 
MAT.20.2	Langchas pun, lan-asiteulancha un tangchalala chicha si osaʼn denario si mangeɏgew. Ot imbuunla chicha langkawachiyon si limuɏalaʼn grapes.
MAT.20.3	“Lummachigas pun, ummoy kasin chi simpita ud mekit ot inchesala cha uchum un masikesiked un lappun kooncha. 
MAT.20.4	Kalala kan chicha, ‘Ingkayu po mangkawachi si limuɏak un grapes ta tangchalak chikayu si ustu-ustuʼn tangchenyu.’ 
MAT.20.5	Ot ummoycha langkawachi.
MAT.20.5	“Lummamatuk pun, ummoy bo lalangchen si uchum, siya bo killingwala si allaʼn lummachema. 
MAT.20.6	Ummeɏ-eɏgew pun, kasin bo ummoy si mekit lalangchen ot inchesala cha masikesiked ot kalala kan chicha, ‘Pakayuggey sinsisiked lawad chi alla un ummeɏgew?’
MAT.20.7	“Ot kalancha kan siya, ‘Ti lappun lalangchen kan chikami.’
MAT.20.7	“Ot kalala kan chicha, ‘Ingkayu po makakawachi si limuɏak un grapes.’
MAT.20.8	“Alla pun un lummaschom, kalan chi simpita si ap-apun cha bubùulola, ‘Chagupom cha langkawachi ya man-atodka kan cha tangchencha. Ilugim kan cha langan-allungus langkawachi inggala kan cha ummun-ula langkawachi.’
MAT.20.9	“Ot cha langan-allungus un langkawachi laidchencha si osaʼn denario un tangchencha si mangeɏgew. 
MAT.20.10	Cha lakawisngit langkawachi, kalancha lu ad-achu tangchencha ngim man-iisu tangchencha si mangeɏgew. 
MAT.20.11	Ilawatcha pu tangchencha, sin-iingokcha si lalangchen kan chicha un kalancha, 
MAT.20.12	‘Puggey miyisu tangchenmi kan cha kaggetong un sin-oras abus chi langkawachiyancha lu chikami un langeɏ-eɏgew chi lipis-atanmi si ilit?’
MAT.20.13	“Ot kalan chi simpita si osa kan chicha, ‘Biɏun, chakampun si iluyungak chikayu. Ha chakampun oyya si lan-asiteulan taku un matangchalan kayu si osaʼn denario si mangeɏgew? 
MAT.20.14	Man-aɏa kayu ot kan cha tangchenyu ta ingkayun. Piok un man-iisuwon chi tangchenyu kan cha langan-allungus langkawachi. 
MAT.20.15	Ha lappun kamman kalintogek un mangwa si piok un koon si pilakku? Willu maapos kayu gey ti allaʼn mallaayak?’ ”
MAT.20.16	Oli pun kalan Jesus, “Cha labyabya si salaoy, chicha mipangatu si umaliʼn eɏgew. Ked cha langatu si salaoy, chicha mibyabya si umaliʼn eɏgew.”
MAT.20.17	Si malagtagecha cha Jesus un umoy ud Jerusalem, intalinla cha lasawaɏan si chuwaʼn disipulusla ot kalala kan chicha, 
MAT.20.18	“Chongɏonyu. Alla pun un intakuʼd Jerusalem, lu gumatong taku, Sakon un Alak chi Tagu ked mipuɏangak kan cha ap-apun cha papachi ya cha mimistulun chi lintog. Ked kodchongancha sakon un matoy. 
MAT.20.19	Ked ipuɏangcha sakon kan cha Gentil ta pin-acha am-amsiwon ya sapsapchukan ked illansacha sakon si krus. Ngim si mikatluʼn eɏgew, umuliyak matagu.”
MAT.20.20	Oli pun ummoy kan Jesus chi asawan Zebedee ya cha chuwaʼn alaklaʼn leɏaki. Ot lampalintuming siya si sangwalan Jesus ot lanchawat kan siya.
MAT.20.21	Ot kalan Jesus kan siya, “Simma piom?”
MAT.20.21	Ot kalalaʼn summongbyat, “Lu chumtong chi timpun chi manturayam, makwa otyan un mantugewom cha chuwaʼn alakku si cheeglu, osa si machuwalanlu ya osa si machuwigim?”
MAT.20.22	Ngim kalan Jesus kan chicha, “Achipunyu ammu chawchawatonyu. Ha maalusanyu kamman chi ligat un isun chi ligat un mipachasku?”
MAT.20.22	Ot kalancha, “O, makwami.”
MAT.20.23	Ot kalan Jesus, “Tuttuwaʼn maalusanyu isun chi manliligatku. Ngim lappun kalobbongak un mampili lu silu mantugew si machuwalanku willu machuwigik, ti si Amak chi lanchutuk kan cha mantugew.”
MAT.20.24	Chingngeɏn pun cha simpuɏuʼn disipulus, summangacha kan cha mansulud. 
MAT.20.25	Ilayagen Jesus chicha losan ot kalala, “Ammuyu un cha turay utla pita, amod chi mammamanchecha kan cha iturayancha. Ulay bo cha mangkangatun tagu, chakeɏ kalobbonganchaʼn mangituray kan cha tagucha. 
MAT.20.26	Ngim chakampun otyan un kamatchi koonyu. Ti lu silu piolaʼn ngumatu kan chikayu, masapuɏʼn mansimbi kan chikayu losan. 
MAT.20.27	Ked lu silu piolaʼn kapotogen kan chikayu, masapuɏ un siya kabyabyaan un musassuyu. 
MAT.20.28	Isuk un ilawagenchaʼn Alak chi Tagu, chakampun si ummaliyak utla pita ta isimbiyalak kan cha tagu, ngim ummaliyak ta mansimbiyak kan cha tagu. Ya ummaliyak ta ichuyak chi biyegku un mansaka kan cha achuʼn tagu.”
MAT.20.29	Si lalelan cha Jesus ya cha disipuluslaʼd Jerico, amo-amod cha taguʼn litun-ud kan chicha. 
MAT.20.30	Ot illinggew cha chuwaʼn leɏakiʼn lakuɏap un ummaammuy si igid chi kesa. Chingngeɏcha pun un allat cha Jesus un lumaus, lan-iyipkawcha kalan un, “Apu, un galak David, kacheguwam u chikami!”
MAT.20.31	Ot ilomɏan cha amod un tagu chicha ta gumilokcha, ngim ilam-amod cha langiyipkaw, “Apu, un galak David kacheguwam u chikami!”
MAT.20.32	Ot ummillong si Jesus ot ilayagela chicha ot ilimusla, “Simma pionyuʼn kook kan chikayu?”
MAT.20.33	Ot kalancha, “Apu, pionmiʼn makatullong.”
MAT.20.34	Ot kilacheguwan Jesus chicha ot ilappachela atacha ot kakmacha lakatullong. Ot litun-udcha kan siya.
MAT.21.1	Alla pun un ummachali cha Jesus ud Jerusalem, lichuumcha ud Bethphage un ili si Bilig Olivo. Ot imbuun Jesus cha chuwaʼn disipulusla un kalala, 
MAT.21.2	“Umula kayu si anchiyan iliʼd chomang ked lu gumatong kayu, ochesanyu lipupungod un changki un alla ayyubula. Ubyachenyu ked igetongyu chicha kan sakon. 
MAT.21.3	Ked lu awed mangimus, ibyegayu kan siya, ‘Masapuɏʼn chi Apumi chicha,’ ked kakmala ipalubus chicha.”
MAT.21.4	Lakwa hachi ta matungpaɏan chi inggilin cha propeta si awi un kalala,
MAT.21.5	“Ibyegayu kan cha taguʼd Jerusalem, Ilanyu, allat un ased chi Ariyu,
MAT.21.5	lapakumbyabya ya langabkabbyayu si ayyabun chi changki.”
MAT.21.6	Ot ummoy cha chuwaʼn disipulus ot kingwacha imbilin Jesus kan chicha. 
MAT.21.7	Inggetongcha changki ya ayyubula ot inyaplegcha cha silupcha si ochog chi changki ot langabyayu si Jesus. 
MAT.21.8	Ot amod cha taguʼn langiyapleg kan cha silupcha si kesa, ya lummapngis cha uchum kan cha pangan cha kayu ot inyaplegcha si kesa un ayola. 
MAT.21.9	Cha amod un taguʼn lamangpanguwon Jesus ya cha lituntun-ud kan siya inyip-ipkawcha kalan un, “Machaychayaw chi galak David! Pian siya un ummali un imbuun Apudyus!
MAT.21.10	Gummatong pun cha Jesus ud Jerusalem, lagulu losan cha umili ot kalancha, “Silu halat?”
MAT.21.11	Ot summongbyat cha amod un tagu un kalancha, “Siya si Jesus un propetan Apudyus un lampeɏpuʼd Nazareth si probinsiya ud Galilee.”
MAT.21.12	Oli pun ummoy si Jesus si templo ot lampeɏyaw kan cha inggew un mallalaku ya cha pin-a mangngila. Ot ilaminla lilitwed cha lamisaan cha mansusupli si pilak ya cha aammuyan cha mallalaku si kalapati.
MAT.21.13	Ot kalala kan chicha, “Liigili si ugud Apudyus, ‘Ha byeɏoyku ngadloncha byeɏoy un malluwaluwan.’ Ngim lambyalilonyu tataɏɏuwan cha akkawan.”
MAT.21.14	Oli pun ummoy cha lakuɏap ya cha lapilay kan Jesus si templo ot pilalin-awala chicha. 
MAT.21.15	Ngim intullong pun cha ap-apun cha papachi ya cha mimistulun chi lintog cha lakaskaschaaw un killingwan Jesus ya chingngeɏcha cha aalak un mangiyip-ipkaw si templo un kalancha, “Machaychayaw chi galak David!” Ot summangacha.
MAT.21.16	Ot kalancha kan Jesus, “Ha achipunlu madngeɏ iyip-ipkaw cha aalak alla?”
MAT.21.16	“O, chochongɏok!” kalan Jesus. “Ha achipunyu kamman labyasa si liigiliʼn ugud Apudyus un kalala, ‘Tiludtuchuwam cha aalak ya cha mutlok un manchayaw kan sikan ustu-ustu.’ ”
MAT.21.17	Ot tilelan Jesus chicha ot ummoy ummiyan ud Bethany.
MAT.21.18	Labigat pun un langulilan cha Jesus ud Jerusalem, labitin siya. 
MAT.21.19	Ot intullongla kayu un ngadloncha Igus si igid chi kesa. Ot ummoyla ilachali ta itullongla lu awed bungala, ngim lappun inchesala, abus cha tubu. Ot kalan Jesus si kayu, “Achipunka kasin mamunga!” Ot kakma lanchaguyawyaw chi hachiʼn kayu.
MAT.21.20	Si langitullongan cha disipulusla, laschaawcha ot kalancha, “Mugga ilolaʼn kakma gey leɏangu hachiʼn igus?”
MAT.21.21	Ot kalan Jesus kan chicha, “Tuttuwa ibyegak kan chikayu, lu mamati kayu kan Apudyus ya achipun kayu manchuwachuwa, makwaʼn koonyu isun chi killingwak si kayuʼn alla. Chakampun abus hachi ngim makwa boʼn kalanyu si bilig alla, ‘Umopwaska ked man-atunka si byeybyey,’ ked tuttuwaʼn makwa. 
MAT.21.22	Lu awed pammatiyu kan Apudyus, idchola losan un chawatonyu si luwalu.”
MAT.21.23	Oli pun langulin si Jesus si templo. Si lantudtuchuwala, ummoy kan siya cha ap-apun cha papachi ya cha pallakayon cha Judio, ot kalancha kan siya, “Simma kalobbongam un mangwa kan cha laoy? Ya silu langatod si kalobbongam alla?”
MAT.21.24	Ot silongbyatan Jesus chicha, “Imusok bo kan chikayu, ked lu songbyatalak, asik bo ibyega lu silu langatod si kalobbongak un mangwa kan cha laoy. 
MAT.21.25	Chilu lampeɏpuwan chi kalobbongan John un mambunyeg, leɏpu kan Apudyus willu tagu?”
MAT.21.25	Ot lan-is-isikancha un kalancha, “Simma ibyega taku? Lu kalan takuʼn, ‘Leɏpu kan Apudyus,’ kalala un, ‘Payuggey achi pilati si John lù?’ 
MAT.21.26	Ngim lu kalan takuʼn, ‘Leɏpud chi tagu,’ Umogyat kami lu hilu koon cha tagu, ti mamaticha losan un propetan Apudyus si John.” 
MAT.21.27	Ot kalancha, “Achipunmi ammu.”
MAT.21.27	Ot kalan Jesus kan chicha, “Lu katlat, achipunku bo ibyega kan chikayu lu simma leɏpuwan chi kalobbongak un mangwa kan cha laoy.”
MAT.21.28	Oli pun lan-alig si Jesus un kalala, “Simma somsomokyu si alla? Inggew chi osaʼn tagu un chuwa alaklaʼn leɏaki. Kalala si panguɏu, ‘Alakku, ingka mangkawachi si uma un lamuɏ-an si grapes si sala.’
MAT.21.29	“Ot summongbyat, ‘Asngaak,’ ngim lapalos pun lanchachauli ot ummoy langkawachi.
MAT.21.30	“Oli pun ummoy bo chi ama imbyega si uchichi ta umoy mangkawachi. Ot kalala, ‘O, Ama inyak,’ ngim achipun ummoy. 
MAT.21.31	Silu kan cha hachiʼn chuwa lalungpeɏ si pion amacha?”
MAT.21.31	Summongbyatcha, “Ha panguɏu.”
MAT.21.31	Ot kalan Jesus kan chicha, “Tuttuwa ibyegak kan chikayu un cha mangkaɏawing un tagu un isun cha manchachagup si bugis ya cha puta, umun-ulacha lu chikayu mipati si Mampangatan Apudyus. 
MAT.21.32	Ti ummali pun si John un Mambubunyeg, intudtuchula bibiɏuʼn mambibiyeg un masapuɏʼn suɏutonyu, ngim achipunyu pilati siya. Ngim cha lamati kan siya, cha manchachagup si bugis ya cha puta. Ked ulay lu intutullongyu lambyaliwancha, achipun kayu lambyabyawi kan cha byasbyasuɏyu ya achipunyu bo pilati siya.”
MAT.21.33	Kalan Jesus, “Chongɏonyu osaʼn pangngalig. Inggew chi osaʼn tagu un lammuɏà grapes si pitala. Tilupinglaʼn lan-aɏed si lampalikwos ot ummabut si byetu ta asila mangkupisan si bungala. Ot langwa bo si mantaklang un sigey ta inggewan cha man-aachug. Ot impatangkonla ot ummoy si sabyaliʼn ili.
MAT.21.34	“Gummatong pu timpun chi man-aapit, imbuunla cha bubùulola ta umoycha makabuwa si grapes. 
MAT.21.35	Ngim cha lantangkon chilokmaancha chicha ot bilokbokcha osa, pilatoycha osa ot bilinbintukcha osa. 
MAT.21.36	Kasin bo lambuun chi simpita si ad-achuʼn bubùulon lu ha chamu. Ot katchi bo killingwacha kan chicha. 
MAT.21.37	Ot si alungusla, imbuunla mismuʼn alakla kan chicha, un kalala, ‘Mabiincha kan siya.’
MAT.21.38	“Ngim intap pun cha lantangkon chi alakla, lan-uumaɏancha kalan un, ‘Anchiya alaklaʼn sinlaksun si pitan alla. Wayyu ta patoyon taku ta mangkuwa taku laksunla.’ 
MAT.21.39	Ot chilokmaancha siya ot lilasincha si aɏed ot pilatoycha siya.
MAT.21.40	“Si sala, lu gumatong chi simpita, simma koola kan cha lantangkon?”
MAT.21.41	Ot summongbyat, “Sigulachuʼn kaog-ogyat chi in-ilolaʼn mangtoy kan chicha ti leɏanggaschaʼn tagu. Ked impatangkonla grapesla kan cha uchum un lapiyeɏ un uun-ulancha buwala lu timpun chi apit.”
MAT.21.42	Ot kalan Jesus kan chicha, “Achipunyu kamman labyasa si liigiliʼn ugud Apudyus, un kalala,
MAT.21.42	‘Ha byetuʼn illissan cha lampaud, siya lambyalilon Apudyus un kapotogen
MAT.21.42	un byetu un mangimpon-ed un misaachen chi byeɏoy.
MAT.21.42	Si Apudyus chi langwa si allaya ked lakaskaschaaw
MAT.21.42	chi mangitullongan taku.’
MAT.21.43	Ked ibyegak kan chikayu, un achipun Apudyus iturayan chikayu ked siya iturayala cha tagu un pin-a mangwa kan cha lumbong si mampangatala. 
MAT.21.44	Mipanggop si hachiʼn byetu, lu awed maodcheg si hachiʼn byetu, mamokmokcha. Ked lu awed mituklugen chi hachiʼn byetu, magabuk.”
MAT.21.45	Si chingngeɏn cha ap-apun cha papachi ya cha Pariseo chi pangngaligla, laawatancha un chicha ug-ugguchola. 
MAT.21.46	Ot lansingitcha si in-ilonchaʼn malokma kan siya. Ngim ummogyatcha kan cha amod un tagu, ti imbilangcha siya un propetan Apudyus.
MAT.22.1	Ot kasin bo lan-alig si Jesus kan chicha un kalala, 
MAT.22.2	“Ha Mampangatan Apudyus miyalig si osaʼn Ari un lansagala si kaseɏn chi alaklaʼn bumaru. 
MAT.22.3	Ot imbuunla cha uchum un bubùulolaʼn man-ayeg kan cha taguʼn gilamputla ilimbiteɏan. Ngim achipuncha pion un umoy makakaseɏ. 
MAT.22.4	Ot kasin bo lambuun kan cha uchum un bubùulola un kalala, ‘Ingkayu ibyega kan cha laimbiteɏan un lakasagala cha makan. Piletik chi byakak ya mangkalungpun ayyubu, ya lakasagala losan. Ibyegayu umalicha.’ 
MAT.22.5	Ngim cha taguʼn laimbiteɏan lappun chillumngeɏ. Ngim intuytuɏuycha cha pin-acha koon. Ummoy chi osa si taɏunla ya ummoy bo osa lallaku. 
MAT.22.6	Cha uchum, lanchokmacha kan cha bubùulola ot pilaligatancha chicha ya intoycha chicha. 
MAT.22.7	Chingngeɏn pun Ari kingwacha, amod chi sangala. Ot imbuunla cha susuɏchachula ot intoycha cha langtoy kan cha bubùulola asicha ot singgob chi ilicha. 
MAT.22.8	Oli pun kalan chi Ari kan cha bubùulola, ‘Lisasaggala cha losan un masapuɏ si kaseɏ, ngim lappun kalobbongan cha laimbiteɏan un umali. 
MAT.22.9	Ked ingkayu kan cha kekkesa ked lan-ayeg kayu kan cha losan un maochesanyu.’ 
MAT.22.10	Ot ummoy cha bubùulola si kekkesa ot lan-imbiteɏ kan cha losan un tagu, mangkabyaɏu ya mangkaɏawing, ot laplaplu mangkaseɏan si tagu.
MAT.22.11	“Ngim ummoy pun chi Ari itullong cha laimbiteɏan, intullongla osaʼn taguʼn achipun lansilup si ustuʼn kawos chi makakaseɏ. 
MAT.22.12	Ot ilimus chi Ari kan siya, ‘Biɏun, mugga ilom un allà utlaʼn lappun kawoslù para kaseɏ?’ Ngim gummigillok. 
MAT.22.13	Oli pun kalan chi Ari kan cha bubùulola, ‘Byaɏuchonyu imala ya ikila ked imbyelluyuʼd lasin un manggikbot. Udchi asila man-ibilan ya singngingillotan chi ngiponla.’ ” 
MAT.22.14	Ot inyalungus Jesus kalan, “Achu cha maayagen, ngim akit cha mapiliyan.”
MAT.22.15	Oli pun ummoyon cha Pariseo ot lantutuɏagencha lu hilu in-ilonchaʼn malikap kan siya gapu si cha ilugudla. 
MAT.22.16	Ot lambuuncha kan cha disipuluscha un Pariseo ya uchum un tagun Herod ta umoycha ibyega kan Jesus, “Mistulu, ammumi un tuttuwa losan chi ibyegbyegam ya itudtuchum bo katuttuwaan mipanggop si pion Apudyus. Achipunka manchaleg lu simma ibyegan chi tagu ti achipunka mampili ulay silu kasasaedcha. 
MAT.22.17	Ibyegam u lu silu kasomsomkam si allaya. Ha suplingonmi kamma lintog taku lu mambugis kami si Emperador willu achipun?”
MAT.22.18	Ngim ammun Jesus un pionchaʼn sikapan siya, ot kalala, “Chikayuʼn aginpapati! Payuggey sakon siksikkapan? 
MAT.22.19	Ipailayu u pilak un para si bugis.” Ot illidchoncha kan siya osaʼn denario. 
MAT.22.20	Ot ilimus Jesus kan chicha, “Himma sinlupa ya singngachen si alla?”
MAT.22.21	Kalancha, “Si Emperador Caesar.”
MAT.22.21	Ot kalan Jesus, “Lu katlat, idchonyu kan Emperador Caesar chi uwala, ya idchonyu bo kan Apudyus chi uwala.”
MAT.22.22	Chingngeɏcha pu hachi, laschaawcha ot tilelancha siya ot ummoyoncha.
MAT.22.23	Si hachiʼn eɏgew, ummoy cha uchum un Saduceo kan Jesus. Cha Saduceo achipun cha mamati un umuli matagu latoy. Ot lakaim-imuscha kan siya un kalancha, 
MAT.22.24	“Mistulu, imbyegan Moses un lu matoy chi leɏaki un lappun alakcha si asawala, masapuɏʼn asaw-on chi suludla hachiʼn labyaɏu ta umalakcha si mibilang un alak chi hachiʼn latoy un suludla.
MAT.22.25	Awed cha pituʼn lelleɏakiʼn mansusulud. Langasawa panguɏu ot latoy un lappun alakcha. Ot ilasawan chi kumadwa hachiʼn labyaɏu. 
MAT.22.26	Ked isula bo un latoy siya, ulay bo mikatlu inggalad chi mikapitu. 
MAT.22.27	Ot si alungusla, latoy chi byebyai. 
MAT.22.28	Lu umuli kasin matagu cha latoy, silu ustuʼn sin-asawa si hachiʼn byebyai? Ti losancha pitu ilasawa siya.”
MAT.22.29	Silongbyatan Jesus chicha, “Laillachu kayu, ti achipunyu maawatan chi liigiliʼn ugud Apudyus willu kilabyelin Apudyus. 
MAT.22.30	Ti lu umuli matagu cha latoy, achipun cha mangasawa ngim miyisucha kan cha angheles ud langit. 
MAT.22.31	Ked ha mipanggop si umuliyan cha latoy mataguwan, achipunyu kamman bilasa chi imbyegan Apudyus kan chikayu? Kalala, 
MAT.22.32	‘Sakon chi Apudyus Abraham, Apudyus Isaac ya Apudyus Jacob.’
MAT.22.33	Chingngeɏn pun cha amod un tagu, laschaawcha si intudtuchula.
MAT.22.34	Chingngeɏn pun cha Pariseo un pilagilok Jesus cha Saduceo, lachagupcha kasin. 
MAT.22.35	Ot ha osa kan chicha un lalaing un mistulun chi lintog, ilimusla kan Jesus ta sikapala siya. 
MAT.22.36	Kalala, “Mistulu, silu kapotgen un bilin Apudyus?”
MAT.22.37	Ot summongbyat si Jesus, “ ‘Masapuɏʼn ayatom si Apudyus si losan un somsomoklu, si losan un kalichodwam ya si losan un kilalainglu.’
MAT.22.38	Laoy chi kapotogen ya ummulaʼn bilin Apudyus. 
MAT.22.39	Ked ha mikadwa un kapotogen ked isula, ‘Masapuɏʼn ayatom chi asintatagum un isun chi man-aayatlu si long-eglu.’
MAT.22.40	Cha allaʼn chuwaʼn bilin Apudyus, chicha lambyaseɏan cha losan un lintog Moses ya intudtuchun cha propeta.”
MAT.22.41	Si lachagupan cha Pariseo, ilimus Jesus kan chicha, 
MAT.22.42	“Simma maibyegayu mipanggop kan Kristu? Silu singgalak kan siya?”
MAT.22.42	Ot kalancha kan siya, “Galak David.”
MAT.22.43	Kalan Jesus kan chicha, “Ngim lu katlat, puggey David kalan un Kristu chi Apula? Ti ha ilugudla impakagasmok chi Ispiritun Apudyus, kalala,
MAT.22.44	‘Kalan Apudyus kan Apuk: Umamuyka si machuwalanku
MAT.22.44	inggala ipaabyakku cha kabusuɏm.’
MAT.22.45	“Ked lu kalan David un ‘Apuk’ kan Kristu, mugga in-ilolaʼn si Kristu galak David?” 
MAT.22.46	Ngim lappun makasongbyat kan Jesus ot malipud si hachiʼn timpu, lappun uchum un lateɏod un makaim-imus kan siya.
MAT.23.1	Oli pun kalan Jesus kan cha amod un tagu ya cha disipulusla, 
MAT.23.2	“Cha mimistulun chi lintog ya cha Pariseo, ked alla kalobbongancha un mangipakaawat si lintog Moses. 
MAT.23.3	Ked kasapuɏan un tuttuwaonyu cha losan un itudtuchucha. Ngim achiyu koon cha kokòoncha ti achipuncha koon cha ibyegbyegacha. 
MAT.23.4	Ipappabukudcha si tagu amod chi chegsonlaʼn bukud ngim achipun cha tuɏungan chicha. 
MAT.23.5	Losan un kooncha, siyad mangwaancha ta itullong cha tagu chicha. Ti igilicha uchum un ugud Apudyus si mangkachakkeɏ ked itakodcha si kicheycha ya takɏaycha,
MAT.23.6	Ya pioncha umamuy si lapotgen un aammuyan lu piyasta, ya piliyancha bo kabiɏuwan un aammuyan si sinagoga. 
MAT.23.7	Pioncha boʼn mapotgen si kaachuwan cha tagu ya maaw-awagen un ‘Mistulu.’
MAT.23.8	“Ngim chikayu, achiyu ipalubus un awagencha chikayu un ‘Mistulu,’ ti man-iisu kayu un mansusulud ked ossaan abus chi mistuluyu. 
MAT.23.9	Achiyu awagen ulay siluʼn tagu utla pita un ‘Ama,’ ti ossaan chi Amayu ud langit. 
MAT.23.10	Achiyu bo ipalubus un maawagen kayuʼn, ‘Apu,’ ti si Kristu abus chi Apuyu. 
MAT.23.11	Ked ha kangatuwan kan chikayu, masapuɏʼn siya bubùulonyu. 
MAT.23.12	Lu silu mangipangatu si long-egla, mipabyabya. Ngim lu silu mangikumbyabya si long-egla, maipangatu.”
MAT.23.13	Ot intuɏuy Jesus un kalala, “Kadchegu kayu, chikayuʼn Pariseo ya mimistulun chi lintog. Aginpapati kayu! Ti sillodyu sawang un lumlokan cha tagu si Mampangatan Apudyus. Ngim achipun kayu bo lumlok ked ipalityu bo cha meɏyed un lumlok.
MAT.23.14	“Kadchegu kayu, chikayuʼn Pariseo ya mimistulun chi lintog. Aginpapati kayu! Ti siksikkapanyu cha labyaɏu ta mangkusuwanyu si kukkuwacha. Ked ilanchu-anchuyu bo luwaluyu si sangwalan cha tagu ta matap-ulan cha kokòonyu. Laoy chi gapun chi chumagsolan chi machusaanyu.
MAT.23.15	“Kadchegu kayu, chikayuʼn Pariseo ya mimistulun chi lintog. Aginpapati kayu! Chilemangyu cha byeybyey ya ummoy kayu si achayuʼn ili ta awed maawisyu ulay ossaan un mandisipulusyu. Ked lu laawisyu, ilam-amodyu bo kachusaala ud impiyeɏlu lu kachusaanyu.
MAT.23.16	“Kadchegu kayu, chikayuʼn lakukuɏap un mangipuypuyut! Itudtuchuyu un lu isapatan chi osaʼn tagu chi templo, achipun masapuɏʼn tungpaɏola insapatala. Ngim lu isapata byalituk si templo, masapuɏʼn tungpaɏola chi insapatala. 
MAT.23.17	Laog-oggogen kayu tuwaʼn lakuɏap! Simma lapotpotog? Ha byalituk willu ha templo un mampabiɏu si byalituk? 
MAT.23.18	Ya kalanyu boʼn lu altar chi isapatan chi mansapata, achipun masapuɏʼn tungpaɏola insapatala. Ngim lu mansapata si michatun si altar, masapuɏ un tungpaɏola insapatala. 
MAT.23.19	Tuttuwaʼn lakuɏap kayu! Ti simma lapotpotog? Ha michatun willu ha altar un mampapotog si chatun? 
MAT.23.20	Ked lu silu mansapata si sangwalan chi altar, isapatala altar ya ipatila bo cha losan un lichatun. 
MAT.23.21	Ked lu mansapata chi osaʼn tagu si templo, mansapata bo si templo ya si Apudyus un iinggew si templo. 
MAT.23.22	Ya lu langit chi isapatan chi tagu, mansapata bo si tronon Apudyus ya si Apudyus un manturay.
MAT.23.23	“Kadchegu kayu, chikayuʼn Pariseo ya mimistulun chi lintog. Aginpapati kayu! Ti mangtod kayu si ingkasimpuɏun cha mangeanyu un isun cha muɏan mampalamlaw si makan, ngim achipunyu tungpaɏon cha kapotogen un bilin si lintog un masapuɏʼn koonyu isun chi kilalintog, kilachegu ya kilamapiyeɏ. Masapuɏʼn koonyu cha laoy ked achiyu liwatan cha uchum. 
MAT.23.24	Chikayuʼn lakuɏap un mangipuypuyut! Sagatonyu chelum un ilumonyu ta achi mipati chi ilok, ngim lukmusonyu chi kameɏ!
MAT.23.25	“Kadchegu kayu, chikayuʼn Pariseo ya mimistulun chi lintog. Aginpapati kayu! Peɏpeɏkasonyu lasin chi tasayu ya paklaanyu, ngim ha chaɏomcha, laplucha si ilaagum ya kilalosop. 
MAT.23.26	Tuttuwaʼn lakuɏap kayu, chikayuʼn Pariseo! Ulaonyu peɏkason chi chaɏom cha tasayu ya paklaanyu ta pumeɏkas bo lasinla.
MAT.23.27	“Kadchegu kayu, chikayuʼn Pariseo ya mimistulun chi lintog. Aginpapati kayu! Ti isuyu lobon un lapintuɏan si mamputilak. Bibiɏu tullongla si lasin ngim ha chaɏomla, laplu si tung-eɏ ya labuyuk un lecheg. 
MAT.23.28	Katchi kayu. Lalintog kayu si sangwalan cha tagu, ngim ha katuttuwaala aginpapati kayu ya losan un awed si somsomokyu ked lawwing.
MAT.23.29	“Kadchegu kayu, chikayuʼn Pariseo ya mimistulun chi lintog. Aginpapati kayu! Ti lampaud kayu si lobon cha propetan Apudyus si awi ya ile-eɏkusanyu bo lobon cha lalintog un tagu. 
MAT.23.30	Ked kalanyu boʼn, ‘Lu illinggew kami otyan si katattagun cha hachiʼn aappumi, achipun kami lin likakkaila kan chicha si lamatoyancha kan cha propeta.’ 
MAT.23.31	Ngim hachi mangipudluwanyu un galak chikayu kan cha lamatoy kan cha propeta si awi.
MAT.23.32	Chowot, igamputyu cha illaus cha aappuyu illugi.
MAT.23.33	“Patunged kayu! Galak chi uɏog! Ma in-ilonyuʼn mangilisi si machusaanyuʼd impiyeɏlu? 
MAT.23.34	Ked mangibuulak kan chikayu si cha propeta ya cha lasilib un tagu ya cha mimistulun chi lintog. Ngim patoyonyu cha uchum, ilansayu cha uchum si krus, cha uchum bokbokonyu si sinagogayu ya manchogchog kayu kan chicha si cha ili-ili ta paligatanyu chicha. 
MAT.23.35	Ked machusa kayu gapu si latoyan cha lalintog un tagu mallugi kan Abel
MAT.23.36	Tuttuwa ibyegak kan chikayuʼn tagu si salaʼn lolap, chikayu mangikaɏu si chusan cha losan gapu si kilalawwingcha!”
MAT.23.37	Oli pun kalan Jesus, “O Jerusalem, chikayuʼn iJerusalem cha langtoy kan cha propeta ya lamit-ung kan cha imbuun Apudyus! Langam pigan iluppunku chikayu un isun chi man-aalikon chi angngak kan cha isiwla ngim ummisik kayu. 
MAT.23.38	Ked si sala, mangamung kayu ti telan Apudyus chikayu. 
MAT.23.39	Ibyegak kan chikayu, achipunyu maila sakon inggalad gumatong chi timpu un kalanyuʼn, ‘Pian chi taguʼn umali si ngachen Apu.’ ”
MAT.24.1	Lummawa pun si Jesus si templo, kummatam cha disipulusla ot intuchucha kan siya chi kilabiɏun chi templo ya byebbyeɏoy un lampalikwos. 
MAT.24.2	Ot kalan Jesus, “Ha mailayu losan cha allaya? Ngim ibyegak kan chikayu katuttuwaan, un chumtong chi timpu un maamin mikusob cha laoy ked lappun akit matelan si byetu si sigud un igewla.”
MAT.24.3	Lapalos pun, ummoy cha Jesus ud Bilig Olivo ot ummamuy siya. Ummoy cha disipulusla kan siya un lappun uchum ot ilimuscha kan siya, “Ibyegam u kan chikami lu kam-amman chi makwaan chi hachiʼn imbyegam, ked simma mangilasilanmi si umaliyam ya alungus chi lubung?”
MAT.24.4	Kalan Jesus kan chicha, “Man-alled kayu ta achi kayu maallilaw. 
MAT.24.5	Ti achu cha umaliʼn us-useɏoncha ngachenku un kalancha, ‘Sakon si Kristu,’ ked achu cha allilawoncha. 
MAT.24.6	Ked lu chongɏonyu cha manggugubyat ya chameg un langgugubyat si cha uchum un ili. Ngim achi kayu machalagen ti masapuɏʼn makwa cha laoy, ngim chaampun chi alungus chi lubung. 
MAT.24.7	Ti manggugubyat cha nasyun, ya manggugubyat bo cha iturayan cha ari. Ked lumoswa cha uɏat ya cha chita si cha kaili-ili. 
MAT.24.8	Ngim cha laoy siya mallugiyan cha ligligat un isun chi mallugiyan chi sumigabyen chi buwang chi byebyaiʼn allaʼn umalak.
MAT.24.9	“Ked manchopapcha kan chikayu ya paligatan chikayu ked otoyon chikayu. Sangaon chikayu kan cha losan un nasyun gapu kan sakon. 
MAT.24.10	Ked gapu si hachi, achu kan chikayu man-awichela pammatila ya man-asi-ibitcha kan man-asilawingcha. 
MAT.24.11	Ked achu cha lumoswa un silan propeta un mangallilaw kan cha achun tagu. 
MAT.24.12	Ked gapu ta michecheay cha lawwik un makmakwa, tumunglin chi man-aayat cha achuʼn tagu. 
MAT.24.13	Ngim lu silu mangipapati si pammatila inggalà alungusla, chicha matatagu ing-inggala. 
MAT.24.14	Ked ha allaʼn Bibiɏuʼn Chameg mipanggop si Mampangatan Apudyus, mibyegbyega si losan un ilid chi lubung ta mangngeɏan cha tagu asiyot chumtong chi alungus chi timpu.”
MAT.24.15	Intuɏuy Jesus un kalala, “Lu mailayu chi kaog-ogyat un manyam-an un sumisiked si lasantuwan un lugeɏ si templo un impadtun Daniel un propeta si awi.
MAT.24.16	Ked cha inggew ud Judea masapuɏʼn umawidcha si bibbilig. 
MAT.24.17	Ha taguʼn awed si otop chi byeɏoyla masapuɏʼn achipun lumoksed un mangaɏa kan cha alikamla. 
MAT.24.18	Ha taguʼn inggew si tattaɏun, masapuɏʼn achipun mangulin umoy mangaɏa si takpin chi silupla. 
MAT.24.19	Kadchegu cha mabugi ya cha mantagibi si hachiʼn timpu! 
MAT.24.20	Iluwaluyu kan Apudyus ta chakampun otyan si timpun chi agilid willu eɏgew un man-illongan. 
MAT.24.21	Ti patunged chi ligat si hachiʼn timpu, un lappun miyisuwala malipud si luglugin chi lubung inggala si sala. Ked lappun katchi un kasin mipachas utla pita lu sumin-eɏgew. 
MAT.24.22	Ked lu achipun Apudyus pilaagobbya cha hachiʼn eɏgew, lappun lin latagu kan cha tagu. Ngim gapu si kachegula kan cha losan un chilutukala, pilaagobbyala cha hachiʼn eɏgew.
MAT.24.23	“Si hachiʼn timpu lu awed mangibyega kan chikayu, ‘Ilanyu, allaya si Kristu!’ willu ‘Awed udchi!’ achiyu patiyon. 
MAT.24.24	Ti lummoswa cha silan Kristu ya cha silan propeta, un singkalan un chicha kalu cha pililiyan Apudyus. Ked mangwacha si lakaskaschaaw ya sinyeɏʼn mangallilawcha kan cha tagu, ulay cha pililiyan Apudyus. 
MAT.24.25	Ammanyu somsomkon, ti inchachàanku imbyegbyega kan chikayu sakbyey un makwa.
MAT.24.26	“Ked lu awed mangibyega kan chikayu, ‘Awed si lugeɏʼn lappun ummili,’ achi kayu umoy. Ked lu kalancha boʼn ‘Alliya, mantataɏud chi kuwetu,’ achiyu patiyon. 
MAT.24.27	Ti Sakon un Alak chi Tagu, umaliyak un isun chi kilat un sumlit si sumileɏan ilit inggalad chi mipisukala. 
MAT.24.28	Ya lu chilu awechen chi latoy, hachi mauppulan cha gayang un mangan si lecheg.”
MAT.24.29	“Lu magamput cha ligligat si hachiʼn timpu, gumikbot chi ilit, achipun sumeɏeg, man-odcheg cha bituwon un lampeɏpuʼd langit ya mikilug cha losan un pallakabyelin ud langit. 
MAT.24.30	Ked si hachiʼn timpu, lumoswa ud langit cha sinyeɏn chi umaliyan chi Alak chi Tagu. Ked sin-iibin cha losan un tagu utla pita lu mailacha Sakon un Alak chi Tagu si lap-at chi libuuʼd langit un umali un alla pallakabyelinku ya lumilalilang un kila-Apudyusku.
MAT.24.31	Ked guminga tangguyub un mantobyeg ked ibuunku cha anghelesku ta umoycha chagupon cha taguʼn chilutukan Apudyus si losan un sulsulin chi lubung.”
MAT.24.32	Ot kalan Jesus, “Itullongyu ked chi kayuʼn Igus ta man-achaɏanyu. Lu lugiyalaʼn sumimit cha pingila ya utela, tagammuyu un chanchali chegun. 
MAT.24.33	Isula bo, lu mailayu un makwa cha allaʼn ilugudku, ammuyu un chanchali mangulilak kasin utla pita. 
MAT.24.34	Tuttuwa ibyegak kan chikayu, sissiyaʼn matattagu cha uchum un tagu si salaʼn lolap ked makwa losan cha laoy. 
MAT.24.35	Maumas losan cha awed langit ya utla pita ngim ha ugudku achipun pulus maumas.”
MAT.24.36	Kalan bo Jesus, “Lappun mangagammu si hachiʼn eɏgew ya uras, ulay cha angheles ud langit ya ulay sakon un Alak Apudyus, ngim abus si Ama sintagammu. 
MAT.24.37	Sakon un Alak chi Tagui, mangulilak utla pita un isun chi lakwa si timpun Noah.
MAT.24.38	Ti si hachiʼn timpu sakbyey chi litap, lallin-ot cha taguʼn langa-langan ya ummilu-ilum ya langas-asawa inggalad chi eɏgew un lilumlok cha Noah si bapur. 
MAT.24.39	Ot lappun ammun cha tagu lu silu makwa inggalad gummatong chi litap ot laamincha laalud.
MAT.24.40	“Si hachiʼn timpu, awed cha chuwaʼn leɏakiʼn mangkawachi si taɏun, maaɏa osa ya matelan chi osa. 
MAT.24.41	Awed cha chuwaʼn byebyaiʼn mambyayu, maaɏa osa, ya matelan chi osa. 
MAT.24.42	Ked sasaggalaonyu, ti achipunyu ammu lu himma eɏgew un umaliyan chi Apuyu.
MAT.24.43	“Somsomkonyu alla, lu ammun chi simbyeɏoy chi uras un gumatngan chi man-aakaw lu labi, kapilitan un achipun masuyop ta achipun lumlok chi man-aakaw si byeɏoyla. 
MAT.24.44	Masapuɏʼn mansasaggala kayu, ti Sakon un Alak chi Tagu, umaliyak si timpuʼn achipunyu lamlamaon.”
MAT.24.45	Ot kalan Jesus, “Silu chi mapiyeɏ ya lasilib un bubùulon? Siya chilutukan chi ap-apulaʼn mangayyuwan kan cha uchum un bubùulon si byeɏoyla ta idchela chicha si makan si ustuʼn timpu. 
MAT.24.46	Pian chi bubùulon un ochesan chi ap-apula un pin-ala koon cha lipiyeɏ kan siyaʼn kawachila. 
MAT.24.47	Tuttuwa ibyegak kan chikayu, gapu ta mapiyeɏan ipiyeɏn bo chi ap-apula cha losan un kukkuwala. 
MAT.24.48	Ngim lu lawwik un bubùulon, kalala si somsomokla, ‘Mabyeyeg chi gumatngan chi apuk.’ 
MAT.24.49	Ked lilugiyalaʼn mallambok kan cha chogalaʼn bubùulon ked ummoy lakakkakan ya lakain-ilum kan cha kabubuuk. 
MAT.24.50	Ked lu gumatong chi apula si eɏgew un achipunla lilamlama siya ya si uras un achipunla ammu. 
MAT.24.51	Ked chusaon chi apula siya ya ipatila siya si igew un machusaan cha aginpapati. Udchi sin-iibin cha tagu ya singngingillot chi ngiponcha.”
MAT.25.1	Intuɏuy Jesus un kalala, “Ha Mampangatan Apudyus ked miyalig si simpuɏuʼn byebyeɏasang un lampàawit si silawcha ta umoycha abton chi leɏakiʼn mikaseɏ.
MAT.25.2	Cha lima kan chicha laog-oggogencha, ngim cha lima ked lasilib. 
MAT.25.3	Langawit cha mangkaoggog si silawcha ngim achipuncha langaɏa si igas un useɏoncha.
MAT.25.4	Ngim cha lasilib, langaɏacha si silawcha ya igas un useɏoncha. 
MAT.25.5	Gapu ta lalachew un gummatong chi leɏakiʼn mikaseɏ, sinchuchukmog cha hachiʼn byebyeɏasang ot lasuyopcha.
MAT.25.6	“Gawan pun chi labi, inggew chi lampakuy un kalala, ‘Allaʼn ased chi leɏakiʼn mikaseɏ! Ingkayu abton siya!’ 
MAT.25.7	Ot bummangon cha hachiʼn byebyeɏasang ot insagalacha silawcha. 
MAT.25.8	Ot kalan cha limaʼn mangkaoggog kan cha lasilib, ‘Idchen chikami u si igasyu ti allaʼn laamin chi igas chi silawmi.’
MAT.25.9	“Ngim kalan cha lasilib, ‘Lai, achipun umalay kan chitaku losan. Ingkayuggey mangngila si tinchaan para kan chikayu.’
MAT.25.10	“Ot ummoy cha mangkaoggog langngila. Ngim lalikmud cha pun, gummatong chi leɏakiʼn mikaseɏ. Ot litun-ud kan siya cha lakasagalan byebyeɏasang ot lilumlokcha si kaseɏan ot liyolob chi olob.
MAT.25.11	“Ummooli pun, gummatong cha mangkaoggog, ot kalancha, ‘Apu, Apu, iggatlu chikami!’
MAT.25.12	“Ngim summongbyat chi leɏakiʼn mikaseɏ un kalala, ‘Achipun makwa, ti lappun ammuk kan chikayu.’ ”
MAT.25.13	Ot inyalungus Jesus kalan, “Masapuɏʼn makasagala kayu kalayun, ti achipunyu ammu eɏgew willu uras un umaliyak.”
MAT.25.14	Ot intuɏuy Jesus un kalan, “Ha Mampangatan Apudyus ked miyalig si osaʼn taguʼn umoy mambiyasi si adchayuwan un ili. Ilayagela cha bubùulola ot impiyeɏla kan chicha cha kukkuwala. 
MAT.25.15	Ot illidchela kacha osa sigun si kabyeeɏala. Si osa, illidchola lima un talent. Ked ha mikadwa, illidchola chuwa un talent, ked ha mikatlu, illidchola osa un talent. Ot ummoyon siya.
MAT.25.16	“Ha bubùulon un laidchen si lima un talent, kakmala illigusyu ot lakagalansiya si limaʼn talent. 
MAT.25.17	Siya bo killingwan chi bubùulon un laidchen si chuwaʼn talent, lakagalansiya si chuwaʼn talent. 
MAT.25.18	Ngim ha bubùulon un laidchen si ossaan talent, ummoyla ingkaub chi pilak chi apula.
MAT.25.19	“Labyeyebyeyeg pun, gummatong chi ap-apucha ot impaayegla chicha ot ilimusla lu himma killingwacha si pilakla. 
MAT.25.20	Ot ummoy kan siya chi laidchen si limaʼn talent ot illidchola kan siya chi simpuɏu. Kalala, ‘Apu, illidchelak si limaʼn talent ked allaya bo lima un lagalansiyak.’
MAT.25.21	“Ot kalan chi ap-apula, ‘Gettok, bibiɏu killingwam ya mapiyeɏka un bubùulon. Gapu ta mapiyeɏka si akit un byaleg, ipiyeɏk kan sika chi chakchakeɏʼn gated. Waylu ta makaganggalaska kan sakon.’
MAT.25.22	“Ot ummoy bo laidchen si chuwaʼn talent kan siya ot kalala, ‘Apu, chuwaʼn talent illidchom kan sakon ked allaya bo chuwaʼn talent un lagalansiyak.’ 
MAT.25.23	Ot kalan chi ap-apula, ‘Gettok, bibiɏu killingwam ya mapiyeɏka un bubùulon. Gapu ta mapiyeɏka si akit un byaleg, ipiyeɏk kan sika chi chakchakeɏʼn gated. Waylu ta makaganggalaska kan sakon.’
MAT.25.24	“Oli pun ummoy chi bubùulon un laidchen si osaʼn talent ot kalala, ‘Apu, ammuk un lauyung kan tagu. Apitom chi achipunlu immuɏa ya aliyom chi achipunlu inyosok. 
MAT.25.25	Umogyatak kan sika, ot ummoyku ingkaub chi pilaklu. Allaya pilaklu.’
MAT.25.26	“Ot kalan chi ap-apula kan siya, ‘Lawwingka ya lasachut kan bubùulon! Lu ammum un apitok chi achipunku immuɏa ya aliyok chi achipunku inyosok, 
MAT.25.27	puggey achi inchipusitu si bangku pilakku ta awed paalakla un illaɏak pati puulan si allaʼn langulilak?’
MAT.25.28	“Ot kalala si osaʼn bubùulola, ‘Eɏam chi halat un pilak kan siya ked idchom si langchon si simpuɏuʼn talent. 
MAT.25.29	Ti ha mapiyeɏʼn tagu, machogchog-an chi maatod kan siya inggala masaweɏ. Ngim ha taguʼn achipun mapiyeɏan, makaan chi ulay akit un awed kan siya. 
MAT.25.30	Ot kalala si lappun simbilan bubùulon, ibyelluyu siya si lugeɏʼn amod chi gikbotla, udchi sin-iibin cha tagu ya singngingillot chi ngiponcha.’ ”
MAT.25.31	Ot intuɏuy Jesus un kalala, “Sakon un Alak chi Tagu, lu umaliyak un isun chi Ari, kadwak cha losan un anghel ked maila kilachayawku. Ked mantugewak un manturay ya manguis si losan. 
MAT.25.32	Ked manchetchetong si sangwalak cha losan un tagu utla pita. Ked mansilaok chicha si chuwaʼn grupu un isun chi koon chi man-aayyuwan un mangisila si keɏlilu kan cha keɏching. 
MAT.25.33	Ked iggak cha mangkabyaɏuʼn tagu un miyalig si keɏlilu si kapit chi machuwalanku. Ngim cha mangkaɏawing un tagu un miyalig si keɏching, iggak si kapit chi machuwigik.
MAT.25.34	“Ked sakon un Ari, ibyegak kan cha inggew si kapit chi machuwalanku, ‘Wayyu, chikayuʼn bilinchisyulan Amak ta tawichonyu mipatiyanyu si Mampangatan Apudyus un lisasaggalan inggewanyu malipud si lakwaan chi lubung. 
MAT.25.35	Ti labitilak ot pilakalalak, lauwawak ot pilailumalak. Lichawchaw-asak ot limangiliyak. 
MAT.25.36	Lallulusayak ot sililupalak, lasakitak ot ilayyuwalalak, libyaɏuchak ot bilisitaak.’
MAT.25.37	“Ot summongbyat cha lalintog un tagu un kalancha, ‘Apu, kam-amman chi langitullonganmi kan sika un labitin ot pilakalanmi sika willu lauwaw ot pilailumanmi sika? 
MAT.25.38	Kam-amman bo lichawchaw-asam ot limangilimi sika willu lallulussayam ot sililupanmi sika? 
MAT.25.39	Kam-amman chi langitullonganmi kan sikaʼn lasakit ot illayyuwalanmi sika willu libyaɏuchem ot bilisitami sika?’
MAT.25.40	“Ked sumongbyat chi Ari kan chicha, ‘Tuttuwa ibyegak kan chikayu, lu killingwayu si osaʼn kabyabyaan kan cha susuludku,
MAT.25.41	“Ked ibyegak kan cha taguʼn inggew si machuwigik, ‘Wissed kayu, chikayuʼn machuchusa ti mibyellu kayu si mallalayun un apuy un lisasaggala para kan Satalas ya cha anghelesla. 
MAT.25.42	Ti labitilak pun, achipunyu sakon pilakalan, lauwawak pun, achipunyu sakon pilailuman. 
MAT.25.43	Lichawchaw-asak pun si iliyu, achipunyu sakon limangili ya lallulusayak pun, achipunyu sakon sililupan ya lasakitak pun, achipunyu sakon ilayyuwalan ot libyaɏuchak pun, achipunyu sakon bilisita.’
MAT.25.44	“Ot summongbyatcha, ‘Apu, kam-amman langitullonganmi kan sikaʼn labitin willu lauwaw, willu lichawchaw-as willu lallulusay, willu lasakit willu libyaɏud ot achipunmi sika tiluɏungan?’
MAT.25.45	“Ked songbyatak chicha, ‘Tuttuwa ibyegak kan chikayu, lu achipunyu tiluɏungan chi osaʼn kabyabyaan kan cha susuludku, achipunyu bo sakon tiluɏungan.’ ”
MAT.25.46	Ked inyalungus Jesus, un kalala, “Mipooycha si mallalayun un machusaancha, ngim cha lalintog un tagu, makatagucha kan Apudyus si ing-inggala.”
MAT.26.1	Gilamput pun Jesus intudtuchu cha alla losan, imbyegala kan cha disipulusla, 
MAT.26.2	“Agammuyu un awed chuwaʼn eɏgew sakbyey un Piyastaʼn Lallausan, ked Sakon un Alak chi Tagu, mipuɏangak ta mailansaak si krus.”
MAT.26.3	Si hachiʼn timpu, lachagup cha ap-apun cha papachi ya cha pallakayon cha Judio si byeɏoy Caiaphas un kangatuwan un pachi. 
MAT.26.4	Ot lantutuɏagencha lu silu in-ilonchaʼn malokma kan Jesus ya mamatoy kan siya un achipun maammuwan. 
MAT.26.5	Ngim kalancha, “Achipun taku iyaspuɏ si piyasta, langked lu manggulu cha tagu.”
MAT.26.6	Inggew cha Jesus ud Bethany si byeɏoy cha Simon un lalepprosy. 
MAT.26.7	Si manga-mangalancha, ummoy chi osaʼn byebyai kan Jesus un langiyawit si biletuʼn butinya un ngadloncha alabaster un laplu si mambyanguʼn apɏus un langila ot insiitla si uɏun Jesus. 
MAT.26.8	Intullong pun cha disipulusla, summangacha un kalancha, “In-aman, mangengealag gey? 
MAT.26.9	Ingngilala otyan si chakeɏn gated ked illidchola kan cha kakapus!”
MAT.26.10	Ngim ammun Jesus chi ug-ugguchoncha ot kalalaʼn, “Payuggey chillawon chi byebyaiʼn alla? Bibiɏu mit chi killingwala kan sakon. 
MAT.26.11	Lu mipanggop si tuɏungyu kan cha kakapus, pasigcha awed kan chikayu.
MAT.26.12	Ha langisiitala si mambyanguʼn apɏus si long-egku, killingwala ta isagalala asik milobolan.
MAT.26.13	Tuttuwa allaʼn ibyegak kan chikayu, losan un lugeɏʼn mibyegbyeg-an chi Bibiɏuʼn Chameg si intilun chi lubung, ha allaʼn kingwala ked mibyegbyega ta malomsomkan cha tagu kan siya.”
MAT.26.14	Oli pun, osa kan cha lasawaɏan si chuwaʼn disipulus un mangngachen Judas Iscariot, ummoy kan cha ap-apun cha papachi. 
MAT.26.15	Ot kalala, “Simma idchonyu kan sakon lu iyibitku si Jesus kan chikayu?” Ot illidchencha si tiɏumpuɏuʼn palatan pilak.
MAT.26.16	Ot malipud si hachi, illisngit Judas chi wayalaʼn mangiyibit kan Jesus.
MAT.26.17	Si chamuʼn eɏgew chi piyastan mangalan cha Judio si tilapay un lappun yeastla, ummoy cha disipulus kan Jesus ot kalancha, “Udma piom un ingkami mangisagalaan si mangalan taku si Piyastan chi Lallausan?”
MAT.26.18	Ot summongbyat si Jesus, “Ingkayu si osaʼn tagu un awed si siudad ked ibyegayu kan siya, ‘Kalan chi Mistulu, chanchali timpula ked ud byeɏoyyu mangalanmi si Piyastan chi Lallausan.’ ” 
MAT.26.19	Tiluttuwan cha disipulus chi imbyegan Jesus ot ummoycha insagala mangalancha si kakan chi Piyastaʼn Lallausan.
MAT.26.20	Lummaschom pun, langkakakan cha Jesus ya cha simpuɏu ya chuwaʼn disipulusla. 
MAT.26.21	Si hachiʼn langalancha, kalan Jesus kan chicha, “Tuttuwa ibyegak kan chikayu, osa kan chikayu mangiyibit kan sakon.”
MAT.26.22	Ot patunged cha chummauy ot lasin-ossacha lan-imus kan siya, “Apu, sakon kamman?”
MAT.26.23	Summongbyat si Jesus, “Ha kilaubungku un langisawsaw si tilapay si chuyug, siya mangiyibit kan sakon.
MAT.26.24	Ti Sakon un Alak chi Tagu, mapatoyak ti siya liigili si ugud Apudyus. Ngim kadchegu taguʼn mangiyibit kan sakon. Un-ulloy chi achipun liyalak chi taguʼn hachi.”
MAT.26.25	Ot gumminga si Judas un mangiyibit kan siya ot kalala, “Apu, ha sakon?” Ot kalan Jesus, “O, siya imbyegam.”
MAT.26.26	Si manga-mangalancha, langaɏà Jesus si tilapay ot lanyaman kan Apudyus. Ot pilispis-igla asila ot illidchon kan cha disipulusla un kalala, “Eɏanyu alla ta kalonyu. Allaya long-egku.” 
MAT.26.27	Ot langaɏa bo si latatasan byeyas ot kasin bo lanyaman kan Apudyus. Ot illidchola kan chicha un kalala, “Umilum kayu losan si alla. 
MAT.26.28	Laoy chi chaɏak un mampaloklok si baruʼn katuɏagen Apudyus kan cha tagu. Libukbuk chi chaɏak ta mapakawan cha byasbyasuɏn cha achuʼn tagu.
MAT.26.29	Tuttuwa ibyegak kan chikayu, achipulak kasin umilum si allaʼn byeyas inggala gumatong chi eɏgew un makailumak kan chikayu si baruʼn byeyas si Mampangatan Amak.”
MAT.26.30	Ot langkantacha pun si pangchaychayaw kan Apudyus, lummawacha ummoy ud Bilig Olivo.
MAT.26.31	Oli pun kalan Jesus kan chicha, “Si salaʼn labi, mabukeɏ kayu losan ked telanyu sakon ti kalan chi liigiliʼn ugud Apudyus, ‘Patoyok chi mangay-ayyuwan kan cha keɏlilu ked umikas cha keɏlilu.’
MAT.26.32	Ngim lu umuliyak matagu, umun-ulaak lu chikayu umoy ud Galilee.”
MAT.26.33	Ot kalan Peter kan siya, “Ulay lu telan chika losan, achipunku sika telan.”
MAT.26.34	Ngim kalan Jesus kan Peter, “Tuttuwa ibyegak kan sika, si salaʼn labi sakbyey un malullakuk chi kawitan, pilitlum sakon piluklitan.”
MAT.26.35	Ot kalan Peter kan siya, “Ulay lu makakatoyak kan sika, achipunku pulus sika puklitan.” Ot katchi bo imbyegan cha losan un disipulusla.
MAT.26.36	Oli pun, ummoy cha Jesus kan cha disipulusla si lugeɏʼn ngadloncha Gethsemane ot kalala kan chicha, “Umamuy kayu yan utla ta inyak malluwalu si anchi.” 
MAT.26.37	Ot inyawitla si Peter ya cha mansulud un alak Zebedee, ot chummauy un achipun makaskasmok. 
MAT.26.38	Ot kalala kan chicha, “Amod chi sigeb chi somsomokku un isun chi siya ikatoyku. Inggew kayu utla ta byentayanyu sakon.”
MAT.26.39	Ot ummachayù akit si Jesus ot lallukbub si pita ot lalluwalu, “Ama, lu makwa otyan, ilisim sakon si allaʼn ligat un sangsanguwok. Ngim chawatok un chakampun si piok chi matungpeɏ ngim ha piom chi matungpeɏ.”
MAT.26.40	Ot langulin si Jesus kan cha tiɏuʼn disipulusla ot inchesala chichaʼn masusuyop. Ot kalala kan Peter, “Ha achipun gey makwa un mampuyat kayu si masin-uras? 
MAT.26.41	Achi kayu masusuyop ngim malluwalu kayu ta achi kayu masulisug un makabyasuɏ. Lakasagala Ispiritu ngim lakapsut chi long-eg.”
MAT.26.42	Ot ummachayu kasin si Jesus ta umoy malluwalu un kalala, “Ama, lu kasapuɏan un makwa kan sakon cha allaʼn ligat, makwa otyan chi piom.”
MAT.26.43	Ot kasin bo langulin ot inchesala chichaʼn masusuyop, gapu ta amod chi suyopcha. 
MAT.26.44	Ot tilelala chicha kasin, ummoy ummachayu ot lalluwalu si mikatlu un isun chi illuwalulan sigud.
MAT.26.45	Oli pun langulin si inggewan cha disipulusla ot kalala, “Ha sissiya kayu gey un masusuyop ya umiillong? Lo! Gummatong chi timpun Sakon un Alak chi Tagu, mipuɏangak si iman cha malagbyasuɏ. 
MAT.26.46	Bumangon kayu ta intakun. Itullongyu, gummatong chi taguʼn mangiyibit kan sakon.”
MAT.26.47	Sissiyan man-ugu-ugud si Jesus ot gummatong si Judas un osa kan cha simpuɏu ya chuwaʼn disipulusla. Litun-ud kan siya cha achuʼn taguʼn mampapadchin ya mampapang-ok. Imbuun cha ap-apun cha papachi ya cha pallakayon cha Judio. 
MAT.26.48	Insigud Judas imbyega kan chicha sinyeɏ un kalala, “Ha taguʼn kikisok, siya chokmaanyu.” 
MAT.26.49	Ot kakma kummatam si Judas kan Jesus ot kalala, “Apu, kumustaka!” Ot kilikisla.
MAT.26.50	Ot kalan Jesus kan siya, “Biɏun, koom chi panggoplu.”
MAT.26.51	Ot lilukpus chi osa kan cha kadwan Jesus chi pachinla ot liliwasla ingan chi musassun chi kangatuwan un pachi. 
MAT.26.52	Ot kalan Jesus kan siya, “Ibɏoylu pachinlu, ti cha losan un mangus-useɏ si pachin ked matoy bo si pachin. 
MAT.26.53	Ha achipunlu ammu un makwaʼn manchawatak si tuɏung kan Amak ked ibuunla kakma cha kalibu-libun angheles?
MAT.26.54	Ngim lu kook chi hachi, simma in-ilon chi liigiliʼn ugud Apudyus un matungpeɏ un kalalaʼn masapuɏʼn kamatla makwa?”
MAT.26.55	Si hachiʼn uras kalan Jesus kan cha amod un tagu, “Ha wantechak kamman un mampapadchin kayu ya mampapang-ok kayuʼn umoy malokma kan sakon? Ileɏgew un umaammuyak si templo un pin-a mantudtuchu, ked achipunyu sakon chilokmaan? 
MAT.26.56	Ngim makwa losan cha alla ta matungpeɏ inggilin cha propeta.” Ot ummawid losan cha disipulusla ot tilelancha siya.
MAT.26.57	Lagamput cha pun chilokmaan si Jesus, illiyoycha si byeɏoy Caiaphas un kangatuwan un pachi, un lachagupan cha mimistulun chi lintog ya cha pallakayon cha Judio. 
MAT.26.58	Ngim lituntun-ud si Peter kan chicha un bummebyettawa inggalad chi paway chi kangatuwan un pachi. Ot ummoy lakaamuy kan cha guwecha ta itullongla lu silu makwa kan Jesus.
MAT.26.59	Lansingit cha ap-apun cha papachi ya cha pallakayon cha Judio si tilutuli un ipabyasuɏcha kan Jesus ta awed lasunchaʼn mamatoy kan siya. 
MAT.26.60	Ngim lappun inchesancha, ulay achu cha lantuntulli lantistigu mipanggop kan siya. Ngim si alungusla, summiked cha chuwaʼn tagu ot kalancha, 
MAT.26.61	“Kalan chi taguʼn alla, makwaʼn yam-alok chi templon Apudyus ked pauchok bo lu tiɏuʼn eɏgew.”
MAT.26.62	Ot summiked chi kangatuwan un pachi ot kalala kan Jesus, “Ha lappun misongbyatlu kan cha allaʼn ipabyasuɏcha kan sika?” 
MAT.26.63	Ngim gummigillok si Jesus. Ot kasin chi kangatuwan un pachi kalan kan siya, “Si sangwalan chi latattagun Apudyus, ibyegam kan chikami lu sika si Kristu un Alak Apudyus.”
MAT.26.64	Ot kalan Jesus kan siya, “Allat boʼn imbyegam. Ngim ibyegak kan chikayu, mailayu Sakon un Alak chi Tagu un umaammuy si machuwalan Apudyus un Mallakabyelin. Ya mailayu boʼn mangulilak un mibiɏun si libuuʼd langit.”
MAT.26.65	Chingngeɏn pun chi kangatuwan un pachi, pilissayla silupla si amod un sangala ot kalala, “Iyisula long-egla kan Apudyus! Patakuggey mansingit si uchum un tistigu? Chingngeɏ taku mit losan chi lawwik un imbyegala. 
MAT.26.66	Ot simma maibyegayu?”
MAT.26.66	Ot kalancha, “Masapuɏʼn matoy.”
MAT.26.67	Ot tiluppaancha lupala ya silansantukancha siya ya tilingpawan cha uchum siya.
MAT.26.68	Ot kalancha, “Pugtuwam u, sika un Kristu! Silu lalantuk kan sika?”
MAT.26.69	Oli ked lakaamuy si Peter si paway ot ummoy kan siya osaʼn byebyaiʼn bubùulon ot kalala, “Sika bo osaʼn biɏun Jesus un iGalilee.”
MAT.26.70	Ngim piluklitan Peter si sangwalan cha losan, un kalala, “Lappun ammuk si ibyegbyegam.”
MAT.26.71	Ot ummoy si liwangan chi hachiʼn paway ot intullong bo chi osaʼn byebyaiʼn bubùulon ot kalala kan cha summisiked, “Liya bo osaʼn biɏun Jesus un iNazareth.”
MAT.26.72	Ot kasin bo Peter piluklitan un kalala, “Sapat-ak, achipunku ammu chi taguʼn halat.”
MAT.26.73	Ummooli pun, ummoy kan siya cha summisiked ot kalancha, “Sigulachuʼn sika osa kan chicha, ti milasinmi ayuglu.”
MAT.26.74	Ot insapatala kalan un, “Ulay chusaolak kan Apudyus lu achi tuttuwa imbyegak. Lappun ammuk si taguʼn halat.” Ot kakma lalullakuk chi kawitan. 
MAT.26.75	Ot simsimmok Peter imbyegan Jesus kan siya, “Sakbyey un malullakuk chi kawitan, pilitlum sakon piluklitan.” Ot kakma ummoyon si Peter ot lan-ibi-ibin si amod.
MAT.27.1	Bigbigat pun, lantutuɏeg cha losan un ap-apun cha papachi ya cha pallakayon cha Judio lu silu in-ilonchaʼn mamatoy kan Jesus. 
MAT.27.2	Ot bilaɏud cha siya ot impuɏang cha kan Pilate un gubillachuɏ.
MAT.27.3	Laammuwan pun Judas un langiyibit un lakodchongan si Jesus un matoy, lambyabyawi siya ot inyulinla tiɏumpuɏuʼn byeɏas un palatan pilak kan cha ap-apun cha papachi ya pallakayon cha Judio. 
MAT.27.4	Kalala, “Lakabyasuɏak ti inyibitku lappun byasuɏla!”
MAT.27.4	Kalancha, “Lappun ammumid chi lait. Kiged ka gey si biyanglu!”
MAT.27.5	Ot ingkop-en Judas chi pilak si chaɏom chi templo ot ummoyon ot ummoy lamposeɏ.
MAT.27.6	Ot illaɏan cha ap-apun cha papachi pilak ot kalancha, “Mipalit si lintog taku un mitipug si pilak chi templo, ti byayed chi biyeg chi tagu.” 
MAT.27.7	Ot lantutuɏagencha un hachi ingilacha si pitan chi osaʼn manchichiwin si byanga ta awed lolobbolan cha kakkaili. 
MAT.27.8	Ot inggan chi hachi, lingachelancha hachiʼn pità, “Pitaʼn Lachimok.” 
MAT.27.9	Ot siya latungpaɏan chi imbyegan Jeremiah un propetan Apudyus si awi,
MAT.27.9	“Illaɏacha tiɏumpuɏuʼn byeɏas un palatan pilak, siya gated un
MAT.27.9	lantutuɏagen cha uchum un galak Israel un ibyayedcha si biyegla.
MAT.27.10	Ot iluseɏchaʼn ngummila si pitan chi manchichiwin si byanga,
MAT.27.10	ti siya imbilin chi Apu kan sakon.”
MAT.27.11	Oli pun impasangucha si Jesus kan Pilate un gubillachuɏ. Ot ilimusla kan siya, “Ha sika Arin cha Judio?”
MAT.27.11	Ot kalan Jesus, “Siya bo ti siya kalam.”
MAT.27.12	Ngim si lampabyasuɏan cha ap-apun cha papachi ya cha pallakayon cha Judio, achipun summongbyat. 
MAT.27.13	Oli pun kalan Pilate kan siya, “Ha lappun chongɏom si ipabpabyasuɏcha kan sika?” 
MAT.27.14	Ngim lappun insongbyat Jesus ulay ossaan kan cha impabyasuɏcha kan siya, ot laslaschaaw chi gubillachuɏ.
MAT.27.15	Tilawon lu timpun chi Piyastan chi Lallausan, liyugali si gubillachuɏ un mangibukat si osaʼn byaɏud un chawaton cha amod un tagu. 
MAT.27.16	Si hachiʼn timpu, inggew chi osaʼn byaɏud un summalingatan, un mangngachen Jesus Barabbas. 
MAT.27.17	Lachagup ked cha amod un tagu, ilimus Pilate kan chicha, “Silu pionyu un ibukatku? Si Jesus Barabbas willu si Jesus un ngadloncha Kristu?” 
MAT.27.18	Ti ammun Pilate un siya langipuɏangan cha pallakayon cha Judio kan Jesus gapu si aposcha.
MAT.27.19	Si ummaammuyan Pilate si tugew un manguisala kan cha tagu, lambuun si asawala si umoy mangibyega kan siya, “Achim bibiyangan chi taguʼn halat un lappun kabyasbyasuɏala, ti ilin-ilopku si labi un lapaligatalak gapu kan siya.”
MAT.27.20	Ot silugsugen cha ap-apun cha papachi ya cha pallakayon cha Judio cha amod un tagu ta chawatoncha kan Pilate un ibukatla si Barrabas ked impapatoyla si Jesus. 
MAT.27.21	Ot ilimus kasin chi gubillachuɏ kan chicha, “Silu kan cha chuwaʼn alla pionyuʼn ibukatku?”
MAT.27.21	Ot kalancha, “Barabbas.”
MAT.27.22	Ot ilimus Pilate kan chicha, “Simman lù chi kook kan Jesus un ngadloncha Kristu?”
MAT.27.22	Kalancha losan, “Ilansam si krus!”
MAT.27.23	Ot kalan Pilate, “Puggey, simma byasuɏla?”
MAT.27.23	Ngim ilam-amodcha impakuy, “Ilansam si krus!”
MAT.27.24	Ot intullong pun Pilate un lappun makwala, ngim lugiyanchaʼn manggulu, langaɏa si chelum ot lambiɏu si sangwalan cha amod un tagu ot kalala, “Lappun biyangku si mangtoyanyu si taguʼn alla. Kiged kayu gey!”
MAT.27.25	Ot summongbyat cha tagu, “Mangamung kami gey ya cha galakmi si supapak chi matoyala!”
MAT.27.26	Oli pun imbukat Pilate si Barabbas. Ot impabyautla si Jesus ot impuɏangla kan cha susuɏchachu ta ilansacha si krus.
MAT.27.27	Ot illaɏan cha susuɏchachun Pilate si Jesus ot impeɏlokcha si byeɏoy chi gubillachuɏ. Ot kilalligun cha losan un suɏchachu siya. 
MAT.27.28	Lilusayancha siya ot sililupancha si mancheɏaeg un isun chi silup chi Ari. 
MAT.27.29	Ot bummallikugcha si lassi-lassi un isun chi korona ot illiggacha si uɏula. Ot impakchoncha osaʼn salipat si machuwalan un imala. Ot lampalintumingcha si sangwalanla ot ilam-amsiwcha siya un kalancha, “Matataguka un Arin cha Judio!” 
MAT.27.30	Ot tiluptuppaancha siya ot illaɏacha salipat si imala ot insaplitcha si uɏula. 
MAT.27.31	Lagamputcha pun pin-a ilam-amsiw siya, kilaancha insilupcha kan siya ot illiggacha sigud un silupla kasin. Ot intallaycha ta umoycha ilansa si krus.
MAT.27.32	Lummawacha pun si siudad, ilabotcha chi osaʼn leɏaki un mangngachen Simon un iCyrene. Ot impatutcha impabukud chi krus Jesus. 
MAT.27.33	Ot lichuumcha pun si osaʼn lugeɏʼn ngadloncha Golgotha, piolaʼn uguchon ked “Igew chi Byettukeg.” 
MAT.27.34	Illidchencha si Jesus si byeyas un lakamsan si apchu, ngim silimsimala pun, illissala.
MAT.27.35	Oli pun illansacha si Jesus si krus. Ot lambibillulutcha lu silu mangingkuwa si silupla.
MAT.27.36	Ot ummamuychaʼn lamantay kan siya. 
MAT.27.37	Si uɏuwan chi krusla, liigili impabyasuɏcha kan siya, un kalala, “Allaya si Jesus un Arin cha Judio.” 
MAT.27.38	Oli pun illansacha bo cha chuwaʼn akkawan. Osa si machuwalanla ya osa si machuwigila.
MAT.27.39	Ot sinwiwigiwig cha lumaus ya langamsiw kan Jesus,
MAT.27.40	“Lo! Imbyegam un yam-alom chi templo ked pauchom si tiɏuʼn eɏgew. Taguwom chi long-eglu! Ked lu tuttuwaʼn Alak chika kan Apudyus, lumogsedka si krusluʼn halat!”
MAT.27.41	Ilam-amsiw bo cha ap-apun cha papachi ya mimistulun chi lintog ya pallakayon cha Judio, un kalancha, 
MAT.27.42	“Tilagum cha uchum ngim achipunla taguwon chi long-egla! Ked siya kalu bo Arin cha Israel. Lu tuttuwa, lumogsed otyan bo siyad chi krus ta mamati taku kan siya. 
MAT.27.43	Mantegod kan Apudyus ked kalala boʼn siya Alak Apudyus. Ilan taku amin lu pion Apudyus un taguwon siya si sala!”
MAT.27.44	Katchi boʼn ilam-amsiw cha akkawan un likrus.
MAT.27.45	Ot lummamatuk pun, gummikbot chi intilun chi pita inggalad chi ummeɏ-eɏgew. 
MAT.27.46	Ot si hachi illipkaw Jesus un kalala, “Eli, Eli, lama Sabachthani?” ha piolaʼn ibyega, “Apudyusku, Apudyusku, puggey sakon man-awichen?”
MAT.27.47	Chingngeɏn pun cha uchum un summisiked chi hachi, kalancha, “Ay-ayagela si Elijah.” 
MAT.27.48	Ot kakma osa kan chicha lalodchak ot langaɏa si isun chi kapas ot isawsawla si summukan byeyas ot ipakatla si pauɏ ot ichuweɏla kan siya ta supsupala. 
MAT.27.49	Ngim kalan cha uchum, “Oli u, ta itullong taku lu umalin Elijah taguwon siya.”
MAT.27.50	Ot kasin lampokaw si Jesus ot lakaan chi angosla.
MAT.27.51	Ot si hachi, langkadwa lapissay chi ketilan chi templo lallugid chi ngatu inggalad chi cheɏa. Ot chummita si lapigsa ot lapotpotlak cha patungaw. 
MAT.27.52	Ot liwalit cha loblobon ked palos cha ummuli latagu un tagun Apudyus. 
MAT.27.53	Ot lummawacha si loboncha. Ot ummuli pun latagu si Jesus, ummoycha si laapudyusan un siudad ud Jerusalem ot achu cha langitullong kan chicha.
MAT.27.54	Ummogyat chi kapitan ya cha susuɏchachula un lambyebyentay kan Jesus si laliklacha chita ya intullongcha losan un lakwa. Ot kalancha, “Tuttuwaʼn Alak Apudyus siya.”
MAT.27.55	Illinggew bo achuʼn byebyai udchi un lan-oottap. Chicha cha lituntun-ud ya lansimsimbi kan Jesus malipud Galilee. 
MAT.27.56	Cha alla ked, si Mary Magdalene ya si Mary un ilan James kan Joseph ya asawan Zebedee.
MAT.27.57	Lummaschom pun, gummatong chi osaʼn byaklang un iyArimathea, un mangngachen Joseph. Siya bo osaʼn disipulus Jesus. 
MAT.27.58	Ummoyla chilawat kan Pilate chi lecheg Jesus. Ot imbilin Pilate un maitod chi lecheg kan siya. 
MAT.27.59	Ot ilopas Joseph chi lecheg Jesus si krus ot bilussungla si mampeɏkas un baruʼn luput. 
MAT.27.60	Ot ummoyla illimbon si baruʼn lobon un tilikitikan un patungaw. Lagamput pun, liligedla chakeɏʼn byetu un illiplotla si sawang chi lobon ot ummoyon. 
MAT.27.61	Illinggew cha Mary Magdalene ya osaʼn Mary un ummamuy si sangun chi lobon.
MAT.27.62	Labigat pun, si Sabyechuʼn man-illongan cha Judio,
MAT.27.63	Ot kalancha, “Apu, masmasmokmi si katattagun chi lait un mangallilaw, un imbyegala, ‘Lu lumaus chi tiɏuʼn eɏgew, umuliyak matagu kasin.’ 
MAT.27.64	Ked ibilinluʼn byentayanchaʼn ustu-ustu chi lobon inggala si mikatluʼn eɏgew. Langked lu umoy cha disipulusla akawon chi lechegla ked kalancha kan cha taguʼn ummuli latagu siya. Ked lu katchi chi makwacha, singkumaɏu boʼn lawwik chi mangalungus un maallilawan cha tagu lu si chamu.”
MAT.27.65	Ot kalan Pilate kan chicha, “Cho, man-ayeg kayu kan cha susuɏchachu ked ammanyu impabyentay chi lobon un ustu.” 
MAT.27.66	Ot ummoyoncha ot ummoycha amman bilantayan chi lobon ot limeɏkaancha chi olobla ot impabyentaycha kan cha suɏchachu.
MAT.28.1	Lagamput pu Sabyechuʼn man-illongan, si wiswisngit chi Chuminggu un umulaʼn eɏgew, ummoycha Mary Magdalene ya osaʼn Mary intullong chi lilobolan Jesus. 
MAT.28.2	Oli pun illiggala amod un chita, ti lan-osog chi osaʼn anghel Apudyus un lampeɏpuʼd langit. Ot liligedla biletun olob chi lobon ot ummamuyala. 
MAT.28.3	Mansiling chi tullongla un isun chi kilat, ked ha silupla isun chi chiwaɏu putilakla. 
MAT.28.4	Simpapayogpog cha mambyebyentay si ogyatcha ot isun chi latoy chi tullongcha.
MAT.28.5	Ngim kalan chi anghel kan cha byebyai, “Achi kayu umogyat, ammuk un siya singsingtonyu si Jesus un lilansa si krus. 
MAT.28.6	Lappun siya utla, ti ummuli latagu un siya imbyegala. Umali kayu ta itullongyu langibyelatancha kan siya. 
MAT.28.7	Ked chesonyu ta ingkayu ibyega kan cha disipulusla un ummuli latagu si Jesus. Ked umula lu chikayu umoy ud Galilee. Mitullongyu siya udchi. Sosomkonyu allaʼn imbyegak kan chikayu.”
MAT.28.8	Ot kakmacha ummoyon si hachiʼn lobon. Ulay lu ummogyatcha, amod chi galascha. Ot lalodchakchaʼn umoy langibyega kan cha disipulusla. 
MAT.28.9	Ot ilabot Jesus chicha ot kalala, “Kumusta kayu!” Ot kummatamcha kan siya ot lampalintumingcha ot kummamodcha si ikila ot chilaychayawcha siya. 
MAT.28.10	Oli pun kalan Jesus kan chicha, “Achi kayu umogyat. Ingkayu ibyega kan cha susuludku ta umoycha ud Galilee ta udchi mangitullongancha kan sakon.”
MAT.28.11	Si inggewan cha byebyai si chaɏan, ummoy si siudad cha uchum un suɏchachuʼn lambyentay si lobon ot imbyegacha kan cha ap-apun cha papachi cha losan un lakwa. 
MAT.28.12	Lanchetchetong ked cha ap-apun cha papachi ya cha pallakayon cha Judio ot lantutuɏegcha. Ot langatodcha si chakeɏʼn gated kan cha susuɏchachu. 
MAT.28.13	Ot kalancha kan chicha, “Ibyegayu kan cha tagu un ummoy cha disipulusla si labi ot ilakawcha chi lechegla si lasusuyop kami. 
MAT.28.14	Ti lu maammuwan chi gubillachuɏ laoy, chikami makaugud kan siya ta achipun chikayu pabyasuɏon.”
MAT.28.15	Ot illaɏan cha susuɏchachu pilak ot killingwacha libyega kan chicha. Ot lanchilongeɏ cha alla kan cha Judio inggala si salaoy.
MAT.28.16	Ot ummoy cha lasawaɏan si ossaan un disipulus si bilig ud Galilee un imbyegan Jesus un ayancha. 
MAT.28.17	Ot intullongcha pun si Jesus, chilaychayawcha siya ngim lanchuwachuwa cha uchum kan chicha. 
MAT.28.18	Ot ummachali si Jesus kan chicha ot kalala, “Laatod kan sakon cha losan un kalobbongan ud langit ya utla pita. 
MAT.28.19	Ingkayu kan cha losan un tagu si losan un ili ked mambyalilonyu chicha disipulusku. Bunyagenyu chicha si ngachen chi Ama, chi Alak ya Ispiritu Santu. 
MAT.28.20	Ya itudtuchuyu kan chicha ta tungpaɏoncha cha losan un imbilinku kan chikayu. Ked sosomkonyu un pasigak awed kan chikayu inggala alungus chi lubung.”
MRK.1.1	Allaya lallugiyan chi Bibiɏuʼn Chameg mipanggop kan Jesu Kristu un Alak Apudyus. 
MRK.1.2	Ha liigili si liblun Isaiah un propeta,
MRK.1.2	“Kalan Apudyus, ‘Awed chi osaʼn taguʼn un-ulaok ibuun lu sika,
MRK.1.2	ta umoyla isagala chaɏan un ayom.’
MRK.1.3	Iyip-ipkawla kan cha tagu si lugeɏʼn lappun ummili un, ‘Allaʼn gumatong chi Apu.
MRK.1.3	Pabiɏuwonyu somsomokyu ya mansagala kayu un isun chi ileɏamyu chaɏan un ayon chi Ari.’ ”
MRK.1.4	Ot lampaila si John un Mambubunyeg si lugeɏʼn lappun ummili. Imbyegbyegala kan cha tagu un, “Ibyabyawiyu cha byasbyasuɏyu ya mampabunyeg kayu ta pakawalon Apudyus chikayu.” 
MRK.1.5	Ot achu cha umili ud Judea, ya cha taguʼd Jerusalem un ummoy lanchongeɏ kan John. Oli pun impudlucha cha byasbyasuɏcha ot bilunyagen John chicha si chewwang un Jordan.
MRK.1.6	Ha silup John, lilagaʼn chutchut chi kameɏ, ked ha sintulunla giledchang, ked ha kakallola ked chuchun ya chilu. 
MRK.1.7	Kalalaʼn langibyegbyega kan cha tagu, “Awed chi misagsagulud un langatngatu lu sakon, ked achipulak lumbong un mangukas si sancheɏla.
MRK.1.8	Bunyagek chikayu si chelum, ngim kan siya, bunyagela chikayu si Ispiritun Apudyus.”
MRK.1.9	Si hachiʼn timpu, gummatong si Jesus un lampeɏpuʼd Nazareth un osaʼn ili si probinsiya ud Galilee, ot ummoy lampabunyeg kan John si chewwang un Jordan. 
MRK.1.10	Ummopwas pun si Jesus si hachiʼn chelum, intullonglaʼn liwalit ud langit ot lan-osog chi Ispiritun Apudyus un isun chi kalapati ot lallap-oy kan siya. 
MRK.1.11	Ked inggew chi ginga un lampeɏpuʼd langit, un kalala, “Sika Alakkuʼn tagtagopok ya masmas-omak.”
MRK.1.12	Si hachi, kakman chi Ispiritun Apudyus impuyut si Jesus si lugeɏ un lappun ummili. 
MRK.1.13	Illinggew siya si opatpuɏuʼn eɏgew, ked hachi timpuʼn lalubsubyen Satalas ta makabyasuɏ si Jesus. Inggew bo cha kuman un ayam, ngim ilayyuwalan cha angheles Apudyus siya.
MRK.1.14	Libyaɏud pun si John un Mambubunyeg, langulin si Jesus ud Galilee ta mambyegbyega si Bibiɏuʼn Chameg un lampeɏpu kan Apudyus. 
MRK.1.15	Ot kalala, “Chillumtong chi timpuʼn latungpeɏ chi imbyegan Apudyus. Chanchali chi Mampangatala! Mambyabyawi kayu kan cha byasuɏyu ya patiyonyu Bibiɏuʼn Chameg.”
MRK.1.16	Si lalidtidchaɏalan Jesus si teɏanteg chi byeybyey ud Galilee, intullongla cha Simon kan Andrew un mansulud un pin-a malabukuɏ ti siya kawachicha. 
MRK.1.17	Ot kalan Jesus kan chicha, “Tun-ucholak ta isuɏuk kan chikayu in-ilonyuʼn malabukuɏ si tagu.”
MRK.1.18	Ot kakmacha tilelan cha tabukuɏcha ot litun-udcha kan siya.
MRK.1.19	Liyachayucha pun akit, intullong bo Jesus cha mansulud un cha James kan John un alak Zebedee. Inggewcha si byangka un pin-acha isagsagala tabukuɏcha. 
MRK.1.20	Ot kakmala ilayagen chicha, ot tilelancha si Zebedee un amacha ya cha pilangucha ot litun-udcha kan siya.
MRK.1.21	Oli pun, ummoy cha Jesus ud Capernaum. Si Sabyechuʼn man-illongan cha Judio, lilumlok si Jesus si sinagoga ot lantudtuchu. 
MRK.1.22	Ot laschaaw cha amod un taguʼn langngeɏ si in-ilolaʼn lantudtuchu, lantudtuchu kan chicha un kamad alla kalobbongala, chakampun un isun cha mimistulun chi lintog. 
MRK.1.23	Ot si hachi, lilumlok chi leɏaki un laaɏan si sinagogacha. 
MRK.1.24	Ot inyipkawla, “Sika Jesus un iNazareth, simma ga koom kan chikami? Ummalika un manyam-an kan chikami? Tagammuk sika, sika lappun byasuɏla un imbuun Apudyus.”
MRK.1.25	Ngim tilubngeɏn Jesus chi aɏan, un kalala, “Gumilokka! Ya wissedka kan siya!” 
MRK.1.26	Ot langayaskason chi aɏan chi leɏaki ya laakikisola si lummawaala.
MRK.1.27	Ot laschaaw cha losan un tagu ya lan-iillimuscha, “Simmuggey laoy? Osaʼn baruʼn tudtuchu un alla kalobbongala! Peɏyawola cha aɏan ked tiluttuwacha siya.” 
MRK.1.28	Ot kakma lanchilongeɏ chameg mipanggop kan Jesus si losan un iliʼd Galilee.
MRK.1.29	Lummawa pun cha Jesus si sinagoga, ummoycha kan cha James ya John si byeɏoy cha Simon kan Andrew. 
MRK.1.30	Ha katugangan Simon un byebyai uumbog ti amod chi palatingla. Ot kakmacha imbyega kan Jesus. 
MRK.1.31	Ummoy si Jesus si uumbogela ot iloglela imala un lamangon kan siya. Ot kakma lakaan chi atungla ot pilakalala chicha.
MRK.1.32	Lummaschom pun, inggetong cha tagu cha losan un lasakit ya cha laaɏan. 
MRK.1.33	Losan cha tagu si hachiʼn ili, lachagupcha si paway chi hachiʼn byeɏoy. 
MRK.1.34	Ot kilaan Jesus cha mangkangkalasin sakit cha amod un tagu ya pileɏyawla cha aɏan, ya pilagilokla cha aɏan ti ammucha siya.
MRK.1.35	Likawisngit bummangon si Jesus ot ummoy un ossaan lalluwalu si lugeɏʼn lappun tagù inggew. 
MRK.1.36	Bummangon pun cha Simon ya cha biɏunla, singngitcha siya. 
MRK.1.37	Ot inchesancha pun siya, kalancha “Singsington chika kan cha achuʼn tagu.”
MRK.1.38	Ot summongbyat si Jesus, “Masapuɏʼn intaku kan cha uchum un ili ta inyak ibyegbyega chi bibiɏuʼn chameg kan chicha, ti siya panggopku un ummali utla.” 
MRK.1.39	Ot ummoy si Jesus si losan un iliʼd Galilee, lambyegbyega kan cha tagu si sinagoga ya pileɏyawla cha aɏan si cha taguʼn laaɏan.
MRK.1.40	Inggew chi osaʼn leɏakin laleprosy un ummoy kan Jesus lampalintuming ya langkadkachegu. Kalala, “Apu, lu piom, palin-awaolak.”
MRK.1.41	Kummachegu si Jesus kan siya. Ot ilappachela siya un kalala, “O, piok, lumin-awaka.” 
MRK.1.42	Kakma lakaan chi leprosyla ot bummaɏu siya. 
MRK.1.43	Ot amman Jesus bililin siya un kalala, 
MRK.1.44	“Achim pay ibyegbyega killingwak kan sika ulay siluʼn tagu. Ngim ingka mampeɏang si pachi ya manchatunka, ti hachi imbilin Moses un maluttuwaan cha taguʼn lummin-awaka.”
MRK.1.45	Ngim ummoyon pun siya, pin-ala inweɏaweg chi killingwan Jesus kan siya. Gapu si hachi, achipun makaslok si Jesus kan cha uchum un ili ti amo-amod cha tagu. Ot illinggew siya si iliʼn lappun tagu. Ngim achu cha taguʼn ummoy kan siya un lampeɏpu si cha uchum un ili.
MRK.2.1	Lummaus pu pigaʼn eɏgew, langulin si Jesus ud Capernaum. Lanchilongeɏʼn awed siya si byeɏoyla. 
MRK.2.2	Lachagup cha achuʼn tagu inggala lappun maigewan ulay chi kallangan. Ot imbyegbyegan Jesus chi ugud Apudyus kan chicha. 
MRK.2.3	Si hachi, gummatong cha opat un leɏakiʼn bilumbulligencha osaʼn lapalalais un leɏaki ta iyoycha kan Jesus. 
MRK.2.4	Ngim lappun in-ilonchaʼn makaachali kan Jesus ti amod cha tagu. Langwa cha pun, ilabutancha otop un byetug Jesus, asicha ot impacheɏa buligla. 
MRK.2.5	Laammuwan pun Jesus chi gettok un pammaticha, kalala si hachiʼn lapalalais, “Alakku, lapakawan cha byasuɏm.”
MRK.2.6	Inggew cha uchum un mimistulun chi lintog un umaammuy. Sin-aayumimit cha un kalancha, 
MRK.2.7	“Puggey katchi ugud chi allaʼn tagu? Iyisula ga long-egla kan Apudyus. Ti lappun makapakawan si byasuɏ ngim si Apudyus abus.”
MRK.2.8	Tagammun Jesus cha awed si somsomokcha, ot kalala kan chicha, “Puggey katlat chi somsomokyu? 
MRK.2.9	Simma lagodgochong un ibyega si lapalalais, ‘Lapakawan cha byasuɏm’ willu ‘Lumibbyatka, aɏam chi oboklu ked malidchaɏanka?’ 
MRK.2.10	Allaya maligammuwanyuʼn Sakon un Alak chi Tagu alla kalobbongak utla pita un mamakawan si byasuɏ.” Ot kalala si hachiʼn lapalalais, 
MRK.2.11	“Ibyegak kan sika, lumibbyatka, aɏam chi oboklu ya ingkan uwayu!” 
MRK.2.12	Ot lummibbyat siya, ilalikamla obokla, ot ummoyon un itutullong cha losan. Laschaawcha losan ot chilaychayawcha si Apudyus un kalancha, “Lappun illila taku si kamatla.”
MRK.2.13	Ummoy kasin si Jesus si teɏanteg chi byeybyey ud Galilee. Lachagup cha achuʼn taguʼn ummoy kan siya ot tiludtuchuwala chicha. 
MRK.2.14	Malidtidchaɏan pun siya, illilala si Levi un alak Alphaeus, un ummaammuy si bubuggisan, ot kalan Jesus kan siya, “Tun-ucholak.” Ot lummibbyat si Levi ot litun-ud kan Jesus.
MRK.2.15	Alla pun un mangan cha Jesus kan cha disipulusla si byeɏoy cha Levi, achu cha lakakan kan chicha un manchachagup si bugis ya uchum un malagbyasuɏ, ti achu cha litun-ud kan siya. 
MRK.2.16	Intullong pun cha mimistulun chi lintog un cha Pariseo si Jesus un lakakan kan cha malagbyasuɏ ya cha manchachagup si bugis, ilimuscha kan cha disipulusla, “Puggey makakan kan cha manchachagup si bugis ya cha malagbyasuɏ?”
MRK.2.17	Chingngeɏn ked Jesus chicha summongbyat, “Ha taguʼn lappun sakitla, achipunla masapuɏ chuktuɏ. Ngim cha makasapuɏ ked cha lasakit. Achipulak ummalin mangayeg kan cha lalintog un tagu, ngim cha malagbyasuɏ.”
MRK.2.18	Inggew chi timpuʼn lallaulan cha disipulus John un Mambubunyeg ya cha Pariseo. Si hachi, ummoy cha uchum un tagu lan-imus kan Jesus, “Puggey un chikamiʼn disipulus John ya cha disipulus cha Pariseo ked mangankallayun kami mallaun, ngim cha disipuluslu achipuncha mallaun?”
MRK.2.19	Inyalig Jesus un summongbyat, “Ha makwa kamman un mallaun cha bubuɏun chi leɏakiʼn mangkaseɏ lu awed cha kan siya? Mangancha bò amin! Lu inggew chi leɏakiʼn mangkaseɏ kan cha bubuɏunla, achipuncha mallaun. 
MRK.2.20	Ngim gumatong chi timpu un miyachayu chi likaseɏ kan chicha, ked hachi asicha mallaulan.”
MRK.2.21	Ot kasin lan-alig si Jesus un kalala, “Lappun mangitekup si baruʼn luput si chachaan un silup. Ti ha baruʼn luput un mitekup, pissayola chachaan un silup ked maam-amod chi pissayla. 
MRK.2.22	Ya lappun tagù mangigga si ilabuyu un byeyas si chachaan un giledchang un iiggaan
MRK.2.23	Osaʼn Sabyechu un man-illongan cha Judio, langoy cha Jesus kan cha disipulusla si pappayaw un lamuɏ-an si wheat un isun chi pagoy. Ot pummuting cha disipulusla ot kilutimancha. 
MRK.2.24	Kalancha Pariseo kan Jesus, “Itullonglu ked chi pin-an cha disipuluslu koon, siluplingcha lintog taku un Judio un mipalit chi mangwa si katlat lu Sabyechu?”
MRK.2.25	Summongbyat si Jesus, “Achipunyu kamman bilasa killingwan David ya cha kakadwala si labitilancha ya lakasapuɏancha si makan? 
MRK.2.26	Lilumlok si David si byeɏoy Apudyus si timpun Abiathar un kangatuwan un pachi, ot illaɏala tilapay un lichatun kan Apudyus un mipalit si lintog lu kalon cha uchum un tagu ti abus cha papachi mangan.
MRK.2.27	Ot inyalungus Jesus un kalala, “Ha Sabyechu un man-illongan, killingwan Apudyus un bumaɏuwan cha tagu, chakampun si killingwan Apudyus cha taguʼn bumaɏuwan chi Sabyechu. 
MRK.2.28	Ked Sakon un Alak chi Tagu, alla kalobbongak un mangibyega lu silu makwa si Sabyechuʼn man-illongan.”
MRK.3.1	Si osaʼn Sabyechu, ummoy kasin si Jesus si sinagoga. Inggew chi osaʼn leɏakiʼn lasikod chi imala. 
MRK.3.2	Inggew bo cha taguʼn mansingisingit si mangichiɏumancha kan Jesus. Tamtamchagencha siya lu palin-awaola lasikod si Sabyechuʼn man-illongan. 
MRK.3.3	Ot kalan Jesus si hachiʼn leɏakiʼn lasikod, “Umalika utla.” 
MRK.3.4	Ot kalan Jesus kan chicha losan, “Himma ipalubus chi lintog taku un makwa si Sabyechu? Koon taku bibiɏu willu lawwing? Taguwon taku tagu willu patoyon taku?” Ngim gummigillokcha.
MRK.3.5	Summanga si Jesus si lilangɏangala chicha, manchachauy bo ti latangkin chi somsomokcha. Ot kalala si hachiʼn leɏaki, “Uyachom chi imam.” Ot iluyedla ot bummaɏu imala. 
MRK.3.6	Lummawa cha Pariseo ot ummoycha kan cha tagun Herod ta tuɏagoncha in-ilonchaʼn mangtoy kan Jesus.
MRK.3.7	Ummoy cha Jesus kan cha disipulusla si teɏanteg chi byeybyey. Litun-ud cha amod un taguʼn lampeɏpuʼd Galilee ya Judea, 
MRK.3.8	Jerusalem ya Idumea, ya inggew cha uchum un lampeɏpuʼd chomang chi chewwang un Jordan ya cha lampeɏpu si sakup chi Tyre ya Sidon. Ummoycha intullong si Jesus ti lanchilameg cha pin-ala killingwa. 
MRK.3.9	Gapu si kaachun cha tagu, imbyegan Jesus kan cha disipulusla un isagalacha byangka ta inggewala, ta achi maipit kan cha amod un tagu. 
MRK.3.10	Gapu ta achu cha pilalin-awala, langgunggulod cha losan un lasakit kan Jesus ta appachencha siya. 
MRK.3.11	Ot intullong pun cha taguʼn laaɏan si Jesus, lampalintumingcha si sangwalala ot illipkawchaʼn, “Sika Alak Apudyus!” 
MRK.3.12	Ngim ammala bililin chichaʼn achicha ibyegbyega chi mipanggop kan siya.
MRK.3.13	Lalagecha si Jesus si osaʼn tagudtud. Ot ilayagela cha taguʼn piola, ot ummoycha kan siya. 
MRK.3.14	Chilutukala cha lasawaɏan si chuwa un lingachenla apostoles un mambiɏunla, ya ibuunla chichaʼn umoy mangibyegbyega si Bibiɏuʼn Chameg.
MRK.3.15	Illidchela chicha si kalobbongan un mameɏyaw kan cha aɏan. 
MRK.3.16	Allaya ngachen cha chilutukalan lasawaɏan si chuwa: Si Simon (lingachalala si Peter); 
MRK.3.17	cha James kan John un alak Zebedee (lingachalan Jesus chicha, Boanerges un ha piolaʼn uguchon, “Alak chi kuchuɏ”); 
MRK.3.18	si Andrew, si Philip, si Bartholomew, si Matthew, si Thomas, si James un alak Alphaeus, si Thaddaeus, si Simon un mangisasakkit si ilila, 
MRK.3.19	ya si Judas Iscariot un langiyibit kan Jesus.
MRK.3.20	Oli pun ummoyon si Jesus, ot kasin bo lachagup cha achuʼn tagu ked mippun in-iloncha un mangan. 
MRK.3.21	Chingngeɏn pun chi paminyala killingwala, ummoy cha ta itallaycha siya ti kalan cha uchum un taguʼn latingtingangan siya. 
MRK.3.22	Awed cha uchum un mimistulun chi lintog un lampeɏpuʼd Jerusalem, kalancha, “Awed kan siya si Beelzebul un pangat cha aɏan ked siya chi langatod kan Jesus si kilabyelin un mameɏyaw kan cha aɏan.” 
MRK.3.23	Ot ilayagen Jesus chicha ot lan-alig un kalala, “Ha makwa kamman un italung Satalas peɏyawon chi long-egla? 
MRK.3.24	Ulay siluʼn turay lu lappun timpuyug cha tagu un mantitillalungcha mampapatoy, lalakachaʼn mayam-an. 
MRK.3.25	Katchi bo makwa si simbyeyan, lu lappun timpuyugcha un mantitillalungcha mampapatoy maasibbyakawcha. 
MRK.3.26	Ked lu makapatoy si Satalas si asin-aaɏanla, un lappun timpuyugcha, lappun kakwaancha ked mangkiged chi kalobbongancha. 
MRK.3.27	Lappun makaslok si byeɏoy chi mangkoscheɏʼn tagu ked lan-aɏa kan cha kukkuwala lu achila yan ulaon byaɏuchon chi mangkoscheɏ, asila ot samsamon cha kukkuwala.
MRK.3.28	“Tuttuwa ibyegak kan chikayu, makwa un mapakawan cha losan un byasuɏn cha tagu ya cha lawwing un ibyegbyegacha mipanggop kan Apudyus. 
MRK.3.29	Ngim lu silu mangibyega si lawwing mipanggop si Ispiritun Apudyus, achipun mapakawan ing-inggala.” 
MRK.3.30	Imbyegan Jesus chi hachi ti imbyegbyegacha un, “Laaɏan siya.”
MRK.3.31	Ot gummatong chi ilan Jesus ya cha susuludla, illinggew cha si paway ot impaayegcha si Jesus. 
MRK.3.32	Amod cha taguʼn ummaammuy un langalluɏung kan Jesus, ot imbyegacha kan siya, “Awed si ilam ya cha susuludlu ud paway un ipaayeg chika.”
MRK.3.33	Summongbyat si Jesus un kalala, “Silu si ilak ya silu cha susuludku?” Ti lu silu cha mangwa si pion Apudyus, chicha cha ibilangkuʼn ilak ya susuludku. 
MRK.3.34	Ot lanlangɏanga kan cha taguʼn langalluɏung kan siya ot kalala, “Itullongyu! Allaya cha ibilangku un ilak ya susuludku! 
MRK.3.35	Ti lu silu mangwa si pion Apudyus, chicha cha ibilangkuʼn ilak ya susuludku.”
MRK.4.1	Kasin si Jesus ummoy lantudtuchu si igid chi byeybyey ud Galilee. Gapu ta achu-achu cha taguʼn langalluɏung kan siya, summakyat siya si byangka ot ummamuy, ked inggew cha tagu si teɏanteg. 
MRK.4.2	Ot achu cha intudtuchula kan chicha si pangngalig un kalala, 
MRK.4.3	“Chongɏonyu! Inggew chi osaʼn taguʼn ummoy lanwagaweg si bukeɏ. 
MRK.4.4	Si lanwagawagelad chi bukeɏ si umala, liweɏsi cha uchum si chaɏan ot ummoy cha sissiwit tiluktukan. 
MRK.4.5	Cha uchum un bukeɏ liweɏsicha si kabyetbyetuwan un akit chi pitala. Lasalimitcha ti manyapit chi pitala. 
MRK.4.6	Ot ummilit pun, lakɏawcha ot leɏangucha ti achipun lachaɏom chi lamutcha. 
MRK.4.7	Cha uchum un bukeɏ liweɏsicha si lassi-lassi ot summimitcha. Ngim chummakeɏ cha lasi, ot laaɏung cha muɏa, ot achipun lamunga. 
MRK.4.8	Ngim liwagaweg cha uchum un bukeɏ si mallogway un pita. Mampogos chi tummubuwancha ya chummakɏancha ot lamunga cha losan si sintutlumpuɏu bungan cha uchum, sin-oolompuɏu ya singgagasut cha bungan cha uchum.” 
MRK.4.9	Ot kalan Jesus, “Chongɏonyu ya somsomkonyu pion chi inyaligku un uguchon.”
MRK.4.10	Ummabus pun si Jesus, ummoy cha lasawaɏan si chuwaʼn disipulusla ya cha uchum un lanchongeɏ kan siya, ilimuscha pion chi inyaliglaʼn uguchon. 
MRK.4.11	Ot kalala kan chicha, “Impatagammuk kan chikayu chi palimod mipanggop si Mampangatan Apudyus. Ngim kan cha uchum un achipun mamati, pangngalig chi mitudtuchu kan chicha, 
MRK.4.12	‘Ti ulay itutullongcha, achipuncha maila. Ya ulay chochongɏoncha, achipuncha maawatan.
MRK.4.12	Ta lu somsomkoncha, ked maawatancha, mansagungcha kan Apudyus ked pakawalola chicha.’ ”
MRK.4.13	Hachi ked, kalan Jesus kan chicha, “Lu achipunyu maawatan chi pangngalig alla, simma in-ilonyuʼn makaawat si uchum un pangngaligku. Allaya pion chi pangngalig un uguchon: 
MRK.4.14	Ha lanwagaweg, inwagawegla ugud Apudyus. 
MRK.4.15	Cha liweɏsi si chaɏan miyalig cha si taguʼn langngeɏ si ugud Apudyus, ngim kakma ummoy si Satalas ot kilaanla ugud Apudyus un chingngeɏcha. 
MRK.4.16	Ked cha liweɏsi si kabyetbyetuwan, miyalig cha si taguʼn langngeɏ si ugud Apudyus ot kakmacha ilawat un silalagsak. 
MRK.4.17	Ngim achipun lummamut chi ugud Apudyus si somsomokcha. Oli pun, gumatong chi masuklutancha ya lapaligatancha gapu si langawatancha si ugud Apudyus, ot achipuncha intuɏutuɏuy un mamati ngim kakmacha lan-awichen chi pammaticha. 
MRK.4.18	Ked cha liweɏsi si lassi-lassi, chicha cha taguʼn langngeɏ si ugud Apudyus, 
MRK.4.19	ngim gapu si chanchaleg chi biyeg, ya gosgos chi bilaklang, ya akokos cha losan un byaleg un pioncha, laoy cha langaɏung si ugud Apudyus un chingngeɏcha, ked siya achipuncha mamungaan. 
MRK.4.20	Ngim cha liwagaweg si pitan mallogway, chicha cha taguʼn langngeɏ si ugud Apudyus ked tiluttuwacha. Ot lamunga pammaticha si sintutlumpuɏu, sin-oolompuɏu ya singgagasut cha uchum.”
MRK.4.21	Kalan Jesus kan chicha, “Tonggem kamman chi silaw ked lilakkobyem si chungchung? Willu iggam kamman si guweb chi katli? Chakampun, ti misap-eɏ si ustuʼn papattayala. 
MRK.4.22	Somsomkonyu yan. Lappun mitataɏu un achipun mitokweɏ. Ya losan un achipun matagammuwan si sala, gumatong chi timpun mipakaammu. 
MRK.4.23	Lu awed laingaan kan chikayu, chongɏola otyan.”
MRK.4.24	Ot kalala bo kan chicha, “Ammanyu chochongɏon chi ibyegak kan chikayu, ha koonyu kan cha uchum, hachi bo koon Apudyus kan chikayu, ngim sinchumadlu chi koola. 
MRK.4.25	Ha taguʼn tumuttuwa si chingngeɏla, machogchog-an chi maawatala. Ngim ha taguʼn achipunla koon chi chingngeɏla, makaan ulay akit un laawatala.”
MRK.4.26	Intuɏuy Jesus un lan-ugud un kalala, “Ha Mampangatan Apudyus miyalig si osaʼn taguʼn ummoy lanwagaweg si bukeɏ si umala. 
MRK.4.27	Masuyop si lilabi ya bummangon si biligbigat. Ked ha muɏala, summimit ya chummakeɏ. Ngim achipun chi hachiʼn tagu ammu lu hilu in-ilon chi muɏalan chummakeɏ. 
MRK.4.28	Ti ha pita langipatubu kan cha muɏa ked mamungacha. Umulan tumubu, lamusbus, oli ked lootong. 
MRK.4.29	Ked lu meum, ummoyla aliyon si man-aali.”
MRK.4.30	Ot kalan Jesus, “Simma miyisuwan chi Mampangatan Apudyus? Simma miyaligela? 
MRK.4.31	Isun chi bukeɏn chi mustasa, siya kabyen-itan un bukeɏ un imuɏan chi tagu si pita. 
MRK.4.32	Ngim lu chumakeɏ, siya kachakɏan un muɏa ya mangkalachu pangala un makwaʼn malukbutan chi sissiwit.”
MRK.4.33	Hachi in-ilon Jesus un lantudtuchu kan cha tagu un achu inyuseɏlaʼn pangngalig ta awed kan chicha lu maawatancha. 
MRK.4.34	Inyuseɏla pangngalig kan cha losan un intudtuchula. Ngim ummabus cha pun kan cha disipulusla, ammala impakaawat kan chicha.
MRK.4.35	Lummaschom pun si hachiʼn eɏgew, kalan Jesus kan cha disipulusla, “Intaku si chomang chi allaʼn byeybyey.” 
MRK.4.36	Ot tilelancha cha achuʼn tagu. Lallugencha si byangka un lalluluggalan Jesus. Illinggew bo cha uchum un byangkaʼn lakaoy kan chicha. 
MRK.4.37	Umooli pun, maeg ga gummatong chi lapigsan byali ot pin-an chi challuyun saksakyabyen chi byangka ot mapmaplu byangka si chelum. 
MRK.4.38	Inggew si Jesus si ammutan chi byangka un lamupungngan un lasusuyop. Bilangon cha disipulusla siya un kalancha, “Mistulu, achipunka kamman machalagen un allaʼn milutob taku?”
MRK.4.39	Bummangon si Jesus ot pilagilokla byali un kalala, “Ustun!” Ot kalala bo si challuyun, “Gumilokka!” ot lumin-awa taɏun. 
MRK.4.40	Ot kalan Jesus kan cha disipulusla, “Pakayuggey umogyat? Ha lappun gey pammatiyu?”
MRK.4.41	Ngim laslaschaawcha ot lan-asi-imuscha, “Himmaga taguʼn alla? Ulay chi byali ya challuyun ked tuttuwaoncha siya!”
MRK.5.1	Gummatongcha si chomang chi byeybyey ud Galilee, un sakupon chi Gerasenes.
MRK.5.2	Lummogsed pun si Jesus si byangka, liyabot kan siya osaʼn leɏakiʼn laaɏan un lampeɏpu si loblobon. 
MRK.5.3	Ha allaʼn laaɏan ked illiinggew si loblobon ked lappun makabyaɏud kan siya ulay lu pusas. 
MRK.5.4	Pin-a lapusasan chi imala ya ikila ngim pin-ala pilogpogsat ya liyamyam-an chi byaɏud chi ikila. Lappun makasapeɏ un makaipugod kan siya. 
MRK.5.5	Eɏgewola ya labiyola malliklikwos si loblobon ya bibbilig un pumalakuy ya pin-ala sugaton chi long-egla si byetu.
MRK.5.6	Intapla pun si Jesus, lalodchak un liyabot ot lampalintuming si sangwalan Jesus. 
MRK.5.7+MRK.5.8	Ot kalan Jesus si aɏan un inggew si leɏaki, “Wissedka si allaʼn tagu!” Ot impakuy chi leɏakiʼn gumminga, “Simma piom un koon kan sakon, Jesus un Alak chi Kangatuwan un Apudyus? Kacheguwam sakon si ngachen Apudyus ta achim sakon paligatan!”
MRK.5.9	Oli pun ilimus Jesus kan siya, “Simma ngachenlu?”
MRK.5.9	Summongbyat chi leɏakiʼn laaɏan, “ ‘Palos’ ti kalibulibu kami!”
MRK.5.10	Ot langkadkachegucha kan Jesus ta achipuncha mapeɏyaw si hachiʼn ili.
MRK.5.11	Inggew cha sinsusubsub un achu-achuʼn byeɏok si tagudtud un adchaliyan si hachiʼn ili. 
MRK.5.12	Ot langkadkachegu cha aɏan kan Jesus un kalancha, “Ibuunlu chikami kan cha anchiyan byeɏok ta chicha inggewanmi.” 
MRK.5.13	Inteun Jesus cha aɏan un umoy. Tilelancha leɏaki ot lilumlokcha kan cha byeɏok. Ot lanchokchokaschaʼn lummayug si angit ot laamincha laalud si byeybyey. Ha bilang cha byeɏok ked umoy un chuwaʼn libu.
MRK.5.14	Cha hachiʼn man-aachug kan cha byeɏok ked ummawidcha ta umoycha ibyega kan cha tagu si ili ya byebbyeɏoy un lampalikwos. Ot ummoy cha tagu intullong chi lakwa. 
MRK.5.15	Gummatongcha pun si inggewan Jesus, illilacha hachiʼn leɏakiʼn tilelan cha achuʼn aɏan. Ummaammuy un lansilup ya bummaɏu somsomokla. Ot ummogyatcha. 
MRK.5.16	Cha hachiʼn langitullong, imbyegacha kan cha tagu lakwa si hachiʼn leɏaki ya cha byeɏok. 
MRK.5.17	Ot langkadkachegu cha tagu kan Jesus ta telala hachiʼn ilicha.
MRK.5.18	Alla pun un umoy si Jesus mallugen si byangka, langkadkachegu hachiʼn leɏaki un tilelan cha aɏan ta mitun-ud kan siya. 
MRK.5.19	Achipun Jesus inteun un mitun-ud siya. Ngim kalala, “Ingkan uwayu ta ibyegam kan cha agim chi killingwan Apudyus kan sika ya in-ilolaʼn kummachegu kan sika.” 
MRK.5.20	Ummoyon chi hachiʼn leɏaki ot ummoyla imbyegbyega killingwan Jesus kan siya kan cha simpuɏuʼn ili un sakupon chi Decapolis. Ot laschaaw cha losan un taguʼn langngeɏ si imbyegala.
MRK.5.21	Kasin cha Jesus langulin si chomang chi hachiʼn byeybyey. Si inggewala si teɏanteg, lachagup cha achuʼn tagu kan siya. 
MRK.5.22	Gummatong bo osaʼn pangat chi sinagoga un mangngachen Jairus. Intullongla pun si Jesus, lampalintuming si ikiyala. 
MRK.5.23	Ot langkadkachegun kalala, “Mamattoyon chi alakkuʼn byebyai. Kewam ta umalim u appachen siya ta makaan chi sakitla ya matagu.” 
MRK.5.24	Ot litun-ud si Jesus kan siya.
MRK.5.24	Ot litun-ud bo cha amod un tagu kan siya ya langgunggulodcha si cheegla.
MRK.5.25	Inggew bo osaʼn byebyai un labyeyeg chi sakitlaʼn mambuɏubuɏus, umoy un lasawaɏan si chuwaʼn tawon. 
MRK.5.26	Lapaligatan un pin-a lampaagas kan cha achuʼn chuktuɏ ked laamin lagastus cha kukkuwala, achipun ummulloy ngim laam-amod chi sakitla. 
MRK.5.27	Chingngeɏla pun chi mipanggop kan Jesus, ummoy lichoga kan cha achuʼn tagu si ochogen Jesus ot ilappachela silupla. 
MRK.5.28	Ti ha somsomokla kalala, “Samela gey lu maappachek chi silupla, lumin-awaak.”
MRK.5.29	Kakma latatyok chi mambuɏubuɏus un chaɏala ot lagiklala un lummin-awa long-egla. 
MRK.5.30	Kakman bo Jesus lagikla un lummawa kilabyelinla. Lantuwili kan cha tagu ot ilimusla, “Silu langapped si silupku?”
MRK.5.31	Kalan cha disipulusla, “Ilam kabbod cha taguʼn manggunggulod si cheeglu, kalam pay laing un silu langapped kan sakon?”
MRK.5.32	Ngim lanlangɏanga si Jesus ta itullongla lu silu langwa. 
MRK.5.33	Gapu ta ammun chi hachiʼn byebyai lakwa kan siya, ummachali un mamaypayogpog si ogyatla ot lampalintuming si sangwalanla. Ot imbyegala katuttuwaan. 
MRK.5.34	Kalan Jesus si byebyai, “Alakku, gapu si pammatim kan sakon lummin-awaka. Ammam umoyon. Achipun kasin umuli sakitlu.”
MRK.5.35	Si hachiʼn man-ugu-uguchen Jesus, gummatong cha uchum un bubùulon Jairus un lampeɏpuʼd uwacha. Kalancha kan Jairus, “Latoy chi alaklu, ked patakuggey taktakon chi mistulu?”
MRK.5.36	Ngim ilatunguɏn Jesus chi imbyegacha ot kalala kan Jairus, “Achika manchaleg. Basta mamatika.”
MRK.5.37	Achipun Jesus inteun un awed mitun-ud kan siya, malaksig cha Peter ya cha James kan John un mansulud. 
MRK.5.38	Gummatong cha pun si byeɏoy chi pangat chi sinagoga, illilan Jesus un sin-iibincha ya lappun kapuutan cha tagu. 
MRK.5.39	Lilumlok si Jesus ot kalala kan chicha, “Pakayuggey sin-iibin ya lappun kapuutanyu? Achipun latoy chi byebyeɏasang ngim masusuyop abus.”
MRK.5.40	Ot liyokyokcha siya. Oli pun pileɏawala chicha, ot ilayagela ama ya ilan chi byebyeɏasang, ya cha inyawitla boʼn disipulusla ot lilumlok cha si inggewan chi byebyeɏasang. 
MRK.5.41	Iloglela iman chi byebyeɏasang ot kalala, “Talitha cum!” Piolaʼn uguchon “Byebyeɏasang, bumangonka!” 
MRK.5.42	Ot labyalangon chi byebyeɏasang ot malidchaɏan.
MRK.5.42	Patungedcha laschaaw si lakwa. 
MRK.5.43	Amman Jesus bililin chicha ta achicha ibyegbyega allaʼn lakwa, ot imbyegala boʼn pakalancha siya.
MRK.6.1	Ummoyon si Jesus si hachiʼn ili ot langulin si ilila, kiladwaan cha disipulusla. 
MRK.6.2	Sabyechu pun, ummoy lantudtuchu si Jesus si sinagoga, ked achu cha laschaaw si chingngeɏcha siya ot kalancha, “Simma langachaɏan chi taguʼn alla kan cha laoy? Simma langealad chi kilalaingla? Ya simmaga in-ilolaʼn mangwa si lakaskaschaaw? 
MRK.6.3	Chakampun kamman un siya hachiʼn kalupinteɏ? Chakampun kamman un siya alak Mary ya sulud cha James, Joseph, Judas ya Simon? Chakampun kamman un alla cha byebyaiʼn suludla kan chitaku?” Ot achipuncha impotog siya.
MRK.6.4	Kalan Jesus kan chicha, “Mapotgen chi propeta si uchum un ili, ngim achipun mapotgen si mismuʼn ilila ya mismuʼn kabyeɏoyla.” 
MRK.6.5	Achipun langwa si lakaskaschaaw si Jesus udchi, malaksig kan cha akit un lasakit un langipatayala si imala ot lummin-awacha. 
MRK.6.6	Ot laschaaw siya ti achipun cha tagu lamati kan siya.
MRK.6.6	Ot lilikwos Jesus cha ili-ili un lantudtuchu. 
MRK.6.7	Oli pun ilayagela cha lasawaɏan si chuwaʼn disipulusla ot illidchela chicha si kalobbongan un mameɏyaw kan cha aɏan ot silinchodwala imbuun chicha. 
MRK.6.8	Bililinla chichaʼn kalala, “Achi kayu mangiyawit ulay silu lu mambyaat kayu, ha sekud abus. Achi kayu mambyaɏun, achi kayu mampasiking, ya achi kayu mangiyawit si pilak. 
MRK.6.9	Mansancheɏ kayu ngim achi kayu mangawit si mansukatyu. 
MRK.6.10	Lu awed mammangili kan chikayu, iinggew kayu si byeɏoyla, inggala telanyu hachiʼn ili. 
MRK.6.11	Lu gumatong kayu si iliʼn achipun chikayu mangiliyon ya achipuncha chumngeɏ kan chikayu, telanyu ked pukpukanyu tapuk si ikiyu ta mangagammuwancha un kigedcha gey si machusaancha.”
MRK.6.12	Ot ummoycha imbyegbyega kan cha tagu un masapuɏʼn mambyabyawicha kan cha byasuɏcha. 
MRK.6.13	Pileɏyawcha cha achuʼn aɏan ya ilapɏusancha cha achuʼn lasakit ot lummin-awacha.
MRK.6.14	Chingngeɏn Ari Herod chi pin-an cha Jesus kingwa ti pin-an cha tagu ibyegbyega ngachen Jesus. Kalancha uchum, “Siya si John un Mambubunyeg un ummuli latagu. Hachi gapulaʼn awed chi pallakabyelinla un mangwa si lakaskaschaaw.”
MRK.6.15	Kalan bod cha uchum, “Siya si Elijah.” Ked kalan bo cha uchum un, “Siya osaʼn propeta, un isun cha propeta si sin-eɏgew.”
MRK.6.16	Ngim chingngeɏn pun Herod cha alla, kalala, “Si John un impasiwatku, ked ummuli latagu!” 
MRK.6.17	Ti Herod mismu lampachokma kan John ot impabyaɏudla. Killingwala cha alla gapu kan Herodias un asawan chi suludlaʼn Philip, ti ilasawala bo. 
MRK.6.18	Ti pin-an John imbyegbyega kan Herod un, “Lappun kalobbongam un mangasawa si asawan chi suludlu.” 
MRK.6.19	Ot amod chi lanlalawwing Herodias kan John, ked piolaʼn ipaotoy siya. Ngim lappun makwala, 
MRK.6.20	ti ummogyat si Herod kan John ti ammula un lalintog ya laapudyusan un tagu ked sileɏaklibyela siya. Lu chongɏon Herod siya, abulichu somsomokla, ngim pipiolaʼn chochongɏon si John.
MRK.6.21	Oli pun chilumtong chi wayan Herodias. Gummatong pu eɏgew un liyalakan Herod, ilayagela cha langangatun opisyeɏ, cha papangat cha susuɏchachu ya cha papangat ud Galilee. 
MRK.6.22	Ot lilumlok chi alak Herodias un byebyeɏasang ot lansala, ot laslas-om cha Herod ya cha mangilila.
MRK.6.22	Ot kalan Herod si byebyeɏasang, “Kochewom lu silu piom, ked idchok kan sika.” 
MRK.6.23	Ot insapatala bo kan siya, “Ulay lu silu kochewom kan sakon ked idchok, ulay kagodwan cha ili un iturayak.”
MRK.6.24	Lummawa byebyeɏasang ot ummoyla ilimus kan ilala, “Simma kochewok?”
MRK.6.24	Ot kalan ilala, “Ha uɏun John un Mambubunyeg.”
MRK.6.25	Ot chilechesan chi byebyeɏasang un langulin kan Ari ot kalala. “Piok un idchom kan sakon si sala mapepeɏatun uɏun John un Mambubunyeg.”
MRK.6.26	Laasusu si Ari Herod ngim gapu ta insapatala si sangwalan cha mangilila, mabiin un achipun malungpeɏ si insapatala. 
MRK.6.27	Ot kakmala imbuun chi osaʼn suɏchachula ta igetongla uɏun John. Ummoy chi suɏchachu ot siliwatla uɏun John si byabyayɏuchen. 
MRK.6.28	Ot inggetongla lapepeɏatuʼn uɏun John, ot illidchola si hachiʼn byebyeɏasang ot illidchon chi byebyeɏasang kan ilala. 
MRK.6.29	Chingngeɏn pun cha disipulus John chi lakwa, ummoycha illaɏa lechegla ot illimboncha.
MRK.6.30	Langulin cha apostoles kan Jesus. Imbyegacha kan siya losan un killingwacha ya intudtuchucha. 
MRK.6.31	Gapu ta amod cha taguʼn gumatogatong ya umoyo-oyon, lappun timpuchaʼn mangan. Ot kalan Jesus kan chicha, “Intaku tumalin si lugeɏʼn makwaʼn umillong takù akit.” 
MRK.6.32	Ot lallugencha si byangka un ummoy tummalin si lugeɏ un lappun tagu.
MRK.6.33	Ngim achu cha taguʼn langitullong si ummoyolancha ot immatulancha chicha. Ot cha lampeɏpu si losan un ili, sintotodchakchaʼn langoy si teɏanteg ot ummulacha gummatong si lugeɏ un ayan cha Jesus. 
MRK.6.34	Lummogsed pun si Jesus si byangka, intullongla cha amo-amod un tagu, ot kilacheguwala chicha, ti isucha keɏlilu un lappun mangayyuwan kan chicha. Ot illugin Jesus un laludtuchu kan chicha si achuʼn byaleg.
MRK.6.35	Alla pun un lummaschom, kummatam cha disipulus Jesus kan siya ot kalancha, “Allaʼn lummaschom, ked alla taku si lugeɏʼn lappun byebbyeɏoy. 
MRK.6.36	Paoyolom cha tagu ta umoycha kan cha adchaliyan un ili mangngila si kaloncha.”
MRK.6.37	Ngim summongbyat si Jesus, “Chikayu mamakan kan chicha.”
MRK.6.37	Kalancha kan siya, “Piom un uguchon chikami umoy ngumila si tilapay un paseɏn chi chuwanggasut un denari ked ipakanmi kan chicha?”
MRK.6.38	Ilimus Jesus kan chicha, “Piga awed un tilapay? Ingkayu u itullong.”
MRK.6.38	Langchas cha pun, kalancha, “Awed chi limaʼn tilapay ya chuwaʼn ikan.”
MRK.6.39	Bililin Jesus cha disipulusla un paamuyoncha cha tagu un maup-uppun si komkompay. 
MRK.6.40	Ot ummamuy cha taguʼn laup-uppun si singgagasut ya sillilimampuɏu. 
MRK.6.41	Ot illaɏan Jesus chi hachiʼn limaʼn tilapay ya chuwaʼn ikan, ot lantanged ud langit, lanyaman kan Apudyus. Pilispis-igla tilapay ya ikan ot illidchola kan cha disipulusla ta iwaɏascha kan cha tagu. 
MRK.6.42	Langancha losan ot lassugcha. 
MRK.6.43	Ot chilagup cha disipulusla cha lasaweɏ ot laplaplu lasawaɏan si chuwaʼn langaya. 
MRK.6.44	Lasuɏuk si limallibu cha langan un lelleɏaki, achipun libilang cha byebbyebyai ya cha aalak.
MRK.6.45	Lagamput pun chi lamakalan Jesus kan cha tagu, kakman Jesus lallugalon cha disipulusla si byangka ta umun-ulacha chumemang si byeybyey un umoy ud Bethsaida. Ot pilaoyonla cha tagu. 
MRK.6.46	Pilaoyonla ked chicha, lalagecha siya si osaʼn bilig ta umoy malluwalu.
MRK.6.47	Alla pun un lumabi, inggew chi byangka si gawan chi byeybyey, ked os-ossaan si Jesus si bilig. 
MRK.6.48	Intapla cha disipuluslaʼn mampampaligat un mangipaoyon si byangka ti liyabot chi amod un bidbid. Alla pun un wiswisngit, ummoy si Jesus kan chichaʼn lalidtidchaɏan si lap-at chi chelum. Lausala otyan chicha, 
MRK.6.49+MRK.6.50	ngim intullongcha pun siya un malidtidchaɏan si lap-at chi chelum, sintutukingcha si ogyatcha ti kalancha pun lu kamɏog.
MRK.6.49+MRK.6.50	Ot kakman Jesus gilingaan chicha, un kalala, “Achi kayu umogyat! Sakon laoy. Achi kayu manchaleg!” 
MRK.6.51	Ot lakalugen kan chicha si byangka, ot gummilok chi bidbid. Ot patunged laslaschaaw cha disipulusla, 
MRK.6.52	ti ulay intullongcha lampaachuwan Jesus si tilapay, achipuncha laawatan chi piolaʼn ibyega mipanggop si kilabyelinla, ti latangkin chi somsomokcha.
MRK.6.53	Chummemangcha pun si byeybyey, gummatongcha si sakup chi Gennesaret, ot impungodcha byangkacha. 
MRK.6.54	Lummawacha pun si byangka, kakman cha tagu immatulan si Jesus. 
MRK.6.55	Ot sintotodchakchaʼn ummoy si losan un iliʼn adchaliyan. Ot chingngeɏcha pun, biluligencha cha lasakit ta iyoycha si inggewala. 
MRK.6.56	Ulay lu chiluʼn lugeɏʼn ayala, iyoycha cha lasakit si maup-uppulan cha tagu, ot langkadkachegucha kan siya ta samela gey appachen cha lasakit chi sanggayachen chi anchuʼn silupla. Ot cha losan un langapped lummin-awacha.
MRK.7.1	Si osaʼn eɏgew, lachagup cha Pariseo ya cha uchum un mimistulun chi lintog un lampeɏpuʼd Jerusalem, ummoycha kan Jesus. 
MRK.7.2	Ot intullongcha cha uchum un disipulus Jesus un manga-mangan un kiisaw chi imacha. Achipuncha tiluttuwa cha ugalichaʼn Judio un mambiɏucha yan, asicha ot mangan. 
MRK.7.3	Ti cha Pariseo ya cha losan un Judio, tuttuwaoncha ugalin cha iyaawi un achipuncha mangan lu achipuncha mambiɏu. 
MRK.7.4	Ya achipuncha bo kalon cha uchum un makan un mangin-an si mekit lu achipuncha ulaon byebyaɏan. Ked achu bo uchum un ugalin cha iyaawi un tuttuwaoncha, isun chi in-ilonchaʼn man-uɏas si byanga ya kanchilu ya mangkiwas si tasa ya chuyug.
MRK.7.5	Ot ilimus cha Pariseo ya cha mimistulun chi lintog kan Jesus “Puggey cha disipuluslu un achipuncha tuttuwaon chi ugali un tilawid taku kan cha leɏpuwan taku, ngim manganchaʼn kiisaw chi imacha?”
MRK.7.6	Summongbyat si Jesus un kalala, “Tuttuwa imbyegan Apudyus kan propeta Isaiah mipanggop kan chikayuʼn taguʼn aginpapati. Kalan chi inggilin Isaiah,
MRK.7.6	‘Cha taguʼn alla, chaychayawoncha sakon si tupokcha,
MRK.7.6	ngim adchayuwan chi somsomokcha kan sakon.
MRK.7.7	Lappun simbin chi malaychayawancha kan sakon, ti siyad itudtuchucha ugali un killingwan cha tagu, ked kalanchaʼn bilinku.’
MRK.7.8	Lan-awichenyu bilin Apudyus ked siya popotpotanyu ugalin cha tagu.”
MRK.7.9	Ot intuɏuy Jesus un langibyega, “Lalaing kayu un langiwalin si bilin Apudyus taplu siya bo tuttuwaonyu ugaliyu. 
MRK.7.10	Ti kalan chi bilin Moses, ‘Potgom cha amam kan ilam,’ ked ‘Lu silu mangeɏaweg si amala ya ilala, masapuɏʼn mapatoy.’
MRK.7.11	“Ngim ha itudtuchuyu ked sabyali. Ti kalanyu lu awed mituɏung chi tagu kan cha amala kan ilala ibyegala kan chicha, ‘allaya chi ituɏungku ngim Korban (piolaʼn uguchon, uwan Apudyus), ked achipun masapuɏʼn idchela chicha.’ 
MRK.7.12	Ked lu hachi ibyegala, ipalityu si ing-inggala un tumuɏung kan cha amala kan ilala. 
MRK.7.13	Ked gapu si cha ug-ugali un itudtuchuyu si achuʼn tagu, lambyalin un liwalin chi ugud Apudyus. Ya achu cha kokòonyu un kamatchi,” kalan Jesus kan chicha.
MRK.7.14	Ilayagen Jesus cha amod un tagu kasin ot kalala kan chicha, “Chongɏonyu losan chi alla ta maawatanyu. 
MRK.7.15	Chakampun un mikam-ot chi tagu mampeɏwing kan siya, ngim ha mibyeɏan chi tupokla. 
MRK.7.16	Chongɏonyu lu liingaan kayu.”
MRK.7.17	Lapalos pun, tilelan Jesus cha tagu ot lilumlok si byeɏoy, lakaimus cha disipulusla lu silu pion chi pangngaliglaʼn ibyega. 
MRK.7.18	Kalan Jesus kan chicha, “Ha lappun malunglungyu? Ha achipunyu bo maawatan un ha lumlok si tupok chi tagu ked achipunla chimkon chi tagu? 
MRK.7.19	Ti achipun umoy si somsomokla ngim mangoy si buwangla ked lummoswa.” (Ha piolaʼn uguchon ked mampeɏkas cha losan un makan).
MRK.7.20	Intuɏuyla kalan un, “Ha mibyeɏan chi tagu ked siya mampeɏwing kan siya. 
MRK.7.21	Ti somsomok chi tagu meɏpuwan cha lawwing un kopya, un isun chi kilagatkat, chegchegas, akaw, pumatoy, 
MRK.7.22	agum, kilalawwing, silisikap, apos, mangkiyakiyap, lilalastug ya uchum un liluluku. 
MRK.7.23	Losan cha alla ked lampeɏpu si somsomok chi tagu ked siya mampeɏwing si tagu kan Apudyus.”
MRK.7.24	Tilelan Jesus chi hachiʼn ili ot ummoy si iliʼn sakupon chi Tyre. Lilumlok si osaʼn byeɏoy ked achipunla pion un maammuwan un awed siya, ngim achipunla misulib chi kaawedla. 
MRK.7.25	Inggew chi osaʼn byebyai un ha alakla ked latimu. Chingngeɏla pun un awed si Jesus udchi, kakma ummoy si awechela. Lampalintuming si sangwalanla, 
MRK.7.26	ot langkadkachegu ta peɏyawola aɏan un inggew si alakla. Ha allaʼn byebyai ked liyalak ud Phoenicia un sakupon chi Syria ya Grego ugudla. 
MRK.7.27	Inyalig Jesus un langibyega kan siya, “Masapuɏʼn un-ulaon pakalan cha alak, ti chakampun un ustu lu ipakan chi kalon chi alak si asu.”
MRK.7.28	Ot summongbyat chi byebyai, “O, Apu, ngim ulay bo cha asu si guweb chi lamisaan ked kaloncha bugta un machachak cha alak.”
MRK.7.29	Ot kalan Jesus kan siya, “Bibiɏu songbyatlu! Makwaʼn ingkan, tilelan chi aɏan chi alaklu.” 
MRK.7.30	Ummoyon uwacha ot inchesala alaklaʼn uumbog, lummawa aɏan kan siya.
MRK.7.31	Tilelan Jesus chi iliʼd Tyre ot langoy ud Sidon un ummoy si byeybyey ud Galilee ya sakupon Decapolis. 
MRK.7.32	Illiyoy cha tagu kan Jesus chi osaʼn leɏakiʼn latuɏong ya laumeɏ. Langkadkachegucha kan siya ta appachela otyan ta lumin-awa.
MRK.7.33	Inyachayun Jesus siya kan cha amod un tagu, ot illiggala cha gammatla si ingan chi leɏaki. Ot tummuppa ot appachela chilan chi leɏaki. 
MRK.7.34	Lantanged ud langit ot summaw-ot, ot kalala kan siya, “Ephphatha!” (Piolaʼn uguchon, “Miwalitka”). 
MRK.7.35	Ot kakma lakaan chi tuɏongla ya umeɏla ot lamot-agen chi manggigingala.
MRK.7.36	Bililin Jesus chicha ta achipuncha ibyegbyega. Ngim ulay lu bililinla chicha, ilam-amodcha imbyegbyega. 
MRK.7.37	Patungedcha laschaaw, un kalancha, “Losan un killingwala ked bibiɏu. Ti pilalin-awala tuɏongla ya umeɏla.”
MRK.8.1	Si hachiʼn timpu, lachagup kasin cha amod un tagu. Ked lappun kaloncha, ilayagen Jesus cha disipulusla ot kalala kan chicha, 
MRK.8.2	“Macheguwak gey kan cha taguʼn alla, ti latiɏun eɏgew chi illiinggewancha kan sakon ked lappun kaloncha. 
MRK.8.3	Lu paoyolok chicha un mabibittin, matalimuchewcha si chaɏan ti adchayuwan chi leɏpuwan cha uchum.”
MRK.8.4	Summongbyat cha disipulusla, “Ngim udma intaku mangean si umalay un ipakan taku kan cha allaʼn tagu ti alla taku si talin un ili?”
MRK.8.5	Ilimus Jesus, “Piga awed un tilapayyu?”
MRK.8.5	Kalancha, “Pitu.”
MRK.8.6	Ot pilaamuy Jesus cha amod un tagu si pita. Illaɏala pituʼn tilapay, lanyaman kan Apudyus, ot pilispis-igla ot illidchola kan cha disipulusla ta iwaɏascha kan cha tagu. Ot kingwacha. 
MRK.8.7	Awed bo akit un mangkapaat un ikan. Lanyaman si Jesus kan Apudyus ot ibyegala kan cha disipulusla un iwaɏascha kan cha tagu. 
MRK.8.8+MRK.8.9	Langkakakancha losan ot laslassugcha. Umoy un opat libu cha taguʼn langan. Ot chilagup pun cha disipulusla cha lasaweɏ, laplaplu pituʼn langaya.
MRK.8.10	Pilaoyon pun Jesus cha tagu, lallugencha kan cha disipulusla si byangka ot ummoycha si iliʼn sakupon chi Dalmanutha.
MRK.8.11	Ummoy cha uchum un Pariseo kan Jesus ot lilugiyanchaʼn lakasongsongbyat kan siya ti pionchaʼn mangin-in-an siya. Ilimuscha un mangipaila si lakaskaschaaw un mangagammuwan un si Apudyus chi langibuun kan siya. 
MRK.8.12	Summaw-ot si Jesus ot kalala, “Puggey chi salaʼn lolap man-imus si lakaskaschaaw un mangagammuwan? Ibyegak chi katuttuwaan kan chikayu, lappun ipailak un lakaskaschaaw kan cha allaʼn lolap.” 
MRK.8.13	Tilelala chicha, lallugen si byangka, ot chummemang.
MRK.8.14	Cha disipulus Jesus, laliwatancha byaɏuncha. Ossaan abus chi tilapay un awed kan chicha si byangka. 
MRK.8.15	Bilegbyegaan Jesus chicha, “Man-alled kayu ya tanchaalanyu cha yeast cha Pariseo ya si Herod.”
MRK.8.16	Ot lan-uuguchencha un kalancha, “Imbyegala hachi ti lappun siyad tilapay taku.”
MRK.8.17	Ammun Jesus chi ug-ugguchoncha, ot kalala kan chicha, “Payuggey man-is-isikan un lappun ilawityù byaɏunyuʼn tilapay? Achipunyu pay laing mitullong willu maawatan? Ha latangkin chi somsomokyu?
MRK.8.18	“ ‘Allat cha atayu, ngim lappun itullongyu. Allat cha ingayu, ngim lappun chongɏonyu.’ Ha achipunyu masmasmok?
MRK.8.19	“Ha limaʼn tilapay un pilispis-igku kan cha limallibuʼn tagu? Pigan langaya cha lasaweɏ un chilagupyu?”
MRK.8.19	Kalancha kan siya, “Lasawaɏan si chuwa.”
MRK.8.20	“Ot pilispis-igku pun chi pituʼn tilapay un impakanku kan cha opat libuʼn tagu, pigan langaya chilagupyuʼn lasaweɏ?”
MRK.8.20	Ot kalancha kan siya, “Pitu.”
MRK.8.21	Oli pun kalala kan chicha, “Ked chaampunyu gey maawatan?”
MRK.8.22	Gummatongcha pun ud Bethsaida, inggetong cha uchum un tagu osaʼn lakuɏap un leɏaki ot langkadkachegucha kan Jesus ta appachela siya. 
MRK.8.23	Kiliwidla lakuɏap un leɏaki ot illiyoyla si igid chi ili. Ot tiluppaala atala ya ilappachela ot ilimusla kan siya, “Awed kamman mitullonglu?”
MRK.8.24	Lantanged chi leɏaki ot kalala, “O, mitullongku cha tagu, ngim isucha kayuʼn malidtidchaɏan.”
MRK.8.25	Ingkasin Jesus ilappachen chi atan chi leɏaki. Ot lanchiyat un ustu ya pummillong chi tullongla. 
MRK.8.26	Ot pilaoyon Jesus siya ta umoy ud uwacha. Bililinla siya un kalala, “Achika mangoy si halat un ili.”
MRK.8.27	Ot ummoy cha Jesus ya cha disipulusla si cha iliʼn sakupon Caesarea Philippi. Si chaɏan, ilimus Jesus kan chicha, “Silu ibyegbyegan cha tagu kan sakon?”
MRK.8.28	“Kalan cha uchum, sika si John un Mambubunyeg. Kalan bo cha uchum un, sika si Elijah, ked cha uchum kalancha un, osa kan propeta.”
MRK.8.29	Ilimus Jesus kan chicha, “Chikayu ngay? Himma maibyegayu kan sakon?”
MRK.8.29	Summongbyat si Peter, “Sika Kristu un ingkarin Apudyus un umali.”
MRK.8.30	Bililin Jesus chicha, “Achiyu ibyegbyega mipanggop kan sakon.”
MRK.8.31	Ot lilugiyalan itudtuchu kan chicha un kalala, “Sakon un Alak chi Tagu ked masapuɏʼn achu mipachaskuʼn ligat. Lawwingoncha sakon cha pallakayon cha Judio, cha ap-apun cha papachi ya cha mimistulun chi lintog. Ked mapatoyak, ngim lu lumaus chi tiɏun eɏgew, umuliyak matagu.” 
MRK.8.32	Mammot-eg chi lambyebyegan Jesus kan chicha. Ot intalin Peter siya ot tilubngeɏla. 
MRK.8.33	Ngim lansagung pun si Jesus kan cha disipulusla, ilomɏala si Peter un kalala, “Wissedka, Satalas! Ti ha somsomoklu chakampun un lampeɏpu kan Apudyus, ngim lampeɏpu si tagu.”
MRK.8.34	Ot ilayagen Jesus cha amod un tagu ya cha disipulusla, ot kalala, “Lu silu simpion un mitun-ud kan sakon, masapuɏʼn ichuyala long-egla, ked alusala ligat ulay siya matoyala ked tun-uchola sakon.
MRK.8.35	Ti ha taguʼn piolaʼn taguwon chi biyegla ked mataɏakla mit laing. Ngim ha taguʼn mangkasutala biyegla gapu kan sakon ya gapu si Bibiɏuʼn Chameg, matatagu ing-inggala. 
MRK.8.36	Ti simma magaleb chi tagu lu mangkuwala losan un awed si lubung, ngim mataɏakla biyegla si ing-inggala? 
MRK.8.37	Ti lappun makwaʼn mansakan chi tagu si biyegla. 
MRK.8.38	Ti si salaʼn timpu un lappun pammatin chi kaachuwan ya amod chi kilalawwing cha tagu. Ked lu silu mabiin un mangisiked kan sakon ya ugudku, Sakon un Alak chi Tagu, mabiilak bo un mangisiked kan siya lu mangulilak un mangipaila si kilachayaw Amak un kadwaalak kan cha angheles.”
MRK.9.1	Ot kalala bo kan chicha, “Katuttuwaan chi ibyegak kan chikayu. Awed cha uchum kan chikayu si sala un achipuncha matoy inggala mailacha kilabyelin Apudyus si mampangatala.”
MRK.9.2	Lummaus pu olom eɏgew, ilayagen Jesus cha Peter, James ya John ot illiyoyla chicha intalin si osaʼn mantaklang un bilig. Udchi, summabyali tullong Jesus si sangwalancha, 
MRK.9.3	ya malilisiling chi silupla ya mamputilak un lappun mangiyisuwan si kilaputilakla si allaʼn lubung.
MRK.9.4	Ot lummoswa cha Elijah kan Moses ot makaug-uggudcha kan Jesus. 
MRK.9.5	Ot kalan Peter kan Jesus, “Mistulu, bibiɏu ta awed kami utla. Mangwa kami si tiɏun sigey. Mangkuwam osa, mangkuwan Moses osa ya mangkuwan Elijah bo osa.” 
MRK.9.6	Imbyegala hachi ti lappun ammula si uguchola gapu ta amod chi ogyatcha.
MRK.9.7	Ot si hachi, tilalikchungan chi libuu chicha, ot ladngeɏcha ginga un lampeɏpu si libuu un kalala, “Allaya Alakkuʼn tagtagopok. Chongɏonyu siya!” 
MRK.9.8	Kakmacha lanlangɏanga, lappun intullongcha si uchum ngim abus si Jesus.
MRK.9.9	Ot lan-osogcha pun si hachiʼn bilig, bililin Jesus chicha un kalala, “Achipunyu ibyegbyega intullongyu kan cha uchum inggala Sakon un Alak chi Tagu si awi ked umuli matagu kasin.”
MRK.9.10	Ot tiluttuwacha bilinla, ngim lan-asi-imuscha lu silu piolaʼn uguchon chi umuli matagu kasin. 
MRK.9.11	Ot ilimuscha kan siya, “Puggey cha mimistulun chi lintog ibyega un masapuɏʼn umun-ula umali si Elijah lu si Kristu.”
MRK.9.12+MRK.9.13	Summongbyat si Jesus, “Tuttuwa un ummula si Elijah ummali ta isagalala cha tagu si umaliyak. Tuttuwa ibyegak kan chikayu, lagamput ummali si Elijah ked lakwa cha losan un pion cha taguʼn koon kan siya un isun chi liigili si ugud Apudyus. Ked liigili boʼn Sakon un Alak chi Tagu si awi, masapuɏʼn mapaligatalak ya maam-amsiwak bo kan cha tagu.”
MRK.9.14	Langulin pun cha Jesus si inggewan cha uchum un disipulus, intullongcha cha achuʼn taguʼn langalluɏung kan chicha. Inggew bo cha uchum un mimistulun chi lintog un lakasongsongbyat kan cha disipulus. 
MRK.9.15	Intullong pun cha achuʼn tagu si Jesus, laschaawcha ot lalodchakcha ummoy kan siya ot pakumustaoncha. 
MRK.9.16	Ot ilimus Jesus kan chicha, “Simma pin-ayu man-is-isikan kan chicha?”
MRK.9.17	Ot gumminga osaʼn leɏaki un inggew kan cha achu un tagu, un kalala, “Mistulu, inggetongku alakkuʼn leɏaki kan sika, ti ilumeɏn chi aɏan un awed kan siya. 
MRK.9.18	Ked lu gumatong chi aɏan, ipat-ugla alak si pita. Mantetebuteb chi tupokla, mangngillongillot chi ngiponla, ya kuminkinteɏeg chi long-egla. Imbyegak kan cha disipuluslu ta peɏyawoncha aɏan un awed kan siya, ngim achipuncha makapeɏyaw.”
MRK.9.19	Summongbyat si Jesus kan chicha, “Chikayuʼn lappun pammatila! Atoma byeyegku un illiinggew kan chikayu ya atoma alusku kan chikayu?” Oli pun kalala si aman chi alak, “Igetongyu kan sakon chi halat un alak.”
MRK.9.20	Ot illiyoycha kan Jesus. Intullong pun chi aɏan si Jesus, kakmala langayaskason chi alak ot lipat-ug si pita un mambyenbyelikted ya mantetebuteb chi tupokla.
MRK.9.21	Ilimus Jesus si aman chi alak, “Kam-amman chi lallugiyala?”
MRK.9.21	Ot kalala, “Likabyen-og.” 
MRK.9.22	“Iyeɏ-eɏgewla siya ichukmam si apuy ya si chelum, ta mangtoyala kan siya. Ngim lu awed makwam, kacheguwam u chikami ya tuɏungam u chikami.”
MRK.9.23	Kalan Jesus kan siya, “Puggey ibyega, lu makwam? Makwa losan chi koon chi tagu lu mamati.”
MRK.9.24	Ot kakman chi ama chilakeɏ gingala un kalala, “Oo, mamatiyak, ngim tuɏungalak ti kuɏang chi pammatik!”
MRK.9.25	Intullong pun Jesus cha amod un taguʼn sintotodchak un umachali, ilomeɏala aɏan, un kalala, “Sikaʼn aɏan un lampatuɏong ya langumeɏ si allaʼn alak, ibyegak kan sika lumawaka kan siya ya achika mangulin kasin.”
MRK.9.26	Laakikis chi aɏan ot pilatungedla langayaskason chi alak, ot lummawa. Isun chi lecheg chi alak ot achu langibyegan, “Latoy.” 
MRK.9.27	Ngim iloglen Jesus chi imala ot bilangonla siya ot summiked.
MRK.9.28	Lilumlok cha Jesus ya disipulusla si osaʼn byeɏoy. Ummabuscha pun, ilimus cha disipulusla kan siya, “Pakamiggey achipun makapeɏyaw si hachiʼn aɏan?”
MRK.9.29	Kalan Jesus kan chicha, “Abus chi luwalu si makapeɏyaw si katchin aɏan.”
MRK.9.30	Ot tilelan cha Jesus chi hachiʼn ili ot langoychaʼd Galilee. Achipun Jesus pion un maammuwan chi inggewancha, 
MRK.9.31	ti tudtudtuchuwala cha disipulusla. Kangkalala kan chicha, “Sakon un Alak chi Tagu si awi ked mipuɏangak kan cha taguʼn mamatoy kan sakon. Ngim si mikatluʼn eɏgew, umuliyak matagu kasin.” 
MRK.9.32	Ngim achipun cha disipulusla maawatan chi piolaʼn ibyega ot ummogyatchaʼn maka-imus kan siya.
MRK.9.33	Gummatong cha Jesus ud Capernaum. Lilumlokcha pun si byeɏoy, ilimus Jesus kan cha disipulusla, “Simma pin-ayu man-is-isikan si chaɏan?” 
MRK.9.34	Ngim gummilokcha ti ha pin-acha lan-is-isikan si chaɏan lu silu kangatuwan kan chicha. 
MRK.9.35	Ot ummamuy si Jesus, ilayagela cha lasawaɏan si chuwaʼn disipulusla, ot kalala kan chicha, “Lu silu simpion un mambyalin kangatuwan kan chikayu, masapuɏʼn mambyalin kabyabyaan ya mansimbi kan cha losan un kadwala.” 
MRK.9.36	Ilayagela osaʼn alak ot pilasikedla siya si sangwalancha. Ilaklila siya ot kalala kan chicha, 
MRK.9.37	“Lu silu mangipotog si kabyabyaan un tagu un isun chi allaʼn alak mipagapu si pammatila kan sakon, potgola bo sakon. Ked lu silu mangipotog kan sakon, potgola bo langibuun kan sakon.”
MRK.9.38	Kalan John kan Jesus, “Mistulu, intullongmi osaʼn tagu un pin-a mampeɏyaw kan cha aɏan un us-useɏola ngachenlu, ot impalitmi siya ti chakampun un biɏun taku.”
MRK.9.39	Ngim kalan Jesus kan chicha, “Achiyu ipalit siya ti lu silu mangwa si lakaskaschaaw un useɏola ngachenku, ked achipun man-ugud si lawwing mipanggop kan sakon. 
MRK.9.40	Ti lu silu achipun mallawwing kan chitaku ked biɏun taku. 
MRK.9.41	Tuttuwa ibyegak kan chikayu, lu silu mamailum si chelum kan chikayu gapu ta tagu chikayu kan Kristu, tuttuwaʼn maidchen si gunggulala.”
MRK.9.42	“Lu silu mangmangwa si makabyasuɏan cha allaʼn kabyabyaan un taguʼn mamati kan sakon, un-ulloy chi ibitinla biletuʼn gilingan si byegangla ked lantup-ung si byeybyey. 
MRK.9.43+MRK.9.44	Lu ha imayu chi gapun chi makabyasuɏanyu, lampogenyu. Ti un-ulloy chi gungsuɏ kayu un maidchen si biyeg un mallalayun lu wechewed chi imayu un mibyellu ud impiyeɏlu un mallalayun un apuy.
MRK.9.45+MRK.9.46	Lu ikiyu gapun chi makabyasuɏanyu, lampogenyu. Ti un-ulloy chi mapilay kayu un maidchen si biyeg un mallalayun lu wechewed chi ikiyu un mibyellu ud impiyeɏlu. 
MRK.9.47	Ked lu ha atayu chi gapun chi makabyasuɏanyu, ukaonyu! Ti un-ulloy chi mabussok kayu un lumlok si mampangatan Apudyus lu wechewed chi atayu un mibyellu ud impiyeɏlu, 
MRK.9.48	‘un inggewan cha ogos un, achipun matoy ya apuy un achipun maksop.’
MRK.9.49	“Losan un tagu, masapuɏʼn mapachasancha ligat ta bumaɏu ugalicha, un isun chi makan un lu maasilan pumiya.
MRK.9.50	Bibiɏu asin, ngim lu makaan chi simsimla lappun in-ilon un mangiyulin si kilaasinla. Ked isun otyan chi mallamlaw un laasilan chi mambibiɏulanyu ta mallin-awa kayu.”
MRK.10.1	Tilelan cha Jesus chi hachiʼn ili ot ummoycha si sakupon chi Judea ot chilemangcha bo chewwang un Jordan. Ot kasin bo lauppun cha amod un tagu kan Jesus ot tiludtuchuwala chicha un isun chi sigud un pin-ala killingwa.
MRK.10.2	Si hachi, ummoy cha uchum un Pariseo kan siya ta mangin-in-ancha siya. Ot kalancha, “Ha ipalubus kamman chi lintog taku un ichangan chi leɏaki asawala?”
MRK.10.3	Summongbyat si Jesus un kalala, “Simma imbilin Moses si awi?”
MRK.10.4	Ot kalancha, “Inteun Moses un mangigili leɏaki si kasuɏatan un mangichangala si asawala ked makwa un peɏyawola siya.”
MRK.10.5	Ngim kalan Jesus, “Gapu si kilatangkin cha tagu, inggilin Moses chi hachiʼn bilin. 
MRK.10.6	Ngim si chamchamu un langwaan Apudyus si lubung, killingwala leɏaki ya byebyai.
MRK.10.7	‘Ked hachi gapulan telan chi leɏaki cha amala kan ilala ked mitipug si asawala, 
MRK.10.8	ked mambyalincha ossaan un long-eg.’ Ked chakampun un chuwacha ngim ossaan un long-eg.
MRK.10.9	Ked lu silu cha lantipugon Apudyus, lappun kalobbongan chi taguʼn mampasila kan chicha.” 
MRK.10.10	Lilumlok pun cha Jesus si osaʼn byeɏoy, ilimus bo cha disipulusla mipanggop si ichang. 
MRK.10.11	Kalala kan chicha, “Lu silu leɏaki un mangichang si asawala ked mangasawa kasin, makabyasuɏ si chegchegas. 
MRK.10.12	Ked lu silu bo byebyaiʼn mangichang si asawala ked mangasawa kasin, makabyasuɏ bo si chegchegas.”
MRK.10.13	Illinggew cha taguʼn langiyoy kan cha aalakcha kan Jesus ta ipatayla cha imala kan chicha ya binchisyulala chicha. Ngim ilomɏan cha disipulusla chicha. 
MRK.10.14	Ngim intullong pun Jesus, summanga ot kalala kan chicha, “Palubusanyu cha aalak un umali kan sakon. Achiyu ipalit chicha, ti cha katlaʼn aalak chicha cha mipati si Mampangatan Apudyus. 
MRK.10.15	Tuttuwa ibyegak kan chikayu, lu silu achipun mangipakumbyabya si long-egla si mamatiyala kan Apudyus, un isun chi kilakumbyabyan cha allaʼn aalak, achipun makwa un mipati si Mampangatan Apudyus.” 
MRK.10.16	Ot ilaklin Jesus cha aalak ot impatayla imala si kacha osa kan chicha ya bilinchisyulala chicha.
MRK.10.17	Si lummibbyatan cha Jesus un umoy manggaggakay, lalodchak chi osaʼn leɏaki un ummoy lampalintuming si sangwalanla ot ilimusla kan siya, “Bibiɏuʼn Mistulu, simma masapuɏʼn kook ta mataguwak kan Apudyus ing-inggala?”
MRK.10.18	Ot kalan Jesus kan siya, “Puggey kalan un bibiɏu kan sakon? Lappun uchum si bibiɏu lu achi abus si Apudyus. 
MRK.10.19	Ammum cha bilin Apudyus un kalala: ‘Achika pumatoy, Achika makachegchegas, Achika man-akaw, Achim tistiguwan chi chakampun si tuttuwa, Achika malluku, ya Masapuɏʼn potgom cha amam kan ilam.’ ”
MRK.10.20	Ot kalala kan Jesus, “Mistulu, inggan chi kabyen-ogku, ilaminku killingwa cha bilin.”
MRK.10.21	Laay-ayatan si Jesus un langitutullong kan siya ot kalala, “Awed chi ossaan un langkuɏangam. Man-ingilaka kan cha losan un kukkuwam ked idchom chi ngilala kan cha kapus, ta langit chi manguppulam si kilabyaklanglu. Ked umalika, mitun-ud kan sakon.”
MRK.10.22	Chingngeɏla pun chi imbyegan Jesus, ummoyon un manchachauy ti amod chi bilaklangla.
MRK.10.23	Lansagung si Jesus kan cha disipulusla ot kalala kan chicha, “Patunged kakaskun chi mipatiyan chi byaklang si Mampangatan Apudyus!”
MRK.10.24	Laschaaw cha disipulus si imbyegala, ngim ingkasin Jesus imbyega, “Aalakku, patunged kakaskun chi mipatiyan chi tagu si Mampangatan Apudyus! 
MRK.10.25	Ti lagodgochong chi lumlokan chi kameɏ si abut chi talud lu ha mipatiyan chi byaklang si Mampangatan Apudyus.”
MRK.10.26	Laam-amod laschaaw cha disipulus ot kalancha kan siya, “Simman lù cha makwaʼn matatagu?”
MRK.10.27	Ot intullong Jesus chicha ot kalala, “Lu tagu mangwa achipunla kabyeeɏan, ngim lu si Apudyus, makwala ti kabyeeɏala losan.”
MRK.10.28	Ot kalan Peter kan siya, “Somsomkom, tilelanmi cha losan ta pigagey lu mitun-ud kami kan sika.”
MRK.10.29	Kalan Jesus, “Tuttuwa ibyegak kan chikayu, lu silu malelan si byeɏoyla willu susuludla willu amala kan ilala, willu cha aalakla willu pitala gapu si mitun-uchela kan sakon ya mangiweɏagawagela si Bibiɏuʼn Chameg, 
MRK.10.30	ked maidchen si salaʼn timpu si ad-achu un byeɏoy ya susulud, ila ya aalak ya pita. Mapaligatan si allaʼn lubung ngim si umaliʼn eɏgew, maidchen si biyeg un mallalayun. 
MRK.10.31	Ngim achu cha langatuʼn tagu si sala ked mibyabyacha si umaliʼn eɏgew. Ya achu cha labyabya un tagu si sala ked mipangatucha si umaliʼn eɏgew.”
MRK.10.32	Si inggewancha si chaɏan un malagechaʼd Jerusalem, lamangpangu si Jesus. Laschaaw cha disipuluslaʼn lituntun-ud kan siya. Ked cha taguʼn lituntun-ud kan chicha, ummogyatcha. Ot intalin Jesus cha disipuluslaʼn lasawaɏan si chuwa ot kasinla bo ibyega makwa kan siya. 
MRK.10.33	Ot kalala, “Chongɏonyu. Alla pun un intaku ud Jerusalem ked Sakon un Alak chi Tagu si awi, mipuɏangak kan cha ap-apun cha papachi ya cha mimistulun chi lintog. Ked kodchongancha sakon un matoy, ked ipuɏangcha sakon kan cha Gentil. 
MRK.10.34	Ked am-amsiwolak ya tuppaalak ya sapsaplitalak, asicha ot sakon patoyon. Ngim si mikatluʼn eɏgew, umuliyak matagu.”
MRK.10.35	Ot ummachali cha James kan John, un alak Zebedee kan Jesus, ot kalancha kan siya, “Mistulu, pionmiʼn koom chi chawatonmi kan sika.”
MRK.10.36	Ilimus Jesus kan chicha, “Simma pionyuʼn kook kan chikayu?”
MRK.10.37	Ot kalancha kan siya, “Lu chumtong chi machaychayaw un manturayam, ipalubuslu u chikamiʼn makatugew kan sika, osa si machuwalanlu ya osa si machuwigim.”
MRK.10.38	Ngim summongbyat si Jesus un kalala, “Achipunyu ammu chawchawatonyu. Ha maalusanyu kamman chi ligat un isun chi ligat un mipachasku? Ha makwa kamman un maiteɏodyu un matoy un isun chi inyootoyku?”
MRK.10.39	Ot kalancha, “O, makwami.”
MRK.10.39	Ot kalan Jesus kan chicha, “Tuttuwaʼn maalusanyu ligat un isun chi mipachasku ya maiteɏodyu boʼn matoy un isun chi iyootoyku. 
MRK.10.40	Ngim lappun kalobbongak un mampili lu silu mantugew si machuwalanku willu machuwigik ti si Apudyus chi lanchutuk kan cha asi mantugew.”
MRK.10.41	Chingngeɏn pun cha simpuɏuʼn disipulus chi alla, summangacha kan cha James kan John. 
MRK.10.42	Ilayagen Jesus chicha losan ot kalala kan chicha, “Tagammuyu cha maibilang un papangat utla pita, ipatutcha cha pioncha kan cha iturayancha. Ya cha langangatu saedcha, ipailacha kalobbongancha. 
MRK.10.43	Ngim chakampun otyan un kamatchi koonyu. Ti lu silu piolaʼn ngumatu kan chikayu, masapuɏʼn mansimbi kan chikayu losan. 
MRK.10.44	Ked lu silu simpion kan chikayuʼn mambyalin kangatuwan, masapuɏʼn mansimbi si losan un tagu un isun chi musassu. 
MRK.10.45	Ti Sakon un Alak chi Tagu si awi, chakampun si ummaliyak utla pita ta isimbiyalak kan cha tagu, ngim ummaliyak ta mansimbiyak kan cha tagu ya ichuyak chi biyegku un mansaka kan cha achuʼn tagu.”
MRK.10.46	Gummatong cha Jesus ya cha disipulusla ud Jerico. Ked si ummoyolancha si hachiʼn ili, litun-ud cha amod un tagu kan chicha. Ot illinggew chi osaʼn lakuɏap un ummaammuy si igid chi kesa un mampampalimus, si Bartimaeus un alak Timaeus. 
MRK.10.47	Chingngeɏla pun si Jesus un iNazareth un lumaus, illugilan mampokapokaw un kalala, “Jesus, un Galak Ari David, kacheguwalak u!”
MRK.10.48	Achu cha langomeɏ kan siya ta gumilok otyan, ngim ilam-amodla impakuy un kalala, “Galak David, kacheguwalak u!”
MRK.10.49	Oli pun, ummillong si Jesus ot kalala, “Ayagenyu siya utla.”
MRK.10.49	Ot ilayagencha hachiʼn lakuɏap un kalancha, “Matetteɏokka! Sumikedka, ti ilayagela sika.” 
MRK.10.50	Kakmala kilaan chi pokosla, summiked ot ummoy kan Jesus.
MRK.10.51	Ilimus Jesus kan siya, “Himma piom un kook kan sika?”
MRK.10.51	Ot kalan chi lakuɏap kan siya, “Apu, piok un makatullong.”
MRK.10.52	Kalan Jesus kan siya, “Makwa un ingkan uwayu ti ha pammatim kan sakon chi gapun chi lummin-awaam.” Ot kakma lakatullong ot litun-ud kan Jesus si chaɏan.
MRK.11.1	Ummachali pun cha Jesus ud Jerusalem, gummatongcha si pon-ed chi Bilig un Olivo un mambyeatan cha iliʼd Bethphage ya Bethany. Ot pilaulan Jesus cha chuwaʼn disipulusla 
MRK.11.2	un kalala kan chicha, “Umula kayu si anchiyan iliʼd chomang ked lu gumatong kayu, ochesanyu lipupungod un ayyubun chi changki un chaampun makabyayuwan. Ubyachenyu ked igetongyu utla. 
MRK.11.3	Lu awed mangimus un, ‘Payuggey lait ubyachen?’ ibyegayuʼn, ‘Masapuɏn chi Apu ya asila kakma iyulin.’ ”
MRK.11.4	Ummoyoncha ot inchesancha ayyubu si kesa un lipupungod si sawang chi osaʼn byeɏoy. Ot ilubyachencha. 
MRK.11.5	Ot cha uchum un taguʼn sumisiked si hachi, kalancha, “Himma koonyu, payuggey ubyachen lait un ayyubu?” 
MRK.11.6	Imbyegacha imbyegan Jesus kan chicha ot inteun cha hachiʼn tagu. 
MRK.11.7	Ot inggetongcha ayyubun changki kan Jesus ot inyap-ap cha disipulus chi takpin chi silupcha si ochog chi ayyubu ot langabyayu si Jesus. 
MRK.11.8	Achu bo cha taguʼn langiyapleg kan cha silupcha si kesa ya lummapngis cha uchum si pangan cha kayu ot inyaplegcha si kesa un ayola. 
MRK.11.9	Ot cha taguʼn ummun-ula ya cha lituntun-ud kan siya, simpapakuycha un kalancha,
MRK.11.9	“Machaychayaw si Apudyus! Chayawon taku siya un imbuun Apudyus.
MRK.11.10	Chayawon taku siyaʼn umali un mangituray kan chitaku ti siya mipasali kan Ari David!
MRK.11.10	Machaychayaw si Apudyus un kangatuwan!”
MRK.11.11	Gummatong cha pun ud Jerusalem, lilumlok si Jesus si templo. Lilangɏangala pun cha losan, ummoy kan cha lasawayan si chuwaʼn disipulusla ud Bethany ti lummaschom.
MRK.11.12	Labigat pun si langulilancha un lampeɏpuʼd Bethany, labitin si Jesus. 
MRK.11.13	Ot intapla kayuʼn igus un achu tubula, ot ummoyla intullong lu awed bungala. Ummachali pun, lappun inchesala si bungala ngim tubu abus ti chaampun chi timpun mamungaala. 
MRK.11.14	Ot kalala si kayu, “Malipud si sala, lappun mangan kasin si bungam.” Ot chingngeɏn cha disipulusla imbyegala.
MRK.11.15	Gummatongcha pun ud Jerusalem, ummoy si Jesus si templo ot lampeɏyaw kan cha inggew un mallalaku ya cha pin-a mangngila. Ot ilaminla lilitwed cha lamisaan cha mansusupli si pilak ya cha aammuyan cha mallalakù kalapati. 
MRK.11.16	Ya impalitla bo cha mambubukud un mangoy si chaɏom chi templo. 
MRK.11.17	Ot kalalaʼn lantudtuchu kan chicha, “Ha chakampun kamman un liigili si ugud Apudyus un, ‘Ha byeɏoyku ked siya kalanchaʼn malluwaluwan cha losan un tagu si kaili-ili.’ Ngim lambyalilonyu tatayɏuwan cha akkawan.”
MRK.11.18	Chingngeɏn pun cha ap-apun cha papachi ya cha mimistulun chi lintog chi kingwan Jesus, lansingitcha si in-ilonchaʼn mangtoy kan siya. Ti ummogyatcha kan siya ti laschaaw cha amo-amod un tagu si tudtuchula. 
MRK.11.19	Lummaschom pun, tilelan cha Jesus chi hachiʼn siudad.
MRK.11.20	Labigat pun, si lilausancha hachiʼn kayuʼn igus, intullongcha un leɏangu inggala si puunla. 
MRK.11.21	Laslasmok Peter chi imbyegan Jesus ot kalala kan siya, “Mistulu, ilam! Leɏangu kayuʼn igus un ileɏwagem!”
MRK.11.22	Summongbyat si Jesus kan chicha, “Patiyonyu si Apudyus. 
MRK.11.23	Tuttuwa ibyegak kan chikayu, lu silu mangibyega si allaʼn bilig, ‘Umopwaska ked man-atunka si byeybyey,’ ked achipun manchuwachuwa somsomokla ngim patiyola un ha imbyegala ked makwa, tuttuwa un makwa. 
MRK.11.24	Ked ibyegak kan chikayu, lu silu chawatonyu kan Apudyus si luwalu, patiyonyu un maatod kan chikayu, ked awatonyu. 
MRK.11.25	Lu malluwalu kayu, pakawalonyu cha taguʼn lakabyasuɏ kan chikayu ta pakawalon bo Amayuʼd langit cha byasbyasuɏyu. 
MRK.11.26	Ngim lu achipunyu pakawalon, achipun bo Amayuʼd langit pakawalon cha byasbyasuɏyu.”
MRK.11.27	Ot langulin cha Jesus ud Jerusalem. Si lalidtidchaɏalan Jesus si chaɏom chi templo, ummoy kan siya cha ap-apun cha papachi, cha mimistulun chi lintog ya cha pallakayon cha Judio. 
MRK.11.28	Ot kalancha kan siya, “Simma kalobbongam un mangwa kan cha laoy? Silu langatod si allaʼn kalobbongam un mangwa kan cha laoy?”
MRK.11.29	Ot kalan Jesus kan chicha, “Awed chi imusok kan chikayu. Lu songbyatanyu, asik ibyega lu simma kalobbongak un mangwa kan cha laoy. 
MRK.11.30	Ibyegayu kan sakon chilu lampeɏpuwan chi kalobbongan John un mambunyeg? Leɏpu kan Apudyus willu tagu?”
MRK.11.31	Ot lan-iillimuscha, “Simma ibyega taku? Lu kalan takuʼn, ‘Leɏpu kan Apudyus’ kalala un, ‘Payuggey achi pilati si John lù?’ 
MRK.11.32	Ngim lu kalan takuʼn, ‘Leɏpud chi tagu,’ ” Ngim ummogyatcha kan cha tagu, ti mamaticha losan un propetan Apudyus si John. 
MRK.11.33	Ot silongbyatancha si Jesus, “Achipunmi ammu.”
MRK.11.33	Ot kalan Jesus kan chicha, “Achipunku bo ibyega kan chikayu lu silu leɏpuwan chi kalobbongak un mangwa kan cha laoy.”
MRK.12.1	Ot inyalig Jesus un kalala kan chicha, “Inggew chi osaʼn tagu un lammuɏà grapes. Ot ilaɏedla lampalikwos, ot ummabut si byetu ta asila mangkupisan si bungala. Ot langwa bo si mantaklang un sigey ta inggewan cha man-aachug. Ot impatangkonla ot ummoy si sabyaliʼn ili.
MRK.12.2	Gummatong pu timpun chi man-aapit, imbuunla osaʼn bubùulola ta umoy mangaɏa si buwwala. 
MRK.12.3	Ngim cha lantangkon, chilokmaancha hachiʼn bubùulola ot bilokbokcha siya ot pileɏyawcha un lappun illidchoncha. 
MRK.12.4	Kasinla bo imbuun chi osaʼn bubùulola ot pilang-okcha uɏula ya kingwacha kabibìilan kan siya. 
MRK.12.5	Ot kasinla bo imbuun chi osa, ot pilatoycha siya. Ot katchi bo killingwacha si losan un bubùulola un imbuunla, pin-acha bilokbok cha uchum ya pilatoycha bo cha uchum. 
MRK.12.6	Hachi ked, lappun uchum un ibuunla, abus chi alaklaʼn leɏakiʼn tagtagopola. Si alungusla, imbuunla siya kan chicha, kalala, ‘Mabiincha ked kan siya.’
MRK.12.7	“Ngim gummatong pu alakla, kalan cha lantangkon, ‘Allaya sinlaksun si allaʼn pita. Umali kayu ta patoyon taku siya ta mangkuwa taku laksunla!’ 
MRK.12.8	Ot chilokmaancha siya ot pilatoycha, ot imbyellucha lechegla si lasin chi pita un lamuɏ-an si grapes.”
MRK.12.9	Ot ilimus Jesus, “Simma koon chi singkuwa si pita? Umoyla patoyon cha hachiʼn lantangkon ked impatangkonla pitala kan cha uchum. 
MRK.12.10	Ha achipunyu kamman bilasa liigili si ugud Apudyus mipanggop si allaya? Kalala,
MRK.12.10	‘Ha byetu un illissan cha lampaud un kalanchaʼn lappun simbila,
MRK.12.10	siya lambyalilon Apudyus un kapotogen un mangimpon-ed si misaachen chi byeɏoy.
MRK.12.11	Si Apudyus chi langwa si allaya ked lakaskaschaaw chi mangitullongan taku.’ ”
MRK.12.12	Pilachas cha papangat cha Judio un chokmaan siya ti laawatancha un chicha pasagichela si inyaligla. Ngim ummogyatcha kan cha amod un tagu, tilelancha siya ot ummoyoncha.
MRK.12.13	Oli pun, imbuuncha cha uchum un Pariseo ya uchum un tagun Herod ti pionchaʼn lubuton siya si ibyegala. 
MRK.12.14	Ummoycha kan siya ot kalancha, “Mistulu, ammumi un tuttuwa cha losan un ibyegam. Ammumi boʼn achipunlu laksigon chi tagu ulay silu kilasasaedla. Ngim siyad itudtuchum chi katuttuwaan mipanggop si pion Apudyus un koon cha tagu. Ked ibyegam u kan chikami lu suplingonmi lintog taku un Judio lu mambyayed kami si bugis si Emperador willu achipun?”
MRK.12.15	Ngim ammun Jesus un pionchaʼn sikapan siya ot kalala kan chicha, “Payuggey sakon mangin-in-an? Itchelak si pilak ta itullongku.”
MRK.12.16	Illidchencha pun, kalan Jesus kan chicha, “Himma sinlupa ya singngachen si alla?”
MRK.12.16	Ot kalancha, “Si Emperador Caesar.”
MRK.12.17	Ot kalan Jesus kan chicha, “Lu katlat, idchonyu kan Emperador chi uwala ya idchonyu bo kan Apudyus chi uwan Apudyus.” Chingngeɏcha pu hachi, laslaschaawcha kan siya.
MRK.12.18	Ot ummoy cha uchum un Saduceo kan Jesus makaim-imus. Cha Saduceo, achipun cha patiyon un umuli matagu kasin cha latoy. 
MRK.12.19	Kalancha, “Mistulu, inggilin Moses chi allaya para kan chitaku, ‘Lu langasawa osaʼn leɏaki ked latoy un lappun alakcha, masapuɏ un asaw-on chi suludla chi labyaɏu ta umalakcha un mibilang alak chi hachiʼn latoy un suludla.’
MRK.12.20	Inggew cha pituʼn lelleɏakiʼn mansusulud. Langasawa panguɏu ot latoy un lappun alakcha. 
MRK.12.21	Ot ilasawan chi mikadwa chi labyaɏu ot latoy bo un lappun alakcha. Ked isula bo si mikatlu, 
MRK.12.22	inggala ilasawala losan cha pitu un mansusulud. Latoy cha losan un lappun alakcha. Ked ha alungusla, latoy bo byebyai. 
MRK.12.23	Ked lu umuli kasin matagu cha latoy, silu ustu un sin-asawa kan siya? Ti losan chaʼn pitu ilasawa siya.”
MRK.12.24	Summongbyat si Jesus un kalala, “Laillachu kayu ti achipunyu maawatan chi liigili si ugud Apudyus ya kilabyelinla.
MRK.12.25	“Ti lu umuli matagu cha latoy, achipun cha man-as-asawa ti miyisucha kan cha angheles ud langit.
MRK.12.26	“Ked ha mipanggop si umuliyan cha latoy mataguwan kasin, achipunyu kamman bilasa inggilin Moses mipanggop si umapu-apuy un kayu? Ti kalan Apudyus kan siya, ‘Sakon si Apudyus un chaychayawon cha Abraham, Isaac ya Jacob.’
MRK.12.27	“Ha piolaʼn uguchon ked matagu kasin cha latoy, ti si Apudyus ked chakampun un Apudyus cha latoy, ngim Apudyus cha matattagu. Patunged kayu laillachu!”
MRK.12.28	Ot inggew chi osaʼn mistulun chi lintog un langngeɏ kan cha Saduceo un lakasongsongbyat kan Jesus. Ot chingngeɏla un ustu insongbyat Jesus kan chicha, ilimusla kan siya, “Kan cha losan un bilin Apudyus, simma kapotogen?”
MRK.12.29	Summongbyat si Jesus, “Ha kapotogen un bilin Apudyus ked. ‘Chikayun galak Israel, ammanyu chongɏon. Ossaan chi Apu taku un si Apudyus, lappun uchum. 
MRK.12.30	Ked masapuɏʼn ayatom si Apudyus si losan un somsomoklu, si losan un kalichodwam, si losan un kilalainglu ya si losan un koscheɏm.’
MRK.12.31	“Ked allaya mikadwa, ‘Masapuɏʼn ayatom cha asintatagum un isun chi man-aayatlu si long-eglu.’
MRK.12.32	Ot kalan chi mistulun chi lintog kan siya, “Ustu insongbyatlu. Tuttuwa imbyegam un ossaan si Apudyus un Apu taku, ya lappun uchum ngim siya abus.
MRK.12.33	Ked tuttuwa un masapuɏʼn ayaton taku siya si losan un somsomok taku, si losan un kilalaing taku ya si losan un koscheɏ taku ya ayaton taku cha asintatagu taku un isun chi man-aayat taku si long-eg taku. Lapotpotog un tuttuwaon taku cha allaʼn chuwaʼn bilin lu manchatun si losan un michatun kan Apudyus.”
MRK.12.34	Chingngeɏn pun Jesus chi kilalaing chi songbyatla, kalala kan siya, “Allà akit un mipatika si Mampangatan Apudyus.” Ked inggala si hachi, lappun uchum un lateɏod un makaim-imus kan siya.
MRK.12.35	Si lantudtuchuwan Jesus si templo, kalala, “Puggey cha mimistulun chi lintog ibyega un ha Kristu ked galak David? 
MRK.12.36	Ti impaibyegan chi Ispiritun Apudyus kan David un kalala,
MRK.12.36	‘Si Apudyus un Apu, kalala kan Apuk: Umamuyka si machuwalanku,
MRK.12.36	inggala ipaabyakku cha losan un kabusuɏm.’
MRK.12.37	“Lu ilawagen David si Kristu un Apula, himma in-ilolaʼn galak David si Kristu?” Ked lagalasan cha achun tagu un lanchochongngeɏ kan Jesus.
MRK.12.38	Si lantudtuchuwan Jesus, kalala kan chicha, “Allechenyu cha mimistulun chi lintog, ti pipionchaʼn iliklikwos chi anchu-anchu un silupcha ya memeɏyedchaʼn chaychayawon cha tagu chicha si mekit. 
MRK.12.39	Ya piliyancha boʼn umamuy si kapopotgen un tugew si sinagoga ya pionchaʼn chicha machaychayaw lu awed piyasta. 
MRK.12.40	Sikapancha bo cha labyaɏu ta eɏancha cha kukkuwacha, ya anchu-anchuwoncha luwalucha si sangwalan cha achuʼn tagu. Ked gapu si hachi, manchegson chi kachusaancha.”
MRK.12.41	Ot ummamuy si Jesus si chomang chi iiggaan si pilak si templo, ot intutullongla cha achuʼn taguʼn pin-acha mangitup-ung si pilak. Ked sin-adchu itup-ung cha byabyaklang. 
MRK.12.42	Ot lilumlok chi osaʼn kapus un labyaɏu ot intup-ungla chuwaʼn siping. 
MRK.12.43	Ot ilayagen Jesus cha disipulusla ot kalala kan chicha, “Tuttuwa ibyegak kan chikayu. Ad-achu intup-ung chi kapus un labyaɏu si iiggaan si pilak lu cha losan un pin-a langigga si pilakcha. 
MRK.12.44	Ti cha uchum, siyad illidchoncha saweɏn chi pilakcha. Ngim ha allaʼn labyaɏu, ulay kapus, illidchola losan un awed kan siya un useɏola si mataguwala.”
MRK.13.1	Lummawa pun si Jesus si templo, kalan chi osaʼn disipulusla, “Mistulu, ilam ked cha mangkabyaɏun byetu ya cha byeɏoy alla! Bibiɏu in-ilonchaʼn langwa.”
MRK.13.2	Ot kalan Jesus kan siya, “Mailayu cha allaʼn mangkachakkeɏʼn byeɏoy, ngim chumtong chi timpu un maamin mikusob cha laoy, ked lappun akit matelan si byetu si sigud un igewla.”
MRK.13.3	Ummamuy pun si Jesus ud Bilig un Olivo, un chomangon chi templo, lakaimus cha Peter, James, John ya Andrew kan Jesus ti tummalincha. 
MRK.13.4	Kalancha, “Ibyegam u kan chikami lu kam-amman chi makwaan chi hachiʼn imbyegam, ked simma mangagammuwanmi un chancheli makwaancha?”
MRK.13.5	Ot summongbyat si Jesus un kalala, “Man-alled kayu ta achi kayu maallilaw. 
MRK.13.6	Achu cha umali un us-useɏoncha ngachenku un kangkalancha, ‘Sakon si Kristu!’ ked achu cha allilawoncha. 
MRK.13.7	Ked lu chongɏonyu cha manggugubyat, ya chameg un langgugubyat si uchum un ili, achi kayu umogyat. Ti masapuɏʼn makwa katchi, ngim chaampun chi alungus chi lubung. 
MRK.13.8	Ti manggugubyat cha nasyun, ya manggugubyat bo cha iturayan cha ari. Ked lumoswa cha chita ya uɏat si cha kailiili. Ngim cha laoy siya mallugiyan cha ligligat un isun chi sumigabyen chi buwang chi byebyai un allaʼn umalak.
MRK.13.9	“Ngim allechenyu. Ti chokmaan chikayu ked ichiɏum chikayu si korti, ked saplitancha chikayu si sinagoga. Ked mipasangu kayu si cha turay ya cha Ari mipagapu kan sakon, ta hachi wayayu un mangibyega si Bibiɏuʼn Chameg kan chicha. 
MRK.13.10	Masapuɏʼn umun-ula mibyegbyega chi Bibiɏuʼn Chameg kan cha losan un tagu si ili-ili. 
MRK.13.11	Ked lu chokmaancha chikayu ya michiɏum kayu si korti, achi kayu machalagen si isongbyatyu, ti mipakaammu kan chikayu ustuʼn ibyegayu. Ti chakampun kan chikayu meɏpuwan chi ibyegayu, ti ha Ispiritun Apudyus chi mangipaspasmok kan chikayu.
MRK.13.12	“Si hachiʼn timpu, man-asiibit cha mansusulud ta mapatoy chi suludcha, ya ulay bo cha man-aama ya man-iila. Ked sasangngaon cha aalak cha amacha ya ilacha ked ipaotoycha chicha. 
MRK.13.13	Ked lawingon chikayu kan cha losan un tagu gapu kan sakon. Ngim lu silu mangipapati si pammatila kan sakon inggalà alungusla, chicha matatagu ing-inggala.”
MRK.13.14	Intuɏuy Jesus un kalala, “Lu mailayu hachiʼn patunged ‘Kaog-ogyat un Manyam-an’ un sumisiked si lugeɏʼn chakampun si lobbonglaʼn inggewan. (Cha mamasa si laoy, maawatancha otyan). Ked cha inggew ud Judea, masapuɏʼn umawidcha si bibbilig.
MRK.13.15	Ha taguʼn awed si otop chi byeɏoyla ked masapuɏʼn achipun lumoksed willu lumlok si byeɏoyla, ta mangaɏa cha alikamola. 
MRK.13.16	Ha taguʼn inggew si tattaɏun, masapuɏʼn achipun mangulin umoy mangaɏa si takpin chi silupla. 
MRK.13.17	Si hachiʼn timpu, kadchegu cha mabugi ya cha mantagibi. 
MRK.13.18	Iluwaluyu kan Apudyus ta achipun miyaspuɏ si timpun chi agilid. 
MRK.13.19	Ti ha ligat si hachiʼn timpu, ked lappun isula malipud si chamchamun langwaan Apudyus si lubung inggala si sala, ya lappun bo isula si umaliʼn eɏgew. 
MRK.13.20	Lu achipun Apudyus pilaagobbya cha hachiʼn eɏgew, lappun lin latagu kan cha tagu. Ngim gapu si kachegula kan cha losan un chilutukala, pilaagobbyala cha hachiʼn eɏgew.
MRK.13.21	“Ked lu awed mangibyega kan chikayu un kalala, ‘Ilanyu, allaya si Kristu!’ willu ‘Ilanyu, anchiya siya!’ achiyu patiyon. 
MRK.13.22	Ti lumoswa tuntulli un Kristu ya tuntulli un propeta. Mangipailacha si mangilasilan ya lakaskaschaaw ta mangallilawcha kan cha taguʼn pililiyan Apudyus. 
MRK.13.23	Ngim man-alled kayu; ilun-ulak imbyegbyega kan chikayu losan cha laoy.”
MRK.13.24	Intuɏuy Jesus un ibyega, “Si hachiʼn eɏgew, lu lagamput chi amod un ligat, gumikbot chi ilit ya achipun sumeɏeg.
MRK.13.25	“Man-odcheg cha bituwon un lampeɏpuʼd langit ya mikilug cha losan un pallakabyelin ud langit.
MRK.13.26	“Ked mailan cha losan un tagu Sakon un Alak chi Tagu un umali un mipati si libuu, ked maila chi kilabyelinku ya lumilalilang chi kila-Apudyusku.
MRK.13.27	“Ked ibuunku cha angheles un umoy si losan un ilid chi lubung ta chaguponcha cha taguʼn chilutukan Apudyus.”
MRK.13.28	Ot kalan bo Jesus, “Achaɏonyu itudtuchun chi kayuʼn Igus. Lu lugiyalan sumimit cha pingila ya utela, tagammuyu un chanchali chegun. 
MRK.13.29	Isula bo, lu mailayu un makwa cha allaʼn ilugudku, ammuyu un chancheli mangulilak kasin utla pita. 
MRK.13.30	Tuttuwa ibyegak kan chikayu, sissiyan matattagu cha uchum un tagu si salaʼn lolap, ked makwa losan cha laoy. 
MRK.13.31	Maumas losan cha awed langit ya utla pita ngim ha ugudku achipun pulus maumas.”
MRK.13.32	Ot kalan bo Jesus, “Lappun mangagammu si hachiʼn eɏgew willu uras, ulay cha angheles ud langit ya ulay sakon un Alak Apudyus, ngim abus si Ama sintagammu. 
MRK.13.33	Man-alled kayu mansagala ti achipunyu ammu lu chumtong chi hachiʼn timpu. 
MRK.13.34	Ha gumatngak, ked isun chi taguʼn ummoy lambyaat. Ked lu umoyon, impiyeɏla kan cha bubùulola losan un biyangcha. Bililola man-aachug si sawang ta sasaggalaola. 
MRK.13.35	Katchi boʼn mansasaggala kayu ti achipunyu ammu uras un mangulilan chi Apu, maschom willu gawan labi, chokak tullakok, willu bigbigat. 
MRK.13.36	Mansasaggala kayu ti lu mangulilak achipunku otyan maochesan chikayu un masusuyop. 
MRK.13.37	Ha ibyegak kan chikayu, ked ibyegak kan cha losan un tagu: Sasaggalaonyu!”
MRK.14.1	Awed chuwaʼn eɏgew ked Piyastaʼn Lallausan ya Piyastan chi Tilapay un achipun lakamsan si yeast.
MRK.14.2	Kalancha, “Achipun taku iyaspuɏ koon si timpun chi piyasta, langked lu manggulu cha tagu.”
MRK.14.3	Inggew cha Jesus ud Bethany si byeɏoy cha Simon un lalepprosy. Manga-mangancha pun, lilumlok chi osaʼn byebyai un ooglela biletun butinya un ngadloncha alabaster un lakoan si mambyangun apɏus chi nardo un amod chi ngilala. Ot pilut-udla uɏun chi butinya ot isiitla apɏus si uɏun Jesus.
MRK.14.4	Ngim illinggew cha uchum un summanga ot kalancha si kacha osa, “Kenga apɏus! 
MRK.14.5	Lu milaku otyan si lasuɏuk si tiɏungasut un pilak ked maatod kan cha kakapus.” Ot ilom-omɏancha byebyai.
MRK.14.6	Ngim kalan Jesus, “Achiyu biyangan siya! Payuggey chillawon chi byebyaiʼn alla? Bibiɏu mit chi killingwala kan sakon. 
MRK.14.7	Sigud un alla cha kapus kan chikayu ked makwa un tuɏunganyu chicha. Ngim sakon, chakampun un pasigak awed kan chikayu.
MRK.14.8	Killingwala kabyeeɏala. Insiitla mambyanguʼn apɏus si long-egku ta mangisagalaala si miimbolak. 
MRK.14.9	Tuttuwa allaʼn ibyegak kan chikayu, losan un lugeɏʼn mibyegbyeg-an chi Bibiɏuʼn Chameg si intilun chi lubung, ha allaʼn kingwala ked mibyegbyega ta malomsomkan cha tagu kan siya.”
MRK.14.10	Ot si Judas Iscariot, osa kan cha lasawaɏan si chuwaʼn disipulus Jesus, ummoyla inyibit si Jesus kan cha ap-apun cha papachi. 
MRK.14.11	Latetteɏokchaʼn langngeɏ si imbyegala ot ingkaricha un idchencha siya si pilak. Ot illugilaʼn lansingit si wayalaʼn mangiyibit kan Jesus.
MRK.14.12	Si chamun eɏgew chi piyastan chi Tilapay un achipun lakamsan si yeast, ked ichatuncha ayyubun chi keɏlilu para si Piyastaʼn Lallausan. Kalan cha disipulusla kan siya, “Udma piom un ingkami mangisagalaan si mangalan taku si Piyastaʼn Lallausan?” 
MRK.14.13	Ot imbuunla chuwa un disipulusla, ot kalala kan chicha, “Ingkayu si suidad ked abtonyu leɏaki un mambubukud si maaammutuʼn chelum. 
MRK.14.14	Tun-uchonyu siya, ked ibyegayu si singkuwa si byeɏoy un lumlokala, ‘Kalan chi Mistulu, udma awechen chi kuwetuʼn mangalanmi kan cha disipulusku si Piyastaʼn Lallausan?’ 
MRK.14.15	Ked ipailala eɏwaʼn langingngatuʼn kuwetu si byeɏoyla, lisagala ya wechewed cha losan un masapuɏ. Udchi mangisagalaanyu si mangalan taku.”
MRK.14.16	Ot lummibbyat cha disipulus, ot ummoycha si suidad ot inchesancha losan cha imbyegan Jesus kan chicha. Ot insagalacha mangalancha si Piyasta un Lallausan.
MRK.14.17	Lummaschom pun, gummatong cha Jesus kan cha lasawaɏan si chuwaʼn disipulusla si hachiʼn byeɏoy. 
MRK.14.18	Langkakakancha pun, kalan Jesus kan chicha, “Tuttuwa ibyegak kan chikayu, osa kan chikayuʼn miyubung kan sakon chi mangiyibit kan sakon.”
MRK.14.19	Chummauycha losan ot lasin-ossacha ilimus kan siya, “Sakon kamma ibyegbyegam?”
MRK.14.20	Kalan Jesus kan chicha, “Osa kan chikayuʼn lasawaɏan si chuwa un mangisawsaw si tilapay si chuyug. 
MRK.14.21	Sakon un Alak chi Tagu, mapatoyak ti siya liigili si ugud Apudyus, ngim kadchegu taguʼn mangiyibit kan sakon. Un-ulloy chi achipun liyalak chi taguʼn hachi!”
MRK.14.22	Si manga-mangalancha, langaɏà Jesus si tilapay, lanyaman kan Apudyus, pilispis-igla ot illidchola kan cha disipulusla ot kalala, “Aɏanyu, allaya long-egku.” 
MRK.14.23	Ot illaɏala bo latatasaʼn byeyas un leɏpu si grapes, ot lanyaman kan Apudyus ot illidchola kan chicha. Ot losancha ililum. 
MRK.14.24	Ot kalala kan chicha, “Allaya chaɏak un mibukbuk ked manguɏas si byasuɏn cha achuʼn tagu ya siya bo mampaloklok si ingkarin Apudyus.
MRK.14.25	Tuttuwa ibyegak kan chikayu, chakpun kasin umilum si byeyas inggala si eɏgew un umilumak si baruʼn byeyas si Mampangatan Apudyus.” 
MRK.14.26	Ot langkantacha si pangchaychayaw kan Apudyus, ot lummawacha ummoy ud Bilig Olivo.
MRK.14.27	Ot kalan Jesus kan chicha, “Losan kayu umikas ked telanyu sakon ti siya liigili si ugud Apudyus un kalala,
MRK.14.27	‘Patoyok chi mangay-ayyuwan ked umikas mansilasila cha keɏlilu.’
MRK.14.28	Ngim lu magamputak umuli matagu, umun-ulaak umoy ud Galilee lu chikayu.”
MRK.14.29	Kalan Peter, “Ulay lu losan chika telan, achipunku sika telan.”
MRK.14.30	Kalan Jesus kan siya, “Tuttuwa allaʼn ibyegak kan sika, si salaʼn labi, sakbyey un mamidwa malullakuk chi kawitan, pilitlum sakon piluklitan.” 
MRK.14.31	Ngim impatut Peter un kalala, “Chakpun pulus puklitan sika, ulay lu makakatoyak kan sika.” Ot katchi bo imbyegacha losan.
MRK.14.32	Gummatong pun cha Jesus si lugeɏ un ngadloncha Gethsemane, kalala kan cha disipulusla, “Umamuy kayu yan utla ta inyak malluwalu.” 
MRK.14.33	Inyawitla cha Peter, James ya John. Ot lanchaleg ya maas-asusu angosla. 
MRK.14.34	Ot kalala kan chicha, “Amod chi sigeb chi somsomokku ked isun chi ikatoyku. Inggew kayu utla ta mambyentay kayu.”
MRK.14.35	Ummachayù akit ot mallukbub si pita un lalluwalu, lu makwa otyan, achipun mituɏuy chi ligat un makwa kan siya. 
MRK.14.36	Kalala, “Ama, Ama, kabyeeɏam un koon cha losan. Ilisim otyan kan sakon cha allaʼn ligat. Ngim chakampun un ha piok chi makwa, ngim ha piom chi matungpeɏ.”
MRK.14.37	Ot langulin si inggewan cha disipulusla ot inchesala chicha un masusuyop. Kalala kan Simon Peter, “Simon, ha lasusuyopka? Ha achipun gey makwa lu makabyentay kayu kan sakon ulay masin uras? 
MRK.14.38	Achi kayu masusuyop ngim malluwalu kayu ta achi kayu masulisug. Ti ha somsomokyu ked ustu ngim lakapsut chi long-egyu.”
MRK.14.39	Ot kasin bo ummoy lalluwalu un isun chi chamu un lalluwaluwala. 
MRK.14.40	Kasin bo langulin ot inchesala chichaʼn lasusuyop, ti amod chi suyopcha. Ked lappun ammucha si ibyegacha kan siya. 
MRK.14.41	Pitlula pun un langulin kan chicha, kalala, “Ha sissiya kayu gey un masusuyop ya umiillong? Ustun, gummatong chi timpun Sakon un Alak chi Tagu si awi, miyibitak si iman cha malagbyasuɏ. 
MRK.14.42	Bumangon kayu ta intakun. Itullongyu, gummatong chi taguʼn mangiyibit kan sakon!”
MRK.14.43	Sissiyan man-ugu-ugud si Jesus ot gummatong si Judas, osa kan cha lasawaɏan si chuwaʼn disipulusla. Litun-ud kan siya cha amod un taguʼn mampapadchin ya mampapang-ok, un imbuun cha ap-apun cha papachi, cha mimistulun chi lintog, ya cha pallakayon cha Judio. 
MRK.14.44	Ked ha langiyibit langatod kan chicha si sinyeɏ, un kalala, “Ha taguʼn kikisok, siya chokmaanyu ya itallayyu ked ammanyu achugen.” 
MRK.14.45	Gummatongcha pun, kakma ummoy si Judas kan Jesus, ot kalala, “Mistulu!” ot kikisola siya. 
MRK.14.46	Ot chilokmaancha si Jesus ot impugodcha. 
MRK.14.47	Ngim ha osa kan cha summisiked, lilukpusla pachinla ot liwasola ingan chi musassun chi kangatuwan un pachi.
MRK.14.48	Kalan Jesus kan chicha, “Ha wantechak kamman un mampapadchin ya mampapang-ok kayuʼn umali malokma kan sakon? 
MRK.14.49	Ileɏgew un awechak kan chikayu si templo un pin-a mantudtuchu, ked achipunyu sakon chilokmaan. Ngim makwa losan cha alla ta matungpeɏ liigili si ugud Apudyus.” 
MRK.14.50	Ot ummawid losan cha disipulusla ot tilelancha siya.
MRK.14.51	Si hachi, inggew chi osaʼn bumaru un litun-ud kan Jesus un mangkakaggoy si manyapit un luput. Chilokmaancha siya, 
MRK.14.52	ngim lapuksay kagoyla ot ummawid un mampatpatiwayway.
MRK.14.53	Illiyoycha si Jesus si inggewan chi kangatuwan un pachi. Ot lachagup cha ap-apun cha papachi, cha pallakayon cha Judio ya cha mimistulun chi lintog. 
MRK.14.54	Byetbyettawaan Peter un maluntun-ud kan Jesus inggala si paway chi byeɏoy chi kangatuwan un pachi. Ot lakaamuy kan cha man-aachug ot man-alichu.
MRK.14.55	Cha ap-apun cha papachi ya losan cha kukunsiseɏ, lansingitcha si ipabyasuɏcha kan Jesus ta otoyoncha siya, ngim lappun inchesancha. 
MRK.14.56	Achu cha tilutuli un chiɏumcha kan siya ngim achipun man-uulud cha imbyegacha.
MRK.14.57	Summiked cha uchum un lantultulli mipanggop kan siya. Kalancha, 
MRK.14.58	“Chingngeɏmi imbyegala un, ‘Ikosobla allaʼn templo un kingwan cha tagu ked lu tiɏuʼn eɏgew pauchola bo osa, un chakampun un kingwan cha tagu.’ ” 
MRK.14.59	Ngim ulay chi imbyegacha, achipun bod man-uulud ti mansabsabyali.
MRK.14.60	Summiked chi kangatuwan un pachi si sangwalan cha losan ot ilimusla kan Jesus, “Ha lappun misongbyatlu si allaʼn ipabyasuɏcha kan sika?” 
MRK.14.61	Ngim gummigillok si Jesus un lappun songbyatla. Kasin bo lan-imus chi kangatuwan un pachi kan siya, “Sika kamman si Kristu, un Alak chi machaychayaw un Apudyus?”
MRK.14.62	“O, sakon!” kalan Jesus, “Ked mailayu Sakon un Alak chi Tagu un umaammuy si machuwalan chi Mallakabyelin un Apudyus. Mailayu bo sakon un umali un mipati kan cha libuu.”
MRK.14.63	Chingngeɏla pu hachi, pilissayla silupla gapu si sangala ot kalala, “Achipun taku masapuɏ cha uchum un mansistigu si byasuɏla. 
MRK.14.64	Chingngeɏyu imbyegala un iyisula long-egla kan Apudyus. Himma somsomokyu si hachi?” Ot losancha kilodchongan siya un lobbonglaʼn matoy.
MRK.14.65	Ot tiluptuppaancha siya ot bilungutcha atala ya chilalugcha siya. Kalancha, “Pugtuwam lu silu lalalug kan sika?” Ot tilampakan bo cha guwecha siya.
MRK.14.66	Illinggew si Peter si paway ot lummaus chi osaʼn byebyai un bubùulon chi kangatuwan un pachi. 
MRK.14.67	Illilala pun si Peter un man-aallichu, ammala illonglong siya ot kalala, “Sika osaʼn biɏun Jesus un iNazareth.”
MRK.14.68	Ngim piluklitala un kalala, “Lappun ammuk si halat ya chakpun maawatan chi ibyegbyegam.” Ot ummoy si liwangan chi paway. Si hachi, lalullakuk chi kawitan.
MRK.14.69	Intullong bo kasin chi bubùulon siya, ot imbyegala kasin kan cha summisiked, “Siya osaʼn biɏun Jesus!” 
MRK.14.70	Ngim ingkasinla bo piluklitan.
MRK.14.70	Umooli pun, kalan cha summisiked kan Peter, “Tuttuwaʼn sika osa kan chicha, ti iGalileeka.”
MRK.14.71	Ot mansapata si Peter un kalala, “Ulay chusaolak kan Apudyus, lappun ammuk si halat un tagu un ibyegbyegayu!”
MRK.14.72	Ot kakma lalullakuk chi kawitan si mikadwa. Ot laslasmok Peter imbyegan Jesus kan siya, “Chaampun chi kawitan ipidwa malullakuk, ked pilitlum sakon piluklitan.” Ot man-ibi-ibin si Peter un amod chi byabyawila.
MRK.15.1	Bigbigat pun, lan-uugud cha ap-apun cha papachi, cha pallakayon cha Judio, cha mimistulun chi lintog ya cha kukunsiseɏ. Lan-uuguchencha lu silu kooncha kan Jesus. Ot pilungucha siya ot illiyoycha impuɏang kan Pilate.
MRK.15.2	Ot ilimus Pilate kan Jesus, “Sika kamma Arin cha Judio?”
MRK.15.2	Ot summongbyat si Jesus, “Siya imbyegam.”
MRK.15.3	Achu ipabyasuɏn cha ap-apun cha papachi kan siya. 
MRK.15.4	Ot kasin Pilate ilimus kan siya, “Ha lappun isongbyatlu kan cha allaʼn ipabyasuɏcha kan sika?”
MRK.15.5	Ngim lappun insongbyat Jesus. Ot laschaaw si Pilate.
MRK.15.6	Si timpun chi Piyastaʼn Lallausan, ugalin Pilate un ibukatla osaʼn byaɏud un chawaton cha tagu. 
MRK.15.7	Si hachiʼn timpu, inggew chi osaʼn leɏakiʼn mangngachen Barabbas un libyaɏud, kadwala cha summupling si gubillu un pummatoy si langguluwancha. 
MRK.15.8	Ot lachagup pun cha amod un tagu, chilawatcha kan Pilate un ibukatla osaʼn byaɏud ti siya ugalila. 
MRK.15.9	Kalan Pilate kan chicha, “Pionyu un ibukatku Arin cha Judio?” 
MRK.15.10	Ilimusla hachi ti ammula un impuɏang cha ap-apun cha papachi si Jesus kan siya gapu si aposcha.
MRK.15.11	Ngim silugsugen cha ap-apun cha papachi cha amod un tagu ta ibukat Pilate si Barabbas chakampun un Jesus. 
MRK.15.12	Ot ingkasin Pilate kalan kan chicha, “Ked himma kook si allaʼn taguʼn ngadlonyu Arin cha Judio?”
MRK.15.13	Impakuycha un kalancha, “Ilansam si krus!”
MRK.15.14	Ot ilimus bo Pilate kan chicha, “Puggey? Himma lawwik un kingwala?”
MRK.15.14	Ngim ilam-amodcha impakuy, “Ilansam si krus!”
MRK.15.15	Ked gapu ta pion Pilate un mat-op cha amod un tagu, imbukatla si Barabbas. Ngim si Jesus, impabokbokla siya ot lagamput pun, impuɏangla siya kan cha susuɏchachu ta ilansacha siya si krus.
MRK.15.16	Ot illillok cha suɏchachu si Jesus si byeɏoy gubillachuɏ ot ilayagencha cha losan un biɏuncha un suɏchachu. 
MRK.15.17	Ot sililupancha siya si mancheɏaeg un isun chi silup chi Ari. Ot bummalikugcha si wakeɏ un lalassilassiyan ot imbyangaɏatcha si uɏula. 
MRK.15.18	Ot impakupakuycha kan siya un kalancha, “Matataguka un Arin cha Judio!” 
MRK.15.19	Ot pin-acha uɏula pilat-uwan ya pin-acha siya tiluppaan. Lampalintumingcha si sangwalala un aginchachayaw kan siya. 
MRK.15.20	Lagamputcha pun siya ilam-amsiw, kilaancha mancheɏaeg un insilupcha kan siya ot iggacha uwalaʼn silup. Ot illawacha ta umoycha ilansa si krus.
MRK.15.21	Si inggewancha si chaɏan, ilabotcha si Simon un iCyrene. Siya aman cha Alexander kan Rufus. Lampeɏpu si Simon si tattaɏun un umoy si suidad. Impatut cha suɏchachu impabukud chi krus Jesus. 
MRK.15.22	Illiyoycha si Jesus si lugeɏ un ngadloncha Golgotha, piolaʼn uguchon, “Igew chi Bettukeg.” 
MRK.15.23	Ot illidchencha siya si byeyas un lakamsan si mirra, ngim illissala. 
MRK.15.24	Ot illansacha siya si krus, ot lambibillulutcha lu silu makaaɏa si silupla.
MRK.15.25	Ustu un machigas chi langilansaancha kan siya si krus. 
MRK.15.26	Inggew chi liigili si krusla, un impabyasuɏcha kan siya, un kalala, “Arin cha Judio.” 
MRK.15.27	Awed bo lilansa si krus un chuwaʼn akkawan si cheegla, osa si machuwalan ya osa si machuwigi. 
MRK.15.28	Latungpeɏ chi liigili si ugud Apudyus un kalala, “Litakuɏung siya kan cha akkawan.”
MRK.15.29	Ked cha hachiʼn taguʼn lummaus, mawwigiwigiwigcha un mangam-amsiw kan siya, un kalancha, “Lo, sikaʼn manyam-an si templo ked kasinlu bo pauchon si tiɏuʼn eɏgew.
MRK.15.30	Taguwom chi long-eglu, ked lumogsedka si kruslu!”
MRK.15.31	Siya bo killingwan cha ap-apun cha papachi ya cha mimistulun chi lintog un langam-amsiw kan Jesus. Kalancha, “Tilagula cha uchum, ngim achipunla makwaʼn taguwon chi long-egla! 
MRK.15.32	Lu siya Kristu un Ari taku un galak Israel, lumogsed otyan si halat un krus ta lu itullong taku ked mamati taku.” Ulay cha hachiʼn lilansa si krus si cheegla, ilamsiwcha bo siya.
MRK.15.33	Lummamatuk pun, gummikbot losan chi ili inggala lummachema. 
MRK.15.34	Ot si hachiʼn machema, impakuy Jesus un kalala, “Eloi, Eloi, lama sabaktani?” Ha piolaʼn uguchon, “Apudyusku, Apudyusku, puggey sakon man-awichen?”
MRK.15.35	Chingngeɏn pun cha uchum un summisiked chi imbyegala, kalancha, “Chongɏonyu ked, ayagela si Elijah!” 
MRK.15.36	Ot lalodchak chi osa ummoy langaɏa si isun chi kapas ot illusongla si summukan byeyas, ot impakatla si salipat ot inchuwela kan Jesus ta ilumola,
MRK.15.37	Ot lan-ichakeɏn Jesus chi agaegla, ot latoy. 
MRK.15.38	Si hachi, kakma lapissay un langkadwa ketilan chi templo un lallugi si ngatu inggalaʼd cheɏa. 
MRK.15.39	Intullong pun chi kapitan cha suɏchachuʼn summisiked si sangwalan Jesus chi in-ilolaʼn latoy, kalala, “Tuttuwan siya Alak Apudyus!”
MRK.15.40	Illinggew bo cha uchum un byebyaiʼn lan-oottap. Cha uchum kan chicha ked cha Mary Magdalene, Salome ya si Mary un ilan cha James un kaalakan ya si Joses. 
MRK.15.41	Chicha lituntun-ud kan Jesus si inggewalaʼd Galilee un tummuɏung si cha kasapuɏala. Achu bo cha illinggew un byebyai un litun-ud kan siya si ummoyala ud Jerusalem.
MRK.15.42	Lummaschom pun, un lansagalaan cha Judio si Sabyechu un man-illongan,
MRK.15.43	lantuntuled ummoy si Joseph un iyArimathea kan Pilate ta chawatola lecheg Jesus. Siya ked osaʼn machaychayaw un kukunsiseɏ ya osa boʼn manguuway si Mampangatan Apudyus.
MRK.15.44	Laschaaw si Pilate un langngeɏ un lagamput latoy si Jesus. Ot impaayegla kapitan cha suɏchachu, ot ilimusla lu tuttuwaʼn latoy si Jesus. 
MRK.15.45	Ot laammuwala pun kan kapitan cha suɏchachu un tuttuwaʼn latoy si Jesus, impalubus Pilate un aɏan Joseph chi lecheg Jesus. 
MRK.15.46	Ot ngummila si Joseph si mamputilak un luput. Ot ummoyla ilopas chi lecheg Jesus si krus ot bilussungla si hachiʼn luput. Ot ummoyla illigga si lobon un tilikitikanchaʼn byetu. Ot liligedla chakeɏʼn byetu ta iplotla si sawang chi lobon. 
MRK.15.47	Cha Mary Magdalene ya Mary un ilan Joses, intullongcha liimbolan Jesus.
MRK.16.1	Lagamput pun chi Sabyechu un man-illongan, ngummila cha Mary Magdalene, Salome, ya Mary un ilan James si mambyangun apɏus, ta umoycha iyapɏus si lecheg Jesus. 
MRK.16.2	Bigbigat pun chi Chuminggu, un sumileɏan ilit, ummoycha si liimbolala. 
MRK.16.3	Si inggewancha si chaɏan, lan-asi-imuscha, “Silu asi malliged si byetu un inggew si sawang chi lobon?” 
MRK.16.4	Ngim lichuumcha pun, intullongcha un lapulig chi chakeɏʼn byetu. 
MRK.16.5	Ot lilumlokcha si lobon, ot intullongcha bumaru un ummaammuy si kapit chi machuwalan ya lansisillup si mamputilak ot lakasuggayatcha.
MRK.16.6	Ot kalan chi bumaru kan chicha, “Achi kayu umogyat. Ammuk un singsingtonyu si Jesus un iNazareth un lilansa si krus. Ngim lappun utla, ti ummuli latagu. Itullongyu ked chi langibyelatancha kan siya. 
MRK.16.7	Ingkayu ibyega kan Peter ya cha uchum un disipulusla un umula siya umoy ud Galilee. Udchi mangitullonganyu kan siya ti siya imbyegala kan chikayu.”
MRK.16.8	Lummawa cha byebyai ot kaaw-awichenchaʼn mamaypayogpog ya maɏupɏuptaan. Ked lappun imbyegacha ulay silu ti umogyatcha.
MRK.16.9	Ked si hachiʼn bigbigat chi Chuminggu un ummuliyan Jesus lataguwan, ummula lampaila kan Mary Magdalene, siya hachiʼn lameɏyawala si pituʼn aɏan. 
MRK.16.10	Ot ummoy Mary imbyega kan cha biɏun Jesus un sin-iibin ya lallangchu kan siya. 
MRK.16.11	Ngim ulay chingngeɏcha un ummuli latagu si Jesus ya intullong Mary siya, achipuncha patiyon.
MRK.16.12	Lagamput pun, lampaila si Jesus un summabyali tullongla kan cha chuwaʼn biɏunla un malidtidchaɏan un umoy si osaʼn ili. 
MRK.16.13	Ot langulin cha hachiʼn chuwa ot ummoycha imbyega kan cha biɏuncha, ngim achipuncha bo chicha pilati.
MRK.16.14	Si alungusla, lampaila bo kasin kan cha lasawaɏan si ossaan un disipulusla si manga-mangalancha. Ot ilomɏala chicha si kilakuɏang chi pammaticha ya kilatangkin chi somsomokcha ti achipuncha teɏon mamati kan cha langitullong kan siya si ummuliyala lataguwan.
MRK.16.15	Ot kalala kan chicha, “Ingkayu si intilun chi lubung ta ibyegbyegayu chi Bibiɏuʼn Chameg kan cha losan un tagu. 
MRK.16.16	Ked lu silu mamati ya mampabunyeg ked matagu ing-inggala, ngim ha taguʼn achipun mamati ked machusa. 
MRK.16.17	Allaya cha sinyeɏ un ipailan cha lamati. Maidchencha si kalobbongan un mameɏyaw kan cha aɏan mipagapu si kilabyelin chi ngachenku ya makwaʼn man-ugudcha si sabyaliʼn ugud. 
MRK.16.18	Ulay lu oglencha uɏog ya ilumoncha kochot, lappun makwa kan chicha. Ked lu ipataycha imacha si lasakit, lumin-awacha.”
MRK.16.19	Lagamput pu imbyegan Apu Jesus kan chicha, lipangatuʼd langit ot ummamuy si machuwalan Apudyus. 
MRK.16.20	Ot ummoy cha disipulusla imbyegbyega Bibiɏuʼn Chameg kan cha tagu si losan un ili. Ot tiluɏungan Apu Jesus chicha ya pilaloklokala ugudla gapu si lakaskaschaaw un killingwacha.
LUK.1.1	Apu Theophilus,
LUK.1.1	Achu cha taguʼn langipachas langigili si cha losan un laklakwa si illinggewan Jesus kan chitaku utla pita. 
LUK.1.2	Ha inggilicha ked chingngeɏmi kan cha langitullong si cha laoy malipud si luglugila ya cha langisuɏu mipanggop kan Jesus. 
LUK.1.3	Ot Apu, gapu ta ammak pun ilacheɏʼn ustu-ustu cha losan un lakwa inggala si luglugicha, simsimmokku boʼn bibiɏu lu maluɏatak kan sika un ammak illeɏam chi ustu-ustuʼn kauguchela. 
LUK.1.4	Kook laoy taplu maammuwam un tuttuwa cha losan un lisuɏu kan sika.
LUK.1.5	Si timpun chi lan-Ariyan Herod ud Judea, illinggew chi pachi un mangngachen Zechariah un chogan cha papachi un galak Abijah. Ha asawala ked si Elizabeth un galak Aaron un pachi si awi. 
LUK.1.6	Lalintog cha allaʼn man-asawa si sangwalan Apudyus ti itetepangcha koon cha losan un lintog ya bilin Apudyus un lappun mapabyasuɏancha. 
LUK.1.7	Ngim lappun alakcha ti byasig si Elizabeth. Ked si hachiʼn timpu byakbyakot siya ya leɏakay si asawala.
LUK.1.8	Si osaʼn eɏgew, chillumtong chi byentun cha papachiʼn chogan Zechariah un mansimbi kan Apudyus si templo, ti hachiʼn Chuminggu siya mangkawachiyanchaʼn mangkakadwaʼn papachi. 
LUK.1.9	Ugalin cha papachiʼn, mambibillulutcha lu silu lumlok si chaɏom chi templon Apudyus un umoy manggob si insenso si altar. Labulut si Zechariah un lumlok si templon Apudyus. 
LUK.1.10	Si manggobyela si insenso, lachagup cha achuʼn tagu un malluwalu si lasin. 
LUK.1.11	Oli pun lampaila anghel Apudyus kan Zechariah un summisiked si machuwalan chi sosoggobyen si insenso. 
LUK.1.12	Lataeg si Zechariah si lailala anghel Apudyus ot amod chi ilogyatla. 
LUK.1.13	Ngim kalan chi anghel kan siya, “Zechariah, achika umogyat ti chingngeɏn Apudyus chi luwaluyu. Umalak si Elizabeth un asawam si leɏaki. Ked ngachalanyu si John. 
LUK.1.14	Amod chi galasyu ya achu cha magalasan gapu si miyalakala. 
LUK.1.15	Ked si Apudyus, ibilangla siya langatu un tagu. Mipalit siya un umilum si byeyas willu cha uchum un bumuuk.
LUK.1.16	Gapu si suysuɏula, achu cha galak Israel un mangulin kan Apudyus. 
LUK.1.17	Umula siya gumatong lu si Kristu un Apu. Awed kan siya kilabyelin chi Ispiritun Apudyus un isun chi awed kan propeta Elijah. Mantimpuyugola cha somsomok cha man-aama ya ichaɏanla cha achipun tumuttuwa kan Apudyus ta ha somsomokcha isun chi somsomok cha lalintog un tagu
LUK.1.18	Ngim kalan Zechariah si hachiʼn anghel, “Himmaga mangagammuwak un makwa hachi un ibyegbyegam? Ti leɏakayak ya byakbyakot si asawak.”
LUK.1.19	Ot summongbyat chi anghel, “Sakon si Gabriel un bubùulon Apudyus. Imbuulak kan siya un umoy mangibyega kan sika si allaʼn bibiɏuʼn chameg. 
LUK.1.20	Gapu ta achipunlu tiluttuwa imbyegak un makwa cha alla lu gumatong chi timpula, achipunka makaginga inggala makwa allaʼn imbyegak.”
LUK.1.21	Cha taguʼn manguuway kan Zechariah ud lasin laschaawcha ti labyeyeg si chaɏom chi templo. 
LUK.1.22	Lummawa pun si Zechariah, mansinsinyas ti achipun makaginga. Ot hachi langagammuwancha un awed lampaila kan siya si chaɏom chi templo.
LUK.1.23	Lagamput pun chi kawachila si templo, ummoyon uwacha. 
LUK.1.24	Achipun labyeyeg ot labugi si Elizabeth un asawala ot achipun lummawalawa si limaʼn buɏan. 
LUK.1.25	Ot kalala si long-egla, “Kilacheguwalak kan Apudyus ti kilaanla kitegku kan cha tagu.”
LUK.1.26	Olom buɏan pu bugin Elizabeth, imbuun Apudyus si anghel Gabriel un umoy ud Nasareth un ili ud Galilee. 
LUK.1.27	Inggew chi ummoyla imbyega si osa un byebyeɏasang un mangngachen Mary un lappun lalagid kan siya si leɏaki. Si Mary libyegan asaw-on Joseph un galak Ari David. 
LUK.1.28	Lampaila pu anghel kan Mary, kalala, “Matetteɏokka! Awed si Apudyus kan sika ked amod chi binchisyunla kan sika.”
LUK.1.29	Amod chi kilosyaw Mary si hachiʼn imbyegan chi anghel ot simsimsimmokla lu silu pion chi hachi un ibyega. 
LUK.1.30	Ot kalan chi anghel kan siya, “Achika umogyat, Mary. Ti sika kilacheguwan Apudyus. 
LUK.1.31	Mabugika ked iyalaklu leɏaki, ked ngachalanyu siyà Jesus. 
LUK.1.32	Mipotpotog siya ked ngadloncha Alak Apudyus un kangatuwan ya koon Apudyus siya un Ari si lampangatan David un galakla si awi. 
LUK.1.33	Siya man-Arin cha losan un galak Jacob si ing-inggala ya lappun alungus chi mampangatala.”
LUK.1.34	Kalan Mary si hachiʼn anghel, “Simma ilon chi imbyegam un makwa ti lappun asawak ya lappun lalagid kan sakon si leɏaki?”
LUK.1.35	Ot summongbyat chi anghel un kalala, “Umali Ispiritun Apudyus kan sika, ked gapu si kilabyelin Apudyus un kangatuwan tuɏungan chika ta makwaʼn mabugika. Ked ha alak un iyalaklu lappun byasuɏla ked ngadloncha siya Alak Apudyus. 
LUK.1.36	Somsomkom ked si Elizabeth un agim, un kalanchaʼn byasig. Ngim si sala, olom buɏan chi bugila si alak un leɏaki ulay lu byakbyakot. 
LUK.1.37	Ti lappun achi makwa kan Apudyus.”
LUK.1.38	Ot kalan Mary, “Bubùulolak kan Apudyus. Makwa otyan losan cha imbyegam kan sakon.” Ot tilelan chi anghel siya.
LUK.1.39	Laeɏgewan pun, lummibbyat si Mary ot langkamkammu un ummoy si bibbilig un ili ud Judea. 
LUK.1.40	Gummatong pun, lilumlok si byeɏoycha Zechariah ot bilegbyegala si Elizabeth. 
LUK.1.41	Chingngeɏn pun Elizabeth chi gingan Mary, langgichi alak si buwangla ya langkawachi Ispiritun Apudyus kan siya. 
LUK.1.42	Chilakeɏla gingala un kalala kan Mary, “Pianka un bilinchisyulan Apudyus kan cha losan un byebyai ya pian chi alak un iyalaklu.” 
LUK.1.43	Ot kalala bo, “Himmaga kilatataguk un geggakayolak gey si ilan chi Apu taku? 
LUK.1.44	Ti chingngeɏk pu gingam, kakma langgichi alak si buwangku gapu si tileɏokla. 
LUK.1.45	Ked pianka ti mamatika un matungpeɏ cha losan un imbyegan Apudyus kan sika.”
LUK.1.46	Ot kalan Mary, “Chaychayawok si Apudyus,
LUK.1.47	ya amod chi tileɏokku gapu kan Apudyus un Malagu kan sakon.
LUK.1.48	Ti laslasmokla sakon un kabyabyaan un bubùulola.
LUK.1.48	Ked malipud si sala, kalancha losan un taguʼn pialak,
LUK.1.49	ti si Apudyus un mallakabyelin un lappun byasuɏla, kaskaschaaw chi killingwala kan sakon.
LUK.1.49	Machaychayaw siya un lappun byasuɏla.
LUK.1.50	Kacheguwala cha losan un taguʼn mangipotog kan siya,
LUK.1.50	malipud si chamchamu inggala si alungus chi lubung.
LUK.1.51	Mallakabyelin siya un mangwa si lakaskaschaaw ti lansilasilaola
LUK.1.51	cha mangkaɏastug si cha simsimmokchaʼn koon.
LUK.1.52	Ya impabyabyala cha langangatuʼn tagu, impangatula bo cha labyabya.
LUK.1.53	Ya cha mansapuɏ si tuɏung, achu illidchola un bibiɏu kan chicha,
LUK.1.53	ngim pileɏyawla cha byaklang un lappun illidchola.
LUK.1.54	Ya tilungpeɏla cha ingkarila kan cha aappu taku si awi ya
LUK.1.54	tiluɏungala chitakuʼn galak Israel un mansimbi kan siya.
LUK.1.55	Ti hachi ingkarila kan Abraham ya losan un galakla un kacheguwala chitaku si ing-inggala.”
LUK.1.56	Umoy si tiɏuʼn buɏan chi ilinggewan Mary kan Elizabeth asi-ot ummoyon.
LUK.1.57	Chillumtong chi timpuʼn umalakan Elizabeth. Ot inyalakla leɏaki. 
LUK.1.58	Chingngeɏn pun cha cheeg ya agin Elizabeth un amod chi kilachegun Apudyus kan siya, lakaganggalascha kan siya.
LUK.1.59	Waɏuʼn eɏgew pun chi alak, ummoy cha agicha si lampasogyatancha kan siya ta malungpaɏancha si lintog. Pionchaʼn ingachen chi ngachen amalaʼn Zechariah.
LUK.1.60	Ngim kalan ilala, “Lai, John chi ngachenla.”
LUK.1.61	Ot kalancha kan siya, “Puggey, lappun mit singngachen kan cha agiyu si katlat un ngachen?” 
LUK.1.62	Oli pun lansinyeɏcha kan amala un mangimus lu silu piolaʼn ingachen kan alakla. 
LUK.1.63	Lampaaɏa si Zechariah si manggiliyala ot igilila, “Ha ngachenla, John.” Ot laschaawcha losan. 
LUK.1.64	Ot kakma lakaginga kasin si Zechariah ot chilaychayawla si Apudyus.
LUK.1.65	Ot laschaaw losan cha cheegcha ot lanchilongeɏ cha laoy si kabibbiligen un ili ud Judea. 
LUK.1.66	Silu ka osa kan cha langngeɏ lansomsomsomok ked kalancha, “Simman lin mambyalilan chi allat un alak lu chumakeɏ?” Katchi somsomsomkoncha ti lanchilongeɏ un alla kilabyelin Apudyus kan siya.
LUK.1.67	Awed chi Ispirtun Apudyus kan Zechariah un aman John ot imbyegala impakaammun Apudyus. Kalala,
LUK.1.68	“Chayawon taku si Apudyus un Apu taku un galak Israel,
LUK.1.68	ti ummali siya un manwayawaya kan chitakuʼn tagula.
LUK.1.69	Impaloswala Mallakabyelin un Malagu kan chitaku,
LUK.1.69	siya galak chi bubùulolaʼn si Ari David.
LUK.1.70	Hachi bo impakaammula kan cha laapudyusan un propeta si awi.
LUK.1.71	Seɏaklibyela chitakud cha losan un kabusuɏ taku ya
LUK.1.71	si kilabyelin cha losan un sumasanga kan chitaku.
LUK.1.72	Ingkarila kan cha aappu taku un achipunla maliwatan chi
LUK.1.72	intuɏeglaʼn kacheguwala chicha.
LUK.1.73	Ingkarila bo kan Abraham un ap-apu taku un
LUK.1.74	seɏaklibyela chitaku kan cha kabusuɏ taku, gapu ta
LUK.1.74	mansimbi taku kan siya un lappun ogyatan
LUK.1.75	ya gapu ta mampeɏkas ya lalintog taku si sangwalan Apudyus ya
LUK.1.75	koon taku ustu-ustu inggalaʼd biyeg taku.”
LUK.1.76	Ot kalala bo si alakla,
LUK.1.76	“Sikaʼn alakku, ngadlon chika osaʼn propetan chi Kangatuwan un Apudyus
LUK.1.76	ti un-ulaom umoy iyala cha somsomok cha tagu si gumatngan chi Apu taku.
LUK.1.77	Ipakaammum kan cha tagu un matatagucha lu mapakawan cha byasuɏcha.
LUK.1.78	Ti si Apudyus malagchegu ya laalus, ked ibuunla osa kan chitaku un
LUK.1.78	lampeɏpuʼd langit un isun chi lumilangan chi sumileɏan ilit.
LUK.1.79	Ked lu gumatong, silawala cha hachiʼn inggew si gikbot ya
LUK.1.79	cha hachiʼn umogyat un matoy, ked ipailala kan chicha ustuʼn ayoncha
LUK.1.79	gapu ta mallin-awa somsomokcha.”
LUK.1.80	Ked hachiʼn alakcha chummakeɏ, pummigsa pammatila kan Apudyus. Ot ummoy si John illinggew si lugeɏʼn lappun ummili inggalaʼd chillumtong chi timpuʼn mallugiyalaʼn mantudtuchu kan cha galak Israel.
LUK.2.1	Si hachiʼn timpu, illintog Emperador Augustus ud Rome un masapuɏʼn mampalista cha losan un tagu si mampangatala, si ilin cha aappucha. 
LUK.2.2	Hachi ummulaʼn lampalistaan cha tagu timpun chi lan-gubillachuɏan Quirinius ud Syria. 
LUK.2.3	Ked kacha osa ummoy lampalista si ilin chi aappula.
LUK.2.4	Ot si Joseph un iNazareth, si ili ud Galilee, ummoy lampalista ud Bethlehem un ili ud Judea ti siya liyalakan Ari David un apula. 
LUK.2.5	Inyawitla si Mary un libyegaʼn asaw-ola ta mampalista bo. Ked si Mary umalakon. 
LUK.2.6	Si inggewancha ud Bethlehem, gummatong chi timpu un umalakala. 
LUK.2.7	Ngim lappun kuwetuʼn inggewancha si hachiʼn byeɏoy un chachaggusan. Ot ummoycha si igew cha ayam ot hachi ummalakala si panguɏuʼn leɏaki. Kilagoyala siya ot illiggala si atutung ti lappun kuwetu un inggewancha si hachiʼn byeɏoy un chachaggusan.
LUK.2.8	Si hachiʼn labi awed cha man-aayyuwan si igid chi ili ud Bethlehem un man-aachug kan cha keɏlilucha. 
LUK.2.9	Ot kakma lampaila osaʼn anghel Apudyus kan chicha ot lalilangancha si kilabiɏun Apudyus un leɏpuʼd langit ot amod chi ogyatcha, 
LUK.2.10	ngim kalan chi anghel kan chicha, “Achi kayu umogyat. Ti ummaliyak un mangibyega kan chikayu si bibiɏuʼn chameg un mangtod si amod un galas kan cha losan un tagu. 
LUK.2.11	Si salaʼn labi, si ilin David ud Bethlehem, liyalak chi Malagu kan cha tagu. Siya si Kristu un Apu!
LUK.2.12	Allaya maligammuwanyu un katuttuwaan chi imbyegak: Ochesanyu alak un lakagoyan ya liyobog si atutung.”
LUK.2.13	Ot kakma lampaila cha achu-achun anghel ud langit ot lichogacha si ummulaʼn anghel, ot chilaychayawcha si Apudyus, un kalancha,
LUK.2.14	“Machaychayaw si Apudyus ud langit. Pabiɏuwola somsomok cha
LUK.2.14	losan un tagu utla pita un mampagalas kan siya.”
LUK.2.15	Ummoyon pun cha angheles langulin ud langit, lan-uugud cha man-aayyuwan un kalancha, “Intakuʼd Bethlehem itullong chi hachiʼn lakwa un impakaammun Apudyus kan chitaku.” 
LUK.2.16	Langkamkammuchaʼn ummoy ot inchesancha cha Mary kan Joseph ya hachiʼn alak un liyobog si atutung. 
LUK.2.17	Lailacha pu alak, impatagammucha losan un imbyegan chi anghel mipanggop kan siya. 
LUK.2.18	Ot laschaaw cha losan un langngeɏ si imbyegan cha man-aayyuwan kan chicha. 
LUK.2.19	Ngim si Mary, inlulugla si somsomokla losan cha allaya ot simsimsimmokla chicha. 
LUK.2.20	Ot langulin cha hachiʼn man-aayyuwan si peppeyeg un chilaychayawcha si Apudyus gapu si losan un ladngeɏcha ya intullongcha, ti tuttuwaʼn lakwa losan chi imbyegan chi anghel kan chicha.
LUK.2.21	Si mikawaɏuʼn eɏgew chi alak, timpun chi masogyatala ot lingachalancha siyà Jesus ti siya imbyegan chi anghel si chaampun ilala mangibugiyan kan siya.
LUK.2.22+LUK.2.23+LUK.2.24	Chillumtong pu timpu un malungpaɏan cha Mary kan Joseph si lintog un inggilin Moses mipanggop si machuɏsan chi byebyai un lagamput ummalak. Ot ummoycha si templo ud Jerusalem un manchatun kan Apudyus si chuwaʼn kalapati willu chuwaʼn ubbu ti siya liigili si lintog. Inyawitcha bo si Jesus ta umoycha ipeɏang siya kan Apudyus ti siya bo liigili si lintog Apudyus un kalala, “Ha panguɏuʼn alak un leɏaki ked masapuɏʼn ipeɏang kan Apudyus.”
LUK.2.25	Si hachiʼn timpu, inggew chi osaʼn memeɏong-eg ud Jerusalem un mangngachen Simeon un uuwayola hachiʼn Malagu kan cha chogalaʼn galak Israel. Lalintog un tagu siya ti tuttuwaola lintog Apudyus. Awed chi Ispiritun Apudyus kan siya, 
LUK.2.26	Ot impakaammula kan Simeon un achipun matoy inggala mitullongla Kristu, un ingkarin Apudyus un umali. 
LUK.2.27	Ot impuyutla si Simeon si templo. Ot hachi bo timpu un illok cha Joseph si Jesus si templo ta matungpeɏ chi lintog mipanggop si liyalakala. 
LUK.2.28	Intullong pun Simeon chi alak, ilaklila siya ot lanyaman kan Apudyus, un kalala,
LUK.2.29	“Apu, makwaʼn ipalubuslu un matoyak si sala ti mallin-awa somsomokku ti intullongku Malagu.
LUK.2.29	Ti tilungpeɏm chi ingkarim kan sakon un bubùulom.
LUK.2.30	Ti intullongku siya un Malagu kan cha tagu,
LUK.2.31	un siya inyalam si sangwalan cha losan un tagu.
LUK.2.32	Siya mansilaw kan cha somsomok cha Gentil ta ammuwon cha piom un ipakwa.
LUK.2.32	Gapu kan siya, machaychayaw cha tagum un galak Israel.”
LUK.2.33	Laschaaw cha sin-alak kan Jesus si imbyegan Simeon mipanggop kan siya. 
LUK.2.34	Ot bilinchisyulan Simeon chicha ot kalala kan Mary un ilan Jesus, “Ha allaʼn alaklu, chilutukan Apudyus siya ked gapu si suysuɏula machusa cha achu un galak Israel, ngim achu bo cha matagu. Gapu ta achipun cha tuttuwaon siya un imbuun Apudyus, achu cha taguʼn mallawing kan siya. 
LUK.2.35	Ked hachi in-ilon cha lalimod un lawwik un somsomokchaʼn mipakaammu. Ked sika un ilala, manchachauyka, un isun chi machuut chi pusum gapu si makwa kan siya.”
LUK.2.36	Inggew bo si hachi osaʼn propeta un byakbyakot un mangngachen Anna. Alak Penwel siya, un galak Aser. Si Anna, pituʼn tawon chi langasaw-ala, 
LUK.2.37	ot labyaɏu inggala si waɏumpuɏu ya opat chi tawonla. Illinggew si Anna si templo, eɏgewola kan lablabiyolaʼn manchaychayaw kan Apudyus ya malluwaluwalu kan siya ya sin-udchuman mallaun siya. 
LUK.2.38	Si hachiʼn uras, ilabotla cha Jesus ot lanyaman kan Apudyus. Ilugudla mipanggop kan Jesus kan cha losan un taguʼn man-uuway si hachiʼn manwayawayaan Apudyus kan cha galak Israel.
LUK.2.39	Gilamput pun cha Joseph kan Mary killingwa cha losan un bilin si lintog Apudyus, langulinchaʼd Nazareth un ili ud Galilee. 
LUK.2.40	Ot chummakeɏ alak si hachi ya lataingan chi somsomokla. Ya amod bo laingla ya ilam-amod Apudyus bilinchisyulan siya.
LUK.2.41	Tilawon, un cha sin-alak kan Jesus pin-acha umoy ud Jerusalem makapiyasta si Piyastan chi Lallausan. 
LUK.2.42	Lantawon pun si Jesus si lasawaɏan si chuwa, lakaoy kan cha amala kan ilala lakapiyasta. 
LUK.2.43	Lagamput pun chi piyasta, ummoyon cha amala kan ilala langulin ud ilicha. Ngim achipuncha ammu un latelan chi alakchaʼn Jesus ud Jerusalem, 
LUK.2.44	ti kalancha pun lu lakabuɏog siya kan cha kakadwacha. Ot lasin eɏgew chi lalidtidchaɏalancha ot ilim-imuscha siya kan cha bubuɏuncha ya agicha. 
LUK.2.45	Ngim lappun inchesancha kan siya ot langulinchaʼd Jerusalem ta umoycha sington. 
LUK.2.46	Si mikatluʼn eɏgewla, inchesancha siya un lakaam-ammung kan cha mimistulun cha Judio si templo, un manchochongngeɏ ya makaim-imus kan chicha. 
LUK.2.47	Losan un lanchochongngeɏ kan siya laschaawcha si kilalainglaʼn malongbyat si losan un ilimuscha kan siya. 
LUK.2.48	Laschaaw bo cha amala kan ilala si intullongcha siya, ot kalan ilala, “Alakku, amod chi chalegmi kan amam un langlangngit kan sika. Puggey koon chi katchi kan chikami?”
LUK.2.49	Ngim summongbyat si Jesus, “Payuggey sakon singsington? Ha achipunyu ammu un masapuɏʼn awechak si byeɏoy Amak.” 
LUK.2.50	Ngim achipuncha laawatan chi ilugud Jesus.
LUK.2.51	Hachi ked, litun-ud si Jesus kan chichaʼn langulin ud Nazareth, ot tummuttuwa kan cha losan un pakwacha. Si ilala simsimsimmokla losan un laklakwa. 
LUK.2.52	Ot si Jesus chummakeɏ ya lummailaing ot laam-amod lagalasan si Apudyus ya cha tagu kan siya.
LUK.3.1	Si mikasimpuɏu ya limaʼn tawon chi lanturayan Emperador Tiberius Caesar ud Rome, si Pontius Pilate chi gubillachuɏ ud Judea. Si Herod chi lanturay ud Galilee, Philip un suludla lanturay ud sakup chi Iturea kan Traconite ya si Lysanias chi lanturay ud Abilene. 
LUK.3.2	Cha kangatuwan un papachin cha Judio ked cha Annas kan Caiaphas.
LUK.3.2	Si hachiʼn timpu inggew chi impakaammun Apudyus kan John, un alak Zechariah si inggewala si lugeɏʼn lappun ummili. 
LUK.3.3	Ot gilaggakay John cha ili-iliʼn sakup chi chewwang un Jordan, imbyegbyegala kan cha tagu un, “Ibyabyawiyu cha byasbyasuɏyu ya mampabunyeg kayu ta pakawalon Apudyus chikayu.”
LUK.3.4	Katchi matungpaɏan chi liigili si libluʼn Isaiah un propeta si awi, un kalala,
LUK.3.4	“Inggew chi osaʼn tagu si lugeɏʼn lappun ummili un langibyegbyega kan cha tagu,
LUK.3.4	‘Allaʼn gumatong chi Apu. Pabiɏuwonyu somsomokyu ya mansagala kayu un isun chi ileɏamyu chaɏan un ayon chi Ari.
LUK.3.5	Masapuɏʼn abyabonyu cha losan un uɏuk ta matalap losan un tagudtud ya bilig.
LUK.3.5	Palinchongonyu cha pikkupikku un kesa ya taliptipanyu,
LUK.3.6	ta losan un tagu itullongcha malaguwan Apudyus kan chicha.’ ”
LUK.3.7	Amo-amod cha taguʼn ummoy lampabunyeg kan John, ot kalala kan cha uchum, “Chikayuʼn lasikap un isun chi uɏog! Silu langibyega kan chikayu un milisiyu chusan Apudyus lu mampabunyeg kayu? 
LUK.3.8	Masapuɏʼn koonyu cha losan un mangipaila un tuttuwaʼn lambyabyawi kayu kan cha byasbyasuɏyu. Achiyu kalan un, gapu ta galak chikayu kan Abraham, milisiyu kachusaanyu kan Apudyus. Lappun katuttuwaan chi hachi. Ibyegak kan chikayu un makwaʼn mambyalilon Apudyus cha byetuʼn alla si galak Abraham. 
LUK.3.9	Si Apudyus isun chi taguʼn iyaallala wasaylaʼn mamokpok si puun chi kayu. Losan un kayuʼn achipun mamunga si bibiɏu, ked mapokpok ya mitungu si apuy.”
LUK.3.10	Ot lan-imus cha amod un tagu kan John, un kalancha, “Ot himma koonmi?”
LUK.3.11	Ot silongbyatan John chicha, un kalala, “Ha taguʼn chuwa silupla, masapuɏʼn idchola osa si tagu un lappun silupla. Isula bo, ha taguʼn awed kalola, masapuɏʼn idchela bo tagu un lappun kalola.”
LUK.3.12	Ummoy bo cha uchum un manchachagup si bugis mampabunyeg kan John, ot ilimuscha, “Mistulu, himma koonmi?”
LUK.3.13	Ot kalala, “Achiyu paɏabsan chi aɏanyuʼn bugis cha tagu.”
LUK.3.14	Ot lan-imus bo uchum un suɏchachu kan siya, “Chikami ngay, himma koonmi?”
LUK.3.14	Ot kalala kan chicha, “Achiyu paligatan cha tagu willu pabyasuɏon cha tagu lu chakampun si katuttuwaan. Mat-op kayu si suwinchuyu.”
LUK.3.15	Chingngeɏn pun cha tagu si John, simsimsimmokcha gumatngan Kristu un ingkarin Apudyus un umali mampangat, ot ha somsomokcha siya lin si John. 
LUK.3.16	Ngim kalan John kan chicha, chakampun un sakon si Kristu. “Awed chi misagsagulud un langatngatu lu sakon, ked achipulak lumbong un mangukas si sancheɏla. Bunyagek chikayu si chelum, ngim siya bunyagela chikayu si Ispiritun Apudyus ya apuy.
LUK.3.17	Isun chi tagu un mamangchon si leblak un mantopa un mansilaola bilayu ya chugi. Ha bilayu iteponla si aɏang, ngim ha chugi ibyellula si apuy un achipun masobsobyen.”
LUK.3.18	Cha laoy cha lakalakalasi un in-ilon John un langibyegbyega kan cha tagu mipanggop si Bibiɏuʼn Chameg. 
LUK.3.19	Ya ilomeɏan John si Gubillachuɏ Herod ti ilasawala si Herodias un asawan chi suludla, ya achu cha lawwik un killingwala. 
LUK.3.20	Ngim laam-amod lambyasuɏ si Herod ti impaibyaɏudla si John.
LUK.3.21	Si osaʼn eɏgew sakbyey un mibyaɏud si John, bilunyagela cha achun tagu, bilunyagela bo si Jesus. Lagamput pun, lalluwalu si Jesus ot liwalit ud langit. 
LUK.3.22	Ot ha Ispiritun Apudyus lan-osog ot lallap-oy kan siya un isun chi kalapati. Ot ladngeɏ ginga un lampeɏpuʼd langit un kalala, “Sika Alakkuʼn tagtagopok ya masmas-omak.”
LUK.3.23	Si lallugiyan Jesus un lantudtuchu, umoy un tiɏumpuɏu tawonla. Ya ha somsomok cha tagu, ibilangcha siya un alak Joseph. Si Joseph, alak Heli, 
LUK.3.24	un alak Matthat. Si Matthat, alak Levi. Ked si Levi, alak Melki, un alak Jannai, un alak Joseph. 
LUK.3.25	Si Joseph, alak Mattathias, un alak Amos. Si Amos, alak Nahum, un alak Esli, un alak Naggai. 
LUK.3.26	Si Naggai, alak Maath un alak Mattathias. Ked si Mattathias, alak Semein un alak Josech. Ked si Josech, alak Joda. 
LUK.3.27	Si Joda, alak Joanan, un alak Rhesa. Ked si Rhesa, alak Zerubbabel un alak Shealtiel, un alak Neri. 
LUK.3.28	Si Neri, alak Melki un alak Addi. Ked si Addi, alak Cosam un alak Elmadam, un alak Er. 
LUK.3.29	Si Er, alak Joshua un alak Eliezer, un alak Jorim. Ked si Jorim, alak Mattath un alak Levi. 
LUK.3.30	Si Levi, alak Simeon un alak Judah. Ked si Judah, alakla Joseph. Ked si Joseph, alak Jonam un alak Elliakim. 
LUK.3.31	Si Elliakim, alak Melea un alak Menna, un alak Mattatha. Ked si Mattatha, alak Nathan, un alak David. 
LUK.3.32	Si David, alak Jesse un alak Obed. Ked si Obed, alak Boaz un alak Salmon, un alak Nahshon. 
LUK.3.33	Si Nahshon, alak Amminadab un alak Admin, un alak Arni. Ked si Arni, alak Hezron un alak Perez, un alak Judah. 
LUK.3.34	Si Judah, alak Jacob un alak Isaac. Ked si Isaac, alak Abraham. Ked si Abraham, alak Terah un alak Nahor. 
LUK.3.35	Si Nahor, alak Serug un alak Reu, un alak Peleg. Ked si Peleg, alak Eber un alak Shelah. 
LUK.3.36	Si Shelah, alak Cainan un alak Arphaxad un alak Shem. Ked si Shem, alak Noah un alak Lamech 
LUK.3.37	Si Lamech, alak Methuselah un alak Enoch, un alak Jared. Ked si Jared, alak Mahalalel un alak Kenan. 
LUK.3.38	Ked si Kenan alak Enos un alak Seth. Si Seth alak Adam, un alak Apudyus.
LUK.4.1	Labunyagen pun si Jesus, tilelala hachiʼn chewwang un Jordan. Ot ha Ispiritun Apudyus un inggew kan siya, impuyutla siya si lugeɏʼn lappun ummili. 
LUK.4.2	Udchi lalubsubyen Satalas kan Jesus si ulog chi opatpuɏuʼn eɏgew. Si hachiʼn timpu, achipun langan si Jesus inggalad lagamput ot labitin.
LUK.4.3	Ot kalan Satalas kan siya, “Lu tuttuwaʼn Alak chika kan Apudyus, ibyegam kan cha allaʼn byetu ta mambyalincha tilapay.”
LUK.4.4	Ot silongbyatan Jesus siya, “Liigili si ugud Apudyus un, ‘Chakampun si makan abus chi ikatagun chi tagu.’ ”
LUK.4.5	Ot impuyut Satalas si Jesus si langatu un lugeɏ ya achipun asampiga ot ilaminla impaila kan siya cha losan un mampangatan utla lubung. 
LUK.4.6	Ot kalala kan siya, “Idchok kan sika kalobbongan un mangituray si losan un ili ya kilabyaklangcha. Ti laatod losan kan sakon ked makwaʼn idchok lu silu piok un mangidchen. 
LUK.4.7	Ked lu mampalintumingkaʼn manchayaw kan sakon, idchok losan kan sika ta mangkuwam.”
LUK.4.8	Ot silongbyatan Jesus un kalala, “Liigili si ugud Apudyus un, ‘Chayawom si Apu un Apudyuslu ya siya abus chi mansimbiyam.’ ”
LUK.4.9	Oli pun impuyut Satalas si Jesus ud Jerusalem ot pilasikedla si salimpatuk chi templo. Ot kalala kan siya, “Lu tuttuwaʼn Alak chika kan Apudyus, lumayugka, 
LUK.4.10	ti liigili si ugud Apudyus un ‘Bililon Apudyus cha anghelesla ta ayyuwalan chika.’ 
LUK.4.11	Ked liigili bo un, ‘Tapayaon chika, ta ulay chi chepanlu achipun masugat si byetu.’ ”
LUK.4.12	Ot kalan Jesus kan siya, “Liigili boʼn, ‘Achim mangin-in-an si Apu un Apudyuslu.’ ”
LUK.4.13	Gilamput pun Satalas silubsub si Jesus, tilelala Jesus inggala gumatong chi kasin un timpuʼn mangwaala.
LUK.4.14	Langulin si Jesus ud Galilee, ot inggew chi kilabyelin chi Ispiritun Apudyus kan siya. Ked lanchilongeɏ chameg mipanggop kan siya si losan un mampalikwos un ili. 
LUK.4.15	Lantudtuchu si cha sinagogacha un maup-uppulan cha Judio, ot chilaychayaw cha losan un tagu siya.
LUK.4.16	Oli pun ummoy si Jesus ud Nazareth un chummakeɏala, ot Sabyechu pun un man-illongan cha Judio, ummoy si sinagoga ti siya pin-ala koon. Ot summiked siya ta mambyasa si ugud Apudyus 
LUK.4.17	un impuɏedcha kan siya. Ha allaʼn liblu inggilin propeta Isaiah si awi. Bilukyedla ot pililiyala byasaola. Ot bilasala,
LUK.4.18	“Awed kan sakon chi Ispiritun Apudyus ti chilutukalak kan siya
LUK.4.18	un mangibyegbyega si Bibiɏuʼn Chameg kan cha kapus.
LUK.4.18	Imbuulak un mangibyega kan cha tagu un isun chi libyaɏud un mawayawayaancha
LUK.4.18	ya cha taguʼn isun chi lakuɏap makatullongcha kasin ya
LUK.4.18	cha lapaligatan un makalin-awaancha.
LUK.4.19	Ked ibyegak bo un gummatong chi timpu un mangipain-an Apudyus
LUK.4.19	si malaguwala kan cha tagu.”
LUK.4.20	Ot lilukut pun Jesus chi liblu, inyulinla si taguʼn langipuɏed kan siya, ot ummamuy. Ot losan cha taguʼn inggew si sinagoga intutukkeɏcha siya. 
LUK.4.21	Ot kalan Jesus kan chicha, “Si salaʼn eɏgew latungpeɏ laoy un libyasan ugud Apudyus un chingngeɏyu.”
LUK.4.22	Laslas-om cha losan kan siya, ot laschaawcha si kilabiɏun chi ilugudla. Ot kalancha, “Chakampun kamman un alak Joseph siya?” O, siya. 
LUK.4.23	Ot kalan Jesus kan chicha, “Kapilitan un ibyegayu kan sakon chi laoy un ug-uggud, ‘Chuktuɏ, palin-awaom chi long-eglu.’ Ti pionyu boʼn pakwa kan sakon utla ilik chi lakaskaschaaw un chingngeɏyuʼn killingwak ud Capernaum.”
LUK.4.24	“Tuttuwa ibyegak kan chikayu, un ha propeta achipun mapotgen si mismuʼn ilila. 
LUK.4.25	Ya chongɏonyu: Achu cha kachegchegu un labyaɏu utla Israel si timpun Elijah un propeta, ti achipun ummuchen si tiɏuʼn tawon ya kagodwa, ot laamin lauɏat cha tagu udchi Israel. 
LUK.4.26	Ngim chakampun si imbuun Apudyus si Elijah kan chicha ta tuɏungala chicha, ngim imbuunla siya ta tuɏungala osaʼn labyaɏu un iZarephath un sakup chi Sidon.
LUK.4.27	Ot si timpun bo Elisha un propeta, achu cha Judio ud Israel un laleprosy, ngim lappun lapalin-awa kan chicha malaksig kan Naaman un Gentil, un iSyria.”
LUK.4.28	Chingngeɏn pun cha taguʼn inggew si sinagoga imbyegala, amod chi sangacha ti laawatanchaʼn chicha ug-ugguchola. 
LUK.4.29	Lummibbyatcha ot liyaggicha siya illiyoycha si lasin chi ili un angit un ummiliyancha. Ha panggopcha pionchaʼn odchagon siya si angit. 
LUK.4.30	Ngim gilagawan Jesus cha amod un tagu ot ummoyon.
LUK.4.31	Ot lan-osog si Jesus un umoy ud Capernaum, un osaʼn ili si probinsiya ud Galilee. Lantudtuchu kan cha tagu si Sabyechu un man-illongan. 
LUK.4.32	Ot laschaaw cha taguʼn langngeɏ si in-ilolaʼn lantudtuchu, ti lantudtuchu un alla kalobbongala.
LUK.4.33	Si hachi, inggew chi osaʼn leɏakiʼn laaɏan ot impokawla un kalala, 
LUK.4.34	“Sika Jesus un iNazareth, simma ga koom kan chikami? Ummalika un manyam-an kan chikami? Tagammuk sika, sika lappun byasuɏla un imbuun Apudyus.”
LUK.4.35	Ngim tilubngeɏn Jesus chi aɏan, un kalala, “Gumilokka! Ya wissedka kan siya.” Ot inchukmam chi aɏan chi leɏaki si sangwalan cha tagu ot tilelala un achipunla pilasigabyen siya.
LUK.4.36	Ot laschaaw cha losan un tagu ot kalan chi kacha osa, “Ay-ay, kaskaschaaw chi imbyegala. Alla kalobbongala ya kilabyelinla un mameɏyaw kan cha aɏan, ked tiluttuwacha siya.” 
LUK.4.37	Ot lanchilongeɏ chameg mipanggop kan Jesus si losan un ili si hachiʼn lugeɏ.
LUK.4.38	Lummawa si Jesus si sinagoga ot ummoy si byeɏoycha Simon. Ha byebyaiʼn katugangan Simon ked amod chi palatingla. Ot imbyegacha kan Jesus ta tuɏungala siya. 
LUK.4.39	Ot ummoy si Jesus si kuwetula ot summiked si cheeg chi uumbogela ot imbyegalaʼn makaan chi atungla, ot kakma lakaan. Bummangon ot pilakalala chicha.
LUK.4.40	Lummaschom pun, inggetong cha tagu cha kadwachaʼn lakalakalasi cha sakitcha kan Jesus. Ot intetepangla ilappachen chicha ot lummin-awa cha losan. 
LUK.4.41	Lampeɏyaw bo kan cha aɏan un inggew kan cha achuʼn tagu, ot si ummoyolan cha aɏan, inyipkawcha un kalancha, “Sika alak Apudyus!” Ngim pilagilokla chicha ti tilagammucha un siya si Kristu un ingkarin Apudyus un umali.
LUK.4.42	Wiswisngit pun si labigat, lummibbyat si Jesus ot ummoy un ossaan si lugeɏʼn lappun tagù inggew. Ngim singsingngit cha tagu siya, ot inchesancha pun, tilawichen cha siya ta achi umoyon. 
LUK.4.43	Ngim kalala kan chicha, “Masapuɏʼn inyak bo si cha uchum un ili ta inyak ibyegbyega bibiɏuʼn Chameg mipanggop si Mampangatan Apudyus, ti siya gapu un imbuulak kan Apudyus utla pita.” 
LUK.4.44	Ot ummoy siya lambyegbyega kan cha tagu si sinagogan cha Judio ud Judea.
LUK.5.1	Si osaʼn eɏgew, summiked si Jesus si teɏanteg chi Byeybyey ud Gennesaret, ot ummaguyut cha amod un tagu ti pionchaʼn chongɏon chi itudtuchulaʼn ugud Apudyus. 
LUK.5.2	Ot lailala chuwaʼn byangka si igid chi byeybyey un lappun inggew si malabukuɏ ti lummogsedcha ot ummoycha bilebyeɏan cha tabukuɏcha. 
LUK.5.3	Ot summakyat siya si osaʼn byangka un uwan Simon, ot imbyegala kan siya un ichulunla akit. Ot ummamuy si Jesus un lantudtuchu kan cha tagu.
LUK.5.4	Lagamput pun lantudtuchu, kalala kan cha Simon, “Ipooyyu byangka si kalusgongan chi chelum ta malabukuɏ kayu si ikan.”
LUK.5.5	Ot kalan Simon, “Apu, illablabimiʼn lalabukuɏ ot lappun illaɏami. Ngim lu siya kalam, malabukuɏ kami kasin.” 
LUK.5.6	Ot ummoycha lalabukuɏ ot lilokchencha ikan ot allà akit un mapissay chi tabukuɏcha. 
LUK.5.7	Ot ilayagencha biɏuncha si osaʼn byangka ta umoycha tuɏungan chicha. Ummoycha tummuɏung ot laplu chuwaʼn byangka si ikan ot allà akit un milutob cha byangka. 
LUK.5.8	Intullong pun Simon Peter chi lakwa, lampalintuming si sangwalan Jesus, ot kalala, “Apu, telam sakon ti malagbyasuɏak!”
LUK.5.9	Katchi imbyegala ti laschaawcha siya ya cha kakadwala si kilaachun chi ikan un laaɏacha. 
LUK.5.10	Ot laschaaw bo cha James kan John un alak Zebedee.
LUK.5.10	Ot kalan Jesus kan Simon, “Achika umogyat, ti malipud si sala chakampun si ikan chi tabukuɏam, siyad tabukuɏam cha tagu.” 
LUK.5.11	Insang-at pun cha Simon cha byangkacha si teɏanteg, tilelancha losan ot litun-udcha kan Jesus.
LUK.5.12	Si osaʼn eɏgew, inggew si Jesus si osaʼn ili ot inggew bo osaʼn leɏaki un laleprosy. Intullongla pun si Jesus, ummoy lampalintuming si sangwalanla ot langkadkachegu kan siya un kalala, “Apu, lu piom, palin-awaolak.”
LUK.5.13	Ot ilappachen Jesus chi leɏaki, ot kalala, “O, Piok chi lumin-awaka.” Ot kakma lakaan chi sakitla.
LUK.5.14	Ngim bililin Jesus siya un kalala, “Achim pay ibyegbyega killingwak kan sika ulay siluʼn tagu. Ngim ingka mampeɏang si pachi ya manchatunka kan Apudyus ti hachi imbilin Moses un maluttuwaan cha taguʼn lummin-awaka.”
LUK.5.15	Ngim laam-amod un lanchilongeɏ chameg mipanggop kan Jesus. Ot amod cha taguʼn ummoy lanchongeɏ kan siya ya ummoy lampalin-awa si sakitcha. 
LUK.5.16	Ngim pappasig umoy si Jesus tumalin si lugeɏʼn lappun ummili ta malluwalu.
LUK.5.17	Si osaʼn eɏgew, lantudtuchu si Jesus si osaʼn byeɏoy. Si hachi illinggew bo cha uchum un ummaammuy un Pariseo kan cha mimistulun chi lintog un lampeɏpuʼd cha losan un ili ud Galilee ya Judea ya leɏpu cha uchum ud Jerusalem. Ked awed chi kilabyelin Apudyus kan Jesus un mampalin-awa kan cha lasakit. 
LUK.5.18	Oli pun inggetong cha uchum un leɏaki lapalalais un bilumbulligencha ot pilachaschaʼn illok si byeɏoy ta iyoycha si sangwalan Jesus. 
LUK.5.19	Ngim lappun in-ilonchaʼn mangillok kan siya ti amod cha tagu. Ot ummoy cha si otop chi byeɏoy ot ilabutancha, ot impacheɏacha bulig si sangwalanla.
LUK.5.20	Laammuwan pun Jesus chi gettok un pammaticha, kalala si leɏaki, “Biɏun, lapakawan cha byasuɏm.”
LUK.5.21	Ngim cha Pariseo ya mimistulun chi lintog sin-aayumimitcha un kalancha, “Silu maga kilatatagun chi lait un iyisula ga long-egla kan Apudyus! Lappun makapakawan si byasuɏ ngim si Apudyus abus!”
LUK.5.22	Ngim laammuwan Jesus chi somsomokcha ot kalala kan chicha, “Puggey katlat chi somsomokyu? 
LUK.5.23	Simma lagodgochong un ibyega, ‘Lapakawan cha byasuɏm,’ willu ‘Lumibbyatka ta malidchaɏanka’? 
LUK.5.24	Allaya maligammuwanyu un Sakon un Alak chi Tagu, alla kalobbongak utla pita un mamakawan si byasuɏ.” Ot kalala si hachiʼn lapalalais, “Ibyegak kan sika, lumibbyatka, aɏam chi oboklu ya ingkan uwayu!” 
LUK.5.25	Ot kakma lelibbyat siya si sangwalancha ot ilalikamla obokla ot ummoyon un lanchaychayaw kan Apudyus. 
LUK.5.26	Laschaaw cha losan un langitullong ya ummogyatcha. Ot chilaychayawcha si Apudyus un kalancha, “Lappun miyisuwan chi intullong taku si salaʼn eɏgew.”
LUK.5.27	Oli pun lummawa si Jesus ot intullongla osaʼn manchachagup si bugis, un mangngachen Levi, ummaammuy si bubuggisan. Ot kalan Jesus kan siya, “Tun-ucholak.”
LUK.5.28	Ot lummibbyat si Levi, tilelala cha losan ot litun-ud kan Jesus.
LUK.5.29	Ot pileɏlusan Levi si Jesus ud byeɏoycha. Illinggew si hachi cha achu un biɏun Levi un manchachagup si bugis ya cha uchum boʼn taguʼn lakakan kan siya si lamisaan. 
LUK.5.30	Sin-iingok cha Pariseo ya uchum un mimistulun chi lintog un inggew, ot kalancha kan cha disipulus Jesus, “Pakayuggey makakan ya makain-ilum kan cha manchachagup si bugis ya cha malagbyasuɏ?”
LUK.5.31	Ot silongbyatan Jesus chicha, un kalala, “Ha taguʼn lappun sakitla, achipunla masapuɏ chuktuɏ. Ngim ha makasapuɏ ked ha lasakit. 
LUK.5.32	Achipulak ummaliʼn mangayeg kan cha singkalan un lalintogcha, ngim cha malagbyasuɏ ta mambyabyawicha.”
LUK.5.33	Illinggew bo cha uchum un taguʼn kalancha kan Jesus, “Cha disipulus John mallauncha lu sin-udchuman ya malluwalucha ya katchi bo koon cha uchum un disipulus cha Pariseo, ngim puggey cha disipuluslu manga-mangan ya umilu-ilum?”
LUK.5.34	Ot inyalig Jesus un summongbyat kan chicha un kalala, “Ha kalanyu lin un mallaun cha bubuɏun chi leɏakiʼn mangkaseɏ lu awed cha kan siya? Mangancha bò amin. 
LUK.5.35	Ngim gumatong chi timpu un miyachayu likaseɏ kan chicha, ked hachi asicha mallaulan.”
LUK.5.36	Kasin lan-alig si Jesus kan chicha, un kalala, “Lappun tagù pumissay si paat un luput si baruʼn silup ked intekupla si chachaan un silup, ti yam-alola baruʼn silup ya achipun miyapot chi baruʼn luput un mantekup si chachaan un silup. 
LUK.5.37	Willu lappun bo mangigga si ilabuyuʼn byeyas si chachaan un giledchang un iiggaan
LUK.5.38	Ngim ha ilabuyuʼn byeyas, maigga si baruʼn giledchang un iiggaan. 
LUK.5.39	Ha ummingsa si chachaan un byeyas, issala ilabuyuʼn byeyas ti kalala lu, ‘Lapippiya chachaan.’ ”
LUK.6.1	Si osaʼn Sabyechu un man-illongan cha Judio, langoy cha Jesus kan cha disipulusla si pappayaw un lamuɏ-an si wheat un isun chi pagoy. Ot lalidtidchaɏancha pun, pummutingcha disipulusla si wheat ot kilutimancha ta kaloncha. 
LUK.6.2	Ot kalan cha uchum un Pariseo un langitullong, “Payuggey koon chi katchi un mipalit si lintog taku lu Sabyechu?”
LUK.6.3	Ot silongbyatan Jesus chicha, un kalala, “Achipunyu kamman bilasa kingwan David ya cha kakadwala si labitilancha? 
LUK.6.4	Lilumlok si David si byeɏoy Apudyus ot illaɏala tilapay un lichatun kan Apudyus, un ipalit chi lintog un kalon cha tagu ti abus cha papachi mangan. Killanla ot illidchela cha kakadwala ot killancha bo.”
LUK.6.5	Ot inyalungus Jesus imbyega, “Sakon un Alak chi Tagu alla kalobbongak un mangibyega lu silu makwa si Sabyechuʼn man-illongan.”
LUK.6.6	Si osaʼn Sabyechu, lilumlok kasin si Jesus si sinagogan cha Judio, ot lantudtuchu. Illinggew chi leɏakiʼn lasikod chi machuwalan un imala. 
LUK.6.7	Illinggew bo cha uchum un mimistulun chi lintog ya Pariseo, mansingisingitcha si mangichiɏumancha kan Jesus, ot tamtamchagencha lu palin-awaola chi lasakit si Sabyechuʼn man-illongan. 
LUK.6.8	Ngim ammun Jesus chi somsomokcha, ot kalala si leɏakiʼn lasikod, “Umalika u sumiked si allaʼn sangwalan.” Ot ummoy chi leɏaki. 
LUK.6.9	Ot kalan Jesus kan chicha losan, “Imusok u kan chikayu, himma ipalubus chi lintog taku un makwa si Sabyechu? Koon taku bibiɏu willu lawwing? Taguwon taku tagu willu patoyon taku?” 
LUK.6.10	Lilangɏangala pun chicha losan, kalala si leɏaki, “Uyachom chi imam.” Ot iluyedla ot bummaɏu imala. 
LUK.6.11	Ngim amod chi sangan cha Pariseo ya mimistulun chi lintog ot lan-uuguchencha lu silu kooncha kan Jesus.
LUK.6.12	Lagamput pun, lalagecha si Jesus un ummoy lalluwalu si tagudtud, ot lilabilaʼn lalluwalu kan Apudyus. 
LUK.6.13	Labigat pun, ilayagela cha disipulusla ot chilutukala cha lasawaɏan si chuwa ot ngadlola chicha apostoles. 
LUK.6.14	Ha ngachencha: si Simon un lingachalala Peter ya suludla un Andrew, cha James kan John, Philip kan Bartholomew, 
LUK.6.15	ya Matthew, Thomas, James un alak Alphaeus, Simon un kalanchaʼn Mangisasakkit si ilila, 
LUK.6.16	Judas un alak James, ya Judas Iscariot un siya langiyibit kan Jesus.
LUK.6.17	Lan-osog pun cha Jesus ya cha apostolesla un lampeɏpu si tagudtud, summikedcha si tummalapala ti illinggew cha lachagup un achuʼn disipulusla ya cha amod un taguʼn lampeɏpuʼd Judea ya Jerusalem ya kaili-ili ud Tyre ya Sidon un adchaliyan si byeybyey. 
LUK.6.18	Ha panggopcha, ummalicha manchongeɏ si ugud Jesus ya mampalin-awa si sakitcha. Ot inggew bo cha uchum un taguʼn laaɏan, ot pileɏyawla cha aɏan un inggew kan chicha. 
LUK.6.19	Losan cha tagu ummaguyut ta appachencha siya, ti alla kilabyelinla un lu appachencha siya, mapalin-awa chi sakitcha.
LUK.6.20	Oli pun lansagung si Jesus kan cha disipulusla ot kalalaʼn lantudtuchu,
LUK.6.20	“Pian kayu un kakapus un mamati kan Apudyus si sala,
LUK.6.20	ti mipati kayu si Mampangatan Apudyus!
LUK.6.21	Pian kayu un mabibittin si sala, ti maplok kayu.
LUK.6.21	Pian kayu un man-ibi-ibin si sala, ti lagalas kayu.
LUK.6.22	Pian kayu lu sangaon cha tagu chikayu ya issancha chikayu ya
LUK.6.22	mangig-iggaan chikayu si ugud ya kalancha un lawwik kayu
LUK.6.22	gapu kan Sakon un Alak chi Tagu.
LUK.6.23	“Lu katchi makwa kan chikayu, matetteɏok kayu ya malachok kayu si galasyu
LUK.6.23	ti chakeɏ gunggulayu ud langit. Ha kooncha kan chikayu,
LUK.6.23	isun bo chi kingwan cha aappucha kan cha propeta si awi.
LUK.6.24	Ngim kadchegu kayuʼn byabyaklang si sala, ti
LUK.6.24	mampatingga galasyu utla pita un gunggulayu.
LUK.6.25	Kadchegu kayuʼn mamassug si sala, ti maliklayu amod
LUK.6.25	un bitin si umaliʼn eɏgew.
LUK.6.25	Kadchegu kayuʼn sinyoyokyok si sala, ti sinlalangchu kayu ya
LUK.6.25	sin-iibin kayu si umaliʼn eɏgew.
LUK.6.26	Tuttuwaʼn kadchegu kayu lu chaychayawon cha losan un tagu chikayu,
LUK.6.26	ti katchi bo killingwan cha aappucha mipanggop kan cha silan propeta.”
LUK.6.27	Intuɏuy Jesus un lan-ugud, un kalala, “Ibyegak kan chikayuʼn manchochongngeɏ, masapuɏʼn ayatonyu cha kabusuɏyu. Ya koonyu bibiɏu kan cha mansasanga kan chikayu. 
LUK.6.28	Cha taguʼn mangeɏaweg kan chikayu, chawatonyu kachegun Apudyus kan chicha. Ked iluwaluwanyu cha manguy-uyung kan chikayu. 
LUK.6.29	Lu awed mallipak si apingyu, palipakyu bo bisak. Lu awed mangaɏa si takpin chi silupyu ti masapuɏla, idchonyu bo mikadwan takpin chi silupyu. 
LUK.6.30	Idchonyu lu awed mangkochew kan chikayu, ked lu awed mangaɏa si kukkuwayu achiyu ipaiyulin. 
LUK.6.31	Koonyu kan cha tagu pionyuʼn kooncha kan chikayu.
LUK.6.32	“Lu abus cha tagu un memeɏyed kan chikayu cha memeɏyechenyu, achipun kayu maidchen si gunggula. Ti katchi bo koon cha malagbyasuɏ un meɏyedcha kan cha meɏyed kan chicha. 
LUK.6.33	Ked lu abus cha mangwa si bibiɏu kan chikayu cha mangwaanyu si bibiɏu, achipun kayu maidchen si gunggula. Ti katchi bo koon cha malagbyasuɏ. 
LUK.6.34	Ked lu abus cha ammuyuʼn mangiyulin si buluchoncha cha pabuluchenyu, achipun kayu maidchen si gunggula. Ti katchi bo koon cha malagbyasuɏ un paiyulincha pabuludcha kan cha chogachaʼn malagbyasuɏ. 
LUK.6.35	Ngim chikayu, masapuɏʼn ayatonyu cha kabusuɏyu ya koonyu bibiɏu kan chicha. Pabuluchenyu cha mambulud kan chikayu, ulay lu achipun cha iyulin. Ti lu koonyu katchi, chakeɏ gunggulayu, ked mibilang kayu alak Apudyus un Kangatuwan. Ti kacheguwan Apudyus cha achipun manyaman ya cha lawwik un tagu. 
LUK.6.36	Masapuɏʼn malagchegu kayu ti malagchegu bo si Apudyus un Amayu.”
LUK.6.37	Ot intuɏuy Jesus un lantudtuchu un kalala, “Achiyu kuison cha uchum un tagu ta achipun bo Apudyus kuison chikayu. Achiyu kodchongan cha uchum, ta achipun Apudyus kodchongan chikayu. Pakawalonyu cha asintataguyu ta pakawalon bò Apudyus chikayu. 
LUK.6.38	Mangatod kayu kan cha uchum un tagu ked idchen chikayu bo kan Apudyus, ad-achu idchola kan chikayu lu ha illidchonyu, ti masaweɏ inggala achipun kayu makàon. Ked ha kaachun cha idchonyu kan cha asintataguyu, siya bo kaachun chi idchon Apudyus kan chikayu.”
LUK.6.39	Ot lan-alig si Jesus kan chicha un kalala, “Achipun makwan ipuyut chi lakuɏap cha chogalaʼn lakuɏap, ti kapilitan un miɏus-ubcha si abut. 
LUK.6.40	Ya lappun iswila un langatngatu lu mistulula. Ngim lu gamputola iswilala, miyisu si mistulula.”
LUK.6.41	Ot lan-alig kasin si Jesus un kalala, “Puggey un mitullongyu siɏun-ik si atan chi suludyu ngim achipunyu maila sitap si atayu? 
LUK.6.42	Ot ha kalam kamman un, ‘Cho, sulud kaalok chi siɏun-ik si atam,’ ked alla sitap si atam? Kama kayuʼd tuttuwa! Masapuɏʼn ulaonyu kaalon chi sitap si atayu, ta pumillong chi tullongyuʼn mangaan si siɏun-ik si atan chi suludyu.”
LUK.6.43	Kasin lan-alig si Jesus, un kalala, “Lappun bibiɏù kayu un mamunga si lawwik ya lappun lawwik un kayù mamunga si bibiɏu. 
LUK.6.44	Ti maammuwan chi kilabiɏun chi kayu si mambubungala. Achipun makwaʼn mamunga eɏagen si apɏas willu achipun makwaʼn mamunga sagakat si kuliwat. 
LUK.6.45	Katchi bo tagu, ha bibiɏuʼn tagu, bibiɏu koola ti bibiɏu somsomokla. Ngim ha lawwik un tagu, lawwik bo koola ti lawwik chi somsomokla. Ti ha awed si somsomok chi tagu, siya bo lumoswa si tupokla.”
LUK.6.46	Intuɏuy Jesus un lan-ugud, “Payuggey kalan kan sakon ‘Apu, Apu,’ ngim achipunyu koon chi ibyegak kan chikayu? 
LUK.6.47	Lu silu umali kan sakon ya manchongeɏ si ibyegak ya koola, katla miyaligela. 
LUK.6.48	Miyalig si taguʼn lampaud si byeɏoyla. Lambyaung si lachaɏom si pita inggalad inchesala byetu ot hachi langisaachela si byeɏoyla. Lummitap pun, tilodchak chi chelum chi byeɏoy ot achipun likuɏus ti mangkoscheɏ lisaachela. 
LUK.6.49	Ngim ha taguʼn manchongeɏ si ugudku ya achipunla koon, miyalig si taguʼn lampaud si byeɏoyla un insaedla si leglegen. Lummitap pun, likuɏus chi byeɏoy.”
LUK.7.1	Gilamput pun Jesus chi intudtuchula kan cha tagu, ummoy ud Capernaum. 
LUK.7.2	Udchi illinggew chi osaʼn kapitan cha susuɏchachu un iRome. Lasakit ya mamattoyon chi potpotgolaʼn bubùulola. 
LUK.7.3	Chingngeɏn pun chi kapitan un awed si Jesus, imbuunla cha uchum un pallakayon cha Judio ta ayagencha si Jesus ta umoyla palin-awaon chi bubùulola. 
LUK.7.4	Ot ummoycha kan Jesus ot langkadkachegucha kan siya un kalancha, “Bibiɏu hachiʼn kapitan, lobbonglaʼn tuɏungam siya, 
LUK.7.5	ti memeɏyed kan chitakun Judio ked siya bo lampakwa si osaʼn sinagogan maup-uppulanmi.” 
LUK.7.6	Ot litun-ud si Jesus kan chicha.
LUK.7.6	Ummachalicha pun si byeɏoy chi kapitan, imbuunla cha uchum un bubuɏunla ta umoycha ibyegan man-olat si Jesus, ot kalancha, “Apu, achim taktakon chi long-egluʼn umaliʼd byeɏoymi ti chakpun lumbong un mammangili kan sika, 
LUK.7.7	ya achipunku kalobbongan un umali kan sika. Ngim umalay chi man-ugudka ked lummin-awa chi bubùulok. 
LUK.7.8	Ti maawatak chi mipanggop si kalobbongan, ulay sakon un kapitan, masapuɏʼn tuttuwaok chi ibyegan chi ap-apuk. Katchi bo cha suɏchachun iturayak, tuttuwaoncha ibyegak, ti lu ibyegak si osa, ‘Ingka,’ ked ummoy, ked lu ibyegak si osa, ‘Umalika,’ ked umali. Ked lu ibyegak si bubùulok, ‘Koom chi alla,’ ked kingwala bo.”
LUK.7.9	Laschaaw si Jesus si chingngeɏla ot lasalagung kan cha amod un taguʼn lituntun-ud kan siya ot kalala, “Ibyegak kan chikayu, lappun inchesak si kamatchi pammatila si losan un galak Israel.” 
LUK.7.10	Langulin pun cha hachiʼn libuun si byeɏoy chi kapitan, inchesanchaʼn lummin-awa bubùulola.
LUK.7.11	Lapalos pun, ummoy cha Jesus ya disipulusla si osaʼn ili un mangngachen Nain. Lakabuɏog cha disipulusla ya cha amod un tagu. 
LUK.7.12	Ummachalicha pun si liwangan chi hachiʼn ili, ilabotcha cha amod un taguʼn lakabuɏog si osaʼn labyaɏu un umoycha mallobon si os-osaan un alaklaʼn bumaru. 
LUK.7.13	Intullong pun Jesus chi labyaɏu, kilacheguwala siya ot kalala, “Achika man-ibi-ibin.”
LUK.7.14	Oli pun ummachali si Jesus ot ummoyla ilappachen chi lungun ot ummillong cha lamubukud. Ot kalala, “Bumaru, bumangonka!” 
LUK.7.15	Ot bummangon chi latoy ot gumminga, ot impuɏang Jesus siya kan ilala.
LUK.7.16	Ot ummogyat losan cha langitullong ot chilaychayawcha si Apudyus, un kalancha, “Lummoswa kan chitaku osaʼn langatun propeta. Ummali Apudyus ta taguwola cha tagula!” 
LUK.7.17	Ot lanchilongeɏ chameg mipanggop kan Jesus si losan un ili ud Judea ya ili-ili un mampalikwos.
LUK.7.18	Imbyegan pun cha disipulus John chi mipanggop kan Jesus ya losan un lakwa, ilayagela chuwaʼn disipulusla, 
LUK.7.19	ot imbuunla chicha ta umoycha imuson kan Apu Jesus, “Sika kamma hachiʼn ingkarin Apudyus un umali willu man-uway kamì sabyali?”
LUK.7.20	Gummatongcha pun kan Jesus, kalancha kan siya, “Imbuun chikami kan John un Mambubunyeg ta imusonmi kan sika lu sika ingkarin Apudyus un umali willu man-uway kamì sabyali?”
LUK.7.21	Si hachiʼn uras un gummatngancha, pilalin-awan Jesus cha achuʼn taguʼn lakalakalasi sakitcha ya pin-ala bo pileɏyaw cha aɏan un inggew si uchum, ya cha lakuɏap ked makatullongcha. 
LUK.7.22	Ot silongbyatan Jesus chicha, kalala, “Mangulin kayu kan John, ibyegayu kan siya cha intullongyu ya chingngeɏyu un killingwak. Cha lakuɏap, makatullongcha, cha lapilay, makatidchaɏancha, cha laleprosy lakalin-awaancha, cha latuɏong, makadngeɏcha, cha latoy, latagu cha kasin. Ked cha kakapus, mibyegbyega kan chicha Bibiɏuʼn Chameg.
LUK.7.23	Ked ibyegayu bo kan siya un pian chi taguʼn achipun manchuwachuwa pammatila kan sakon.”
LUK.7.24	Ummoyon pun cha biluun John, imbyegan Jesus kan cha tagu chi mipanggop kan John. Kalala, “Simma ummoyyu intullong si lugeɏʼn lappun ummili? Kalanyu pun lin lu isun chi guɏun siya un chupa-chupaliyon chi bidbid? Chakampun! 
LUK.7.25	Ked lu chakampun, simma ummoyyu intullong? Ha taguʼn lansilup si kangilaan? Ngim chakampun si lansilup si katchi ti byeɏoy chi Ari inggewan chi lakasilup si katchiʼn langila. 
LUK.7.26	Ibyegayu u lu simma ummoyyu intullong? Osaʼn propetan Apudyus. O, ibyegak kan chikayu si John langatngatu lu osaʼn propeta, 
LUK.7.27	ti siya hachiʼn tagu un imbyegan chi liigili si ugud Apudyus, un kalala, ‘Awed chi osaʼn taguʼn un-ulaok ibuun lu sika ta umoyla isagala chaɏan un ayom.’
LUK.7.28	Tuttuwa ibyegak kan chikayu un lappun tagu un liyalak utla pita un langatngatu lu John. Ngim lu silu kabyabyaan si Mampangatan Apudyus, mibilang un langatngatu lu John.”
LUK.7.29	Chingngeɏn pun cha losan un tagu ya cha manchachagup si bugis chi imbyegan Jesus, biligbigcha pion Apudyus ked ustu, ot lampabunyegcha kan John. 
LUK.7.30	Ngim cha Pariseo ya cha mimistulun chi lintog, ilissancha pion Apudyus kan chicha ked achipuncha lampabunyeg kan John.
LUK.7.31	Intuɏuy Jesus un lan-ugud, kalala, “Simma mangiyisuwak kan cha tagu si salaʼn lolap? 
LUK.7.32	Iyaligku chicha un isun cha aalak un man-iillangu un langiyip-ipkaw si asin-allakcha, ‘Tilupayyami gangsa ngim achipun kayu lalagli. Langkanta kami si kachegchegu ngim achi kayu lanlangchu.’ 
LUK.7.33	Ti ha ummaliyan John un Mambubunyeg, pin-a lallaun ya achipun ummilum si byeyas, ot ilam-amsiwyu siya un ngadlonyu, ‘Laaɏan siya!’ 
LUK.7.34	Ngim Sakon un Alak chi Tagu, ummaliyak pun boʼn langa-langan ya ummilu-ilum, ilam-amsiwak bo un ngadlolak, ‘Leɏawot ya kabubuuk. Ya ngadlolak bo bubuɏun cha manchachagup si bugis ya cha malagbyasuɏ!’ 
LUK.7.35	Ngim ulay lu katchi, losan cha mamati kan Apudyus, chicha ustuʼn mangipaila si tuttuwaʼn kilalaing Apudyus.”
LUK.7.36	Osaʼn eɏgew, ilayagen chi Pariseo si Jesus ta mangan ud byeɏoycha. Ot ummoy si Jesus lakakan. 
LUK.7.37	Inggew bo si hachiʼn ili osaʼn byebyaiʼn malagbyasuɏ. Chingngeɏla pun un awed si Jesus un mangan si byeɏoy chi Pariseo, ummoy ot langawit si apɏus un mambyangu un inggew si bilatuʼn angang un ngadloncha alabaster. 
LUK.7.38	Lilumlok chi hachiʼn byebyai ot summiked si ochogen Jesus,
LUK.7.39	Ngim intullong pun chi Pariseo kingwan chi byebyai, kalala si somsomokla, “Lu gettok un propeta si Jesus, ammula otyan chi kilatatagun chi byebyai un mangap-appupuy kan siya, ked ilomeɏala.”
LUK.7.40	Hachi ked gumminga si Jesus ot kalala si hachiʼn Pariseo, “Simon, awed chi ibyegak kan sika.”
LUK.7.40	Kalan Simon, “O, simma ibyegam Apu?”
LUK.7.41	Ot lan-alig si Jesus un kalala, “Inggew chi osaʼn leɏakiʼn lampappautang si pilak kan cha chuwaʼn leɏaki. Ha osa ummutang si limanggasut un denari, ked ha osa ummutang si limampuɏu. 
LUK.7.42	Ot gapu ta achipuncha makabyayed, pilakawanla chicha si utangcha. Awed chi imusok kan sika, kan cha chuwaʼn lan-utang, silu chakchakeɏ ayatla si hachiʼn lampautang?”
LUK.7.43	Kalan Simon, “Ha taguʼn ad-achu lapakawan un utangla.” Ot kalan Jesus kan siya, “O, siya, tuttuwa kalam.” 
LUK.7.44	Ot tiluwilila byebyai ot kalala kan Simon, “Itullonglu allaʼn byebyai? Ti lilumlokak pun si allaʼn byeɏoyyu, lappun illidchom si chelum un mambyebyek si ikik, ngim siya, imbyebyela luwala si chepanku ot pilulasala si buukla. 
LUK.7.45	Ked sika, achipunlu sakon kilikis si lilumlokak. Ngim siya, malipud si lilumlokala achipunla inyagey un kilikis chi chepanku. 
LUK.7.46	Ked sika bo, achipunlu ilapɏusan chi uɏuk, ngim siya, ilaminla ilapɏusan chi chepanku si langilan apɏus un mambyangu. 
LUK.7.47	Ibyegak kan sika, gapu si amod un ayat chi allaʼn byebyai kan sakon, hachi mangipaila un lapakawan cha achun byasuɏla. Ngim ha taguʼn akit chi lapakawan un byasuɏla, akit bo ipailalaʼn ayatla kan sakon.”
LUK.7.48	Oli pun kalan Jesus si hachiʼn byebyai, “Lapakawan cha byasbyasuɏm.”
LUK.7.49	Ngim cha uchum un lakakan, kalancha si somsomokcha, “Himmaga taguʼn alla un pakawalola byasuɏ?”
LUK.7.50	Kalan bo Jesus si hachiʼn byebyai, “Gapu si pammatim kan sakon, matataguka. Ingkan mallin-awaka.”
LUK.8.1	Lapalos pun, ummoy si Jesus si cha kaili-ili un lambyegbyega si Bibiɏuʼn Chameg mipanggop si Mampangatan Apudyus. Kilabuɏogla lasawaɏan si chuwaʼn disipulusla, 
LUK.8.2	litun-ud bo uchum un byebyaiʼn pileɏyaw Jesus cha aɏan un inggew kan chicha ya pilalin-awala cha sakitcha. Si Mary Magdalene chi osaʼn pileɏyaw Jesus cha pituʼn aɏan kan siya. 
LUK.8.3	Ked inggew bo si Joanna, un asawan Cuza un pangat cha mambyebyentayon Ari Herod si salikuwala. Ya si Susanna ya achu boʼn byebyai un tummuɏung kan Jesus ya disipulusla.
LUK.8.4	Ummoy cha amod un tagu kan Jesus un lampeɏpu si kaili-ili. Lauppuncha ot lan-alig un kalala, 
LUK.8.5	“Inggew chi osaʼn taguʼn ummoy lanwagaweg si bukeɏ. Si lanwagawagelad chi bukeɏ si umala, liweɏsi cha uchum si chaɏan ot ummoy cha tagu gilusgussan ya ummoy cha sissiwit tiluktukan. 
LUK.8.6	Cha uchum un bukeɏ, liweɏsicha si kabyetbyetuwan un akit chi pitala, ot lasalimitcha. Ummilit pun, lakyawcha ti mammaga pitala. 
LUK.8.7	Cha uchum un bukeɏ, liweɏsicha si lassi-lassi ot summimitcha. Ngim chummakeɏ pun cha lasi laaɏungcha. 
LUK.8.8	Ngim liwagaweg cha uchum un bukeɏ si mallogway un pita. Chummakeɏcha ot lamunga cha si singgagasut.” Ot kalan Jesus, “Chongɏonyu ya somsomkonyu pion chi inyaligku un uguchon.”
LUK.8.9	Oli pun ilimus cha disipulus Jesus lu silu pion chi inyaliglaʼn uguchon. 
LUK.8.10	Kalala, “Impatagammuk kan chikayu chi palimod chi Mampangatan Apudyus. Ngim cha uchum un tagu, iyaligkun mantudtuchu kan chicha. Ti ulay itutullongcha, achipuncha maila ya ulay chochongɏoncha, achipuncha maawatan.”
LUK.8.11	Intuɏuy Jesus un lan-ugud, kalala, “Allaya pion chi inyaligkuʼn uguchon. Ha miyaligen chi bukeɏ, ugud Apudyus. 
LUK.8.12	Cha bukeɏ un liweɏsi si chaɏan, chicha cha taguʼn lanchongeɏ si ugud Apudyus, ngim ummoy Satalas kilaan chi chingngeɏcha ta achipuncha mamati ya matagu. 
LUK.8.13	Cha bukeɏ un liweɏsi si kabyetbyetuwan, chicha cha taguʼn lanchongeɏ si ugud Apudyus ot latetteɏokcha un langawat. Ngim achipun lummamut chi ugud Apudyus si somsomokcha ti sin-akitan chi lamatiyancha. Chillumtong pun chi masuklutancha, inyageycha. 
LUK.8.14	Cha bukeɏ un liweɏsi si lassi-lassi, chicha cha taguʼn lanchongeɏ si ugud Apudyus ngim laaɏung chi chingngeɏcha gapu si chalegcha si mataguwancha ya pionchaʼn bumaklang ya pioncha ganggalas chi lubung. Hachi mangalliw si somsomokcha kan Apudyus ked achipun chumakeɏ pammaticha. 
LUK.8.15	Cha bukeɏ un liwagaweg si mallogway un pita, chicha cha taguʼn lanchongeɏ si ugud Apudyus ot illiggacha si somsomokcha ot tiluttuwacha. Ot chummakeɏ pammaticha inggala lamunga si sin-adchu.”
LUK.8.16	Kasin lan-alig si Jesus un kalala, “Lappun tagù tonggela silaw ked lilakkobyela si chungchung willu iggala si guweb chi katli. Ngim ipatayla si ustuʼn papattayan ta mampadcha lu lumlok cha tagu. 
LUK.8.17	Ti lappun litataɏu un achipun mitokweɏ ya losan un achipun matagammuwan si sala, gumatong chi timpu un mipakaammu. 
LUK.8.18	Ammanyu chochongɏon chi ibyegak, ti ha manchongeɏ si itudtuchuk, machogchog-an chi man-aawatla. Ngim ha taguʼn achipun manchongeɏ, ulay akit un awed kan siya, miyabus makaan.”
LUK.8.19	Oli pun gummatong chi ilan Jesus ya susuludla, ngim achipuncha makaachali kan Jesus ti amod cha taguʼn lauppun. 
LUK.8.20	Ot imbyegan chi osaʼn tagu kan Jesus, “Awed cha ilam ya cha susuludlu ud lasin, pionchaʼn itullong sika.” 
LUK.8.21	Ot kalan Jesus kan chicha, “Lu silu manchongeɏ si ugud Apudyus ya tumuttuwa, chicha ibilangkuʼn ilak ya susuludku.”
LUK.8.22	Si osaʼn eɏgew, lambyangka cha Jesus ya disipulusla, ot kalala kan chicha, “Intaku si chomang chi allaʼn byeybyey.” Ot lummibbyatcha. 
LUK.8.23	Ummoyo-oyoncha pun, lasuyop si Jesus. Maeg ga gummatong chi lapigsan byali ot laluptuppiyak chi challuyun si byangka, ot laplaplu byangka si chelum inggala allà akit un milutobcha. 
LUK.8.24	Bilangon cha disipulus si Jesus un kalancha, “Apu, Apu, allaʼn milutob taku.”
LUK.8.24	Bummangon si Jesus ot pilagilokla byali ya challuyun, ot lakagilok ot lummin-awa taɏun. 
LUK.8.25	Ot kalan Jesus kan cha disipulusla, “Chimma pammatiyu?”
LUK.8.25	Ngim laschaawcha ya ummogyatcha ot lan-asi-imuscha, “Himmaga taguʼn alla, ulay chi byali ya challuyun ked tuttuwaoncha siya!”
LUK.8.26	Intuɏuy Jesus ya cha disipuluslaʼn lambyangka un ummoy si sakupon chi Gerasenes, un liidmang si byeybyey ud Galilee.
LUK.8.27	Ot lummawacha pun si byangka, liyabot kan Jesus chi osaʼn leɏakiʼn iGerasenes un leɏapang. Labyeyeg chi lanlulussayala ya achipun chummuung si byeɏoycha, ti loblobon chi iinggewala. 
LUK.8.28	Intullongla pun si Jesus, laagaeg ot lampalintuming si sangwalan Jesus ot impakuylaʼn, “Jesus, un Alak chi Kangatuwan un Apudyus! Simma koom kan sakon? Kacheguwam sakon, achim sakon paligatan.” 
LUK.8.29	Katchi imbyegala ti pileɏyaw Jesus cha aɏan un inggew kan siya. Kalayun un paligatan cha aɏan, ulay lu byaɏuchoncha imala ya ikila si pusas, pogsatola ked intodchak cha aɏan si kapit chi lugeɏʼn lappun tagu si inggew.
LUK.8.30	Ilimus Jesus kan siya, “Simma ngachenlu?”
LUK.8.30	Summongbyat chi leɏapang, “Palos ti achu kami.” Ti achu-achu cha aɏan un illinggew kan siya. 
LUK.8.31	Ot langkadkachegucha kan Jesus ta achipunla ibuun chicha si bitu un lappun pegpeg chi kachaɏomla un machusaancha.
LUK.8.32	Si cheegcha, inggew cha achu-achun byeɏok un sinsusubsub si tagudtud. Ot langkadkachegu cha aɏan kan Jesus un ibuunla chichaʼn lumlok kan cha hachiʼn byeɏok. Ot inteunla chichaʼn umoy. 
LUK.8.33	Lummawa cha aɏan si leɏaki ot lilumlokcha kan cha byeɏok. Ot sintotodchak cha byeɏok lummayug si angit ot laamincha laalud si byeybyey.
LUK.8.34	Intullong pun cha man-aachug kan cha byeɏok chi lakwa, ummawidcha ot ummoycha imbyega kan cha tagu si ili ya tattaɏun. 
LUK.8.35	Ot ummoy cha tagu intullong chi lakwa. Gummatongcha pun si inggewan Jesus, inchesancha hachiʼn leɏaki un tilelan cha achun aɏan. Ummaammuy si sangwalan Jesus un lansilup ya bummaɏu somsomokla ot lakaogyatcha. 
LUK.8.36	Cha hachiʼn langitullong imbyegacha kan cha tagu in-ilon Jesus un lameɏyaw kan cha aɏan si leɏakiʼn leɏapang. 
LUK.8.37	Ot langkadkachegu cha tagu kan Jesus ta telala hachiʼn ilicha ti amod chi ilogyatcha. Ot lambyangkacha Jesus ummoyon.
LUK.8.38	Ot langkadkachegu hachiʼn leɏakiʼn lakaan chi lapangla ta mitun-ud kan siya, ngim pilaoyon Jesus un kalala, 
LUK.8.39	“Ingkan uwayu ked ibyegam kan cha losan chi killingwan Apudyus kan sika.” Ummoyon chi hachiʼn leɏaki ot ummoyla imbyegbyega killingwan Jesus kan siya kan cha ili-ili.
LUK.8.40	Langulin pun si Jesus si chomang chi byeybyey, lagalas cha amod un taguʼn lamachuung kan siya ti iluuwaycha. 
LUK.8.41	Oli pun gummatong chi osaʼn pangat chi osaʼn sinagoga un mangngachen Jairus. Ot ummoy lampalintuming si ikiyan Jesus ot langkadkachegu ta umoy ud byeɏoycha, 
LUK.8.42	ti mamattoyon chi os-osaan un alaklaʼn byebyai, un mantawon si simpuɏu ya chuwa.
LUK.8.42	Ot litun-ud si Jesus, litun-ud bo cha amod un tagu kan siya ot ilalibungbungancha. 
LUK.8.43	Inggew chi osaʼn byebyai un labyeyeg chi sakitlaʼn mambuɏubuɏus si lasawaɏan si chuwaʼn tawon. Gilastula losan cha kukkuwala si lampaagasalan chuktuɏ, ngim lappun makaagas kan siya. 
LUK.8.44	Ot ummoy si ochogen Jesus ot ilappachela pegpeg chi silupla, ot kakma latatyok chi mambuɏubuɏus un chaɏala. 
LUK.8.45	Ilimus Jesus, “Silu langapped kan sakon?” Ngim lappun achi langisulib, ot kalan Peter, “Apu, ilam kabbo cha taguʼn manggunggulod kan sika.”
LUK.8.46	Ngim kalan Jesus, “Awed langigagaɏa langapped kan sakon, ti lagiklak un lauseɏ kilabyelinku.” 
LUK.8.47	Laawatan pun chi hachiʼn byebyai un laammuwan Jesus chi kingwala, ummoy un mamaypayogpog si ogyatla ot lampalintuming si sangwalan Jesus. Si sangwalan cha tagu, imbyegala chi panggoplaʼn langapped kan Jesus ya in-ilolaʼn kakma lummin-awa. 
LUK.8.48	Kalan Jesus kan siya, “Alakku, gapu si pammatim kan sakon lummin-awaka. Ammam umoyon ti lummin-awaka.”
LUK.8.49	Si hachiʼn mangibyegbyeg-an Jesus, gummatong chi osaʼn bubùulon Jairus un lampeɏpuʼd uwacha, kalala kan Jairus, “Latoy chi alaklu, ked patakuggey taktakon chi mistulu.”
LUK.8.50	Ngim chingngeɏn pun Jesus chi lakwa, kalala kan Jairus, “Achika manchaleg, mamatika ot matagu alaklu.”
LUK.8.51	Gummatongcha pun si byeɏoycha, achipun Jesus inteun un awed mitun-ud kan siya, malaksig kan cha Peter, James kan John un mansulud ya ama kan ilan chi alak. 
LUK.8.52	Losan cha taguʼn inggew, sin-iibincha ya silalangchucha. Ngim kalan Jesus kan chicha, “Achi kayu man-ibin, ti achipun latoy chi alak. Lasusuyop abus.”
LUK.8.53	Ot liyokyokcha si Jesus, ti ammuchaʼn lalattoy chi alak. 
LUK.8.54	Ot iloglen Jesus chi iman chi alak ot kalala, “Alak, bumangonka.” 
LUK.8.55	Langulin chi angosla ot kakma bummangon, ot imbyegan Jesus un pakalancha siya. 
LUK.8.56	Laschaaw cha amala kan ilala, ngim bililin Jesus chicha ta achipuncha ibyegbyega lakwa.
LUK.9.1	Si osaʼn eɏgew, ilayagen Jesus cha lasawaɏan si chuwaʼn disipulusla ot illidchela chicha si kilabyelin ya kalobbongan un mameɏyaw kan cha aɏan ya mampalin-awa kan cha masakit. 
LUK.9.2	Ot imbuunla chicha ta umoycha ibyegbyega chi Mampangatan Apudyus ya mampalin-awa kan cha lasakit. 
LUK.9.3	Kalala kan chicha, “Achi kayu mangiyawit si ulay silu lu mambyaat kayu: sekud, pasiking, makan, pilak ya silup un mansukatyu. 
LUK.9.4	Ked lu awed mammangili kan chikayu, iinggew kayu si byeɏoyla inggala telanyu hachiʼn ili. 
LUK.9.5	Ked lu gumatong kayu si iliʼn achipun chikayu mangiliyon, telanyu ked pukpukanyu tapuk si ikiyu ta mangagammuwanchaʼn kigedcha si machusaancha.”
LUK.9.6	Ot ummoyoncha ot ummoycha gilakgakay cha ili-ili un langibyegbyega si Bibiɏuʼn Chameg kan cha tagu ya lampalin-awa kan cha lasakit.
LUK.9.7	Chingngeɏʼn pun Ari Herod ud Galilee cha losan un laklakwa, ked amod chi lanchachalegla, ti kangkalan cha uchum un tagu un siya si John un Mambubunyeg un ummuli latagu. 
LUK.9.8	Kalan bo cha uchum, siya si Elijah. Ked kalan bo cha uchum un siya ked osaʼn propeta si awi un ummuli latagu. 
LUK.9.9	Ngim kalan Herod, “Impasiwatku si John, simman lin laita ibyegbyegacha?” Ked piolaʼn itullong si Jesus.
LUK.9.10	Langulin pun cha apostoles un imbuun Jesus, imbyegacha kan siya cha losan un killingwacha. Ot ilayagen Jesus chicha ta umoycha tumalin si osaʼn ili ud Bethsaida. 
LUK.9.11	Ngim laammuwan pun cha tagu ummoyan Jesus, tilun-udcha siya. Ot ilawatla chicha, tiludtuchuwala chicha mipanggop si Mampangatan Apudyus ya pilalin-awala cha lasakit.
LUK.9.12	Lummachema pun, ummoy cha disipulus Jesus kan siya ot kalancha, “Peɏyawom cha amod un tagu ta umoycha kan cha adchaliyan un ili ya tattaɏun ta mansingitcha si kaloncha ya umiyalancha ti alla taku si lugeɏ un lappun tagù bilumɏoy.”
LUK.9.13	Ngim kalan Jesus kan chicha, “Chikayu mamakan kan chicha.” Ot kalan cha disipulusla kan siya, “Abus chi lima un tilapay ya chuwa un ikan si awed. Piom un ingkami ngumila si ipakan kan cha taguʼn alla?” 
LUK.9.14	Lasuɏuk si limallibu cha leɏakiʼn inggew, achipun mibilang cha byebyai ya cha aalak.
LUK.9.14	Kalan Jesus kan cha disipulusla, “Paamuyonyu cha tagu ya up-uppulonyu chicha si sillilimampuɏu.” 
LUK.9.15	Ot kingwacha, ya ummamuy cha losan. 
LUK.9.16	Ot illaɏan Jesus chi limaʼn tilapay ya chuwaʼn ikan. Lantanged ud langit ot lanyaman kan Apudyus. Pilispis-igla tilapay ya ikan, ot iggalan mangatod kan cha disipulusla ta iwaɏascha kan cha tagu. 
LUK.9.17	Langan cha losan ot latlat-opcha. Ot chilagup cha disipulusla cha lasaweɏ ot laplu lasawaɏan si chuwaʼn langaya.
LUK.9.18	Si osaʼn eɏgew un lalluwaluwan Jesus un ossaan, inggew cha disipulusla kan siya ot ilimusla kan chicha, “Himma ibyegan cha tagu si kilatataguk?”
LUK.9.19	Kalan cha uchum, “Sika si John un Mambubunyeg. Kalan cha uchum un sika si Elijah, ked cha uchum, kalancha un sika osaʼn propeta si awi un ummuli latagu.”
LUK.9.20	“Chikayu ngay,” kalan Jesus, “Himma maibyegayu kan sakon?” Summongbyat si Peter, “Sika si Kristu un ingkarin Apudyus un umali.”
LUK.9.21	Bililin Jesus chicha ta achipuncha ibyegbyega kan cha tagu. 
LUK.9.22	Ot imbyegala kan chicha, “Sakon un Alak chi Tagu ked masapuɏʼn mapaligatalak ya issalak kan cha pallakayon cha Judio, cha ap-apun cha papachi ya cha mimistulun chi lintog. Ked mapatoyak, ngim lu lumaus chi tiɏuʼn eɏgew, umuliyak matagu.”
LUK.9.23	Ot kalala kan chicha losan, “Lu silu simpion un mitun-ud kan sakon, masapuɏ un ichuyala long-egla ked alusala ligat ulay siya matoyala ked tun-uchola sakon.
LUK.9.24	Ti ha taguʼn piolaʼn taguwon chi biyegla, ked mataɏakla mit laing. Ngim ha taguʼn mangkasutala biyegla gapu kan sakon, matatagu ing-inggala. 
LUK.9.25	Simma magaleb chi tagu lu mangkuwala losan un awed si lubung, ngim mataɏakla biyegla ked ibyellun Apudyus ud impiyeɏlu? Lappun magalebla. 
LUK.9.26	Lu silu mabiin un mangisiked kan sakon ya ha ugudku, Sakon un Alak chi Tagu mabiilak bo un mangisiked kan siya lu mangulilak un mangipaila si kilachayawku ya kilachayaw Ama ya cha lasantuwan un angheles. 
LUK.9.27	Ibyegak kan chikayu chi katuttuwaan, awed cha uchum kan chikayu si sala un achipun cha matoy inggala mailacha Mampangatan Apudyus.”
LUK.9.28	Lummaus pu waɏuʼn eɏgew si langibyeg-an Jesus si cha laoy, ilayagela cha Peter, James kan John ot lalagecha cha si bilig ta umoycha malluwalu. 
LUK.9.29	Malluwaluwalu pun si Jesus, summabyali tullong chi lupala ya lan-ipuputilak chi silupla un malilisiling. 
LUK.9.30	Ot lummoswa cha chuwaʼn leɏaki, cha Moses kan Elijah ot makaug-uggudcha kan Jesus. 
LUK.9.31	Malilisiling bo silupcha. Ha ilug-uggudcha mipanggop chi matoyan Jesus ud Jerusalem un malungpaɏala si losan un pion Apudyus. 
LUK.9.32	Lasusuyop cha Peter un mambubuɏun. Ngim lapalos pun, bummangoncha ot lailacha kilachayaw Jesus ya cha chuwaʼn leɏakiʼn summisiked si cheegla. 
LUK.9.33	Ummoyon pun cha chuwaʼn leɏaki, kalan Peter kan Jesus, “Apu, bibiɏu ta awed kami utla. Mangwa kami si tiɏuʼn sigey, mangkuwam osa, mangkuwan Moses osa ya mangkuwan Elijah bo osa.” Imbyegala hachi ti lappun mapuutla si uguchola.
LUK.9.34	Si man-ugu-uguchen Peter, kakma lummoswa libuu ot tilalikchungala chicha ot ummogyatcha. 
LUK.9.35	Ot ladngeɏcha ginga un lampeɏpu si libuu, un kalala, “Allaya Alakkuʼn chilutukak. Chongɏonyu siya.” 
LUK.9.36	Lagamput ka hachiʼn gumminga, ummabus si Jesus. Lappun langibyegbyeg-ancha disipulusla si intullongcha inggala lagamput laoy lakwa.
LUK.9.37	Labigat pun, lan-osog si Jesus ya cha tiɏuʼn disipulusla ot liyabot cha amod un tagu kan Jesus. 
LUK.9.38	Lapalakuy chi osaʼn leɏaki kan cha amod un tagu un kalala, “Mistulu, kacheguwalak u ta itullonglu u alakku, un ossaan. 
LUK.9.39	Lu lumlok ka aɏan kan siya, lapalakuy ya kumingkinteɏeg siya ya mantetebuteb chi tupokla. Patunged chi aɏan paligatan siya ked achipunla telan siya. 
LUK.9.40	Kalan amala, langkadkacheguwak kan cha disipuluslu ta peɏyawon cha aɏan kan siya ngim achipuncha makapeɏyaw.”
LUK.9.41	Summongbyat si Jesus un kalala, “Chikayu un tagu si sala patunged kayu, chimma pammatiyu? Atoma iliinggewak kan chikayu ya langan-alusak kan chikayu?” Ot kalan Jesus si aman chi leɏaki, “Igetonglu alaklu utla.”
LUK.9.42	Ummachali pu alak kan Jesus, impat-ug chi aɏan siya si pita ot pilakinteɏegla siya. Ngim ilomeɏan Jesus chi aɏan ya pileɏyawla ot lummin-awa alak. Ot impuɏang Jesus siya kan amala. 
LUK.9.43	Ot laslaschaaw cha losan un taguʼn langitullong si kilabyelin Apudyus.
LUK.9.43	Laslaschaaw cha tagu si losan un killingwan Jesus, kalala kan cha disipulusla, 
LUK.9.44	“Somsomkonyu chi allaʼn ibyegak kan chikayu, Sakon un Alak chi Tagu ked mipuɏangak si kabyalilan cha tagu.” 
LUK.9.45	Ngim achipun cha laawatan chi piolaʼn uguchon ti lailimod kan chicha ta achipuncha maawatan ya ummogyatchaʼn mangimus kan siya mipanggop si hachi.
LUK.9.46	Inggew chi lan-is-isikan cha disipulusla lu silu kangatuwan kan chicha. 
LUK.9.47	Ngim ammun Jesus chi somsomokcha, ot langaɏa si alak ot pilasikedla si cheegla. 
LUK.9.48	Ot kalala kan chicha, “Lu silu mangipotog si osaʼn taguʼn isun chi allaʼn alak gapu kan sakon, potgola bo sakon. Ked lu silu mangipotog kan sakon, potgola bo si amak un langibuun kan sakon. Lu silu kabyabyaan kan chikayu losan, siya kangatuwan.”
LUK.9.49	Kalan John kan Jesus, “Apu, illilami taguʼn pin-a mampeɏyaw kan cha aɏan un us-useɏola ngachenlu ked impalitmi siya ti chakampun un biɏun taku.”
LUK.9.50	Ngim kalan Jesus kan chicha, “Achiyu ipalit siya. Lu silu achipun mallawing kan chitaku ked biɏun taku.”
LUK.9.51	Chanchali timpuʼn mangulilan Jesus ud langit, simsimmoklaʼn umoy ud Jerusalem. 
LUK.9.52	Ot ilun-ulala imbuun cha uchum un bubùulola si osaʼn ili ud Samaria ta umoycha iyala cha tagu si gumatngala. 
LUK.9.53	Ngim cha tagu si hachiʼn ili, achipuncha ilawat si Jesus ti lasisitan umoy ud Jerusalem. 
LUK.9.54	Chingngeɏn pun cha James kan John chi lakwa, kalancha kan Jesus, “Apu, piom un ichawatmi kan Apudyus ta odchagola apuy kan chicha ta masgobcha?” 
LUK.9.55	Ngim lansagung si Jesus ot ilomeɏala chicha. 
LUK.9.56	Ot ummoycha si sabyali un ili.
LUK.9.57	Malidtidchaɏancha pun, inggew chi osaʼn leɏakiʼn kalala kan Jesus, “Mitun-uchak kan sika ulay chilu ayam.”
LUK.9.58	Summongbyat si Jesus un kalala, “Cha mutit allat chi lungug un igewcha, ked cha sissiwit allat bo sukbutchaʼn inggewancha, ngim Sakon un Alak chi Tagu lappun byeɏoyku un inyak masuɏpan.”
LUK.9.59	Kalala bo si osa, “Tun-ucholak.” Ngim kalan chi hachiʼn tagu, “Apu, inyakon yan ta inyak ilobon si amak.”
LUK.9.60	Ngim kalan Jesus kan siya, “Mangamung cha lalattoy un mangimbon kan cha isuchaʼn latoy si ispiritu. Ngim sika, ingka ipapuut ibyegbyega Mampangatan Apudyus.”
LUK.9.61	Ot kalan bo chi osa, “Apu, tun-uchok sika, ngim inyak yan ipakacha kan cha kabyeɏoyku.”
LUK.9.62	Ngim kalan Jesus kan siya, “Ha taguʼn mallugi un mitun-ud kan sakon ya lantuwituwili, lappun simbila si Mampangatan Apudyus.”
LUK.10.1	Lagamput ka hachi, chilutukan Apu Jesus cha pitumpuɏu ya chuwaʼn lelleɏaki. Ot silinchudwala imbuun chicha ta umun-ulacha umoy si kacha ili ya lugeɏ un simsimmokla un ayan. 
LUK.10.2	Kalalaʼn lan-alig kan chicha, “Achu-achu cha maali, ngim akit cha man-ali. Ked manchawat kayu kan Apudyus un singkuwa kan cha laoy un maali ta mangibuun si achuʼn man-ali.” 
LUK.10.3	Ot pilalibbyat Jesus chicha, “Ingkayu! Ibuunku chikayu kan cha lawwing un tagu un isuyu keɏlilun likamos kan cha kaog-ogyat un laatap un asu. 
LUK.10.4	Achi kayu mangiyawit si pilak, pasiking, sancheɏ ya achi kayu makaug-uggud kan cha tagu si chaɏan. 
LUK.10.5	Lu lumlok kayu si osaʼn byeɏoy, ulaonyu ibyega si cha inggew un, ‘Si Apudyus chi awed kan chikayu.’ 
LUK.10.6	Ked lu pionchaʼn mammangili kan chikayu, tuttuwaʼn binchisyulan Apudyus chicha. Ngim lu achipun cha sumayakaw, mangulin kan chikayu ibinchisyun Apudyus kan chicha. 
LUK.10.7	Ked lu mangiliyon chikayu, inggew kayu si hachiʼn byeɏoy. Achi kayu man-attu-attun. Lu silu ichuslugcha un kalonyu ya ilumonyu, achi kayu mangamili si kalonyu ti hachi byetug chi labbuyu. Ti lobbonglan matangchelan cha mangkawachi. 
LUK.10.8	Lu lumlok kayu si osaʼn ili ya mangiliyon chikayu, kalonyu lu silu ichuslugcha kan chikayu. 
LUK.10.9	Palin-awaonyu cha lasakit si hachiʼn ili ya ibyegayu kan chicha, ‘Chancheli gumatngan chi Mampangatan Apudyus kan chikayu.’ 
LUK.10.10	Ngim lu lumlok kayu si ili ya achipun chikayu mangiliyon, inggew kayu si kapappawayancha ya ibyegayu, 
LUK.10.11	‘Ulay chi tapuk si iliyu un pillumkot si ikimi pukpukanmi ta mangammuwanyu un kiged kayu si machusaanyu. Ngim ammuwonyu otyan un chanchali gumatngan chi Mampangatan Apudyus kan chikayu, ngim ilissanyu.’ 
LUK.10.12	Tuttuwa allaʼn ibyegak kan chikayu, un lu chumtong chi eɏgew un manguisan Apudyus si losan un tagu, singkumaɏu chusan cha tagu si hachiʼn ili lu chusan cha iSodom.
LUK.10.13	Intuɏuy Jesus un lan-ugud, kalala, “Kadchegu kayu un iKorazin ya iBethsaida. Lu killingwak ud Tyre ya Sidon
LUK.10.14	Ngim lu chumtong chi eɏgew un manguisan Apudyus si losan un tagu, singkumaɏu machusaanyu lu cha iTyre ya iSidon. 
LUK.10.15	Ked chikayu un iCapernaum, ha lamlamaonyun michayaw kayu ud langit ing-inggala? Achipun! Ti ibyellun Apudyus chikayu ud Impiyeɏlu.”
LUK.10.16	Oli pun kalan Jesus kan cha disipulusla, “Ha taguʼn chumngeɏ kan chikayu, sakon chi chongɏola. Ngim lu silu mangissan kan chikayu, issala bo sakon, ked sigulachu boʼn issala langibuun kan sakon.”
LUK.10.17	Langulin cha hachiʼn pitumpuɏu ya chuwa un imbuun Jesus un amod chi galascha. Ot kalancha kan Jesus, “Apu, ulay cha aɏan tummuttuwacha kan chikami si pileɏyawmi chicha si ngachenlu!”
LUK.10.18	Kalan Jesus kan chicha, “O, Illilak si Satalas un laodcheg lampeɏpuʼd langit un isun chi lasasliit un kilat. 
LUK.10.19	Chongɏonyu! Illidchek chikayu si pallakabyelin un guschenyu uɏog ya geyyaman ya mangabyak si kabyeeɏan chi kabusuɏ. Lappun makwa kan chikayu. 
LUK.10.20	Ngim achipun kayu otyan manggalas gapu ta tummuttuwa cha aɏan kan chikayu, ngim mangganggalas kayu ti lailista ngachenyu ud langit.”
LUK.10.21	Si hachiʼn uras, lagalas si Jesus gapu si Ispiritun Apudyus. Ot kalalan lalluwalu, “Ama, un Ap-apu ud langit ya pita. Manyamalak kan sika ti impakaammum chi katuttuwaan kan cha achipun lakaacheɏ ked inlimodlu kan cha masisilib ya cha lakaacheɏ. O, Ama, manyamalak kan sika ti siya piom un makwa.”
LUK.10.22	Intuɏuy Jesus un lan-ugud, “Impiyeɏn Amak cha losan kan sakon. Lappun uchum si langagammu si kila-Apudyusku lu achi abus si Ama un Apudyus. Ya lappun bo uchum si mangagammu kan Ama un Apudyus lu achi abus chi Alak ya cha pililiyak un mangipakaammuwan.”
LUK.10.23	Oli pun lansagung si Jesus kan cha disipulusla ot kalalaʼn langiyaggakaw kan chicha, “Pian kayu ti mailayu cha itutullongyu! 
LUK.10.24	Ibyegak kan chikayu, achu cha propeta ya cha Ari un pionchaʼn mangitullong si allaʼn itutullongyu, ya pionchaʼn chongɏon cha chochongɏonyu. Ngim achipuncha mitullong ya makadngeɏ.”
LUK.10.25	Si osaʼn eɏgew, summiked chi osaʼn mistulun chi lintog ta sikapala si Jesus, kalala, “Mistulu, simma kook ta matataguwak kan Apudyus ing-inggala?”
LUK.10.26	Kalan Jesus kan siya, “Simma liigili si lintog? Simma man-aawatlu?”
LUK.10.27	Summongbyat chi leɏaki, un kalala, “Masapuɏʼn ayatom si Apudyus si losan un somsomoklu, si losan un kalichodwam, si losan un koscheɏm ya si losan un kilalainglu. Ya masapuɏʼn ayatom chi asintatagum un isun chi man-aayatlu si long-eglu.”
LUK.10.28	Kalan Jesus kan siya, “Ustu insongbyatlu, koom laoy ot matataguka ing-inggala.”
LUK.10.29	Ngim pion chi mistulun chi lintog un achipun mabiilan si imbyegala ot ilimusla kan Jesus, “Simman cha asintataguk?”
LUK.10.30	Ot lan-alig si Jesus un kalala, “Inggew chi osaʼn leɏakiʼn lampeɏpuʼd Jerusalem un man-osog umoy ud Jerico. Inggew pun si chaɏan, insalob cha wanted siya ot illaɏacha losan un keɏgala, ulay silupla, pilang-okcha ot tilelan cha siya un agin-oottoyon si igid chi kesa. 
LUK.10.31	Liyaspuɏʼn lan-osog chi osaʼn pachin cha Judio si hachiʼn kesa ot intullongla pun siya, liligligela. 
LUK.10.32	Umooli pun, langoy bo osaʼn galak Levi.
LUK.10.33	Ngim lapalos pun, lummaus chi osaʼn Samaritan
LUK.10.34	Kilatamla siya ot ilagasala sugatla si apɏus ya byeyas ot bilacheɏla. Asila ot ingkeɏga si kabyayula ot illiyoyla siya si osaʼn maabyangan un byeɏoy. Ot ilayyuwalala siya. 
LUK.10.35	Labigat pun, illidchola chuwaʼn pappalatan pilak si simbyeɏoy ot kalala kan siya, ‘Ayyuwalam siya ked lu mangkuɏang chi allaʼn pilak, asik byeyachen lu mangulilak.’ ”
LUK.10.36	Ilimus Jesus si hachiʼn mistulun chi lintog, “Si uwam un kasomsomkan, silu kan cha tiɏu chi tuttuwan cheeg chi hachiʼn pilang-ok cha wanted?”
LUK.10.37	Summongbyat chi mistulun chi lintog, “Ha taguʼn kummachegu kan siya.”
LUK.10.37	Ot kalan Jesus kan siya, “Ingkan ked koom chi katlat.”
LUK.10.38	Lalidtidchaɏan pun cha Jesus ya cha disipulusla, lichuumcha si osaʼn ili. Ot limangilin chi osaʼn byebyaiʼn mangngachen Martha. 
LUK.10.39	Inggew chi suludla un mangngachen Mary, un ammala inyamuy si sangwalan Jesus ot lanchongeɏ si intudtuchula. 
LUK.10.40	Ngim machanchalagen si Martha un mangisagala si kaloncha, ummoy kan Jesus ot kalala kan siya, “Apu, ha lappun kamman anyamanla kan sika un bilay-alak gey kan suludkuʼn mangisagala si kalonyu? Ibyegam u kan siya ta tuɏungalak!”
LUK.10.41	Ngim kalan Jesus kan siya, “Martha, Martha, amod chi manchachaleglu mipanggop si achuʼn byaleg un makwa. 
LUK.10.42	Ngim ossaan chi kasapuɏan. Siyad pililiyan Mary chi kabiɏuwan, ked achipun makaan kan siya.”
LUK.11.1	Si osaʼn eɏgew, ummoy lalluwalu si Jesus si osaʼn lugeɏ. Ot lagamput pun, kalan chi osaʼn disipulusla kan siya, “Apu, tudtuchuwam u chikami un malluwalu un isun chi intudtuchun John kan cha disipulusla.”
LUK.11.2	Kalan Jesus kan chicha, “Lu malluwalu kayu, katla koonyu:
LUK.11.2	‘Amami, machaychayaw otyan chi ngachenlu. Chumtong otyan chi
LUK.11.2	Mampangatam utla pita.
LUK.11.3	Mangtodka si ileɏgew un kalonmi. 
LUK.11.4	Ya pakawalom cha byasbyasuɏmi,
LUK.11.4	ta pakawalonmi bo cha lakabyasuɏ kan chikami.
LUK.11.4	Ya achim ipalubus un masulisug kami.’ ”
LUK.11.5	Ot lan-alig si Jesus un kalala, “Lu awed osa kan chikayu un umoy si biɏunla si gawan labi, ked kalala, ‘Biɏun, pabuluchelak u si tiɏun bussung un tilapay, 
LUK.11.6	ti kaggetong chi biɏunku un lambyaat ked lappun ipakanku kan siya.’ 
LUK.11.7	Ked lu kalan chi biɏunlu, ‘Tumaktakka. Lichakig chi olob ya lasuyop kami kan cha alak. Chakpun bumangon ya mangtod ulay silu.’ 
LUK.11.8	Ibyegak kan chikayu, sigulachuʼn bumangon ta idchola imusom, un chakampun si mipagapu ta biɏunlu siya. Ngim gapu ta achipun mabiin un mangipatut un manchawat.
LUK.11.9	“Ked ibyegak kan chikayu, lu awed masapuɏyu, kochewonyu kan Apudyus ot idchola kan chikayu. Lu awed singtonyu, maochesanyu. Ked lu mangkongkong kayu si sawang, milukat kan chikayu. 
LUK.11.10	Ti losan un mangkochew kan Apudyus, maatod chi kochewola, ked ha mansingit si piolaʼn sington, maochesala, ya milukat chi sawang kan cha losan un mangkongkong.
LUK.11.11	“Somsomkonyu alla: Silu kan chikayu un aamma chi mangtod si uɏog lu mangkochew chi alakyu si ikan? 
LUK.11.12	Willu idchem kamman si gayyaman lu mangkochew si ipɏug? 
LUK.11.13	Chikayuʼn malagbyasuɏ, lu ammuyuʼn mangtod si bibiɏu kan cha alakyu, kaguɏa bo kan Amayuʼd langit un mangàatod si bibiɏu! Ti siya idchola Ispiritun Apudyus kan cha losan un mangkochew kan siya.”
LUK.11.14	Si osaʼn eɏgew, pileɏyaw Jesus chi aɏan un langumeɏ si osaʼn leɏaki. Ummoyon pu aɏan, lan-ugud chi laumeɏ, ot laschaaw cha amod un tagu. 
LUK.11.15	Ngim kalan cha uchum un tagu, “Si Beelzebul un pangat cha aɏan chi langatod kan Jesus si kilabyelin un mameɏyaw kan cha aɏan.” 
LUK.11.16	Inggew cha uchum un pionchaʼn sikapan si Jesus ot chilawatcha kan siya un mangwa si lakaskaschaaw un mangipaila un Apudyus chi leɏpuwan chi kilabyelinla.
LUK.11.17	Ngim ammun Jesus chi somsomokcha, ot kalala kan chicha, “Ulay siluʼn ili lu mantitillalungcha mampapatoy, mayam-ancha. Isulad chi simbyeyan un achipun mangkakatulusan, maasibbyakawcha. 
LUK.11.18	Lu gubyaton Satalas cha asin-aaɏanla, mangkiged chi mampangatala ya ha kalobbongancha ked lappun kakwaancha. Ibyegak laoy ti kalanyu un Beelzebul chi langatod si kilabyelinku un mameɏyaw kan cha aɏan. 
LUK.11.19	Ngim lu siya langatod si kilabyelinku, siya bo langatod si kilabyelin cha bubuɏunyu un mameɏyaw si aɏan. Ti ha koon cha bubuɏunyu, hachi mampaloklok un laillachu kayu! 
LUK.11.20	Ngim lu peɏyawok cha aɏan gapu si kilabyelin Apudyus un awed kan sakon, alliya mangipaloklok un gummatong kan chikayu Mampangatan Apudyus.
LUK.11.21	“Miyalig si Satalas un taguʼn mangkoscheɏ un lan-eemas, un byebyentayala byeɏoyla, ked lappun man-akaw kan cha kukkuwala. 
LUK.11.22	Ngim lu umali osaʼn lakoskoscheɏ lu siya ta patoyola ya ilabyakla siya, man-aɏad cha emasla un mantetegochen chi simbyeɏoy. Ked bilingabingayla cha losan un silamsamla kan cha bubuɏunla.
LUK.11.23	“Lu silu achipun tumimpuyug kan sakon, siya bumusuɏ kan sakon. Ya lu silu achipun tumuɏung kan sakon un manguppun kan cha tagu, ked siya umabuɏ.”
LUK.11.24	Ot intuɏuy Jesus lan-alig un kalala, “Lu telan chi aɏan chi osaʼn laaɏan, ked umoyla geggakayon chi lugeɏ un lappun bilumɏoy ta mansingit si inggewala. Ked lu lappun maochesala, kalala si somsomokla, ‘Mangulilak si byeɏoyku.’ 
LUK.11.25	Ked lu mangulin ya inchesalaʼn pummeɏkas ya bummaɏu. 
LUK.11.26	Ked umoy man-ayeg si pituʼn kadwalaʼn aɏan un sillumawik lu siya, ked inggewcha si hachiʼn tagu. Ked ha makwa si hachiʼn tagu si alungusla, singkumaɏu chi kasasaedla lu chamchamu.”
LUK.11.27	Si langug-ugguchen Jesus si laoy, inggew chi osaʼn byebyai kan cha amod un tagu un kalala, “Pian chi byebyai un langiyalak ya lalagibi kan sika!”
LUK.11.28	Summongbyat si Jesus un kalala, “O, ngim simpumian cha chumngeɏ ya tumuttuwa si ugud Apudyus!”
LUK.11.29	Ummachu-achu pun cha taguʼn ummaguyut kan Jesus, kalala, “Lummawing cha tagu si salaʼn lolap! Manchawatcha si lakaskaschaaw, ngim lappun maatod kan chicha. Siyà abus un ipailak chi lakaskaschaaw un isun chi lakwa kan Jonah. 
LUK.11.30	Ti si Jonah,
LUK.11.31	“Lu chumtong chi Eɏgew un Manguisan Apudyus kan cha losan un tagu, lumoswa byebyaiʼn Reyna ud Sheba ta pabyasuɏon chikayu un tagu si salaʼn lolap. Ti ulay lu adchayuwan chi lampeɏpuwalaʼn ili, ummoyla inggettok chingngeɏ lasilib un tudtuchun Ari Solomon. Ibyegak kan chikayu, awed si sala utla chi langatngatu lu Ari Solomon.
LUK.11.32	“Lu chumtong chi Eɏgew un Manguisan Apudyus kan cha tagu, sumiked cha iNineve ta pabyasuɏon chikayu, ti lambyabyawicha si byasbyasuɏcha si chingngeɏcha imbyegbyegan Jonah. Ibyegak kan chikayu, awechak utla un langatngatu lu Jonah!”
LUK.11.33	Kasin lan-alig si Jesus un kalala, “Lappun tagu si tonggela silaw ya inseinla willu lakkobyela si chungchung, ngim ipatayla si ustuʼn papattayan ta mampadcha lu lumlok cha tagu.
LUK.11.34	“Ha ata, siya silaw chi long-eg. Lu lappun chipiktun chi ata, isun chi mampadcha losan chi long-eg. Ngim lu awed chipiktun chi ata, isun chi manggikbot losan chi long-eg. 
LUK.11.35	Ked ammaanyu ta achipun gumikbot chi silaw un inggew kan chikayu. 
LUK.11.36	Ngim lu losan lasilawan chi long-eg un lappun akit gikbotla, mampadcha malomsomkanyu un isun chi lasilawan kayu si bibiɏuʼn silaw.”
LUK.11.37	Lagamput pun si Jesus lan-ugud, ilayagen chi osaʼn Pariseo siya ta umoy makakan ud uwacha, ot lilumlok ot inyamuylaʼn langan. 
LUK.11.38	Laschaaw chi Pariseo si intullongla Jesus un achipun lambiɏu sakbyey un mangancha.
LUK.11.39	Ot kalan Apu Jesus kan siya, “Chikayuʼn Pariseo, peɏpeɏkasonyu lasin chi tasayu ya paklaanyu, ngim ha somsomokyu laplu si kilaagum ya kilalawwing. 
LUK.11.40	Laoggog kayu. Chakampun kamman si kingwan Apudyus chi chaɏom chi long-eg ya lasin? 
LUK.11.41	Ngim idchonyu kan cha kapus chi inggew si tasayu ya pinggenyu ked pumeɏkas chi losan un kilatataguyu.
LUK.11.42	“Kadchegu kayuʼn Pariseo! Ti mangtod kayu si ingkasimpuɏun chi apityuʼn latlatung un mampalamlaw si makan un isun cha minta, ruda ya uchum. Ngim ilissanyu kilalintog ya achipunyu ay-ayaton si Apudyus. Masapuɏn koonyu cha laoy ked achiyu liwatan cha uchum un lapotpotog.
LUK.11.43	“Kadchegu kayuʼn Pariseo! Ti pipionyuʼn umamuy si kabiɏuwan un tugew si sinagoga ya pionyuʼn machaychayaw si kaachuwan cha tagu. 
LUK.11.44	Kadchegu kayu! Isuyu lobon un lappun meɏkala un gusguschen cha tagu ti achipun cha ammu.”
LUK.11.45	Kalan chi osaʼn mistulun chi lintog, “Mistulu, si katlat un man-uugudlu mipati kami bo labìilan!”
LUK.11.46	Summongbyat si Jesus un kalala, “Kadchegu kayuʼn mimistulun chi lintog! Ipabukudyu manchegson kan cha tagu, ngim achipun kayù akit tumuɏung kan chicha. 
LUK.11.47	Kadchegu kayu! Ti ingkopyaanyu si mangkabyaɏun lobon cha propeta un pilatoy cha aappuyu. 
LUK.11.48	Ked hachi mangiteulanyu ya mangipain-anyu un umallamung kayu si kingwan cha aappuyu un pilatoycha cha propeta ked ingkopyaanyu chicha si loboncha. 
LUK.11.49	Gapu si hachi, lipaila kilalaing Apudyus un kalala, ‘Mangibuulak kan cha propeta ya cha apostoles kan chicha. Ngim patoyoncha uchum ya paligatancha cha uchum.’ 
LUK.11.50	Chikayuʼn tagu si salaʼn lolap chi mangikaɏu si cha lapatoy un propeta, malipud si lakwaan chi allaʼn lubung. 
LUK.11.51	Lallugi si lamatoyancha kan Abel inggala si lamatoyan cha kan Zechariah, un lapatoy si lambyeatan chi altar ya templo. O, ibyegak kan chikayuʼn tagu si salaʼn lolap, un chikayu mangikaɏu si chusan cha losan un lakwa kan chicha.
LUK.11.52	“Kadchegu kayuʼn mimistulun chi lintog! Ti intaɏuyu chi tebik chi katuttuwaan kan cha tagu. Issanyu un lumlokcha ked ipalityu bo cha pionchaʼn lumlok!”
LUK.11.53	Ummoyon pun si Jesus si hachiʼn byeɏoy, lilugiyan cha Pariseo ya cha mimistulun chi lintog un chillawon siya ya lappun achicha ilim-imus kan siya, 
LUK.11.54	ta sikapancha siya ta awed misawangla si ugud un mambyatayancha un mampabyasuɏ kan siya.
LUK.12.1	Si hachiʼn timpu, lachagup cha kalibu-libuʼn tagu ot lan-ipi-ipitcha. Ilulan Jesus kilaugud cha disipulusla. Kalala, “Allachenyu ta achi kayu mikama si angwat cha Pariseo un aginpapaticha un miyaligcha yeast. 
LUK.12.2	Ti losan un mitataɏu si sala, mitokweɏ lu sumin-eɏgew. Ked losan un lailimod si sala, lumtaw lu chumtong chi timpula. 
LUK.12.3	Ked losan un ilugudyu si labi, madngeɏ si padcha. Ked losan un inyagasaasyu si abusanyu, ipakuyyu si tuktuk cha byebbyeɏoy.”
LUK.12.4	“Ibyegak kan chikayuʼn bubuɏunku, achi kayu umogyat kan cha mangtoy si long-eg, ti siya kiged chi makwacha. 
LUK.12.5	Ibyegak kan chikayu chi ustuʼn umogyatanyu. Umogyat kayu kan Apudyus ti alla kalobbongala un mangtoy si long-eg ya mangibyellu ud impiyeɏlu. Mamati kayu kan sakon ya masapuɏʼn ogyatanyù Apudyus!
LUK.12.6	“Somsomkonyu chuwaʼn siping chi ngilan chi limaʼn sissiwit. Ngim ulay ossaan kan chicha achipun Apudyus liwatan. 
LUK.12.7	Ked sinchumadlu kan chikayu, ti ulay cha buukyu ammula bilangla. Ked achi kayu umogyat, lapotpotog kayu kan Apudyus lu cha achu un sissiwit.”
LUK.12.8	Intuɏuy Jesus un lan-ugud, un kalala, “Ibyegak kan chikayu, lu silu mangitakcheɏ si sangwalan cha tagu un sakon chi Apula, Sakon un Alak chi Tagu takcheɏak bo siya si sangwalan cha angheles Apudyus. 
LUK.12.9	Ngim lu silu mangisulib kan sakon si sangwalan cha tagu, Sakon un Alak chi Tagu isulibku bo siya si sangwalan cha angheles Apudyus. 
LUK.12.10	Lu silu mangibyega si lawwik kan Sakon un Alak chi Tagu, ked makwaʼn mapakawan. Ngim lu silu mangibyega si lawwing mipanggop si Ispiritun Apudyus, ked achipun mapakawan. 
LUK.12.11	Lu ichiɏumcha chikayu si sinagoga ya cha gubillachuɏ ya langangatuʼn turay, achi kayu machalagen si isongbyatyu willu ibyegayu. 
LUK.12.12	Ti si hachiʼn uras, ha Ispiritun Apudyus chi mangisuɏu kan chikayu si ibyegayu.”
LUK.12.13	Inggew chi osaʼn leɏaki si awechen cha amod un tagu un kalala, “Mistulu, ibyegam u kan suludku ta manggogwaanmi cha laksunmi.”
LUK.12.14	Ngim summongbyat si Jesus kan siya, un kalala, “Lappun kalintogek un manguis kan chikayu willu manggodwa si laksunyuʼn mansulud!” 
LUK.12.15	Oli pun kalan Jesus kan chicha, “Allachenyu cha losan un kalasin chi kilaagum. Ti ha biyeg chi tagu ked chakampun si mibyeseɏ si kilaachun cha kukkuwala, ulay amod chi bilaklangla.”
LUK.12.16	Ot lan-alig si Jesus un kalala, “Inggew chi osaʼn byaklang un leɏaki un labyelin chi apitla. 
LUK.12.17	Lansomsomok siya ot kalala, ‘Simman li kook? Ti kuɏang chi mangiponpolak si achuʼn apitku.’ 
LUK.12.18	Kamatla kook. Byakasok chi aɏangku ya mampauchak si chakchakeɏ ta mangiponpolak si apitku ya kukkuwak. 
LUK.12.19	Ked kalak si long-egku, ‘Kapipialak, ti wechewed losan cha kasapuɏak si katawo-tawon. Lalam-ay chi biyegku, manga-mangalak, umilu-ilumak ya ganggalasok chi biyegku!’ 
LUK.12.20	Ngim kalan Apudyus kan siya, ‘Laoggogka! Si salaʼn labi matoyka. Ked silu mangingkuwa kan cha allaʼn ilumunglu?’ ”
LUK.12.21	Ot inyalungus Jesus imbyega, “Katchi makwa kan cha tagu un mangakokos si amod un bilaklang, ngim kapuscha kan Apudyus.”
LUK.12.22	Oli pun kalan Jesus kan cha disipulusla, “Siyad ibyegak kan chikayu, achi kayu machalagen si kalonyu willu silupyu ya useɏonyu. 
LUK.12.23	Ti lapotpotog chi biyegyu lu ha makan ya lapotpotog bo long-egyu lu ha luput. 
LUK.12.24	Itullongyu ked cha gayang, achipun cha mammuɏa willu man-apit. Lappun aɏangchà mangiponpolancha si apitcha, ngim pakalan Apudyus chicha. Lapotpotog kayu kan Apudyus lu cha sissiwit. 
LUK.12.25	Ha awed kamman akit icheay chi machanchalagen kayu si biyegyu? Pulus! 
LUK.12.26	Lu achipun kayu makakopya ulay paat un byaleg, pakayuggey machalagen si uchum?
LUK.12.27	“Itullongyu ked chi in-ilon cha sabsabung un chumakeɏ. Achipun cha mangkawachi ya mallaga si silupcha. Ngim ibyegak kan chikayu un ulay si Ari Solomon un kabyaklangan, lappun silupla si labibbiɏu lu cha sabsabung alla.
LUK.12.28	Lu katchi in-ilon Apudyus un mampabiɏu si luut lawa un sin-akitan chi inggewancha ked lu bigat masgob, giluɏa kayu bo achila silupan? Ha lappun pammatiyu! 
LUK.12.29	Ked achi kayu machanchalagen si kalonyu ya ilumonyu. 
LUK.12.30	Ti cha laoy cha gamgamgaman cha achipun mamati utla lubung. Ngim chikayu, Ammun Amayuʼd langit un masapuɏyu cha alla. 
LUK.12.31	Ked un-ulaonyu isosomok chi Mampangatan Apudyus, ked idchola bo kan chikayu cha alla.”
LUK.12.32	Intuɏuy Jesus un kalala, “Achi kayu umogyat, ulay lu akit kayu, ti pion Amayu un idchon kan chikayu Mampangatala. 
LUK.12.33	Man-ingila kayu kan cha kukkuwayu ked idchonyu chi ngilala kan cha kapus. Isagalaanyu long-egyu si bilaklang ud langit ti achipun makaalan, achipun mataɏak cha bilaklangyuʼd langit. Udchi lappun man-akaw ya achipun mayam-an. 
LUK.12.34	Ti lu silu potpotgonyu, siya bo isosomokyu.”
LUK.12.35+LUK.12.36	Intuɏuy Jesus un lan-ugud, un kalala, “Masapuɏʼn mansagala kayu ulay lu silu makwa ya latotonggen cha silawyu. Isun cha bubùulon un man-uuway si mangulilan chi ap-apucha un ummoy lakakaseɏ. Lu gumatong ked mangkongkong, kakmacha iwalit chi sawang. 
LUK.12.37	Pian cha bubùulon un ochesan chi apucha chichaʼn lakasagala ya achipun cha lasusuyop. Ibyegak kan chikayu, pasantala silupla ked paamuyola chicha ta pakalala chicha. 
LUK.12.38	Amod chi galasla lu ochesala chichaʼn lakasagala, ulay gawan labi willu allà akit un mabigat.”
LUK.12.39	“Somsomkonyu alla. Lu ammun chi simbyeɏoy chi uras un gumatngan chi man-aakaw, achipunla ipalubus un lumlok chi man-aakaw si byeɏoyla. 
LUK.12.40	Ked katchi bo kan chikayu, masapuɏʼn mansasaggala kayu, ti Sakon un Alak chi Tagu umaliyak si timpuʼn achipunyu lamlamaon.”
LUK.12.41	Ot ilimus Peter kan Jesus, “Apu, chikami kamma mangibyeg-am si allaʼn pangngalig willu cha losan un tagu?”
LUK.12.42	Ot kalan Apu Jesus un lan-alig, “Silu chi mapiyeɏ ya lasilib un bubùulon? Siya chilutukan chi ap-apulaʼn mangayyuwan si byeɏoyla ya mangatod kan cha uchum un bubùulon si kaloncha si ustuʼn timpu. 
LUK.12.43	Pian chi bubùulon un ochesan chi ap-apula un pin-ala koon cha lipiyeɏ kan siyaʼn kawachila! 
LUK.12.44	Tuttuwa ibyegak kan chikayu, gapu ta mapiyeɏan, ipiyeɏn chi ap-apula cha losan un kukkuwala. 
LUK.12.45	Ngim lu kalan chi bubùulon si long-egla, ‘Mabyeyeg chi gumatngan chi apula,’ ked ilugilan manchateɏ kan cha bubuɏunla un bubùulon, cha lelleɏaki ya byebbyebyai ya langan ya ummilum ya labuuk. 
LUK.12.46	Ked lu gumatong chi apula si eɏgew un achipunla lilamlama ya achipunla ammu. Ked kapilitan un chusaon chi apula siya ya ipatila siya si machusaan cha losan un achipun mamati.
LUK.12.47	“Ha bubùulon un ammula pion chi apulaʼn pakwa, ngim achipunla koon willu achipun mansagala, amod chi chusala. 
LUK.12.48	Ngim ha bubùulon un lappun ammula si pion chi apulaʼn pakwa ya langwa si lawwik, akit chi machusaala. Ti ha taguʼn achu lipiyeɏ kan siya, achu bo songbyatala. Ked ha tagu boʼn ad-achu lipiyeɏ kan siya, ad-achu bo songbyatala.”
LUK.12.49	Ot lan-alig si Jesus, un kalala, “Ummaliyak utla pita un mangigetong si apuy un malusan Apudyus kan cha tagu. Ked otyan ta lagamput gummileb. 
LUK.12.50	Masapuɏʼn mapachasak chi amod un ligat ked chakpun makaskasmok inggala magamput. 
LUK.12.51	Kalanyu lin lu siyad ummaliyak chi inyak palin-awaon cha tagu utla pita? Chakampun! Ibyegak kan chikayu, ummaliyak ta inyak mansisilaon cha tagu. 
LUK.12.52	Malipud si sala, ha limaʼn tagu si simbyeyan mansisilacha, sangaon cha tiɏu chuwa ya sangaon bo cha chuwa tiɏu. 
LUK.12.53	Ulay cha man-aama, man-asisangacha ya isula kan cha man-iila ya cha mangkakatuganga, man-asisangacha.”
LUK.12.54	Ot kalan Jesus kan cha amod un tagu, “Lu mailayuʼn ngummitit chi libuu kalanyuʼn umuchen ked tuttuwaʼn umuchen. 
LUK.12.55	Ked lu magiklayu bidbid un lampeɏpuʼd chaya, kalanyuʼn maligat bigat, ked tuttuwaʼn maligat.
LUK.12.56	Chikayuʼn aginpapati! Payuggey makwaʼn mailasin chi sinyeɏn chi taɏun, ngim achipunyu ammu pion chi salaʼn timpu un uguchon?”
LUK.12.57	Intuɏuy Jesus un kalala, “Pakayuggey achipun makasomsomok si ustuʼn koonyu? 
LUK.12.58	Lu awed lamabyasuɏ kan chikayu ya inchiɏum chikayu si korti, kakmam umoy makaaliglu sakbey un gumatong kayu si korti ta achila ipuɏang chikayu si kuis. Ked achipun chi kuis sika ipuɏang kan cha pulis ta achipun cha pulis chikayu ibyaɏud. 
LUK.12.59	Ked lu mibyaɏud kayu, achipun kayu mibukat inggala mabyayachenyu losan un muɏtayu.”
LUK.13.1	Si hachiʼn timpu, inggew cha uchum un tagu un ummoy langibyega kan Jesus si lampapatoyan Gubillachuɏ Pilate kan cha uchum un iGalilee si lanchatulancha si ayam kan Apudyus. 
LUK.13.2	Silongbyatan Jesus chicha un kalala, “Gapu ta kamatchi ingkatoy cha uchum un iGalilee, ha lalomsomkanyu patungedcha malagbyasuɏ lu cha uchum un iGalilee? 
LUK.13.3	Chakampun! Ibyegak kan chikayu lu achipun kayu mambyabyawi kan cha byasuɏyu, katchi bo mangkakatoyyu. 
LUK.13.4	Mipanggop si latoyan cha simpuɏu ya waɏuʼn latapilan si likusobyen chi kataklangan un byeɏoy ud Siloam? Ha lalomsomkanyu singkumaɏu byasuɏcha lu cha losan un taguʼn inggew ud Jerusalem? 
LUK.13.5	Chakampun! Ibyegak kan chikayu lu achipun kayu mambyabyawi kan cha byasuɏyu, katchi bo mangkakatoyyu.”
LUK.13.6	Oli pun lan-alig si Jesus un kalala, “Inggew chi osaʼn tagu un lammuɏa si kayu un igus si pitala. Pin-ala umoy itullong lu lamunga ngim lappun inchesala. 
LUK.13.7	Ot kalala si man-uumaola, ‘Itullonglu, tiɏuʼn tawonkuʼn mangulli-ullin utlan mangitullong lu awed bungan chi kayuʼn alla, ngim lappun inchesak. Pokpokom! Palaggey kekengaon chi pita?’
LUK.13.8	“Ngim summongbyat chi man-uumaola, ‘Apu, alusam yan uwayon si sintawon ta sayusayok chi puunla ked ilabuluwak. 
LUK.13.9	Ked lu mamunga si umaliʼn tawon, bibiɏu. Ngim lu achipun, makwaʼn pokpokon.’ ”
LUK.13.10	Si osaʼn Sabyechuʼn man-illongan, lantudtuchù Jesus si sinagoga. 
LUK.13.11	Inggew chi osaʼn byebyaiʼn bilukut chi aɏan si simpuɏu ya waɏuʼn tawon. Achipun makauyed si long-egla. 
LUK.13.12	Intullong pun Jesus siya, ilayagela siya ot kalala, “Byebyai, makaan chi sakitlu.” 
LUK.13.13	Oli pun impatayla imala kan siya ot kakma lan-uyed ot chilaychayawla si Apudyus.
LUK.13.14	Ngim summanga pangpangun chi sinagoga ti Sabyechu lamalin-awaan Jesus si hachi. Ot kalala kan cha tagu, “Olom eɏgew chi makwaʼn mangkawachiyan. Siya otya umaliyanyu mampalin-awaan, chakampun si Sabyechuʼn man-illongan!”
LUK.13.15	Silongbyatan Jesus siya un kalala, “Chikayuʼn aginpapati! Ulay Sabyechu lu mauwaw chi byakayu willu kabyayuyu, pailumanyu. 
LUK.13.16	Ha allaʼn galak Abraham pilaligatan Satalas si simpuɏu ya waɏuʼn tawon ked lawwik kamman lu makaan chi sakitla si Sabyechu?” 
LUK.13.17	Imbyegala pu hachi, labìilan cha mansasanga kan siya, ngim amod chi galas cha tagu si losan un lakaskaschaaw un killingwala.
LUK.13.18	Oli pun ilimus Jesus, “Simma miyisuwan chi Mampangatan Apudyus? Simma mangiyaligek? 
LUK.13.19	Isun chi bukeɏn chi mustasa un immuɏan chi osaʼn tagu si umala. Chummakeɏ hachiʼn bukeɏ ot kummayu ot ummoy cha sissiwit malukbutan chi pangala.”
LUK.13.20	Kasin Jesus ilimus, “Simma mangiyaligek si Mampangatan Apudyus? 
LUK.13.21	Isun chi yeast un mampaboteɏ un illaɏan chi byebyai akit ot ingkamosla si achun arina inggala bumteɏ losan un likamsala.”
LUK.13.22	Oli pun intuɏuy Jesus ummoy ud Jerusalem ot lantudtuchu kan cha tagu si kaili-ili ya lugeɏ un lilausala. 
LUK.13.23	Inggew chi osaʼn langimus kan siya, “Apu, ha akit gey cha matatagu?”
LUK.13.23	Summongbyat si Jesus un kalala, 
LUK.13.24	“Ipapatiyu un lumlok si lalipit un sawang ti achu cha taguʼn mangipachas lumlok ngim achipun cha makaslok. 
LUK.13.25	Lu illaus chi simbyeɏoy inchakig chi sawang, ked awed kayuʼd lasin un mangkongkongkong ya mampokapokaw, ‘Apu, iwalitlu u sawang ta lumlok kami.’ Ngim songbyatala chikayu, ‘Lappun ammuk kan chikayu ya chilu leɏpuwanyu.’ 
LUK.13.26	Ked kalanyu, ‘Chikami kabbo lakakkakan ya lakain-ilum kan sika ya lantudtuchuka kabbo ud ilimi’ 
LUK.13.27	Ngim ibyegala, ‘Lappun ammuk kan chikayu lu chilu leɏpuwanyu. Wissed kayu! Chikayu losan un mangkaɏawing cha angwatyu!’ 
LUK.13.28	Ked lu mailacha cha aappu taku cha Abraham, Isaac ya Jacob ya losan un propeta un awed si Mampangatan Apudyus. Sin-iibincha ya singngingillot cha ngiponcha ti mibyellucha ya achipuncha mipati. 
LUK.13.29	Cha taguʼn mipati si Mampangatan Apudyus ked mampeɏpu cha si kapit chi sumileɏan ilit un ili, mipisukan ilit, lagud ya chaya, ya mipati cha makakan kan Apudyus. 
LUK.13.30	Somsomkonyu: cha taguʼn labyabya si sala, chicha ngumatu si umaliʼn timpu. Ngim cha taguʼn langatu si sala, chicha mipabyabya lu gumatong chi timpu.”
LUK.13.31	Si hachiʼn uras, ummoy cha uchum un Pariseo ot kalancha kan Jesus, “Masapuɏʼn telam utla ked ingka si sabyalin ili ti pion Ari Herod un paotoy sika.”
LUK.13.32	Summongbyat si Jesus kan chicha, kalala, “Ingkayu ibyega si hachiʼn lasikap un pin-ak mampeɏyaw kan cha aɏan un inggew si tagu ya man-agas kan cha lasakit si sala ya bigat ked si mikatluʼn eɏgew gamputok chi kawachik. 
LUK.13.33	Masapuɏʼn inyak ituɏuy chi panggopku si sala ya bigat ya umaliʼn eɏgew ti lappun uchum si ili un matoyan chi propeta malaksig ud Jerusalem.”
LUK.13.34	Oli pun kalan Jesus, “O Jerusalem, chikayuʼn iJerusalem un langtoy kan cha propeta ya lamit-ung kan cha imbuun Apudyus! Langam pigan iluppunku chikayu un isun chi man-aalikon chi angngak kan cha isiwla ngim ummisik kayu. 
LUK.13.35	Ked si sala, mangamung kayu ti telan Apudyus chikayu. Mabyaawan cha iliyu ya byeɏoyyu. Ibyegak kan chikayu, achipunyu maila sakon kasin inggalà ibyegayu, ‘Machaychayaw si Kristu un ummali gapu si ngachen Apudyus.’ ”
LUK.14.1	Si osaʼn Sabyechu ummoy lakakan si Jesus ud byeɏoy chi osaʼn pangat cha Pariseo. Ot silipsiputan cha tagu si Jesus lu silu koola, 
LUK.14.2	ti inggew chi osaʼn leɏakiʼn lallotlotog cha ikila kan cha imalaʼn ummoy kan Jesus, 
LUK.14.3	Ilimus Jesus kan cha Pariseo ya mimistulun chi lintog un kalala, “Ipalubus kamman chi lintog taku lu palin-awaon chi sakit si Sabyechu willu achipun?” 
LUK.14.4	Ngim gummigillokcha. Ot ilappachen Jesus chi lasakit ya pilalin-awala ot paoyolola.
LUK.14.5	Oli pun kalala kan cha taguʼn malipsiput kan siya, “Lu maodcheg chi alakyu willu byakayu si bubun lu Sabyechu, achipunyu kamman kakma aɏan siya?” 
LUK.14.6	Ngim lappun misongbyatcha si hachi.
LUK.14.7	Illilan pun Jesus chi in-ilon cha uchum un laayagen un mampili si kabiɏuwan un aammuyan, lan-alig kan chicha, 
LUK.14.8	“Lu laayagenka un umoy makakaseɏ, achika umamuy si kapotgen un aammuyan ti lu awed ked laayagen si taguʼn langatngatu lu sika. 
LUK.14.9	Lu umali hachiʼn lan-ayeg kan sika ked kalala, ‘Umamuyan chi langatuʼn tagu alla.’ Ked mabiilanka ya ingka umamuy si igid. 
LUK.14.10	Ngim lu ayagen chika un makaganggalas, umamuyka si igid ta umali ked chi taguʼn lan-ayeg kalalaʼn, ‘Biɏun, umalika utla ti alliya bibiɏuʼn aammuyan.’ Lu katchi makwa, machayawka si sangwalan cha uchum un laayagen. 
LUK.14.11	Ha taguʼn mangipangatu si long-egla mipabyabya, ngim ha taguʼn mangikumbyabya si long-egla, mipangatu.”
LUK.14.12	Oli pun kalan Jesus si lan-ayeg kan siya, “Lu man-ayegka mampakan kan cha tagu willu manbyangkiti, achim ayagen cha biɏunlu willu cha susuludlu willu cha agim willu cha byaklang un cheeglu, ti makwaʼn subyalitancha ked isun chi labyayachenka. 
LUK.14.13	Ngim ha koom lu manbyangkitika, ayagem cha kapus, cha laasimbyachu, cha lapilay, cha lakuɏap, 
LUK.14.14	ot mabinchisyulanka ti achipuncha makasubyalit. Ked si Apudyus chi mansubyalit kan sika si eɏgew un umuliyan cha lalintog un tagu mataguwan kasin.”
LUK.14.15	Chingngeɏn pun chi osaʼn lakakan chi imbyegan Jesus, kalala kan siya, “Pian chi makakan makalaglagsak si Mampangatan Apudyus.”
LUK.14.16	Silongbyatan Jesus siya si pangngalig un kalala, “Inggew chi osaʼn taguʼn lansagala si chakeɏʼn byangkiti ot lan-ayeg kan cha achu un taguʼn makakan. 
LUK.14.17	Lagamput ked lisagala cha losan, biluunla bubùulola ta umoyla ibyega kan cha laayagen, ‘Umali kayu ti lisagala losan.’
LUK.14.18	“Ngim silu kagga osa kan cha laayagen lallasun. Kalan chi ummula, ‘Kewam ta chakpun yan umali ti awed chi kangngin-ak un payaw, ked masapuɏʼn inyak yan itullong si sala.’
LUK.14.19	“Ked ha osa, kalala, ‘Kewam ta chakpun yan umali ti kangngilaak si simpuɏuʼn luwang ked sala bo ayak mangipachasan kan chicha.’
LUK.14.20	“Kalan bo chi osa, ‘Kàaasawaak, siya un chakpun umali.’
LUK.14.21	“Langulin chi bubùulon ot imbyegala losan cha lasuncha si ap-apula. Summanga ap-apu ot kalala si bubùulola, ‘Chesam ta ingka si losan un chaɏan ya kekkesa si allaʼn ili ked ayagem cha kapus, cha laasimbyachu, cha lapilay ya cha lakuɏap ta umalicha makakan makalaglagsak.’
LUK.14.22	“Lagamput pun, langulin chi bubùulon ot kalala, ‘Apu, tilungpeɏk chi imbilinlu, ngim achu pay laing chi lugeɏ.’
LUK.14.23	“Ot kalan chi ap-apu, ‘Ingka cha lung-uchen ya achayuʼn ili ked liwinwichem chicha ta umalicha makakan makalaglagsak ta maplu byeɏoyku. 
LUK.14.24	Ibyegak kan chikayu, lappun osà malimsim kan cha ummulan laayagen si allaʼn insagalak un byangkiti.’ ”
LUK.14.25	Amo-amod cha taguʼn lituntun-ud kan Jesus, lansagung siya kan chicha ot kalala, 
LUK.14.26	“Lu silu simpion un mambyalin disipulusku, masapuɏ un chakchakeɏ ayatla kan sakon lu ha ayatla kan amala ya kan ilala, asawala ya cha aalakla, susuludla ya ulay long-egla. 
LUK.14.27	Ya lu silu achipunla maalusan cha losan un ligat ya achipun mituntun-ud kan sakon, achipun makwa un mandisipulusku.”
LUK.14.28	Katla miyaligela, “Lu awed mampaud si chakeɏʼn byeɏoy, ulaola yan somsomkon chi gastuwola ta ammuwola lu umalay chi pilaklaʼn manggamputla. 
LUK.14.29	Ti lu achipunla amman somsomkon ked illugilaʼn mampaud ked laamin lagastu pilakla un chaampun magamput, yokyokon cha losan un mangitullong chi kingwala. 
LUK.14.30	Ked amsiwoncha kalan un, ‘Illugila un lampaud chi taguʼn alla ked achipunla gilamput.’
LUK.14.31	“Willu awed Ari un simpuɏuʼn libu cha suɏchachula, umoy kamman makagubyat si asin-Aarila un chuwampuɏuʼn libu suɏchachula lu achipunla ulaon somsomkon lu kayala un abyakon cha kabusuɏla willu achipun? 
LUK.14.32	Lu ammula un achipunla kaya un makagubyat, mambuun si umoy mangiyugud si mantimpuyugencha sakbyey un mallibbyatcha kabusuɏla.”
LUK.14.33	Inyalungus Jesus kalan un, “Isula bo kan chikayu, lu silu mangibyegan mitun-ud kan sakon, masapuɏ man-awichela cha losan un awed kan siya.”
LUK.14.34	Kasin lan-alig si Jesus, kalala, “Bibiɏu asin ngim lu makaan chi simsimla lappun in-ilontan mangiyulin si kilaasinla. 
LUK.14.35	Lappun simbila ulay lu useɏon si man-abulu, mibyellu. Chongɏonyu lu awed ingayu.”
LUK.15.1	Si osaʼn eɏgew, ummoy cha manchachagup si bugis ya cha malagbyasuɏ lanchongeɏ kan Jesus. 
LUK.15.2	Sin-iingok cha Pariseo ya mimistulun chi lintog un kalancha, “Awaton chi taguʼn alla cha malagbyasuɏ ya lakakan bo kan chicha.”
LUK.15.3	Ot lan-alig si Jesus kan chicha, 
LUK.15.4	“Lungay ha osa kan chikayu ked singgasut chi keɏlilula ked lataɏak chi osa, simma koola? Telala siyampuɏu ya siyam si peppeɏeg ked ummoyla singngit chi hachiʼn lataɏak inggalad maochesala. 
LUK.15.5	Ked lu inchesala, amod chi tileɏoklaʼn mamukud 
LUK.15.6	ked igetonglaʼd byeɏoycha. Ked man-ayeg kan cha biɏunla ya cha cheegla ked kalala kan chicha, ‘Manlagsak taku ti inchesak chi lataɏak un keɏliluk.’ 
LUK.15.7	Ibyegak kan chikayu, katchi boʼn amod chi galas cha awed ud langit lu mambyabyawi ulay ossaan un malagbyasuɏ lu cha siyampuɏu ya siyam un lalintog un achipuncha masapuɏ un mambyabyawi.”
LUK.15.8	Intuɏuy Jesus un lan-alig, kalala, “Lu awed osaʼn byebyaiʼn simpuɏu pilaklaʼn pappalata ked tilaɏakla osa, simma koola? Tonggela silaw ya silagachela chi byeɏoyla ya ammala singngit inggalà maochesala. 
LUK.15.9	Ked lu inchesala, man-ayeg kan cha biɏunla ya cha cheegla, ked kalala kan chicha, ‘Manlagsak taku ti inchesak chi pilakkuʼn lataɏak.’ 
LUK.15.10	Ibyegak kan chikayu, katchi boʼn manlagsak cha angheles Apudyus lu mambyabyawi ulay ossaan un malagbyasuɏ.”
LUK.15.11	Intuɏuy Jesus un lan-alig, kalala, “Inggew chi osaʼn leɏaki un chuwa alaklaʼn bumaru. 
LUK.15.12	Si osaʼn eɏgew, kalan chi uchichi kan amala, ‘Ama, idchom chi laksunku si sala.’ Ot lankadwaon amacha kukkuwala kan chichaʼn chuwa.
LUK.15.13	“Laeɏgewalan ked lan-ipɏak chi uchichi kan cha laksunla, ot illaɏala pilakla ot ummoyon. Ummoy si iliʼn ad-adchayuwan ot gilastula losan chi pilakla si cha tilitingang. 
LUK.15.14	Lakuskusla ked losan cha inggew kan siya, chillumtong chi amod un uɏat si hachiʼn ili ot patunged labitibitin. 
LUK.15.15	Ot ummoy lummabbu si osa kan cha mantaɏun si hachiʼn ili, ot imbuunla siya un mampapakan kan cha byeɏok. 
LUK.15.16	Gapu ta amod chi bitinla, piolaʼn kalon ulay cha bungan cha kayun kakallon cha byeɏok lu makwa ti lappun osà mangtod si kalola.
LUK.15.17	“Alungusla pun, ammala lansomsomok ot kalala, ‘Losan cha tatangchalan amak masaweɏ cha kaloncha ked allaak gey utlaʼn mamattoyon si bilitin.’ 
LUK.15.18	Mangulilak kan Amak ked ibyegak kan siya, ‘Ama, lakabyasuɏak kan Apudyus ya sika. 
LUK.15.19	Chakpun kalobbongan un mibilang si alaklu, kumacheguka ta aɏam sakon un tatangchelom.’
LUK.15.20	“Oli pun lummibbyat ummoy kan amala. Ngim si achayu pay laing siya, intap amala ot kummachegu kan siya. Lalodchak un langabot ot mikoskos kan siya ot kikisola. 
LUK.15.21	Kalan chi bumaru, ‘Ama, lakabyasuɏak kan Apudyus ya sika, chakpun kalobbongan un mibilang un alaklu.’
LUK.15.22	“Ngim kalan chi Amala kan cha bubùulola, ‘Chesonyu. Igetongyu kabiɏuwan un silup ta ikawosyu kan siya. Koanyu singsing chi tammuchula ya sapatusanyu chepanla. 
LUK.15.23	Ked ingkayu eɏan chi kalungpuwan un tulitiʼn byaka ya peɏtiyonyu ta kalon taku ya mangganggalasan taku. 
LUK.15.24	Ti ha allaʼn alakku kalak pun lu latoy ngim allaʼn latattagu, kalak pun lu lataɏak, ngim allaʼn langulin.’ Ot lilugiyanchaʼn langganggalas.
LUK.15.25	“Lapalos pun, langulin chi panguɏuʼn alakla un leɏpuʼd chi tattaɏun. Ummacheli ked uwacha, chingngeɏla cha singkakanta ya cha pin-a mantatachok. 
LUK.15.26	Ot ilayagela osaʼn bubùuloncha ot ilimusla lu silu kooncha. 
LUK.15.27	Ot kalan chi bubùulon, ‘Langulin chi suludlu, ot impapeɏtin amam chi kalungpuwan un tulitiʼn byaka si tileɏokla ti langulin chi suludluʼn latattagu un lappun lawwik si lakwa kan siya.’
LUK.15.28	“Summanga panguɏu ot achipun lumlok si byeɏoycha. Lummawa amala ot ilàaɏokla siya. 
LUK.15.29	Ngim silongbyatala amala, kalala, ‘Somsomkom, langkawachiyak si pigan tawon un isun chi pilangum, lappun achik tiluttuwa si bilinlu. Ngim lappun impapeɏtim ulay ossaan un keɏching si manlagsakanmi kan cha biɏunku. 
LUK.15.30	Ngim ha allaʼn alaklu, gummatong un gilastula losan cha kukkuwam si cha puta, siya bo impeɏtiyam si kalungpuwan un tulitin byaka.’
LUK.15.31	“Kalan amala, ‘Alakku, pasigka iinggew kan sakon, ked uwam losan un awed kan sakon. 
LUK.15.32	Ngim si sala, masapuɏʼn mangganggalas taku ya matetteɏok taku ti kalak pun lu latoy chi suludlu, ngim allaʼn latattagu, kalak pun lu lataɏak ngim allaʼn langulin.’ ”
LUK.16.1	Oli pun kasin lan-alig si Jesus kan cha disipulusla, kalala, “Inggew chi osaʼn byaklang un langipiyeɏ si losan un kukkuwala si osaʼn man-aayyuwan. Ngim chingngeɏn chi hachiʼn byaklang un gasgastuwola pilakla. 
LUK.16.2	Ot impaayegla siya ot kalala, ‘Simma allaʼn chongchongɏok un pin-am koon? Amilom ilista cha losan un killingwam mipanggop si cha impiyeɏk kan sika ti kaalok sika si kawachim.’
LUK.16.3	“Simsimmok chi man-aayyuwan lu silu ustuʼn koola. Ot kalala, ‘Simma ga kook ti allaʼn kaalolak si ap-apuk? Chakpun ammuʼn mamayaw ya mabiilak un mampalimus. 
LUK.16.4	Katla kook, ulay lu kaalolak si kawachik, makwaʼn mangiliyolak kan cha biɏunku si byebbyeɏoycha.’
LUK.16.5	“Ot ilayagela losan cha ummutang si ap-apula ot silin-ossala ilimus. Ilimusla si ummula, ‘Piga utanglu si ap-apuk?’ 
LUK.16.6	Kalala, ‘Singgasut un amutuʼn apɏus.’ Ot kalan chi hachiʼn man-aayyuwan, ‘Alliya listaan chi utanglu. Pinmaam ta obsonta limampuɏu utanglu.’ 
LUK.16.7	Ot ilimusla si osa, ‘Piga utanglu si ap-apuk?’ Ot kalala, ‘Sillibuʼn siɏup un wheat.’ Ot kalan chi hachiʼn man-aayyuwan, ‘Alliya listaan chi utanglu, pinmaam ta obsonta si waɏun gasut.’ ”
LUK.16.8	Lagamput pun, laammuwan chi apula kilasikap chi man-aayyuwalola, ot chilayawla kilalaingla. Ot kalan Jesus, “Tuttuwa cha achipun mamati kan Apudyus, lasiksikapcha si kooncha lu cha mamati.”
LUK.16.9	Intuɏuy Jesus un lantudtuchu kan chicha, kalala, “Ha ibyegak kan chikayu useɏonyu kilabyaklangyu utla pitaʼn makabibiɏulanyu ti lu maamin, maawat kayuʼd langit un mataguwanyu ing-inggala. 
LUK.16.10	Ha taguʼn mapiyeɏ un mangchon si paat un byaleg, mapiyeɏ boʼn mangchon si chakeɏʼn byaleg. Ngim ha taguʼn achipun mapiyeɏʼn mangchon si paat un byaleg, achipun bo mapiyeɏʼn mangchon si chakeɏʼn byaleg. 
LUK.16.11	Ked lu achipun kayu mapiyeɏ un mangchon si bilaklang utla pita, silu mangipiyeɏ kan chikayu si tuttuwaʼn bilaklang ud langit? 
LUK.16.12	Ya lu achipun kayu mapiyeɏan un mangchon si kukkuwan cha uchum, silu ma asi mangatod kan chikayu si kukkuwa un mangkuwayu?”
LUK.16.13	Ot kalan bo Jesus, “Lappun bubùulon un mansimbi si chuwaʼn ap-apu. Ti memeɏyed si osa ya mansasanga si osa. Ked potpotgola osa ya am-amsiwola osa. Achipun makwaʼn manchisalon un mansimbi kan Apudyus ya bilaklang.”
LUK.16.14	Chingngeɏn pun cha Pariseo hachiʼn intudtuchun Jesus, ilamsiwcha siya ti memeɏyedcha si pilak. 
LUK.16.15	Kalan Jesus kan chicha, “Ipappailayu kilabiɏuyu si sangwalan cha tagu, ngim ammun Apudyus chi awed si somsomokyu. Cha lapotog si somsomok cha tagu, lappun puutla si sangwalan Apudyus.
LUK.16.16	“Ha lintog Moses ya cha inggilin cha propeta si awi, hachi latungpeɏ lasuɏut inggala si timpun John un Mambubunyeg. Lallugi si hachiʼn timpu, libyegbyega Bibiɏuʼn Chameg mipanggop si Mampangatan Apudyus ya achu mangipatut un mipati. 
LUK.16.17	Ngim lalaklaka maumasan chi allaʼn langit ya pita lu ha simpattok un lintog Apudyus.”
LUK.16.18	Ot kalan bo Jesus, “Lu silu leɏakiʼn mangichang si asawala ked langasawa si sabyali, makabyasuɏ si chegchegas. Ked lu silu leɏakiʼn mangasawa si hachiʼn byebyai un laichangan, makabyasuɏ si bo chegchegas.”
LUK.16.19	Intuɏuy Jesus un lantudtuchu, kalala, “Inggew chi osaʼn byaklang un mangkangila silupla ya ileɏgew un mampalagsak si kakan. 
LUK.16.20	Ked inggew bo osaʼn kapus un mangngachen Lazarus, un laplu si gagateɏ long-egla. Ileɏgew un mibyabyakseɏ si sawang chi byaklang, 
LUK.16.21	ti piolaʼn kalon chi bugta un maodcheg si lamisaan chi byaklang. Pin-an cha asu umoy chinchilan cha gagateɏla.
LUK.16.22	“Si osaʼn eɏgew, latoy chi hachiʼn kapus ot intallay cha angheles siya ummoycha incheeg kan Abraham ud langit. Latoy bo byaklang ot illimboncha. 
LUK.16.23	Ot lipooy ud Hades un inggewan cha latoy un patungedla tilotoman chi ligat. Lantanged pu hachiʼn byaklang, intullonglà Abraham si adchayuwan ya si Lazarus un lichecheeg kan siya. 
LUK.16.24	Ot lampokaw chi byaklang, ‘Ama Abraham! Kacheguwalak u ya ibuunlu si Lazarus ta ilusongla gammatla si chelum ked itodtodla si chilak ta matunglilan, ti allaʼn patungedku tilotoman chi atung chi allaʼn apuy!’
LUK.16.25	“Ngim kalan Abraham, ‘Somsomkom alakku, si katattagum utlat pita mallin-awa biyeglu. Ngim si Lazarus tilotomala cha ligat. Ngim si sala, lummin-awa si Lazarus utla ked sika manligligatka utlat. 
LUK.16.26	Chakampun si abus hachi, ti allat chi mallusgong un gitang un lamechak kan chitaku, ked ulay awed piolaʼn umali utla, achipun makwa ya cha awed utlat, achipun makachemang un umali utla.’
LUK.16.27	“Hachi ked kalan chi byaklang, ‘Ama Abraham, mangkadkacheguwak kan sika ta ibuunlu si Lazarus ud byeɏoy cha amak, 
LUK.16.28	ti awed cha limaʼn susuludkuʼn lelleɏaki, ta umoyla byegbyegaan chicha ta achipuncha otyan umali si allaʼn lugeɏ un amod chi ligat.’
LUK.16.29	“Ngim kalan Abraham, ‘Awed cha inggilin Moses ya cha propeta un mamegbyega kan chicha. Masapuɏ otyan un chongɏoncha chi itudtuchucha kan chicha.’
LUK.16.30	“Ot kalan chi byaklang, ‘Achipun umalay lait, ama Abraham! Ngim lu awed osà umuli matagu kan cha latoy un umoy mangibyega kan chicha, mambyabyawicha kan cha byasuɏcha.’ 
LUK.16.31	Ngim kalan Abraham, ‘Lu achipuncha chongɏon cha inggilin Moses ya cha propeta, achipuncha mit laing mamati, ulay lu awed umuli matagu osa.’ ”
LUK.17.1	Kalan Jesus kan cha disipulusla, “Tuttuwaʼn maawis chi tagu un makabyasuɏ kan Apudyus. Ngim kadchegu taguʼn mangwa si makabyasuɏan cha uchum! 
LUK.17.2	Un-ulloy chi ibitinla biletun gilingan si byegangla ked lantup-ung si byeybyey lu siya mangmangwa si makabyasuɏan cha allaʼn achipun lootong chi pammaticha. 
LUK.17.3	Ked ammanyu tanchaalan chi koonyu!
LUK.17.3	“Lu makabyasuɏ suludlu, byegbyegaam ked lu mambyabyawi, pakawalom. 
LUK.17.4	Lu mangam pitu makabyasuɏ kan sika si osaʼn eɏgew ya langam pitu bo umali kan sika un mampakawan, masapuɏʼn pakawalom.”
LUK.17.5	Kalan cha apostoles kan Apu Jesus, “Pakoscheɏom u pammatimi.”
LUK.17.6	Summongbyat si Jesus, “Lu awed pammatiyu un isun chi kapaat un bukeɏn chi mustasa, makwaʼn kalanyu si allaʼn kayuʼn sikamuru, ‘Mabyagutka ked limuɏaka si byeybyey.’ Ked tuttuwaon chikayu.”
LUK.17.7	Intuɏuy Jesus un lan-ugud, kalala, “Lu awed osa kan chikayu awed bubùulolaʼn manchelok willu man-ayyuwan si keɏlilu ked lu gumatong si byeɏoylu un lampeɏpu si payaw, ha kalam kamman kan siya, ‘Chesom ta manganka?’ 
LUK.17.8	Chakampun! Ngim ibyegam kan siya, ‘Ingka pasantan chi siluplu ya iyalam cha kalok umula asika ot mipasali mangan.’ 
LUK.17.9	Masapuɏ kamman un manyamanka si bubùulom ti tiluttuwala imbilinlu? Chakampun! 
LUK.17.10	Isula bo kan chikayu. Lu tiluttuwayu losan cha imbilin Apudyus kan chikayu, achipunyu kalan un, ‘Bubùulon chikami laing, kingwami biyangmi.’ ”
LUK.17.11	Intuɏuy cha Jesus ummoy ud Jerusalem ot langoycha si lambyeatan Samaria kan Galilee. 
LUK.17.12	Alla pun un lichuumcha si osaʼn ili, liyabot cha simpuɏuʼn leɏaki un losan cha laleprosy. Bummettawacha un summiked, 
LUK.17.13	ot lampokawcha un kalancha, “Apu Jesus! Kacheguwam u chikami.”
LUK.17.14	Intullong pun Jesus chicha, kalala, “Ingkayu ipaila cha long-egyu kan cha papachi ta maluttuwaancha un lakaan chi sakityu.”
LUK.17.15	Intullong pun chi osa kan chicha un lakaan chi sakitla, lapalauli kan Jesus ot inyip-ipkawlaʼn lanchayaw kan Apudyus. 
LUK.17.16	Lampalintuming siya si sangwalan Jesus ot lanyaman kan siya. Hachiʼn leɏaki ked iSamaria.
LUK.17.17	Oli pun kalan Jesus, “Chakampun kamman un simpuɏucha un lummin-awa? Chimma ummoyan cha siyam? 
LUK.17.18	Puggey un abus laoy un ossaan un kakkaili langulin lanyaman kan Apudyus?” 
LUK.17.19	Ot kalan Jesus kan siya, “Lumibbyatka ta ingkan. Gapu si pammatim, lummin-awaka.”
LUK.17.20	Si lamingsan ilimus cha uchum un Pariseo kan Jesus lu kam-anman chi gumatngan chi Mampangatan Apudyus? Silongbyatan Jesus chicha, kalala, “Lappun ustù sinyeɏ un mangitullongan si gumatngan chi Mampangatan Apudyus. 
LUK.17.21	Ya lappun bo mangibyegan, ‘Itullongyu, alla utla!’ willu ‘Anchiya!’ Ti awed kan chikayu Mampangatan Apudyus.”
LUK.17.22	Oli pun kalan Jesus kan cha disipulusla, “Chumtong chi timpu un pionyuʼn mitullong chi osaʼn eɏgew un mangulilan chi Alak chi Tagu, ngim achipunyu mitullong hachiʼn timpu. 
LUK.17.23	Ked lu awed mangibyega kan chikayu, ‘Itullongyu udchi!’ willu ‘Itullongyu utla!’ Ngim achiyu umoy sington. 
LUK.17.24	Ti Sakon un Alak chi Tagu lu mangulilak, isun chi sumlitan chi kilat un lappun achi mangitullong ti lilangala losan utla pita. 
LUK.17.25	Ngim masapuɏʼn umula mapaligatan si amod ya issalak kan cha tagu si salaʼn lolap.
LUK.17.26	“Isun chi timpun Noah chi makwa si eɏgew un mangulilan chi Alak chi tagu. 
LUK.17.27	Ha timpun Noah, cha tagu langa-langancha, ummilu-ilumcha ya langas-asawacha inggala si eɏgew un lilumlokan cha Noah si bapur. Ot gummatong chi litap utla pita ot laamincha laalud.
LUK.17.28	“Isun bo chi lakwa si timpun Lot. Cha tagu langa-langancha, ummilu-ilumcha, ngummilangilacha ya lallakulakucha, lammuɏa-muɏacha ya lampappaudcha si byeɏoy. 
LUK.17.29	Ha eɏgew un lalelalan cha Lot ud Sodom, ummuchen si apuy ya asupli un lampeɏpuʼd langit ot lilasapla chicha losan.
LUK.17.30	“Kamatchi bo makwa si eɏgew lu mangulin mampaila chi Alak chi Tagu.
LUK.17.31	“Si hachiʼn eɏgew, ha taguʼn awed si otop chi byeɏoyla, achipun makwaʼn lumlok mangaɏad cha alikamola. Isun chi taguʼn inggew si tattaɏun, achipun mangulin si byeɏoyla. 
LUK.17.32	Somsomkonyu lakwa si asawan Lot!
LUK.17.33	Ha taguʼn piolaʼn taguwon chi biyegla ked mataɏakla mit laing. Ha taguʼn mangkasutala biyegla gapu kan sakon ked matatagu ing-inggala. 
LUK.17.34	Ibyegak kan chikayu, si hachiʼn labi chuwa cha masusuyop si osaʼn katli, maaɏa osa ya matelan chi osa. 
LUK.17.35	Ked awed chuwaʼn byebyaiʼn mambyayu, maaɏa osa ya matelan chi osa. 
LUK.17.36	Ked awed bo chuwaʼn leɏakiʼn lasiput, maaɏa osa ya matelan chi osa.”
LUK.17.37	Ot ilimus cha disipulusla, “Apu, udma makwaan chi lait?” Ot kalan Jesus, “Lu chilu awechen chi lecheg, hachi mauppulan cha bukaw.”
LUK.18.1	Oli pun lan-alig si Jesus kan cha disipulusla si maludtuchuwala kan chicha, ta pasig cha malluwalu ya achipun cha umuya. 
LUK.18.2	Kalala, “Inggew chi osaʼn kuis si osaʼn ili. Lappun ogyatla kan Apudyus ya lappun bo kabibìilala kan cha tagu. 
LUK.18.3	Ot inggew bo labyaɏu si hachiʼn ili un mangulli-ullin umoy kan siya mangkadkachegu si kalintogela un kalala, ‘Tuɏungalak u ta achipulak abyakon kan cha kabusuɏk!’
LUK.18.4	“Labyeyeg un achipun chi kuis ilas-asikasu siya, ngim si alungusla kalala si somsomokla, ‘Ulay lu lappun ogyatku kan Apudyus ya lappun kabibìilak kan cha tagu, 
LUK.18.5	ngim gapu ta lappogak un pin-an chi labyaɏun alla taktakon, tuɏungak siya si kalintogela ta lappun umalliw mangulli-ullin.’ ”
LUK.18.6	Ot kalan Apu Jesus, “Chongɏonyu ked chi imbyegan chi lawwing un kuis. 
LUK.18.7	Ha achipun kamman Apudyus tuɏungan cha chilutukalaʼn tagula un mangkadkachegu kan siya manchawat si ileɏgew ya lilabi? Ha achipunla kamman kakma tuɏungan chicha? 
LUK.18.8	Ibyegak kan chikayu, kakmala tuɏungan chicha. Ngim Sakon un Alak chi Tagu, lu mangulilak, awed kamman ochesak si mamati kan sakon?”
LUK.18.9	Ot lan-alig si Jesus kan cha uchum un taguʼn mangilastug si kilalintogcha ya mangam-amsiw kan cha uchum un tagu. 
LUK.18.10	Kalala, “Inggew cha chuwaʼn leɏaki un ummoy lalluwalu si templo. Ha osa Pariseo ked ha osa manchachagup si bugis. 
LUK.18.11	Ud chaɏom chi templo, summiked chi Pariseo ot malluwalu, kalala, ‘Apudyus, manyamalak kan sika ti chakampun si isuk cha uchum un taguʼn laagum, lauyung ya kachechegchegas. Ya manyamalak bo ti chakampun si isuk chi allayaʼn manchachagup si bugis. 
LUK.18.12	Ti sakon, mamidwaak mallaun si sinchuminggu ya mangmangtochak si ingkasimpuɏun cha losan un labbuk.’
LUK.18.13	“Ngim ha manchachagup si bugis, ummachayu un summiked ot achipun mantanged ud langit, ngim tilugtugtugla biɏukungla un lambyabyawi si byasuɏla. Kalala, ‘Apudyus, kacheguwalak u ti malagbyasuɏak!’ ”
LUK.18.14	Kalan Jesus, “Ibyegak kan chikayu, ummoyon chi manchachagup si bugis un imbilang Apudyus un lalintog. Ngim ha Pariseo, achipun lapalintog. Ti ha taguʼn mangipangatu si long-egla, mipabyabya. Ngim ha taguʼn mangipakumbyabya si long-egla, mipangatu.”
LUK.18.15	Illinggew cha uchum un taguʼn langiyoy kan cha aalakcha kan Jesus ta ipatayla imala kan chicha. Ngim intullong pun cha disipulusla, ilomɏancha chicha. 
LUK.18.16	Ngim ilayagen Jesus cha aalak ot kalala kan cha disipulusla, “Palubusanyu cha aalak un umali kan sakon. Achiyu ipalit chicha, ti cha katlaʼn aalak chicha cha mipati si Mampangatan Apudyus. 
LUK.18.17	Somsomkonyu lu silu achipun umawat si Mampangatan Apudyus un isun chi mangawatala si osaʼn alak, achipun makwaʼn mipati udchi.”
LUK.18.18	Inggew chi osaʼn pangat cha Judio un langimus kan Jesus, “Bibiɏuʼn Mistulu, simma masapuɏʼn kook ta mataguwak kan Apudyus ing-inggala?”
LUK.18.19	Ot kalan Jesus kan siya, “Puggey kalan un bibiɏu kan sakon? Lappun uchum si bibiɏu lu achi abus si Apudyus. 
LUK.18.20	Ammum cha bilin Apudyus: ‘Achika makachegchegas, achika pumatoy, achika man-akaw, achim tistiguwan chi chakampun si tuttuwa, ya masapuɏʼn potpotgom cha amam kan ilam.’ ”
LUK.18.21	Summongbyat chi leɏaki un kalala, “Inggan chi kabyen-ogku, ilaminku killingwa cha losan un bilin.”
LUK.18.22	Chingngeɏn pun Jesus chi hachi, kalala, “Awed chi ossaan un langkuɏangam. Man-ingilaka kan cha losan un kukkuwam ked idchom chi ngilala kan cha kapus, ked awed chi bilaklangluʼd langit. Ked umalika, mitun-ud kan sakon.”
LUK.18.23	Ngim chingngeɏn pun chi hachiʼn leɏaki, manchachauy ti amod chi bilaklangla.
LUK.18.24	Intullong pun Jesus un manchachauy siya, kalala, “Patunged kakaskun chi mipatiyan chi byaklang si Mampangatan Apudyus. 
LUK.18.25	Ti lagodgochong chi lumlokan chi kameɏ si abut chi talud lu mipatiyan chi byaklang si Mampangatan Apudyus.”
LUK.18.26	Kalan cha langngeɏ, “Simman lù cha makwaʼn matatagu?”
LUK.18.27	Kalan Jesus, “Ha achipun chi tagu kabyeeɏan un makwa, makwaʼn Apudyus ti kabyeeɏala.”
LUK.18.28	Kalan Peter kan siya, “Tilelanmi cha losan ta pigagey lu mitun-ud kami kan sika.”
LUK.18.29	Kalan Jesus kan chicha, “Tuttuwa ibyegak kan chikayu, lu silu malelan si byeɏoyla, willu asawala, willu susuludla, willu cha amala kan ilala, willu cha aalakla gapu si mansimbiyala si Mampangatan Apudyus, 
LUK.18.30	ad-achu maatod kan siya si katattagula lu hachiʼn tilelala ya maatod kan siya biyeg un mallalayun.”
LUK.18.31	Ot intalin Jesus cha disipuluslaʼn lasawaɏan si chuwa, ot kalala kan chicha, “Chongɏonyu! Alla pun un intakuʼd Jerusalem, siya mipatungpaɏan cha losan un inggilin cha propeta mipanggop kan Sakon un Alak chi Tagu. 
LUK.18.32	Ti mipuɏangak kan cha Gentil ked pin-acha sakon am-amsiwon, mangig-iggaan si ugud ya tuptuppaan. 
LUK.18.33	Sapsaplitancha ya patoyoncha sakon. Ngim si mikatluʼn eɏgew, umuliyak matagu.”
LUK.18.34	Ngim achipun cha disipulusla laawatan chi ilug-uggudla, ti lailimod chi piolaʼn ibyega ya achipun cha ammu lu silu ilugudla.
LUK.18.35	Alla pun un michuum cha Jesus ud Jerico, illinggew chi osaʼn lakuɏap un ummaammuy si igid chi kesa un mampampalimus. 
LUK.18.36	Chingngeɏla ked cha amod un taguʼn lumaus, ilimusla, “Simma lait?” 
LUK.18.37	Kalancha kan siya, “Lumaus si Jesus un iNazareth.”
LUK.18.38	Illipkawla, “Jesus un galak David! Kacheguwalak u!”
LUK.18.39	Ked cha tagu un lamangpangu, ilomeɏancha siya ta gumilok, ngim ilam-amodla chilakeɏ pakuyla un kalala, “Galak David, kacheguwalak u!”
LUK.18.40	Ummillong si Jesus ot impaayegla hachiʼn lakuɏap. Ummachali pun, ilimus Jesus kan siya, 
LUK.18.41	“Simma piom un kook kan sika?” Kalala, “Apu, piok un makatullong.”
LUK.18.42	Ot kalan Jesus kan siya, “Makatullongka! Gapu si pammatim kan sakon, lummin-awaka.” 
LUK.18.43	Ot kakma lakatullong ot litun-ud kan Jesus un chilaychayawla si Apudyus. Intullong pun cha tagu, chilaychayaw cha bo losan si Apudyus.
LUK.19.1	Langoy si Jesus ud Jerico. 
LUK.19.2	Inggew chi osaʼn byaklang un leɏakiʼn mangngachen Zacchaeus, siya ap-apun cha manchachagup si bugis. 
LUK.19.3	Piolaʼn itullong lu silu si Jesus ngim achipunla mitullong ti amod cha tagu ya mansokbya siya. 
LUK.19.4	Ot ummun-ula lalodchak ot summakay si kayun sycamore ta itullongla si Jesus lu lumaus.
LUK.19.5	Lichuum pun si Jesus si hachiʼn kayu, lantanged ot kalala, “Zacchaeus, Chesom lumogsedka ti umaliyak chumuung uwayu si salaʼn eɏgew.”
LUK.19.6	Langkamkammu si Zacchaeus un lummogsed ot amod chi galaslaʼn lammangili kan Jesus. 
LUK.19.7	Ngim losan cha taguʼn langitullong, sin-iingokcha un kalancha, “Puggey mampamangili taguʼn halat si osaʼn malagbyasuɏ?”
LUK.19.8	Summiked si Zacchaeus ot kalala kan Apu Jesus si sangwalan cha tagu, “Apu, idchok chi godwan chi kukkuwak kan cha kapus ked lu awed iluyungak si tagu, mangampatok byayachen kan siya.”
LUK.19.9	Kalan Jesus kan siya, “Si salaʼn eɏgew taguwon Apudyus sika ya cha kabyeɏoylu, ti sika bo galak Abraham. 
LUK.19.10	Ti Sakon un Alak chi Tagu, ummaliyak utla pita ta singtok cha malagbyasuɏ ta taguwok chicha.”
LUK.19.11	Chingngeɏn ked cha tagu imbyegan Jesus, intuɏuyla lan-alig ti ummachaliʼd Jerusalem ya kalan pun cha tagu lu chanchali mallugiyan chi Mampangatan Apudyus. 
LUK.19.12	Kalala, “Illinggew chi osaʼn taguʼn langatu saedla un ummoyla ilawat chi kila-Arila si adchayuwan un ili ot langulin. 
LUK.19.13	Sakbyey un umoyon, ilayagela cha simpuɏuʼn bubùulola ot lan-atod kan chicha si sin-ossan bilalituk un pilak ot kalala kan chicha, ‘Paachuwonyu allaʼn pilak inggala mangulilak.’
LUK.19.14	“Ngim mansasanga cha kailiyala kan siya ot lambuuncha si misagulud kan siya umoy mangibyega un, ‘Achipunmi pion siya un man-arimi.’
LUK.19.15	“Ngim lachutukan un Ari ot langulin. Ot impaayegla cha bubùulolaʼn langidchela si pilak ta agammuwola lu piga lagalansiyacha. 
LUK.19.16	Ha ummula ummoy kan siya, kalala, ‘Apu, simpuɏu galansiyak si pilaklu.’ 
LUK.19.17	Ot kalan chi Ari, ‘Gettok un bibiɏukaʼn bubùulon. Gapu ta bibiɏu kingwam si laatod kan sika ulay akit, ipaiturayku kan sika simpuɏuʼn ili.’
LUK.19.18	“Ummoy bo mikadwa, un kalala, ‘Apu, lima galansiyak si pilaklu.’ 
LUK.19.19	Kalan chi Ari, ‘Ipaiturayku kan sika limaʼn ili.’
LUK.19.20	“Ot ummoy chi osa un kalala, ‘Apu, alliya pilaklu. Bilussungku si pangyu ot inteponku. 
LUK.19.21	Ti ummogyatak kan sika, ti leyanggaska, mangkuwam chi chakampun si kilawachim ya apitom bo chakampun si immuɏam.’ 
LUK.19.22	Ot kalan chi Ari kan siya, ‘Lawwikkaʼn bubùulon! Ha ilugudlu siya chi manguis mamabyasuɏ kan sika. Ammum un leɏanggasak un mangkuwak chi chakampun si kilawachik ya apitok chi chakampun si immuɏak. 
LUK.19.23	Puggey achi inchipusitu si bangku pilakku ta awed otyan paalaklà magalebku lu mangulilak?’
LUK.19.24	“Oli pun kalala kan cha lasikesiked, ‘Aɏanyu pilak kan siya ked idchonyu si bubùulon un simpuɏu pilakla.’
LUK.19.25	“Ngim kalancha kan siya, ‘Apu, simpuɏu mit chi awed kan siya!’
LUK.19.26	“Ot kalala, ‘Ibyegak kan chikayu, ha taguʼn mapiyeɏ, machogchog-an chi maatod kan siya. Ngim ha taguʼn achipun mapiyeɏ, makaan ulay akit un awed kan siya. 
LUK.19.27	Ngim cha kabusuɏk un mangissan kan sakon un man-ari kan chicha, igetongyu chicha utla ya patoyonyu chicha si sangwalak.’ ”
LUK.19.28	Lagamput pun Jesus imbyega alla, ummun-ula ummoy ud Jerusalem. 
LUK.19.29	Ummachali cha pun ud Bethphage ya Bethany, si bilig Olivo pilaulala cha chuwaʼn disipulusla, 
LUK.19.30	un kalala, “Umula kayu si anchiyan iliʼd chomang ked lu gumatong kayu, ochesanyu lipupungod un ayyubun chi changki un chaampun makabyayuwan. Ukasanyu ya inggetongyu utla. 
LUK.19.31	Lu awed mangimus kan chikayu, ‘Payuggey ukasan?’ Ibyegayu un, ‘Masapuɏn chi Apumi.’ ”
LUK.19.32	Ot ummoy cha libuun ot inchesancha losan un imbyegan Jesus. 
LUK.19.33	Ot ilukasan cha pu lipupungod un ayyubun chi changki, kalan chi singkuwa kan chicha, “Payuggey ukasan?”
LUK.19.34	Ot kalancha, “Masapuɏ chi Apumi.” 
LUK.19.35	Ot intallaycha illiyoy kan Jesus. Oli pun inyaplegcha silupcha si ochog chi changki ot langabyayuwoncha si Jesus. 
LUK.19.36	Umoyo-oyon pu changki un langakabbyayuwan Jesus, lan-iyapleg cha tagu kan cha silupcha si kesa un ayola.
LUK.19.37	Ummachali pun siya ud Jerusalem, si kesa un man-osog umoy ud Bilig Olivo, lanchaychayaw cha losan un disipulus kan Apudyus un lan-ichakeɏcha gapu si lakaskaschaaw un intullongchaʼn killingwan Jesus. 
LUK.19.38	Ot kalancha, “Chayawon taku allaʼn Ari taku un lampeɏpu kan Apudyus!
LUK.19.39	Kalan cha uchum un Pariseo un likakammos kan cha amod un tagu kan Jesus, “Mistulu, pagingkom cha disipuluslu.”
LUK.19.40	Ot silongbyatan Jesus chicha, “Ibyegak kan chikayu, lu gumilokcha, mampakuy cha allaʼn byetu un manchayaw kan sakon.”
LUK.19.41	Ummachali pun si Jesus ud Jerusalem, intullongla siudad, lan-ibin gapu si chegula. 
LUK.19.42	Kalala, “Chikayuʼn iJerusalem, maammuwanyu otyan un si salaʼn eɏgew chi kasapuɏanyuʼn makatimpuyug kan Apudyus. Ngim si sala lailimod kan chikayu. 
LUK.19.43	Chumtong chi timpu un kalliguwon chikayu kan cha kabusuɏyu, sonchon chikayu ya lipiton chikayu ta lappun in-ilonyuʼn umawid. 
LUK.19.44	Amiloncha yam-alon chi iliyu ya losan un taguʼn inggew. Amiloncha iwakat cha byetu ta lappun matelan si igewla, ti achipunyu biligbig chi timpuʼn umaliyan Apudyus malaguwan kan chikayu!”
LUK.19.45	Oli pun ummoy si Jesus si templo ot illugilaʼn lampeɏyaw kan cha mallalakuʼn inggew. 
LUK.19.46	Kalala kan chicha, “Liigili si ugud Apudyus un, ‘Ha byeɏoyku mauseɏn malluwaluwan cha tagu.’ Ngim lambyalilonyu tataɏɏuwan cha akkawan!”
LUK.19.47	Ileɏgew un umoy mantudtuchù Jesus si templo. Ngim cha ap-apun cha papachi ya mimistulun chi lintog ya cha papangat cha tagu pionchaʼn otoyon siya. 
LUK.19.48	Ngim lappun in-ilonchaʼn mangtoy kan siya, ti losan cha tagu chochongɏoncha uguchola.
LUK.20.1	Osaʼn eɏgew pin-a mantudtuchu si Jesus kan cha tagu si templo ya ibyegbyegala Bibiɏuʼn Chameg. Ummoy kan siya cha ap-apun cha papachi ya cha mimistulun chi lintog ya cha pallakayon cha Judio. 
LUK.20.2	Kalancha kan siya, “Ibyegam u kan chikami lu simma kalobbongam un mangwa kan cha laoy? Silu langatod si allaʼn kalobbongam?”
LUK.20.3	Silongbyatan Jesus chicha, “Imusok bo kan chikayu. Ibyegayu kan sakon, 
LUK.20.4	chilu lampeɏpuwan chi kalobbongan John un mambunyeg? Leɏpu kan Apudyus willu tagu?”
LUK.20.5	Ot lan-is-isikancha un kalancha, “Simma ibyega taku? Lu kalan takuʼn, ‘Leɏpu kan Apudyus,’ kalala bo, ‘Payuggey achi pilati si John lù?’ 
LUK.20.6	Ngim lu kalan takuʼn, ‘Leɏpud chi tagu,’ bintukon chitaku kan cha taguʼn alla, ti mamati cha losan un propetan Apudyus si John.”
LUK.20.7	Ot summongbyatcha, “Toan, lappun ammumi lu silu langatod si kalobbongala.”
LUK.20.8	Ot kalan Jesus kan chicha, “Achipunku bo ibyega kan chikayu lu silu langatod si kalobbongak un mangwa kan cha laoy.”
LUK.20.9	Oli pun lan-alig si Jesus kan cha tagu, kalala, “Inggew chi osaʼn taguʼn lammuɏà grapes. Ot impatangkonla ot ummoy si sabyaliʼn ili ot labyeyeg udchi. 
LUK.20.10	Gummatong pu timpun chi man-aapit, imbuunla osaʼn bubùulola un umoy mangaɏa si buwala. Ngim cha lantangkon chilokmaancha hachiʼn bubùulola ot bilokbokcha siya ot pileɏyawcha un lappun illidchoncha. 
LUK.20.11	Ot kasinla imbuun chi osaʼn bubùulola, ngim isula bo kingwacha, pilang-okcha ya kingwacha kabibìilan kan siya, ot pilaoyoncha un lappun illidchoncha. 
LUK.20.12	Lambuun bo kasin chi singkuwa si mikatlu ot bilakegcha siya ot ibyellucha si lasin chi limuɏaʼn grapes.
LUK.20.13	“Ot kalan chi singkuwa, ‘Simma ga kook? Ibuunku alakkuʼn tagtagopok ta sigulachuʼn mabiincha kan siya.’
LUK.20.14	“Ngim intullong pun cha lantangkon siya, kalancha kacha osa, ‘Allaya sinlaksun si allaʼn pita. Patoyon taku siya ta mangkuwa taku laksunla.’ 
LUK.20.15	Ot impalawacha siya si lasin chi limuɏaʼn grapes ot pilatoycha.”
LUK.20.15	Ilimus Jesus, “Simma koon chi singkuwa si limuɏaʼn grapes kan cha hachiʼn lantangkon? 
LUK.20.16	Umoyla patoyon cha hachiʼn lantangkon ked impatangkonla pitala kan cha uchum.”
LUK.20.16	Chingngeɏn pun cha tagu hachi, kalancha, “Achipun otyan makwa kamatchi!”
LUK.20.17	Intutullong Jesus chicha ot kalala, “Simma pion chi ugud Apudyus un ibyega,
LUK.20.17	‘Ha byetuʼn illissan cha lampaud ti kalanchaʼn lappun simbila,
LUK.20.17	siya lambyalilon Apudyus un kapotogen un byetuʼn mangimpon-ed
LUK.20.17	un misaachen chi byeɏoy.’
LUK.20.18	“Lu silu maodcheg si hachiʼn byetu, maliplip-uk, ked lu awed maodchagen chi hachiʼn byetu, mamokmok ked tumapuk.”
LUK.20.19	Si chingngeɏn cha mimistulun chi lintog ya cha ap-apun cha papachi, pionchaʼn chokmaan si Jesus si hachiʼn uras ti ammuchaʼn chicha imbyegbyegan Jesus. Ngim achipuncha kingwa ti umogyatcha kan cha tagu. 
LUK.20.20	Ot lan-uwaycha si mawayaanchaʼn malokma kan Jesus. Pilasuksukancha cha uchum un leɏaki ot imbuuncha taplu aginchochongeɏcha kan Jesus. Pionchaʼn sikapan si Jesus si im-imuscha ta awed lasuncha un mangichiɏum ya mangipuɏang kan siya si turay ya kalobbongan chi gubillachuɏ. 
LUK.20.21	Ummoycha kan Jesus ot kalancha, “Mistulu, ammumiʼn ustu-ustu cha pin-am ug-ugguchon ya itudtuchu. Ya ammumi boʼn lappun laksigom si tagu ya itudtuchum chi katuttuwaan mipanggop si pion Apudyus kan cha tagu. 
LUK.20.22	Ibyegam u kan chikami lu sumupling si lintog taku lu mambugis taku si Emperador ud Rome, willu achipun?”
LUK.20.23	Ngim ammun Jesus un pionchaʼn sikapan siya ot kalala kan chicha, 
LUK.20.24	“Ipailayu u osa un palata. Silu sinlupa ya singngachen si allaʼn liigili?”
LUK.20.24	Ot kalancha, “Si Emperador Caesar.”
LUK.20.25	Kalan Jesus kan chicha, “Lu katlat, idchonyu kan Emperador Caesar chi uwala, ya idchonyu bo kan Apudyus chi uwan Apudyus.”
LUK.20.26	Achipuncha masikapan siya si sangwalan cha tagu, gummigillokcha ot laschaawcha si insongbyatla.
LUK.20.27	Ummoy cha uchum un Saduceo kan Jesus, chicha achipun mamati un umuli matagu cha latoy. Ot ilimuscha kan siya, 
LUK.20.28	“Mistulu, inggilin Moses allaʼn lintog kan chitaku: ‘Lu latoy chi osaʼn leɏaki ya telala asawala un lappun alakcha, masapuɏʼn asaw-on chi suludla hachiʼn labyaɏu ta umalakcha un mibilang si alak chi hachiʼn latoy.’
LUK.20.29	Inggew cha pituʼn lelleɏakiʼn mansusulud. Langasawa panguɏu ot latoy un lappun alakcha. 
LUK.20.30	Ot ilasawan chi mikadwaʼn suludla chi labyaɏu, ot latoy bo un lappun alakcha. 
LUK.20.31	Katchi bo kumatlu. Katchi killingwan cha pituʼn mansusulud ot latoy cha losan un lappun alakcha. 
LUK.20.32	Ked ha alungusla, latoy bo byebyai. 
LUK.20.33	Lu umuli kasin matagu cha latoy, silu ustuʼn sin-asawa si byebyai? Ti losanchaʼn pitu ilasawa siya.”
LUK.20.34	Kalan Jesus kan chicha, “Cha tagu utla pita si salaʼn timpu man-as-asawacha. 
LUK.20.35	Ngim cha taguʼn ibilang Apudyus un awed kalobbonganchaʼn umuli matagu, un umoy ud langit, achipuncha man-as-asawa. 
LUK.20.36	Ti isucha cha angheles un achipun matoy si ing-inggala. Chicha alak Apudyus ti latagucha kasin.
LUK.20.37	“Ked pilaloklokan Moses un umuli matagu cha latoy. Ha ugud Apudyus liigili mipanggop si umapu-apuy un kayu, kalala, si Apudyus, siya Apudyus cha Abraham, Isaac ya Jacob.
LUK.20.38	Siya ked Apudyus cha latattagu, chakampun si Apudyus cha latoy, ti latattagu losan cha tagu kan siya.”
LUK.20.39	Kalan cha uchum un mimistulun chi lintog, “Apu, bibiɏu songbyatlu.” 
LUK.20.40	Ti achipuncha makaiteɏod un makaim-imus kan siya.
LUK.20.41	Oli pun ilimus Jesus kan chicha, “Pachaggey ibyegan ha Kristu ked galak David? 
LUK.20.42	Si David inggilila si libluʼn Psalm un kalala,
LUK.20.42	‘Si Apudyus un Apu, kalala kan Apuk: Umamuyka si machuwalanku
LUK.20.43	inggala ipaabyakku cha losan un kabusuɏm.’ ”
LUK.20.44	“Lu Apu, kalan David kan Kristu, himma ilolaʼn galak David siya?”
LUK.20.45	Si lanchochongngeɏ cha tagu, kalan Jesus kan cha disipulusla, 
LUK.20.46	“Allechenyu cha mimistulun chi lintog, ti pipionchaʼn iliklikwos chi anchu-anchuʼn silupcha ya memeɏyedchaʼn chaychayawon cha tagu chicha si mekit. Ya piliyancha boʼn umamuy si kapopotgen un tugew si sinagoga ya pionchaʼn chicha machaychayaw lu awed piyasta. 
LUK.20.47	Uyu-uyungancha cha labyaɏu piga lu akawoncha cha kukkuwacha, ked ipailacha un malluwalucha si anchu-anchu ta maleincha kan cha kokkooncha. Gapu si hachi, amod chi machusaancha.”
LUK.21.1	Lanlangɏanga ked si Jesus, intullongla cha byabyaklang un langitup-ung si pilak si igew chi pilak si templo. 
LUK.21.2	Ya intullongla bo kapus un labyaɏun langitup-ung si chuwaʼn siping. 
LUK.21.3	Ot kalala, “Tuttuwa ibyegak kan chikayu un ad-achu chi intup-ung chi allaʼn kapus un labyaɏu lu cha intup-ung cha uchum. 
LUK.21.4	Ti cha uchum, siya illidchoncha saweɏn chi kilabyaklangcha. Ngim ha allaʼn labyaɏu, ulay kapus, illidchola losan cha awed un ikatagula.”
LUK.21.5	Ilug-uggud cha uchum un disipulus Jesus chi mipanggop si kilabiɏun chi templo, ti mangkakapotog un byetu ya achu cha lichatchatun kan Apudyus si hachi. Ot kalan Jesus, 
LUK.21.6	“Losan cha allaʼn mailayu, chumtong chi timpu un maamin mikusob, ked lappun matelan ulay osaʼn byetu si sigud un igewla.”
LUK.21.7	Ot ilimus cha disipulusla, “Mistulu, kam-amman chi makwaan cha alla? Ked simma mangilasilan un chumtong chi timpu un makwaan cha laoy?”
LUK.21.8	Kalan Jesus, “Man-alled kayu ta achi kayu maallilaw. Ti achu cha umaliʼn useɏoncha ngachenku un kalancha, ‘Sakon si Kristu.’ Ya kalancha bo, ‘Chanchali timpula!’ Ngim achi kayu mikama kan chicha. 
LUK.21.9	Ked achi kayu umogyat lu chongɏonyu cha manggugubyat kan cha gilogongot. Ti masapuɏ un umun-ula makwa cha laoy, ngim chakampun un piolaʼn uguchon chanchali alungus chi lubung.”
LUK.21.10	Ot intuɏuyla imbyega, “Manggugubyat cha nasyun, ya manggugubyat bo cha iturayan cha Ari. 
LUK.21.11	Lumoswa amod un chita, uɏat ya pisti kan cha kaili-ili. Ked awed bo kaog-ogyat ya lakaskaschaaw un sinyeɏ un mampeɏpuʼd langit.
LUK.21.12	“Ngim sakbyey un makwa cha laoy, manchokmacha kan chikayu ya paligatan chikayu. Ichiɏum chikayu si sinagoga ked ibyaɏud chikayu. Gapu si pammatiyu kan sakon, sumeɏyaon chikayu kan cha Ari ya cha gubillachuɏ. 
LUK.21.13	Ked hachi wayayuʼn mangibyega si Bibiɏuʼn Chameg kan chicha. 
LUK.21.14	Ipaslokyu si somsomokyu si sala ta achi kayu machalagen lu silu isongbyatyu lu chumtong chi hachiʼn timpu. 
LUK.21.15	Ti sakon chi mangatod kan chikayu si ibyegayu ya laingyu un achipun chi kabusuɏyu masongbyatan. 
LUK.21.16	Ngim si hachiʼn timpu, ulay cha chachakkeɏyu ya susuludyu ya aaggiyu ya bubuɏunyu iyibit chikayu. Ya cha uchum kan chikayu, mapatoy. 
LUK.21.17	Ked lawingon chikayu kan cha losan un tagu gapu kan sakon. 
LUK.21.18	Ngim lappun ulay osa kan chikayu ya buukyu un mataɏak. 
LUK.21.19	Ked ipapatiyu cha pammatiyu, ta matagu kayu kan Apudyus ing-inggala.”
LUK.21.20	Ot intuɏuy Jesus kalan un, “Lu itullongyuʼn lanliklub cha achuʼn suɏchachuʼd Jerusalem, siya mangagammuwanyuʼn chanchali mayam-alala. 
LUK.21.21	Ked cha inggew ud Judea, masapuɏʼn umawidcha si bibbilig. Cha inggew ud Jerusalem, masapuɏʼn mambyakwitcha. Ya cha inggew si tattaɏun, achipuncha mangulin si ili. 
LUK.21.22	Ti hachi timpu un malusaan Apudyus si losan ta matungpaɏan chi losan un liigili si ugud Apudyus. 
LUK.21.23	Kadchegu cha mabugi ya mantagibi si hachiʼn timpu. Ti chumtong chi kaog-ogyat un makwa si allaʼn pita, ya chusaon Apudyus cha allaʼn tagu. 
LUK.21.24	Mapatoy cha uchum si sabli ya mipooy cha uchum si achayu un ili mibyaɏud. Ked gusguschen cha Gentil ud Jerusalem, inggala mampatinggad chi manturayancha.”
LUK.21.25	“Awed chi kaog-ogyat un makwa si ilit, seɏeg ya cha bituwon.
LUK.21.26	Mengat cha tagu si ogyatchaʼn manguuway lu silu makwa si allaʼn lubung, ti lappun kapuutan cha losan un mailaʼd langit. 
LUK.21.27	Ked mampaila chi Alak chi Tagu un umali si libuu ya maila bo kilabyelinku ya lumilalilang chi kila-Apudyusku. 
LUK.21.28	Lu mallugi cha allaʼn makwa, isikedyu cha pammatiyu ya pakoscheɏonyu cha somsomokyu ti chanchali malaguwan Apudyus kan chikayu.”
LUK.21.29	Oli pun lan-alig si Jesus kan chicha. Kalala, “Somsomkonyu ked chi kayu un igus ya losan un uchum un kayu. 
LUK.21.30	Lu lugiyalan sumimit cha utela, tagammuyu un chanchali chegun. 
LUK.21.31	Isula bo, lu mailayu un makwa cha allaʼn ilugudku, ammuyu un chanchali Mampangatan Apudyus.
LUK.21.32	“Tuttuwa ibyegak kan chikayu, sissiyan matattagu cha uchum un tagu si salaʼn
LUK.21.33	Maumas chi langit ya pita, ngim ha ugudku achipun pulus maumas.”
LUK.21.34	Intuɏuy Jesus un kalala, “Man-alled kayu ta achi kayu mikama si leɏabos un laglagsak, kakan ya in-ilum ya achi kayu paat manchaleg si kasapuɏan si biyeg. Ti magalatong chi halat un eɏgew ked achipun kayu lakasagala. 
LUK.21.35	Ti ha mangulilak, lappun makaammu si losan un tagu si allaʼn pita ti isun chi attob. 
LUK.21.36	Ammanyu tanchaalan ya pasigyu ilulluwalu kan Apudyus ta pakoscheɏola somsomokyu ta maalusanyu cha losan un makwa, ya bibiɏu sumanguwanyu kan Sakon un Alak chi Tagu.”
LUK.21.37	Ileɏgew un lantudtuchu si Jesus si templo, ked lu lumaschom umoy umiyan ud Bilig Olivo. 
LUK.21.38	Ya biligbigat un umoy cha tagu si templo ta manchongeɏcha si itudtuchula.
LUK.22.1	Ot chanchali timpun chi Piyastaʼn Lallausan un siya mangalancha si tilapay un lappun yeastla. 
LUK.22.2	Mansingi-singit cha ap-apun cha papachi ya mimistulun chi lintog, si in-ilonchaʼn mamatoy kan Jesus un lappun mangagammu, ti ummogyatcha kan cha tagu.
LUK.22.3	Oli pun lilumlok si Satalas kan Judas un ngadlon cha Iscariot, osa kan cha simpuɏu ya chuwaʼn disipulus Jesus. 
LUK.22.4	Ummoy Judas intuɏeg kan cha ap-apun cha papachi ya cha kapitan chi guwechan chi templo lu silu in-ilolaʼn mangiyibit kan Jesus. 
LUK.22.5	Latetteɏokcha ot lantutuyegchaʼn byayachencha siya. 
LUK.22.6	Inteun Judas ot lugiyalaʼn mansingit si wayalaʼn mangiyibit kan Jesus un achipun cha tagu maammuwan.
LUK.22.7	Laeɏgewan ked, gummatong chi eɏgew un piyastan mangalan cha Judio si tilapay un lappun yeastla. Siya bo mampeɏtiyancha si ayyubun chi keɏlilu un maichatun si Piyastaʼn Lallausan. 
LUK.22.8	Ot imbuun Jesus cha Peter kan John, un kalala, “Ingkayu iyala mangalan taku si salaʼn Piyastan Lallausan.”
LUK.22.9	Ilimuscha kan siya, “Udma ingkami mangiyalaan?”
LUK.22.10	Ot kalala kan chicha, “Lu lumlok kayuʼd Jerusalem, abtonyu osaʼn leɏaki un mambubukud si maaammutuʼn chelum. Tun-uchonyu siya si byeɏoy un ayala. 
LUK.22.11	Ibyegayu si simbyeɏoy, ‘Kalan chi Mistulu, udma awechen chi kuwetun mangalanmi kan cha disipulusku si allaʼn Piyastaʼn Lallausan?’ 
LUK.22.12	Ked ipailala chakeɏʼn langingngatuʼn kuwetu ya wechewed cha losan un masapuɏ. Udchi mangisagalaanyu si mangalan taku.”
LUK.22.13	Ot ummoycha ot inchesancha losan un imbyegan Jesus kan chicha, ot inyalacha mangalancha si Piyastaʼn Lallausan.
LUK.22.14	Gummatong pu ustuʼn uras, lakaamuy si Jesus kan cha disipulusla un mangan. 
LUK.22.15	Ot kalala kan chicha, “Piok gey un makakan kan chikayu si allaʼn Piyastaʼn Lallausan sakbyey un malligatak. 
LUK.22.16	Ti ibyegak kan chikayu un achipulak kasin makakan si Piyastaʼn Lallausan inggala matungpeɏ miyaligela ud langit chi Mampangatan Apudyus.”
LUK.22.17	Oli pun illaɏan Jesus chi sintasaʼn byeyas ot lanyaman kan Apudyus ot kalala, “Aɏanyu alla ked mambyenbyensanyu ilumon. 
LUK.22.18	Ti ibyegak kan chikayu, malipud si salaoy chakpun umilum kasin si byeyas inggala gumatong chi Mampangatan Apudyus.”
LUK.22.19	Ot illaɏala bo tilapay ot lanyaman kan Apudyus, ot pilispis-igla ot illidchola kan chicha, un kalala, “Allaya long-egku un michatun para kan chikayu. Koonyu alla ta malomsomkanyu kan sakon.”
LUK.22.20	Lagamputcha pun langan, illaɏala sintasaʼn byeyas un kalala, “Ha allan byeyas, siya barun tuɏeg Apudyus kan chikayu, un lameɏkaan si chaɏak, un mibukbuk para kan chikayu.
LUK.22.21	“Ngim itullongyu! Awed utla kan chitaku chi osaʼn mangiyibit kan sakon.
LUK.22.22	Matoy chi Alak chi Tagu ti siya ingkodchong Apudyus, ngim kadchegu chi taguʼn mangiyibit kan siya!” 
LUK.22.23	Oli pun lan-asi-imuscha lu silu kan chicha chi mangwa si katchi.
LUK.22.24	Lansusubog cha disipulus Jesus lu silu kan chicha mibilang un kangatuwan. 
LUK.22.25	Ot kalan Jesus kan chicha, “Cha turay utla pita, amod chi mammamanchecha kan cha iturayancha. Ked alla kalobbongancha kan chicha ked ichayawcha long-egcha un chicha kalu ga tumuɏutuɏung kan cha tagu. 
LUK.22.26	Ngim chakampun otyan si kamatchi kan chikayu, ti lu silu piolaʼn langatu kan chikayu, masapuɏʼn ipakumbyabyala long-egla un isun chi kabyabyaan un bubùulon. Ked ha pangat kan chikayu, masapuɏʼn mambyalin isun chi kabyabyaan un bubùulon. 
LUK.22.27	Silu langatngatu si kasomsomkanyu, ha umamuy mangan si lamisaan willu ha mansimbi kan siya? Ha summangun mangan? Ngim sakon, awechak kan chikayu un isun chi mansimbi.
LUK.22.28	“Bubuɏun, tuttuwaʼn ilan-alusanyu cha ligligatku. 
LUK.22.29	Isun chi langidchen Amak kan sakon si kalobbongak un manturay, katchi bo mangidchek kan chikayu si kalobbonganyuʼn manturay. 
LUK.22.30	Ta makakan kayu ya makailum kayu kan sakon si manturayak, ked umamuy kayu un mangituray kan cha simpuɏu ya chuwaʼn tribun Israel.”
LUK.22.31	Oli pun kalan Jesus kan Peter, “Simon, Simon, Chongɏom ked! Chilawat Satalas chi wayala un mamachas kan chikayu losan, ta itullongla lu silu masagat kan chikayu un isun chi mantopa si pagoy ta matan-in chi chugi ya bilayu. 
LUK.22.32	Ngim iluwaluwak sika, Simon, ta achipun maabyak chi pammatim kan sakon. Ked lu kasinka mansagung kan sakon, pakoscheɏom chi pammatin cha bubuɏunlu.”
LUK.22.33	Ngim kalan Peter, “Apu, sisasagalaak un mibyaɏud ya makakatoy kan sika.”
LUK.22.34	Kalan Jesus, “Ibyegak kan sika, Peter, sakbyey un malullakuk chi kawitan si salaʼn labi, mamitluwom sakon puklitan.”
LUK.22.35	Oli pun kalan Jesus kan cha disipulusla, “Si langibuulak kan chikayu un lappun inyawityu si pilak, pasiking ya sancheɏyu, awed kamman langkuɏanganyu?”
LUK.22.35	Kalancha, “Lappun.” 
LUK.22.36	Ngim si sala, kalan Jesus, “Lu silu awed pilakla masapuɏʼn iyawitla, ya masapuɏʼn mampasiking bo. Ked lu silu lappun pachinla, ingilala silupla ya ngummilà pachinla. 
LUK.22.37	Ti ibyegak kan chikayu un masapuɏʼn matungpeɏ kan sakon chi kalan chi liigilin ugud Apudyus, ‘Liibilang kan cha tulisan.’
LUK.22.38	Kalan cha disipulusla, “Apu, Ilam! Alliya chuwaʼn pachin.”
LUK.22.38	Kalan Jesus, “Umalay lait!”
LUK.22.39	Ummoyon si Jesus ot ummoy ud Bilig Olivo, litun-ud cha disipulusla kan siya ti siya sigud un pin-ala koon. 
LUK.22.40	Gummatongcha pun, kalan Jesus kan chicha, “Malluwalu kayu ta achi kayu masulisug.”
LUK.22.41	Oli pun ilachayuwala chicha si kaachayun chi ipit-ung un byetu. Ot lampalintuming un malluwalu. 
LUK.22.42	Kalala, “Ama, lu piom, ilisim sakon si allaʼn ligat un sangsanguwok. Ngim chakampun un ha piok chi matungpeɏ, ngim ha piom chi matungpeɏ.” 
LUK.22.43	Oli pun lampaila kan siya osaʼn anghel un lampeɏpuʼd langit ot pilakoscheɏla siya. 
LUK.22.44	Ot laam-amod laasusu somsomok Jesus ot impapatilaʼn lalluwalu, ot ha lingotla isun chi chaɏaʼn mantodtodtod si pita.
LUK.22.45	Lagamput pun lalluwalu, langulin si inggewan cha disipulusla ot inchesala chichaʼn lasusuyop ti amod chi sigeb somsomokcha. 
LUK.22.46	Kalala kan chicha, “Pakayuggey lasusuyop? Bumangon kayu ya malluwalu kayu ta achi kayu masulisug.”
LUK.22.47	Sissiyan man-ugu-ugud si Jesus, lasalawang cha amod un taguʼn impangpangun Judas, osa kan cha simpuɏu ya chuwaʼn disipulusla. Ummachali kan Jesus ta kikisola. 
LUK.22.48	Ngim kalan Jesus, “Judas, lambyalilom ibit chi kikis un sinyeɏn chi ayatlu kan Sakon un Alak chi Tagu?”
LUK.22.49	Intullong pun cha disipulus un lituntun-ud kan Jesus chi makmakwa kan siya, kalancha, “Apu, makabillakeg kami?” 
LUK.22.50	Ot ha osa kan chicha, liliwasla machuwalan un ingan chi musassun chi kangatuwan un pachi.
LUK.22.51	Ngim kalan Jesus, “Agey lait.” Ot illaɏala ingan labyakeg ot impeogla.
LUK.22.52	Ot kalan Jesus kan cha ap-apun cha papachi ya cha kapitan chi guwechan chi templo ya cha pallakayon cha Judio un umoy manchokma kan siya, “Ha masapuɏ kamman un mampapadchin kayu ya mampapang-ok kayuʼn umoy manchokma kan sakon? Ha tulisalak kamman? 
LUK.22.53	Ileɏgew un awechak kan chikayu si templo ot achipulak chilokmaan. Ngim sala timpun chi manturayan chi lawwing, siya mipalubusanyu un mangwa si pionyuʼn koon.”
LUK.22.54	Chilokmaanchà Jesus ot illiyoycha si byeɏoy chi kangatuwan un pachi. Lituntun-ud si Peter un bummabyattawa. 
LUK.22.55	Lan-apuy cha tagu si man-alichuwancha si gawan chi paway chi byeɏoy ot ummoy lakaalichu si Peter kan chicha. 
LUK.22.56	Intullong pun chi osaʼn byebyaiʼn bubùulon si Peter, intotokkeɏla siya ot kalala, “Laoy bo osaʼn biɏun Jesus!”
LUK.22.57	Ngim piluklitan Peter, un kalala, “Byebyai, lappun ammuk kan siya!”
LUK.22.58	Ummooli pun akit immatulan chi osaʼn leɏaki siya ot kalala, “Sika osa kan chicha.” Ngim kalan Peter, “Leɏaki, Chakampun un kadwak chicha!”
LUK.22.59	Lummaus pu lasin-uras, impatut chi osaʼn leɏaki kalan un, “Lappun chuwachuwalan biɏun Jesus chi allaʼn tagu ti iGalilee siya!”
LUK.22.60	Ngim kalan bo Peter, “Lappun ammuk si ug-ugguchom!” Ot si man-ugu-uguchen Peter, lalullakuk chi kawitan. 
LUK.22.61	Lantuwili si Jesus ot itotokkeɏla si Peter. Ot simsimmok Peter chi imbyegan chi Apu kan siya un kalala, “Sakbyey un malullakuk chi kawitan si salaʼn labi, mamitluwom sakon puklitan.” 
LUK.22.62	Ummoyon si Peter ot lan-ibi-ibin.
LUK.22.63	Ilam-amsiw cha langguwecha si Jesus ya silansantukancha siya. 
LUK.22.64	Bilungutcha atala ot ilimuscha kan siya, “Pugtuwam lu silu lalantuk kan sika?” 
LUK.22.65	Achu cha imbyegbyegachaʼn mangam-amsiw ya mangikiteg kan siya.
LUK.22.66	Alla pun un mabigat, lachagup cha pallakayon cha Judio, cha ap-apun cha papachi ya mimistulun chi lintog, ot impasangucha si Jesus kan cha kukunsiseɏ. 
LUK.22.67	Kalan cha, “Ibyegam u kan chikami lu sika si Kristu?”
LUK.22.67	Ot silongbyatan Jesus chicha, “Lu ibyegak kan chikayu, achipunyu patiyon. 
LUK.22.68	Ked lu man-imusak kan chikayu, achipunyu songbyatan. 
LUK.22.69	Ngim lu magamput chi allaʼn makwa kan sakon, Sakon un Alak chi Tagu, umamuyak si machuwalan Apudyus un mallakabyelin.”
LUK.22.70	Kalan cha losan, “Chipay, Alak Chika kan Apudyus?”
LUK.22.70	Silongbyatala chicha, “Siya kalanyu.”
LUK.22.71	Oli pun kalancha, “Simma kasin taku sington si byasuɏla, ti chingngeɏ taku cha imbyegala.”
LUK.23.1	Lummalibbyat cha Kukunsiseɏ ot illiyoycha si Jesus kan Pilate un Gubillachuɏ. 
LUK.23.2	Ot inchiɏumcha si Jesus un kalancha, “Chingngeɏmi allaʼn leɏakiʼn pin-ala allilawon cha kailiyanmi ya ipalitla chikamiʼn mambyayed si bugis kan Emperador. Ya kalala boʼn siya Kristu un ingkarin Apudyus un umali man-Ari.”
LUK.23.3	Kalan Pilate kan siya, “Sika kamma Arin cha Judio?”
LUK.23.3	Kalan Jesus un summongbyat, “Ustu imbyegam.”
LUK.23.4	Oli pun kalan Pilate kan cha ap-apun cha papachi ya cha amod un taguʼn inggew, “Lappun lachuktaɏak si byasuɏn chi taguʼn alla un siya gapun chi matoyala.”
LUK.23.5	Ngim iliissitcha kalan un, “Tiludtuchuwala cha taguʼn sumanga si gubillu si losan un mampa Judea. Illugilaʼd Galilee ot allan siya bò utla Jerusalem.”
LUK.23.6	Chingngeɏn pun Pilate imbyegacha, ilimusla, “IGalilee kamma leɏakiʼn alla?” 
LUK.23.7	Laammuwala pun un lampeɏpu si Jesus si iliʼn inturayan Herod, imbuunla si Jesus kan Herod un aspuɏʼn illinggew ud Jerusalem si hachiʼn timpu.
LUK.23.8	Latetteɏok si Herod si intullonglà Jesus, ti labyeyeg un piolaʼn itullong siya gapu ta chingchingngeɏla mipanggop kan siya ya lilamlamalaʼn itullong si Jesus un mangwa kan cha lakaskaschaaw. 
LUK.23.9	Ot lan-im-imus si Herod kan Jesus, ngim achipun summongbyat si Jesus. 
LUK.23.10	Cha ap-apun cha papachi ya mimistulun chi lintog, ilam-amod cha pilabyasuɏ si Jesus. 
LUK.23.11	Ot si Herod ya cha susuɏchachula ilam-amsiwcha siya ya imbibiincha. Oli pun sililupancha siya si bibiɏu ot inyulincha kan Pilate. 
LUK.23.12	Si hachiʼn eɏgew, langgeyyom cha Herod kan Pilate, un sigud un mambusuɏcha.
LUK.23.13	Ilayagen Pilate cha ap-apun cha papachi, cha papangat ya cha tagu, 
LUK.23.14	ot kalala kan chicha, “Inggetongyu allaʼn tagu kan sakon ot kalanyun pin-ala allilawon cha tagu. Silumeɏyak siya si sangwalanyu ot lappun inchesak si kingwala un ipabpabyasuɏyu kan siya. 
LUK.23.15	Ulay si Herod, lappun inchesala si byasuɏla, ti inyulinla siya kan chitaku. Lappun kingwan chi taguʼn alla un siya gapun chi matoyala. 
LUK.23.16	Ked pasaplitku siya ked asik ot ibuɏus.” 
LUK.23.17	Imbyegan Pilate hachi ti tilawon un umibuɏus si osaʼn byaɏud si timpun chi Piyastan Lallausan.
LUK.23.18	Ngim cha taguʼn lachagup, pumalakuychaʼn kalancha, “Patoyom siya! Si Barrabas chi ibuɏuslu!” 
LUK.23.19	Libyaɏud si Barrabas gapu ta siya osaʼn langgulu si gubillu ud Jerusalem ya inggew chi osaʼn taguʼn pilatoyla.
LUK.23.20	Pion Pilate un ibuɏus si Jesus ot kilaugudla kasin cha tagu. 
LUK.23.21	Ngim pummalakuycha, “Ilansam si krus! Ilansam si krus!”
LUK.23.22	Impitlun Pilate ilàaɏuk chicha un kalala, “Puggey? Simma byasuɏla? Lappun inchesak si byasuɏla ta siya gapun chi matoyala. Pasaplitku siya ked asik ot ibuɏus.”
LUK.23.23	Ngim impakupakuychaʼn impatut un milansa si Jesus si krus. Ot si alungusla, inteun Pilate. 
LUK.23.24	Ot silintinsiyaala si Jesus un mapatoy, un siya chawatcha. 
LUK.23.25	Imbuɏusla si Barrabas un libyaɏud gapu si gulu un kingwala ya pummatoyala. Ot impuɏangla si Jesus kan chicha ta kooncha pionchaʼn koon kan siya.
LUK.23.26	Ot intallay cha suɏchachu si Jesus ot ilabotcha si chaɏan chi osaʼn leɏakiʼn mangngachen Simon un iCyrene. Lampeɏpu si tattaɏun un umoy ud Jerusalem. Chilokmaancha siya ot ipabukudcha krus kan siya ot mituntun-ud kan Jesus.
LUK.23.27	Amod cha taguʼn lituntun-ud kan Jesus, lipati cha uchum un byebyaiʼn sinchachauy ya sin-iibin gapu kan siya. 
LUK.23.28	Lantuwili si Jesus kan chicha ot kalala, “Chikayuʼn byebyaiʼn iJerusalem, achiyu sakon pin-a ibilan, ngim siyad ibilanyu cha long-egyu ya cha aalakyu. 
LUK.23.29	Ti gumatong chi timpu un asin cha tagu kalan, ‘Pian cha byebyaiʼn byasig, un achipun labugi ya achipun lampasusu!’ 
LUK.23.30	Ti hachiʼn timpu, asin cha tagu kalan si cha bibbilig un, ‘Migeubka kan chikami!’ ya ‘Lakkobyem chikami!’
LUK.23.31	Ti lu katchi makwa si maatan kayu, giluɏa bo chi makwa lu meɏangu chi kayu?”
LUK.23.32	Inggew bo chuwaʼn kapapatoy un impaticha intallay ta makachisancha mapatoy kan Jesus. 
LUK.23.33	Lichuum cha pun si lugeɏʼn kalanchaʼn Bettukeg, illansacha si Jesus si krus ya cha chuwaʼn kapapatoy. Inggew chi osa si machuwalan Jesus ya inggew bo osa si machuwigi. 
LUK.23.34	Lagamput pun chi hachi, kalan Jesus, “Ama, pakawalom chicha, ti achipuncha ammu pin-acha koon.”
LUK.23.34	Lambibillulut cha suɏchachu lu silu mangingkuwa si silupla ot mambisbissakancha.
LUK.23.35	Sinsisiked cha taguʼn lamubuya kan Jesus, ngim cha papangat cha Judio pin-acha ilam-amsiw siya un kalancha, “Taguwola cha uchum un tagu. Taguwola otyan bo long-egla lu siya Kristu un chilutukan Apudyus!”
LUK.23.36	Ilam-amsiw cha susuɏchachu siya, ummachalicha kan Jesus asicha ot pilailuman si kummilom un byeyas,
LUK.23.37	ot kalancha, “Lu sika Arin cha Judio, taguwom otyan bo long-eglu!”
LUK.23.38	Inggew chi liigili si uɏuwan Jesus si krus, un kalala, “Allaya Arin cha Judio.”
LUK.23.39	Ha osaʼn kapapatoy un lilansa si cheeg Jesus, imbibiinla siya ot kalala, “Lu tuttuwaʼn sika Kristu, taguwom chi long-eglu ya chikami bo!”
LUK.23.40	Ngim tilubngeɏn chi osaʼn kapapatoy siya, un kalala, “Lappun kamman ogyatlu kan Apudyus? Man-iisu chi laikodchong kan chitaku losan. 
LUK.23.41	Ngim chita, lobbongtan machusa gapu si kingwata, ngim ha taguʼn alla, lappun byasuɏla.”
LUK.23.42	Oli pun kalala kan Jesus, “Apu Jesus, somsomkolak lu umalika manturay.”
LUK.23.43	Kalan Jesus kan siya, “Ibyegak kan sika, si salaʼn eɏgew awedka kan sakon ud langit.”
LUK.23.44	Lummamatuk ked, gummikbot chi losan un pita inggala si machema. 
LUK.23.45	Ot langkadwa lapissay chi ketilaʼn lisasàoy si templo, lallugi si ngatu ot ipacheɏala. 
LUK.23.46	Ot illipkaw Jesus un kalala, “Ama, ipuɏangku kan sika kalichodwak!”
LUK.23.47	Intullong ked chi kapitan cha susuɏchachu laklakwa, chilayawla Apudyus, un kalala, “Tuttuwaʼn lappun byasuɏ chi taguʼn alla!”
LUK.23.48	Intullong pun cha taguʼn ummoy lambuyad chi lakwa kan siya, ummoyonchaʼn tugtugtugoncha biɏukungcha un mangipaila un sinchachauycha. 
LUK.23.49	Ngim cha bubuɏun Jesus ya cha byebyaiʼn lituntun-ud kan siya malipud Galilee, summisikedcha si achayu akit un langoottap si losan un laklakwa kan siya.
LUK.23.50+LUK.23.51	Inggew chi osaʼn leɏaki un mangngachen Joseph un iyArimathea si ili un sakup chi Judea. Siya ked machayaw si kilalintogla ya siya bo osaʼn manguuway si umaliyan chi Mampangatan Apudyus. Ulay lu siya osaʼn kunsiseɏn cha Judio, achipunla ingkama angosla kan cha simsimmok cha kadwalan lawwik kan Jesus. 
LUK.23.52	Ummoy si Joseph kan Pilate ot chilawatla lecheg Jesus ot inteunla. 
LUK.23.53	Ot ilopasla lecheg Jesus si krus ot bilussungla si luput ot illiyoyla illobon si kattitiktikanchaʼn biletun lobon un lappun lilobon. 
LUK.23.54	Lilobon si eɏgew chi mangiyalaan cha Judio si Sabyechuʼn man-illongancha.
LUK.23.55	Cha byebyaiʼn lituntun-ud kan Jesus si lampeɏpuwanchaʼd Galilee, litun-udcha kan Joseph ot intullongcha lobon Jesus ya in-ilonchaʼn langimbon si lechegla. 
LUK.23.56	Oli pun, ummoyoncha ta umoycha iyala cha lugem ya mambyanguʼn apɏus un iggacha si lecheg. Labigat ked si Sabyechu ot lan-illongcha, ti siya lintogchaʼn Judio.
LUK.24.1	Wiswisngit pun si Chuminggu, ummoy cha byebyai si lobon. Inyawitcha cha inyalachaʼn mambyangun apɏus. 
LUK.24.2	Lichuumcha pun si lobon, inchesanchaʼn lapulig liyachayu chi byetuʼn tangob chi lobon. 
LUK.24.3	Ot lillumlokcha ngim lappun inchesancha si lecheg Apu Jesus. 
LUK.24.4	Sintataegchaʼn summisiked lu silu lakwa. Ot maeg ga lampaila si cheegcha cha chuwaʼn leɏakiʼn malilisiling chi silupcha. 
LUK.24.5	Si ilogyatcha, lampalintumingcha ot kalancha hachiʼn leɏaki, “Payuggey sington chi latattagu si igew chi latoy? 
LUK.24.6	Lappun siya utla, ti ummuli latagu. Somsomkonyu imbyegala kan chikayu si inggewalaʼd Galilee, 
LUK.24.7	un kalala, Sakon un Alak chi Tagu, masapuɏʼn mipuɏangak kan cha malagbyasuɏ ya milansaak si krus, ked lu mikatluʼn eɏgew umuliyak matagu.” 
LUK.24.8	Oli pun laslasmok cha byebyai imbyegan Jesus.
LUK.24.9	Ot langulincha si ili ot imbyegacha losan kan cha simpuɏu ya ossaan un disipulusla ya cha uchum un kadwacha. 
LUK.24.10	Cha hachin byebyai, si Mary Magdalene, Joanna, Mary un ilan James, ya inggew cha uchum un byebyaiʼn langibyega kan cha apostoles. 
LUK.24.11	Ngim achipun cha apostoles lamati kan chicha, ti kalancha pun lu soysoyog chi ibyegbyegacha. 
LUK.24.12	Ngim lawalaswas si Peter un ummoy si lobon. Lichuum pun, lan-okog un langitullong si chaɏomla ked abus chi bussungla un inggew. Ot langulin un laslaschaaw lu silu lakwa.
LUK.24.13	Si hachiʼn eɏgew, malidtidchaɏan cha chuwaʼn disipulus Jesus un umoy si iliʼn mangngachen Emmaus, lasuɏuk un simpuɏu ya osaʼn kilamitro kaachayulaʼd Jerusalem. 
LUK.24.14	Ug-ugguchoncha losan un laklakwa. 
LUK.24.15	Si pin-acha man-ug-ugguchen, kummatam si Jesus ot makabuɏog kan chicha. 
LUK.24.16	Intullongcha siya ngim achipun cha immatulan siya. 
LUK.24.17	Kalan Jesus kan chicha, “Himmaga pin-ayu ug-ugguchon un malidtidchaɏan?”
LUK.24.17	Ot ummillongchaʼn manchachauycha. 
LUK.24.18	Oli pun kalan chi osa un mangngachen Cleopas, “Ha kaggegetongkaʼd Jerusalem un sika ga lappun ammulad chi lakwa si lummaus un eɏgew?”
LUK.24.19	Kalan Jesus, “Simma lakwa?”
LUK.24.19	Ot kalancha kan siya, “Ha lakwa kan Jesus un iNazareth. Siya ked propeta un imbilang Apudyus ya losan un tagu un mallakabyelin un mantudtuchu ya mangwa si lakaskaschaaw. 
LUK.24.20	Impuɏang cha ap-apun cha papachi ya cha papangat taku kan Pilate ot kilodchongalaʼn matoy, ot illansacha si krus. 
LUK.24.21	Ngim lilamlamami siya un manwayawaya kan cha Israel. Chakampun abus hachi, mikatluʼn eɏgewla sala malipud si lakwa kan siya. 
LUK.24.22	Sintataeg kami si imbyegan cha uchum un kadwamiʼn byebyai. Ti likawisngitcha ummoy si lobon, 
LUK.24.23	ngim lappun inchesancha si lechegla. Langulincha ot imbyegacha kan chikami un intullongcha angheles un langibyega un ummuli latagù Jesus. 
LUK.24.24	Ummoy cha uchum un kadwami si lobon ot inchesanchaʼn tuttuwa imbyegan cha byebbyebyai, ngim lappun intullongcha kan Jesus.”
LUK.24.25	Oli pun kalan Jesus kan chicha, “Laog-oggogen kayu! Puggey un mangkallut chi mamatiyanyu si losan un imbyegan cha propeta! 
LUK.24.26	Ha achipunyu maawatan un masapuɏʼn mapaligatan chi Kristu, asi ot michayaw?” 
LUK.24.27	Ot impakaawat Jesus kan chicha cha losan un liigili mipanggop kan siya, illugila si libluʼn inggilin Moses inggala si losan un inggilin cha propeta.
LUK.24.28	Ummachalicha pun si iliʼn ayancha, isun chi mangkaw-as umoyon si Jesus. 
LUK.24.29	Ngim tilawichencha siya un kalancha, “Umiyan taku ti allaʼn gumikbot.” Ot lanchegas kan chicha lakaiyan.
LUK.24.30	Ot langkakakancha pun, illaɏan Jesus chi tilapay ot lanyaman kan Apudyus ot pilispis-igla ot illidchola kan chicha. 
LUK.24.31	Oli pun laimatulancha si Jesus, ngim kakma lappun siya. 
LUK.24.32	Ot kalancha, “Apaampay un amod chi galasta geled si makaug-ugguchela kan chita si chaɏan si langipakaawatala si liigiliʼn ugud Apudyus!”
LUK.24.33	Ot lelibbyatcha langulin ud Jerusalem. Ot inchesancha cha simpuɏu ya osaʼn disipulus Jesus un lachagup udchi ya cha uchum un kakadwacha. 
LUK.24.34	Ot kalancha, “Tuttuwaʼn ummuli latagu si Apu Jesus! Lampaila kan Simon!” 
LUK.24.35	Oli pun imbyegan cha hachiʼn chuwa chi lakwa si inggewancha si chaɏan ya langimatulancha kan Apu si lamispis-igela si tilapay.
LUK.24.36	Sissiyaʼn man-ugu-ugudcha ot kakma lampaila si Apu Jesus si gawacha, ot kalala kan chicha, “Bibiɏu kayu otyan.”
LUK.24.37	Lakaogyatcha ya lakasuggayatcha ti kalancha lu aɏan chi intullongcha.
LUK.24.38	Ngim kalala kan chicha, “Pakayuggey umogyat ya manchuwachuwa mipanggop kan sakon? 
LUK.24.39	Itullongyu imak ya ikik. Sakon mismu! Appachelak ta mat-op kayu, ti ha aɏan ked lappun long-egla ya tung-eɏla. Ngim mailayu un alla long-egku.”
LUK.24.40	Imbyegala hachi ot impailala kan chicha cha imala ya ikila. 
LUK.24.41	Achipuncha pay laing mamati gapu ta amod chi galascha ya lakasuggayatcha. Ot ilimusla kan chicha, “Awed makan utla?” 
LUK.24.42	Ot inchuslugcha kan siya lautun ikan, 
LUK.24.43	ot illaɏala ot killanla si sangwalancha.
LUK.24.44	Oli pun kalala kan chicha, “Allaya cha inchaanku imbyegbyega kan chikayu si illinggewak kan chikayu. Masapuɏʼn matungpeɏ losan un liigili mipanggop kan sakon un liigili si Lintog Moses ya cha propeta ya kankanta un Salmo.”
LUK.24.45	Oli pun intaangla cha somsomokcha ta maawatancha liigiliʼn ugud Apudyus. 
LUK.24.46	Ot kalala kan chicha, “Allaya liigili mipanggop kan sakon: Masapuɏʼn mapaligatan chi Kristu ya matoy ya umuli matagu si mikatluʼn eɏgew. 
LUK.24.47	Ya masapuɏ boʼn mibyegbyega chameg si losan un ili mallugi ud Jerusalem, mipanggop si palagbyabyawin cha tagu ta mapakawan cha byasbyasuɏcha. 
LUK.24.48	Ked chikayu malistigu si katuttuwaan cha losan un lakwa. 
LUK.24.49	Ked ibuunku ingkarin Amak kan chikayu. Ngim masapuɏʼn iinggew kayu utla Jerusalem inggala awatonyu chi kilabyelin un lampeɏpuʼd langit.”
LUK.24.50	Oli pun impuyut Jesus chicha inggalaʼd Bethany. Gummatongcha pun udchi, intayegla imala ot bilinchisyulala chicha. 
LUK.24.51	Si laminchisyulala kan chicha, lipangatu siyaʼd langit ot tilelala chicha. 
LUK.24.52	Ot chilaychayawcha siya ot langulinchaʼd Jerusalem un amod chi galascha. 
LUK.24.53	Ot biligat un umoycha si templo un manchaychayaw kan Apudyus.
JHN.1.1	Si chamuʼn chaampun chi lubung makwaan, ilinggew chi Ugud
JHN.1.2	Inggew siya kan Apudyus si chamchamu. 
JHN.1.3	Lakwa cha losan mipagapu kan siya. Ked lu lappun siya, lappun pulus lakwa kan cha allaʼn lalakwa. 
JHN.1.4	Siya lampeɏpuwan chi biyeg cha losan un matattagu, ya siya bo silaw un mansilaw si somsomok cha tagu. 
JHN.1.5	Ha Silaw, silawala cha manggikbot cha somsomokcha ked ha gikbot achipun makaabyak si silaw.
JHN.1.6	Inggew chi osaʼn leɏakiʼn imbuun Apudyus un mangngachen John.
JHN.1.7	Ummali ta ibyegbyegala kan cha tagu katuttuwaan mipanggop si hachiʼn Silaw. Tistiguwala hachiʼn Silaw ta mamati otyan cha tagu kan siya. 
JHN.1.8	Chakampun un John chi silaw, ngim siya ummali mangibyega mipanggop si hachiʼn silaw.
JHN.1.9	Ha tuttuwaʼn silaw, umali utla lubung ta silawala cha somsomok cha tagu. 
JHN.1.10	Illinggew siya utla lubung ya killingwan Apudyus chi lubung mipagapu kan siya, ngim achipun cha tagu ammu siya. 
JHN.1.11	Ummali siya si mismuʼn ilila, ngim achipun cha mismuʼn kailiyala ilawat siya. 
JHN.1.12	Ngim kan cha losan un ummawat ya lamati kan siya, illidchela chicha si kalintogen un mambyalin aalak Apudyus. 
JHN.1.13	Achipuncha mambyalin aalak Apudyus si sigud un miyalakan chi tagu willu miyalak un alak cha man-asawa, ngim mipagapu si pallakabyelin Apudyus.
JHN.1.14	Ked ha Ugud, lambyalin tagu ot illinggew kan chitaku utla pita. Amod chi kachegula ya imbyegbyegala katuttuwaan kan chitaku. Intullongmi kila-Apudyusla, kila-Apudyus chi ossaan un Alak un lampeɏpu kan amala.
JHN.1.15	Tilistiguwan John chi mipanggop kan siya un kalala, “Siya hachin imbyegbyegak kan chikayu, ‘Ha misagsagulud kan sakon, ked langatngatu lu sakon, ti sigud un illinggew siya si chaampunku miyalakan.’ ” 
JHN.1.16	Gapu si amod un kachegula kan chitaku, binbinchisyulala chitaku un lappun mangkigachela. 
JHN.1.17	Illidchon Apudyus chi Lintog kan Moses, ngim si Jesu Kristu, siya langipaila si kachegun Apudyus kan chitaku ya katuttuwaan mipanggop kan siya. 
JHN.1.18	Lappun tagù langitullong kan Apudyus, ngim abus chi ossaan un Alakla un kadwan Amala, siya langipakaammu kan siya.
JHN.1.19	Ot allaya imbyegan John un Mambubunyeg mipanggop kan Jesus. Lambuun cha papangat cha Judio ud Jerusalem si uchum un papachi ya Levita un umoy man-imus kan John lu silu siya. 
JHN.1.20	Achipun John insulib, ngim imbyegala katuttuwaan, “Chakampun un sakon chi Kristu.”
JHN.1.21	Ot ilimuscha kan siya, “Siluka lù? Ha sika si Elijah?”
JHN.1.21	Ot kalala, “Lai, chakampun un sakon.”
JHN.1.21	Ot ilimuscha kasin, “Ha sika propeta?”
JHN.1.21	Ot summongbyat un kalala, “Lai.”
JHN.1.22	Ot kalancha kan siya, “Siluka lù? Ibyegam u kan chikami ta awed ibyegami kan cha langibuun kan chikami. Simma maibyegam mipanggop si long-eglu?”
JHN.1.23	Ot silongbyatan John, kalala,
JHN.1.23	“Sakon chi illinggew si lugeɏn lappun ummili un mangiyip-ipkaw un,
JHN.1.23	‘Mansagala kayu, un isun chi isagalayu chaɏan un ayon chi Apu!’ ”
JHN.1.24	Ot inggew cha Pariseo un libuun kan John, 
JHN.1.25	ilimuscha, “Lu chakampun un sika chi Kristu willu Elijah willu propeta, puggey pin-a mambunyeg lù?”
JHN.1.26	Summongbyat si John kan chicha, “Bunyagek chikayu si chelum, ngim awed kan chikayu osaʼn taguʼn achipunyu ammu. 
JHN.1.27	Siya misagsagulud kan sakon, ked gapu si kilangatula, achipulak lumbong un mangukas si kechun chi sancheɏla.”
JHN.1.28	Lakwa losan cha laoy ud Bethany, si biik chi chewwang un Jordan un mambunbunyagen John.
JHN.1.29	Labigat pun, intullong John si Jesus un ased un umoy kan siya ot kalala, “Ilanyu, allaya keɏlilun Apudyus un mangaan kan cha byasuɏn cha tagu utla lubung! 
JHN.1.30	Siya imbyegbyegak un misagsagulud kan sakon un langatngatu lu sakon, ti illinggew siya si chaanku miyalakan. 
JHN.1.31	Ulay sakon achipunku ammu lu silu siya, ngim ummaliyak mambunyeg si chelum ta ipakaammuk siya kan cha galak Israel.”
JHN.1.32	Ot imbyegan John, “Intullongku Ispiritu un lan-osog un isun chi kalapatin leɏpuʼd langit ot illinggew kan siya. 
JHN.1.33	Sakon mismu achipunku ammu siya, ngim si Apudyus un langibuun kan sakon un mambunyeg si chelum, imbyegala kan sakon, ‘Ha taguʼn itullonglu un ayan chi Ispiritu ya inggew kan siya, siya mangibunyeg si Ispiritun Apudyus.’ 
JHN.1.34	Hachi intullongku, ked paloklokak kan chikayu un siya tuttuwaʼn Alak Apudyus.”
JHN.1.35	Labigat pun, illinggew kasin si John ya cha chuwaʼn disipulusla. 
JHN.1.36	Ot intullongla pun si Jesus un lummaus, kalala, “Ancha Keɏlilun Apudyus!”
JHN.1.37	Chingngeɏn pun cha chuwaʼn disipulus John chi imbyegala, tilun-udchà Jesus. 
JHN.1.38	Lantuwilì Jesus ot intullongla chichaʼn mituntun-ud ot ilimusla kan chicha, “Simma masapuɏyu?”
JHN.1.38	Ot kalancha kan siya, “Rabbi, (piolaʼn uguchon mistulu) udma inggewam?”
JHN.1.39	Ot kalan Jesus kan chicha, “Umali kayu ta itullongyu.”
JHN.1.39	Ot litun-udcha kan siya ot intullongcha inggewala. Gapu ta machema, ummiyancha kan siya.
JHN.1.40	Ha osa un litun-ud kan Jesus, si Andrew un sulud Simon Peter. 
JHN.1.41	Ot chilecheɏaslan langngit kan Simon un suludla ot imbyegala kan siya, “Inchesanmi Messias!” (Piolaʼn uguchon, Kristu). 
JHN.1.42	Oli pun illiyoy Andrew chi suludlaʼn Simon kan Jesus.
JHN.1.42	Intullong pun Jesus siya, kalala, “Sika Simon un alak John. Ngadlok sika Cephas.” (Piolaʼn uguchon Peter willu Byetu).
JHN.1.43	Labigat pun simsimmok Jesus un umoy ud Galilee. Ot inchesala si Philip ot kalala kan siya, “Tun-ucholak.”
JHN.1.44	Si Philip ked iBethsaida un ilin cha Andrew kan Peter. 
JHN.1.45	Inchesan Philip si Nathanael ot kalala kan siya, “Inchesanmi taguʼn imbyegan Moses si lintog ya cha propeta. Siya si Jesus un alak Joseph un iNazareth.”
JHN.1.46	Ilimus Nathanael, “Awed kamman bibiɏù tagù lampeɏpuʼd Nazareth?” Ot kalan Philip, “Umalika ta inta itullong.”
JHN.1.47	Intullong pun Jesus si Nathanael un ased, kalala, “Allaya tuttuwaʼn galak Israel un lappun sikapla.”
JHN.1.48	Ilimus Nathanael kan siya, “Himmaga ilolaʼn ammum gey sakon?” Ot kalan Jesus, “Intullongku sika si inggewam si puun chi kayun igus, sakbyey un ilayagen chika kan Philip.”
JHN.1.49	Ot summongbyat si Nathanael kan siya, “Apu, sika Alak Apudyus! Sika Ari ud Israel!”
JHN.1.50	Ot kalan Jesus, “Mamatika gapu ta imbyegak kan sika un intullongku sika si puun chi kayuʼn igus. Ad-achu asim itullong un lakaskaschaaw lu cha alla!” 
JHN.1.51	Ot kalala kan chicha, “Ibyegak chi tuttuwa kan chikayu, mailayu un miwalit ud langit ya mailayu cha angheles Apudyus un mipangpangatu ya chumedchedcheɏa kan Sakon un Alak chi Tagu.”
JHN.2.1	Lummaus pu chuwaʼn eɏgew, inggew chi kaseɏ ud Cana, osaʼn ili ud Galilee. Ot inggew udchi ilan Jesus. 
JHN.2.2	Ot laayagen bo cha Jesus ya cha disipulusla. 
JHN.2.3	Laamin pun chi byeyas, imbyegan chi ilan Jesus kan siya, “Laamin chi byeyascha.”
JHN.2.4	Ot kalan Jesus kan siya, “Ila, achipun masapuɏʼn ibyegam chi kook. Mangamungak gey, ti chaampun chumtong chi timpuʼn mangipain-ak si kilabyelinku.”
JHN.2.5	Ot imbyegan ilala kan cha bubùulon, “Koonyu lu silu ibyegala kan chikayu.”
JHN.2.6	Ilinggew chi olom un bilatuʼn amutu si paway chi byeɏoy, un silliliman lataan si chelum.
JHN.2.7	Kalan Jesus kan cha bubùulon, “Puluwonyu cha amutun alla si chelum.” Ot pinpilluchaʼn ustu. 
JHN.2.8	Oli pun kalan Jesus kan chicha, “Gauchonyu ya itaugenyu mangichaychaɏan si kaseɏ.” Ot killingwacha. 
JHN.2.9	Silimsiman pun chi mangichaychaɏan si kaseɏ chi chelum un lambyalin byeyas, ilayagela leɏakiʼn mangkaseɏ. Achipunla ammu leɏpuwan chi mampiyan byeyas (ngim ammun cha bubùulon, ti chicha langgaud si chelum). 
JHN.2.10	Ot kalala kan siya, “Siyad kopyala un-ulaon cha tagu itaug chi mampiyaʼn byeyas. Ked lu achu lailum cha mangili, asi ot mitokweɏ buwatlaʼn byeyas. Ngim chikayu, asiyu gey intokweɏ mampiyaʼn byeyas si sala!”
JHN.2.11	Allaya ummulaʼn lakaskaschaaw un killingwan Jesus ud Cana, osaʼn ili ud Galilee. Ot impailala kilabyelinla ot lamati cha disipulusla kan siya.
JHN.2.12	Lagamput pu kaseɏ, ummoy si Jesus ud Capernaum. Kadwala si ilala, cha susuludla ya cha disipulusla ot illinggewcha udchi si lakapigan eɏgew.
JHN.2.13	Allà akit un chumtong chi Piyastan Lallausan ot ummoy cha Jesus ud Jerusalem. 
JHN.2.14	Oli pun, ummoy si templo ot inchesala cha mallalaku si byaka, keɏlilu ya kalapati ya cha mansusupli si pilak un ummaammuy si lamisaancha. 
JHN.2.15	Ot langwà Jesus si tilalin byaut ot pilabuɏakala cha ayam si templo; cha byaka ya cha keɏlilu. Ot lilitwedla cha lamisaan cha mansusupli ot liwakat chi pilakcha. 
JHN.2.16	Imbyegala kan cha mallalaku si kalapati, “Man-itallay kayu kan cha alla! Achiyu mambyalilon lalakkuwan chi byeɏoy Amak!” 
JHN.2.17	Ot simsimmok cha disipulus Jesus un liigili si ugud Apudyus un kalala, “Patunged mansigeb chi somsomokku ti achipuncha pulus ipotog chi byeɏoylu!”
JHN.2.18	Hachi ked, kalan cha papangat cha Judio kan Jesus, “Simma lakaskaschaaw un ipailam kan chikami un alla kalobbongam un mangwad chi katla?”
JHN.2.19	Ot summongbyat si Jesus, “Lu byakasonyu temploʼn alla, ked pauchok kasin si tiɏuʼn eɏgew.”
JHN.2.20	Ot kalan cha Judio, “Umoy si opatpuɏu ya olom tawon chi lampauchencha si temploʼn alla, ked ibyegam un pauchom kasin si tiɏuʼn eɏgew?” 
JHN.2.21	Ngim ha templo un imbyegan Jesus ked ha long-egla. 
JHN.2.22	Ot ummuli pun latagu si Jesus, simsimmok cha disipulusla un laoy chi imbyegala. Ot lamaticha si liigili un ugud Apudyus ya cha imbyegala.
JHN.2.23	Illinggew ked si Jesus ud Jerusalem si timpun chi Piyastan Lallausan, achu cha lamati kan siya si intullongcha cha lakaskaschaaw un killingwala. 
JHN.2.24	Ngim achipun Jesus impiyeɏ long-egla kan chicha, ti ammula cha losan un tagu. 
JHN.2.25	Ked achipun masapuɏ un awed mangibyega kan siya si kilatatagun cha tagu ti ammula awed si somsomokcha.
JHN.3.1	Inggew chi osaʼn Pariseo un mangngachen Nicodemus, osaʼn pangat cha Judio. 
JHN.3.2	Si osaʼn labi, ummoy kan Jesus ot kalala, “Mistulu, ammumi un osaka un mistulu un imbuun Apudyus. Lappun makakopya si cha laoy un lakaskaschaaw un pin-am killingwa lu lappun si Apudyus kan siya.”
JHN.3.3	Ot kalan Jesus, “Tuttuwa allaʼn ibyegak kan sika. Lu achipun kasin miyalak chi tagu, achipun makwaʼn mipati si Mampangatan Apudyus.”
JHN.3.4	Kalan Nicodemus kan Jesus, “Simma in-ilon chi taguʼn leɏakay un miyalak kasin? Ha makwa kamman un lumlok kasin si buwang ilala ta miyalak kasin?”
JHN.3.5	Ot kalan Jesus, “Tuttuwa allaʼn ibyegak kan sika. Achipun makwaʼn mipati chi tagu si Mampangatan Apudyus lu achipun miyalak si chelum ya si Ispiritun Apudyus. 
JHN.3.6	Ha tagu, makwaʼn iyalakla tagu abus, ngim ha iyalak chi Ispiritu ked laispirituan. 
JHN.3.7	Achika maschaaw lu ibyegak kan sika, ‘Masapuɏʼn miyalak kayu kasin.’ 
JHN.3.8	Isun chi bidbid, achipunyu maila ngim mangoy si piolaʼn ayon. Madngeɏyu unguɏla ngim lappun ammuyu si meɏpuwala ya ayala, ngim liklaonyu mit. Siya isun chi makwa si kacha osa un miyalak si Ispiritu.”
JHN.3.9	Ot kalan Nicodemus, “Simma in-ilon chi makwaala?”
JHN.3.10	Ot kalan Jesus kan siya, “Osaka un lanchilongeɏ un mistulu ud Israel, ngim achipunlu maawatan? 
JHN.3.11	Tuttuwa allaʼn ibyegak kan sika, siyad uguchonmi tagammumi ya ibyegami intullongmi. Ngim achipunyu patiyon chi ibyegbyegami. 
JHN.3.12	Lu achipunyu patiyon chi ibyegak kan chikayu mipanggop si makmakwa utla pita, giluɏa bo lu ibyegak kan chikayu mipanggop ud langit? 
JHN.3.13	Lappun tagù ummoy ud langit lu achi abus chi Alak chi Tagu ti udchi leɏpuwala.
JHN.3.14	Ked isun chi langipangatuwan Moses si bulinsiʼn uɏog si pusti si lugeɏʼn lappun ummili, katchi bo makwa si Alak chi Tagu un masapuɏʼn mipangatu si krus. 
JHN.3.15	Ta lu silu mamati kan siya, maidchen si biyeg un mallalayun.”
JHN.3.16	Gapu si amod un man-aayat Apudyus kan cha tagu, illidchola ossaan un alakla ta lu silu mamati kan siya, achipun misila kan Apudyus ta machusa ngim maidchen si biyeg un mallalayun. 
JHN.3.17	Ti chakampun si imbuun Apudyus chi Alakla utla lubung ta kodchongala cha tagu, ngim imbuunla taplu taguwola cha tagu. 
JHN.3.18	Ked lu silu mamati kan siya, achipuncha machusa. Ngim cha achipun mamati, lasisitan lakodchonganchaʼn machusa, ti achipuncha mamati si ossaan un Alak Apudyus.
JHN.3.19	Ked allaya lasun un lakodchongancha. Ummali Alak Apudyus utla lubung ta silawala somsomok cha tagu, ngim cha tagu pipioncha gikbot lu ha padcha, ti lawwik chi angwatcha. 
JHN.3.20	Ti lu silu mangwa si lawwing, sangaola padcha ya achipun umoy si padcha ti issalaʼn mipaila cha byasuɏla. 
JHN.3.21	Ngim lu silu mangwa si tuttuwa, umachali si silaw ta mipaila un tumimbuɏuy kan Apudyus cha killingwala.
JHN.3.22	Lagamput pun, ummoy si Jesus ya cha disipulusla si probinsiyan Judea. Udchi illinggewanchaʼn lambunyeg. 
JHN.3.23	Pin-a bo lambunyeg si John ud Aenon, un adchaliyan ud Salim, ti achu chelum udchi. Ummoy cha tagu kan siya ot lambunyeg kan chicha. 
JHN.3.24	Si hachiʼn timpu chaampun mibyaɏud si John.
JHN.3.25	Si lamingsan, lakasongsongbyat cha disipulus John si osaʼn Judio mipanggop si in-ilon un machuɏsan. 
JHN.3.26	Ot ummoycha kan John ot kalancha, “Mistulu, masmasmoklu hachiʼn ummali kan sika si chomang chi Jordan, hachiʼn imbyegam kan chikami? Pin-a mambunyeg si sala ked achu cha pin-a umoy kan siya!”
JHN.3.27	Kalan John, “Lappun tagù makakopya si koola lu achipun Apudyus idchon kan siya. 
JHN.3.28	Chikayu ustuʼn mansistigu un imbyegak, ‘Chakampun un sakon chi Kristu, ngim imbuulak un umoy umun-ula lu siya.’ 
JHN.3.29	Ha isula, isun chi leɏakiʼn mangikaseɏ si byebyai, ked ha kadwan chi leɏaki manchongeɏ ked magalasan lu chongɏola gingan chi leɏaki. Ked lagalas lu man-asawacha. Katchi bo un isun chi sakon chi mangiyala si gumatngan chi Messias ked amod chi galasku si sala. 
JHN.3.30	Masapuɏʼn mipangatngatu siya ked michedchedcheɏaak.”
JHN.3.31	Ot intuɏuy John un kalala, “Ha umali un lampeɏpuʼd ngatu, siya kangatuwan si losan. Ha lampeɏpu utla pita, siya tagu ud pita, ked ha uguchola cha mipanggop cha byaleg ud pita. Ngim ha umali un mampeɏpuʼd langit, siya kangatuwan kan cha losan. 
JHN.3.32	Ked ibyegbyegala cha intullongla ya cha chingngeɏla, ngim akit cha mamati si ibyegbyegala. 
JHN.3.33	Ngim cha mamati kan siya, tiloopcha un tuttuwa cha ilugud Apudyus. 
JHN.3.34	Ti ha imbuun Apudyus, siya uguchola ugud Apudyus ti illidchon Apudyus kan siya chi Ispiritula. 
JHN.3.35	Amod chi ayat Apudyus un Ama kan Jesus un Alakla ot impuɏangla cha losan kan siya. 
JHN.3.36	Lu silu mamati si Alak Apudyus maidchen si biyeg un mallalayun. Ngim lu silu mangissan si Alakla, achipun maidchen si biyeg un mallalayun ngim chusaon Apudyus siya ing-inggala.”
JHN.4.1	Chingngeɏn pun cha Pariseo un umachu-achu cha sumuysuɏut kan siya ya achu cha bilunyagen Jesus lu si John. 
JHN.4.2	Ngim ha katuttuwaan, chakampun kan Jesus chi lambunyeg ngim cha disipulusla abus.
JHN.4.3	Chingngeɏn pun cha Jesus chi imbyegacha, tilelanchaʼd Judea ot langulinchaʼd Galilee. 
JHN.4.4	Ked masapuɏʼn mangoychaʼd Samaria. 
JHN.4.5	Gummatongcha si osaʼn ili ud Samaria un mangngachen Sychar, un adchaliyan si pitaʼn illidchon Jacob kan Joseph un alakla. 
JHN.4.6	Inggew chi bubun Jacob udchi ot ummamuy si Jesus si cheeg chi bubun ti laungeɏ un lalidtidchaɏan. Chancheli lumamatuk si hachiʼn timpu.
JHN.4.7	Ot gummatong chi byebyaiʼn iSamaria un umoy malakchu ot kalan Jesus kan siya, “Idchelak u si ilumok.” 
JHN.4.8	Ossaan si Jesus si hachiʼn timpu ti ummoy cha disipulusla si ili ngummila si makan.
JHN.4.9	Kalan chi byebyaiʼn iSamaria kan siya, “Puggey sika un Judio mangkochew si ilumom kan sakon un iSamaria?” (Ti cha Judio achipun cha makabibiɏun kan cha iSamaria.)
JHN.4.10	Ot summongbyat si Jesus kan siya, “Lu ammum otyan chi maatod Apudyus kan sika ya lu siluwak un mangkochew si chelum, mangkochewka otyan kan sakon ta idchek sika si chelum un mangtod si biyeg.”
JHN.4.11	Kalan chi byebyai, “Apu, lippun manggaudlu si chelum ya mallusgong chi bubun alla. Chimma ingka malakchuwan si chelum un mangtod si biyeg? 
JHN.4.12	Ha langatngatuka kamman lu si Jacob un apu taku? Ti siya langatod si bubun alla un ilin-ilumla ya cha aalakla ya cha ayamcha?”
JHN.4.13	Ot summongbyat si Jesus, “Lu silu umilum si chelum alla, mauwaw kasin, 
JHN.4.14	ngim lu silu umilum si chelum un idchok, ked achipun pulus mauwaw. Ti ha chelum un idchok kan siya ked mambyalin un isun chi uud un man-ay-ayus chi biyeg un mallalayun.”
JHN.4.15	Ot kalan chi byebyai kan Jesus, “Apu, idchelak u si lait un chelum ta achipulak mauwaw kan achipulak pin-a umoy malakchu utla.”
JHN.4.16	Ot kalan Jesus kan siya, “Ingka ayagen si asawam ked mangulin kayu utla.”
JHN.4.17	Kalan chi byebyai, “Lappun asawak.” Kalan Jesus kan siya, “Tuttuwa imbyegam un lappun asawam. 
JHN.4.18	Ti lima cha ilasawam ked ha leɏakiʼn ikakabbyeɏoylu si sala ked chakampun si asawam. Tuttuwa imbyegam.”
JHN.4.19	Ot kalan chi byebyai kan Jesus, “Apu, ammuk un propetaka. 
JHN.4.20	Cha aappumi si awi, allayaʼn bilig chi lanchaychayawancha kan Apudyus. Ngim chikayu un Judio, kalanyu un Jerusalem chi ustu un manchaychayawan kan Apudyus.”
JHN.4.21	Ot kalan Jesus kan siya, “Byebyai, mamatika kan sakon, chumtong chi timpuʼn chakampun si bilig alla willu Jerusalem chi manchaychayawan cha tagu kan Apudyus. 
JHN.4.22	Chikayun iSamaria, achipunyu ammu chi chaychayawonyu. Ngim chikamiʼn Judio, ammumi chaychayawonmi ti cha Judio meɏpuwan chi Malagu kan cha tagu. 
JHN.4.23	Ngim chancheli chi timpu, ked allaʼn gummatong, cha tuttuwaʼn manchaychayaw masapuɏʼn manchaychayawcha kan Ama si Ispiritu ya katuttuwaan. Ti cha katla cha singsington chi Ama un manchaychayaw kan siya. 
JHN.4.24	Si Apudyus ked Ispiritu. Ked cha manchaychayaw kan siya, masapuɏʼn chaychayawoncha Siya si Ispiritu ya katuttuwaan.”
JHN.4.25	Ot kalan chi byebyai kan siya, “Ammuk un umali chi Messias un kalanchaʼn Kristu. Lu umali, ipakaawatla cha losan kan chitaku.”
JHN.4.26	Oli pun kalan Jesus, “Sakon un makaug-uggud kan sika, Sakon chi Kristu.”
JHN.4.27	Ot gummatong cha disipulusla. Lataegcha ti inchesancha siya un makaug-uggud si byebyai. Ngim lappun lan-imus kan chicha lu simma masapuɏʼn chi byebyai ya puggey makaug-uggud kan siya.
JHN.4.28	Oli pun tilelan chi byebyai sasakchuwalaʼn angang ot langulin si ili ot imbyegala kan cha tagu, 
JHN.4.29	“Umali kayu ta itullongyu leɏakiʼn langibyega kan sakon si losan un killingwak. Siya lin chi Kristu!” 
JHN.4.30	Ot ummoycha si inggewan Jesus.
JHN.4.31	Oli pun ilàaɏuk cha disipulus si Jesus, un kalancha, “Mistulu, umalika mangan!”
JHN.4.32	Ngim kalala kan chicha, “Awed chi killanku un achipunyu tagammu.”
JHN.4.33	Ot lan-asiimus cha disipulus, “Awed langigetong si killanla?”
JHN.4.34	Ot kalan Jesus kan chicha, “Ha ibilangkuʼn makan ked kook chi pion Apudyus un langibuun kan sakon ya gamputok koon chi impakwala kan sakon. 
JHN.4.35	Awed chi kalanyuʼn lu lumaus chi opat buɏan ked man-aali. Ibyegak kan chikayu, mallangɏanga kayu ya itullongyu cha pappayaw, leum cha pagoy ked makwaʼn maali! 
JHN.4.36	Cha man-aali ked matangchalancha ked cha taguʼn aliyoncha, awed biyegchaʼn mallalayun. Ked matetteɏok cha lammuɏa ya cha lan-ali losan. 
JHN.4.37	Ti tuttuwa ug-uggud un kalala, ‘Sabyali mammuɏa ya sabyali man-apit.’ 
JHN.4.38	Imbuunku chikayuʼn umoy man-ali si achipunyu kilawachi, kilawachin cha uchum ked chikayu mangapit si bungan chi kawachicha.”
JHN.4.39	Achu cha iSamaria un lamati kan Jesus si hachiʼn ili gapu si imbyegan chi byebyai un imbyegan Jesus kan siya cha losan un killingwala. 
JHN.4.40	Ot gummatong pun cha iSamaria kan Jesus, tilawichencha siya ot illinggewcha udchi si chuwaʼn eɏgew. 
JHN.4.41	Ot ummad-achu cha lamati kan siya gapu si intudtuchula.
JHN.4.42	Ot kalancha si byebyai, “Mamati kami si sala, chakampun si mipagapu si imbyegam ngim chingngeɏmi mismu cha intudtuchula ked ammumi un siya tuttuwaʼn Malagu kan cha tagu utla lubung.”
JHN.4.43	Lagamput pu chuwaʼn eɏgew, tilelanchaʼd Samaria ot ummoychaʼd Galilee. 
JHN.4.44	Ot kalan Jesus un mismu, “Achipun mapotgen chi propeta si mismuʼn ilila.” 
JHN.4.45	Gummatongcha pun ud Galilee, latetteɏok cha tagu un lammangili kan siya, ti ummoycha pun lakapiyasta ud Jerusalem, intullongcha losan un killingwala si Piyastan Lallausan.
JHN.4.46	Oli pun langulin kasin cha Jesus ud Cana un ili ud Galilee. Udchi lambyalilola byeyas chi chelum. Inggew chi osaʼn opisyeɏ ud Capernaum un lasakit chi alakla. 
JHN.4.47	Chingngeɏla ked un awed si Jesus ud Galilee un lampeɏpuʼd Judea, ummoyla ilàaɏuk siya ta umoy ud Capernaum ta palin-awaola chi alaklaʼn leɏaki un mamattoyon. 
JHN.4.48	Ngim kalan Jesus kan siya, “Achipun kayu mamati inggala awed mailayù lakaskaschaaw.”
JHN.4.49	Ot kalan chi opisyeɏ kan siya, “Apu, kewam u umalika ta achi matoy chi alakku.”
JHN.4.50	Oli pun kalan Jesus kan siya, “Ingkan, matagu alaklu.” Lamati hachiʼn tagu si imbyegan Jesus ot ummoyon.
JHN.4.51	Si inggewala si chaɏan, ilabot cha bubùulola siya ot imbyegacha kan siya un, “Latattagu alaklu!”
JHN.4.52	Ot ilimusla kan chicha lu silu uras un lummin-awaan chi alakla ot kalancha, “Machemad gebyen un lakaan chi atungla.”
JHN.4.53	Ingkagasmok chi Ama un hachi ustuʼn uras un langibyeg-an Jesus kan siya un, “Matagu alaklu.” Ot lamati siya ya cha paminyala kan Jesus. 
JHN.4.54	Laoy chi mikadwaʼn lakaskaschaaw un killingwan Jesus ud Galilee si lampeɏpuwalaʼd Judea.
JHN.5.1	Lagamput pu alla, ummoy si Jesus ud Jerusalem ta makapiyasta si osaʼn piyastan cha Judio. 
JHN.5.2	Ud Jerusalem, awed chi lalabbungan un ngadloncha Judio ‘Betsata’ si Hebrew un ugud,
JHN.5.3	Achu cha taguʼn lasakit un miyoobbog; cha kuɏap, pilay ya lapalalais un man-uuway si mantipyakawan chi chelum. 
JHN.5.4	Ti sin-udchuman man-osog chi anghel Apudyus si lalabbungan ked kiliblongla chelum. Ha umun-ulan mantup-ung si lalabbungan lu magamput makiblong chi chelum, ked makaan ulay silu sakitla.
JHN.5.5	Inggew chi osaʼn leɏaki udchi un lasakit si tiɏumpuɏu ya waɏun tawon. 
JHN.5.6	Intullong pun Jesus siya un miyoobbog ya laammuwala un labyeyeg chi lasakitala, kalala kan siya, “Piom chi lumin-awa?”
JHN.5.7	Ot kalan chi lasakit, “O Apu, ngim lappun maluɏung kan sakon un umoy si lalabbungan lu makiblong chi chelum, lu allaʼn ilibbyatku ilullaalak si osa.”
JHN.5.8	Oli pun kalan Jesus kan siya, “Lumibbyatka, aɏam chi oboklu ya malidchaɏanka!” 
JHN.5.9	Ot kakma lummin-awa chi leɏaki, illaɏala obokla ot lalidchaɏan. Lakwa hachi si Sabyechuʼn man-illongan cha Judio. 
JHN.5.10	Ot kalan cha papangat cha Judio si hachiʼn leɏakiʼn lummin-awa, “Mipalit si lintog taku un bubukkuchom chi oboklu si Sabyechuʼn man-illongan.”
JHN.5.11	Ot summongbyat kan chicha, “Ngim ha taguʼn lamalin-awa kan sakon kalala, ‘Aɏam chi oboklu ked malidchaɏanka.’ ”
JHN.5.12	Ot ilimuscha kan siya, “Silu lait un taguʼn langibyega kan sikaʼn bukuchom chi oboklu ked malidchaɏanka?”
JHN.5.13	Ngim achipun chi leɏaki ammu lu silu lamalin-awa kan siya ti amod cha tagu ya lan-aggakaw si Jesus ummoyon.
JHN.5.14	Lapalos pun, inchesan Jesus siya si templo ot kalala kan siya, “Ilam, bummaɏuka. Iyageyluʼn mambyasuɏ ta achipun makwa singkumaɏu kan sika.”
JHN.5.15	Oli pun ummoyon chi leɏaki ot ummoyla imbyega kan cha papangat cha Judio un si Jesus chi lamalin-awa kan siya. 
JHN.5.16	Gapu si alla, illugin cha papangat cha Judio lamampaligat kan Jesus ti pilalin-awala cha lasakit si Sabyechuʼn man-illongan. 
JHN.5.17	Ot kalan Jesus kan chicha, “Si Apudyus un Amak mangkawakawachi inggala si sala, ked masapuɏ boʼn mangkawakawachiyak.” 
JHN.5.18	Imbyegala pu alla, laam-amod chi mulit cha papangat cha Judio un mangtoy kan Jesus. Ti chakampun abus chi laluplingala si lintog mipanggop si Sabyechuʼn man-illongan, ngim ha langiyisuwala si long-egla kan Apudyus si langibyeg-alaʼn Apudyus chi Amala.
JHN.5.19	Ot kalan Jesus kan chicha, “Tuttuwa allaʼn ibyegak kan chikayu. Sakon un Alak Apudyus, lappun mabyalinkun koon si uwak un angos, ngim siyà kook abus chi itutullongkuʼn koon Amak. Ti lu silu koola, hachi bo kook. 
JHN.5.20	Ti ha Amak, ay-ayatola sakon ked ipailala kan sakon cha losan un pin-ala koon. Ked ipailala kan sakon chi singkumaɏuʼn lakaskaschaaw lu cha laoy, ta maschaaw kayu bo. 
JHN.5.21	Ti si Amak, makwaʼn taguwola kasin cha latoy ked siya bo koon chi Alak, ti taguwok bo lu silu piok un taguwon. 
JHN.5.22	Achipun manguis chi Ama. Ngim impiyeɏla kan sakon un Alakla chi kalobbongan un manguis, 
JHN.5.23	taplu chayawon cha losan un tagu chi Alak un isun chi manchachayawcha si Ama. Lu silu achipun manchayaw si Alak, achipunla bo chayawon chi Ama un langibuun kan siya.
JHN.5.24	“Tuttuwa allaʼn ibyegak kan chikayu. Lu silu chumngeɏ si ugudku ya mamati kan Apudyus un langibuun kan sakon, maidchen si biyeg un mallalayun. Achipun machusa, ti lilasatla otoy ked matagu ing-inggala. 
JHN.5.25	Tuttuwa allaʼn ibyegak kan chikayu. Gummatong chi timpu un chongɏon cha latoy chi gingak un Alak Apudyus, ked cha manchongeɏ, matatagucha ing-inggala. 
JHN.5.26	Ti si Amak chi meɏpuwan chi biyeg. Isula bo kan sakon, ti illidchela sakon si kalobbongan un mangtod si biyeg. 
JHN.5.27	Ked illidchela bo Alak si kalobbongan un manguis si cha tagu, ti siya Alak chi Tagu. 
JHN.5.28	Achi kayu maschaaw si alla, ti chumtong chi timpu un cha losan un latoy un awed si loblobon, ked chongɏoncha gingak, 
JHN.5.29	ked umulicha matagu lumoswa si lobloboncha. Cha langwa si bibiɏu, umulicha matagu ing-inggala, ngim cha langwa si lawwik, umuli cha matagu ta machusacha. 
JHN.5.30	Lappun makwak si uwak un bukud un kilabyelin, ti asik kuison chi tagu lu ibyegan Apudyus kan sakon. Siya gapula un ustu chi mangkukuisku, ti chakampun si kook chi piok, ngim ha pion chi langibuun kan sakon.”
JHN.5.31	“Lu sakon abus chi malistigu si long-egku, ked lappun mamati si ibyegak. 
JHN.5.32	Ngim awed sabyaliʼn malistigu kan sakon, ked ammuk un tuttuwa ibyegala mipanggop kan sakon.
JHN.5.33	“Illinggew cha imbuunyu un langimus kan John, ot imbyegala chi katuttuwaan mipanggop kan sakon. 
JHN.5.34	Chakampun un masapuɏk chi taguʼn malistigu mipanggop kan sakon. Ngim ipaspasmokku kan chikayu chi imbyegan John ta mamati kayu otyan ta matatagu kayu. 
JHN.5.35	Si John miyalig si silaw un gumilegileb, ngim sin-akitan chi langgalasanyu si silawla ti sin-akitan chi layedyu si intudtuchula. 
JHN.5.36	Ngim awed chi mantistigu kan sakon un langatngatu lu si John. Siya cha kawachiʼn impiyeɏn Ama kan sakon. Cha allaʼn kawachi un pin-ak koon chi mangipaila un imbuulak kan Ama. 
JHN.5.37	Ked si Amak un langibuun kan sakon, siya mampaloklok mipanggop kan sakon. Achipun kayu lanchongeɏ si ugudla willu achipunyu intullong chi lupala. 
JHN.5.38	Ked lappun limuɏa si ugudla si somsomokyu ti achipun kayu mamati kan sakon un imbuunla. 
JHN.5.39	Acha-achaɏonyu liigilin ugud Apudyus, ti ha somsomokyu ochesanyu chi biyeg un mallalayun. Ngim siya bo mangibyega mipanggop kan sakon. 
JHN.5.40	Ngim issanyuʼn mamati kan sakon ta ichok otyan chikayu si matataguwanyu ing-inggala.
JHN.5.41	“Achipunku sington chi michayawak kan cha tagu. 
JHN.5.42	Ngim tagammuk chi kilatataguyu, un lappun ayatyu kan Apudyus. 
JHN.5.43	Ummaliyak gapu si kalobbongan Amak, ngim achipulak ilawat kan chikayu. Ngim lu awed umali si uwalaʼn kalobbongan, siya bo ilawatyu. 
JHN.5.44	Simma ilonyuʼn mamati kan sakon? Ti siyad singsingtonyu manchayaw cha tagu kan chikayu, ked achipunyu sington chi mangichayawan Apudus kan chikayu. 
JHN.5.45	Achiyu kalan un sakon chi mampabyasuɏ kan chikayu kan Amak. Ti si Moses un lamlamaonyu chi mampabyasuɏ kan chikayu ti achipunyu tuttuwaon chi inggilila. 
JHN.5.46	Lu lamati kayu kan Moses, mamati kayu bo kan sakon ti siya langigili mipanggop kan sakon. 
JHN.5.47	Ngim allat pun un achipun kayu lamati si inggilila, himma in-ilonyuʼn mamati si ibyegak?”
JHN.6.1	Lummaus ka pigan eɏgew, chilemang cha Jesus chi chakeɏ un chewwang ud Galilee un kalancha Tiberias. 
JHN.6.2	Amo-amod cha taguʼn litun-ud kan chicha ti intullongcha lakaskaschaaw un killingwan Jesus si lamalin-awaala kan cha lasakit. 
JHN.6.3	Ot lalagecha cha Jesus si bilig ot ummamuycha kan cha disipulusla. 
JHN.6.4	Chanchali eɏgew chi Piyastaʼn Lallausan cha Judio.
JHN.6.5	Ot lanɏangɏanga si Jesus ot intullongla cha amo-amod un taguʼn umoy si inggewancha. Ot kalala kan Philip, “Udma intaku mangngin-an si kalon cha taguʼn alla?” 
JHN.6.6	Imbyegan Jesus laoy ta mangin-in-ala kan Philip, ngim tagammula asila koon.
JHN.6.7	Ot kalan Philip, “Ulay pigan libu chi ingila taku si tilapay, achipun umalay si kaloncha ulay lu sin-akkitancha.”
JHN.6.8	Ot kalan Andrew un osaʼn disipulus un sulud Simon Peter, 
JHN.6.9	“Awed chi osaʼn alak un leɏakiʼn lambyaɏun si limaʼn tilapay
JHN.6.10	Oli pun kalan Jesus kan cha disipulusla, “Paamuyonyu cha tagu.” Ot ummamuy cha losan si lugeɏʼn komkompay. Limallibu cha lelleɏakiʼn inggew, achipun libilang cha byebyai ya cha aalak. 
JHN.6.11	Ot illaɏan Jesus chi tilapay ot lanyaman kan Apudyus asila ot paiwaɏas kan cha amod un taguʼn ummamuy. Katchi bo killingwala si ikan. Ot langan cha inggala latlat-opcha.
JHN.6.12	Laamincha pun lassug, kalala kan cha disipulusla, “Chaguponyu cha lasaweɏ ta achi kenga.” 
JHN.6.13	Ot chilagupcha cha lasaweɏ un tilapay ot pinpillucha lasawaɏan si chuwaʼn langaya.
JHN.6.14	Intullong pun cha tagu chi lakaskaschaaw un killingwan Jesus, kalancha, “Lappun chuwachuwalaʼn laoy chi propetaʼn umali utla lubung!” 
JHN.6.15	Laammuwan pun Jesus un siyad ummaliyan cha tagu ta umoycha patuton siya aɏan man-Ariyon, lan-aɏuglut kasin ot ossaan un ummoy si bilig.
JHN.6.16	Lummaschom pun, lan-osog cha disipulusla si teɏanteg chi byeybyey. 
JHN.6.17	Lanbyangkacha ot chummemangcha un mampa Capernaum. Lagamput gummikbot ked chaampun mangulin si Jesus kan chicha.
JHN.6.18	Oli pun lummoswa amod un byali ot mantiptipyakaw chi chelum. 
JHN.6.19	Umoy si olom un kilamitro kaachayucha, ot intullongcha si Jesus un malidtidchaɏan si lap-at chi chelum un umad-achali kan chikami, ot lakaogyatcha. 
JHN.6.20	Ngim kakmala imbyega, “Achi kayu umogyat, Sakon laoy.” 
JHN.6.21	Ot latetteɏokchaʼn langilugen kan siya si byangka. Ot kakma lichuum chi byangka si iliʼn ummoyancha.
JHN.6.22	Si labigatala, intullong cha amod un taguʼn latelan si chomang chi chakeɏʼn chewwang un ossaan chi byangkaʼn latelan udchi. Ammun cha taguʼn achipun lakalugen si Jesus kan cha disipulusla. Ngim ummoyonchaʼn lappun siya. 
JHN.6.23	Ot gummatong cha uchum un byangkaʼn lampeɏpuʼd Tiberias, si lugeɏʼn adchaliyan si langalan cha amod un tagu si tilapay si lagamput lanyaman si Apu Jesus. 
JHN.6.24	Intullong ked cha amod un taguʼn lappun si Jesus ya cha disipulusla, lallugencha si cha byangka ot ummoychaʼd Capernaum singngit siya.
JHN.6.25	Inchesan pun cha tagù Jesus si chomang chi chakeɏʼn chewwang, kalancha kan siya, “Mistulu, kam-amman chi ummaliyam utla?”
JHN.6.26	Ot summongbyat si Jesus kan chicha, “Tuttuwa allaʼn ibyegak kan chikayu. Singsingtonyu sakon gapu ta langan kayu si tilapay ya laslassug kayu, chakampun un gapu ta laawatanyu cha lakaskaschaaw un killingwak. 
JHN.6.27	Achiyu ungaɏon chi long-egyu si makan un mabyangɏos. Siyad man-ungaɏanyu chi makan un mangtod si biyeg un mallalayun. Ha mangtod si allaʼn makan kan chikayu, ked Sakon un Alak chi Tagu, ti ummallamung si Apudyus un Amak kan sakon.”
JHN.6.28	Oli pun ilimuscha kan siya, “Simma masapuɏʼn koonmi ta matungpeɏmi cha kawachin pion Apudyus?”
JHN.6.29	Summongbyat si Jesus, “Ha pion Apudyus un koonyu ked patiyonyu sakon un imbuunla.”
JHN.6.30	Ot kalancha kan siya, “Simma koom un lakaskaschaaw ta mamati kami kan sika? Simma koom lù? 
JHN.6.31	Langan cha aappu taku si manna si lugeɏʼn lappun ummili. Ti liigili un kalala, ‘Pilakalala chichà makan un lampeɏpuʼd langit.’ ”
JHN.6.32	Ot kalan Jesus, “Tuttuwa allaʼn ibyegak kan chikayu, chakampun si Moses chi langatod kan chikayu si makan un lampeɏpuʼd langit. Ngim si Amak chi mangtod kan chikayu si tuttuwaʼn makan un mampeɏpuʼd langit. 
JHN.6.33	Ti ha tuttuwaʼn makan un idchon Apudyus ked siya umaliʼn mampeɏpuʼd langit un mangtod si mataguwan cha tagu.”
JHN.6.34	Kalan cha tagu kan siya, “Apu, pappasigluu idchen chikami si katlat un makan.”
JHN.6.35	Ot kalan Jesus kan chicha, “Sakon chi makan un mangatod si mataguwan chi tagu ing-inggala. Lu silu umali kan sakon ta mamati, achipun mabitin ya achipun mauwaw. 
JHN.6.36	Ngim ibyegak kan chikayu, un ulay bo lu intutullongyu sakon, achipun kayu mit laing mamati. 
JHN.6.37	Cha losan un taguʼn impiyeɏn Ama kan sakon, ked mamaticha kan sakon ya losan un mamati kan sakon, ked achipunku peɏyawon. 
JHN.6.38	Ti sakon un lampeɏpuʼd langit, chakampun si ummaliyak utla pita un mangwa si piok, ngim ummaliyak un mangwa si pion chi langibuun kan sakon. 
JHN.6.39	Ked ha pion chi langibuun kan sakon ked lappun otyan taɏakok ulay ossaan kan cha allaʼn impiyeɏla kan sakon, ngim pauliyok chicha taguwon si alungus chi eɏgew. 
JHN.6.40	Ti ha pion Amak, losan un mamigbig ya mamati si Alak, awed biyegla un mallalayun. Ked pauliyok chicha taguwon si alungus chi eɏgew.”
JHN.6.41	Sin-iinguk cha Judio gapu si imbyegala un siya makan un lampeɏpuʼd langit. 
JHN.6.42	Oli pun kalancha, “Chakampun kamman si Jesus alla un alak Joseph? Am-ammu taku mit cha amala kan ilala. Palaggey ibyegan lampeɏpu siyaʼd langit?”
JHN.6.43	Ot kalan Jesus kan chicha, “Achi kayu umingu-inguk. 
JHN.6.44	Lappun tagù umali kan sakon mamati lu achipun Amak un langibuun kan sakon pakatamon, ked pauliyok taguwon chicha si alungus chi eɏgew. 
JHN.6.45	Inggilin cha propeta un kalala, ‘Tudtuchuwan Apudyus cha losan un tagu.’ Lu silu chumngeɏ ya man-acheɏ kan Amak, chicha umalicha kan sakon. 
JHN.6.46	Chakampun si piolaʼn uguchon un awed langitullong kan Apudyus, ti sakon abus chi langitullong kan siya ti siya leɏpuwak. 
JHN.6.47	Tuttuwa allaʼn ibyegak kan chikayu. Lu silu mamati kan sakon, awed chi biyegla un mallalayun. 
JHN.6.48	Ti Sakon chi makan un mangatod si mallalayun un biyeg. 
JHN.6.49	Langan cha aappuyu chi manna si illinggewancha si lugeɏʼn lappun ummili, ngim isulan latoycha. 
JHN.6.50	Ngim lu silu mangan si makan un lampeɏpuʼd langit, achipun matoy ing-inggala. 
JHN.6.51	Sakon chi latattagu un makan un lampeɏpuʼd langit. Lu silu mangan si makan alla, matatagu si ing-inggala. Ha makan un maatodku ked ha long-egku, ta siya malagu kan cha losan un tagu utla lubung.”
JHN.6.52	Hachi gapun chi lansusubogen cha Judio. Ot kalancha, “Simma in-ilon chi tagun allaʼn mangtod si long-egla ta kalon taku?”
JHN.6.53	Ot kalan Jesus kan chicha, “Tuttuwa allaʼn ibyegak kan chikayu, lu achipunyu kalon chi long-egku ya achipunyu ilumon chi chaɏak un Alak chi Tagu, lappun biyegyu un mallalayun. 
JHN.6.54	Ti lu silu mangan si long-egku ya umilum si chaɏak, awed biyegla un mallalayun ya chicha pauliyok taguwon si alungus chi eɏgew. 
JHN.6.55	Ti ha long-egku chi tuttuwa un makan, ked ha chaɏak chi tuttuwa un mailum. 
JHN.6.56	Lu silu mangan si long-egku ya umilum si chaɏak, iinggew kan sakon ya iinggewak bo kan siya. 
JHN.6.57	Imbuulak si latattagu un Ama. Ked mataguwak gapu kan siya. Isula boʼn lu silu mangan kan sakon, matagu gapu kan sakon. 
JHN.6.58	Sakon chi makan un lampeɏpuʼd langit, chakampun si isun chi hachiʼn makan un killan cha aappuyu, ti isulaʼn latoycha. Lu silu mangan si makan alla, matatagu si ing-inggala.” 
JHN.6.59	Imbyegan Jesus chi alla si lantudtuchuwala si sinagogan cha Judio ud Capernaum.
JHN.6.60	Achu cha disipuluslaʼn langngeɏ si alla ot kalancha, “Patunged laligat chi allaʼn suysuɏu. Silu manchongeɏ si ibyegbyegala?”
JHN.6.61	Ngim ilagammun Jesus un sin-iinguk cha disipulusla ot kalala kan chicha, “Ha machismaya kayu gapu si alla? 
JHN.6.62	Simman lin lu mailayu Alak chi Tagu un mangulin si sigud un leɏpuwala? 
JHN.6.63	Ha Ispiritun Apudyus chi mangtod si biyeg. Lappun maatod chi long-eg. Cha imbyegbyegak kan chikayu, ked lampeɏpu si Ispiritun Apudyus, ked siya mangatod si biyeg un mallalayun kan chikayu, lu mamati kayu. 
JHN.6.64	Ngim awed cha uchum kan chikayu un achipun mamati kan sakon.” Ti sigud un ammun Jesus lu silu cha achipun mamati ya ammula lu silu mangiyibit kan siya. 
JHN.6.65	Ot kalan bo Jesus, “Siya gapula un imbyegak kan chikayu un lappun tagù umali kan sakon mamati lu achipun Amak ipalubus.”
JHN.6.66	Lalipud si hachi, achu cha lan-awid un disipulusla ot achipun cha litun-ud kan siya. 
JHN.6.67	Ot ilimus Jesus kan cha simpuɏu ya chuwaʼn disipulusla, “Chikayu ngay, ha pionyu boʼn umoyon?”
JHN.6.68	Ot summongbyat si Simon Peter un kalala, “Apu, simman bo ayanmi? Sika abus chi mangibyega si ugud un mangtod si biyeg un mallalayun. 
JHN.6.69	Ked chikami, mamati kami kan ammumi un sika chi Lasantuwan un lampeɏpu kan Apudyus.”
JHN.6.70	Oli pun kalan Jesus kan chicha, “Sakon chi lamili kan chikayu un simpuɏu ya chuwa, ngim awed chi osa kan chikayu langkuwan Satalas!” 
JHN.6.71	Siyad ilugud Jesus chi mipanggop kan Judas un alak Simon Iscariote, ti ulay lu siya osa kan cha simpuɏu ya chuwaʼn disipulus Jesus, siya mangiyibit kan Jesus.
JHN.7.1	Lagamput pu alla, gilaggakay Jesus cha ili ud Galilee. Issalan umoy ud Judea, ti pilanggop cha papangat cha Judio un patoyon siya.
JHN.7.2	Chanchali piyastan cha Judio un kalanchaʼn Piyastan chi Sigey,
JHN.7.3	ot kalancha leɏakiʼn susulud Jesus kan siya, “Telam utla ked ingka ud Judea ta itullong cha disipuluslu udchi cha lakaskaschaaw un pin-am koon. 
JHN.7.4	Ti lappun tagu si mangitaɏu si kawachila lu piolaʼn ipatigammu chi long-egla. Lu lakaskaschaaw chi koom, ipailam chi long-eglu kan cha losan un tagu.” 
JHN.7.5	Ti ulay cha susuludla, achipuncha lamati kan siya.
JHN.7.6	Ot kalan Jesus kan chicha, “Chaampun chumtong chi ustuʼn timpu. Ngim chikayu, timpula losan un timpu. 
JHN.7.7	Ti cha tagu utla lubung, achipun chikayu sangaon. Ngim sakon, sangaolak kan chicha ti ibyegbyegak chi kilalawwing cha kooncha. 
JHN.7.8	Chikayu umoy makapiyasta. Achipulak umoy makapiyasta, ti chaampun gumatong chi timpuk.” 
JHN.7.9	Hachi imbyegan Jesus ot latelan ud Galilee.
JHN.7.10	Lalikmud pun cha susuludlaʼn ummoy lakapiyasta, ummoy bo si Jesus. Ngim achipun lampappailaʼn ummoy. 
JHN.7.11	Singsingngit cha papangat cha Judio siya si piyasta, un kalancha, “Chimma awedla?” 
JHN.7.12	Achu cha ug-uggud cha amod un tagu mipanggop kan siya. Kalan cha uchum, “Siya bibiɏu un tagu.” Ngim kalan cha uchum, “Chakampun, ti allilawola cha tagu.” 
JHN.7.13	Ngim lappun langilatak lan-ugud kan siya ti umogyatcha kan cha papangat cha Judio.
JHN.7.14	Langgilawa pun chi piyasta, ummoy si Jesus si templo ot lantudtuchu. 
JHN.7.15	Patunged laschaaw cha papangat cha Judio ot kalancha, “Chimma langean chi taguʼn alla si kilalaingla, achipun mit lan-iswila?”
JHN.7.16	Ot kalan Jesus kan chicha, “Ha itudtuchuk chakampun si lampeɏpu si somsomokku, ngim lampeɏpu kan Apudyus un langibuun kan sakon. 
JHN.7.17	Lu silu meɏyed un mangwa si pion Apudyus, maammuwala lu si Apudyus chi meɏpuwan chi itudtuchuk willu uwak un somsomokku. 
JHN.7.18	Ti ha taguʼn siyad uguchola lampeɏpu si uwalaʼn somsomok, siyad singsingtola michayawala. Ngim ha taguʼn siyad singtola michayawan chi langibuun kan siya, ked tuttuwa ibyegbyegala ya lappun tulila
JHN.7.19	Chakampun kamman si illidchon Moses chi lintog Apudyus kan chikayu? Ngim lippun tummuttuwa si hachiʼn lintog kan chikayu. Ti lu tiluttuwayu, achipunyu otyan simsimmok un otoyon sakon.”
JHN.7.20	Ot summongbyat cha tagu un kalancha, “Leɏapangka, silu lamlammok un mangtoy kan sika?”
JHN.7.21	Oli pun kalan Jesus, “Si lamingsan, ilagasak chi lasakit si eɏgew un man-illongan ot laschaaw kayu losan. 
JHN.7.22	Ngim chikayu, gapu ta imbilin Moses un sogyatanyu cha leɏakiʼn alakyu, sogyatanyu ulay lu Sabyechuʼn man-illongan, chakampun si Moses chi langilugi ngim tilawidyu kan cha aappuyu.
JHN.7.23	Lu sogyatanyu alak si Sabyechuʼn man-illongan ta achipun sumupling si lintog Moses, pakayuggey sumanga kan sakon, gapu ta ilagasak chi lasakit si Sabyechu? 
JHN.7.24	Achi kayu manguis gapu si intullongyu, ngim manguis kayu si ustuʼn kopyan chi manguis.”
JHN.7.25	Kalan cha uchum un tagu ud Jerusalem, “Chakampun kamman un laoy chi taguʼn pionchaʼn patoyon? 
JHN.7.26	Ilanyu ked! Alla mit un makaug-uggud kan cha tagu, ked lappun mit mibyegacha kan siya! Tuttuwa lin un ammun cha papangat un siya Kristu? 
JHN.7.27	Ammu taku lu chilu leɏpuwan chi taguʼn alla, ngim lu umali Kristu, lappun sin-ammu lu chilu meɏpuwala.”
JHN.7.28	Si lantudtuchuwan Jesus si templo, lan-ichakeɏla gingala ot kalala, “Tuttuwa kamman un ammuyu sakon? Ammuyu kamman bo leɏpuwak? Chakampun si ummaliyak si uwak un somsomok. Ti ha langibuun kan sakon ked tuttuwa, ngim achipunyu ammu siya. 
JHN.7.29	Ngim sakon, ammuk siya ti siya leɏpuwak ya siya langibuun kan sakon.”
JHN.7.30	Gapu si imbyegala, pilanggop cha papangat un chokmaan siya, ngim lappun kabyeeɏancha ti chaampun chumtong chi timpula. 
JHN.7.31	Ngim achu cha lamati kan siya ot kalancha, “Lu umali si Kristu, sinchumadlu koolaʼn lakaskaschaaw lu ha killingwan chi taguʼn alla?”
JHN.7.32	Chingngeɏn cha Pariseo un sin-aagasaas cha amod un tagu mipanggop kan Jesus. Ot lambuun cha ap-apun cha papachi ya cha Pariseo kan cha guwechan chi templo un malokma kan siya. 
JHN.7.33	Ot kalan Jesus, “Sin-akitan chi inggewak kan chikayu, ked mangulilak si langibuun kan sakon. 
JHN.7.34	Singtonyu sakon ngim achipunyu sakon maochesan, gapu ta achipun kayu makaali si ayak.”
JHN.7.35	Ot lan-iillimus cha papangat cha Judio, un kalancha, “Udman lin chi ayala un achipun taku makaochas kan siya? Ha umoy lin kan cha ilin cha Gentil un awechen cha lawatak un Judio ya lantudtuchu kan cha Gentil? 
JHN.7.36	Simma piola lin un uguchon chi kalala, ‘Singtonyu sakon ngim achipunyu sakon maochesan ya chilu ayak achipun kayu makaali.’ ”
JHN.7.37	Si alungus un eɏgew chi piyasta, ha kapotogen un eɏgew, summiked si Jesus ot chilakeɏla gingala un kalala, “Lu silu mauwaw, umali kan sakon ta umilum. 
JHN.7.38	Ti kalan chi ugud Apudyus,
JHN.7.38	‘Lu silu mamati kan sakon, siya man-ayusan chi latattaguʼn chelum
JHN.7.38	un malagu si tagu ing-inggala.’ ”
JHN.7.39	Imbyegan Jesus chi alla mipanggop si Ispiritun Apudyus un allà akit un awaton cha lamati kan siya. Si hachiʼn timpu, chaampun laatod chi Ispiritu ti chaampun chi michayawan Jesus.
JHN.7.40	Chingngeɏn ked cha tagu imbyegan Jesus, kalan cha uchum kan chicha, “Siya tuttuwaʼn propeta un uuwayon taku!”
JHN.7.41	Kalan cha uchum, “Siya si Kristu!” Ngim kalan cha uchum, “Chakampun un mampeɏpu Kristu ud Galilee! 
JHN.7.42	Ti liigili si ugud Apudyus un ha Kristu meɏpu si galak David ked miyalak ud Bethlehem un ilin Ari David.”
JHN.7.43	Ot langkalakalasi cha kasomsomkan cha tagu mipanggop kan siya. 
JHN.7.44	Pion cha uchum kan chichaʼn chokmaan siya, ngim lappun lakaiteɏod langchon kan siya.
JHN.7.45	Langulin cha guwecha si templo kan cha ap-apun cha papachi ya cha Pariseo. Ot kalan cha papangat cha papachi ya cha Pariseo, “Payuggey achi inggetong siya utla?”
JHN.7.46	Summongbyat cha guwecha, “Lappun tagù lan-ugud un isun chi taguʼn hachi!”
JHN.7.47	Ot kalan cha Pariseo kan chicha, “Ha ilallilaw chikayu bo? 
JHN.7.48	Awed kamman osa kan cha papangat cha Judio willu cha Pariseo un lamati kan siya? 
JHN.7.49	Ked cha taguʼn mamati kan siya, machusacha ti lappun ammucha mipanggop si lintog Moses.”
JHN.7.50	Ked si Nicodemus un osa kan chicha ya siya hachiʼn ummoy kan Jesus si osaʼn labi, kalala kan chicha, 
JHN.7.51	“Si lintog taku, achipun makwaʼn chusaon taku osaʼn tagu lu achipun taku yan chongɏon ya ammuwon lu simma kingwala.”
JHN.7.52	Oli pun kalancha kan siya, “Ha iGalileeka bo? Achaɏom kappay chi ugud Apudyus ta maammuwam un lappun propeta un mampeɏpuʼd Galilee.” 
JHN.7.53	Ot lansilasilacha ummoyon si byeɏoycha.
JHN.8.1	Ngim ummoy si Jesus ud Bilig Olivo. 
JHN.8.2	Labigat pun, lakawisngit langulin si templo ot ilalibungbungan cha achuʼn tagu siya. Ot ummamuy lantudtuchu kan chicha. 
JHN.8.3	Ot inggetong cha mimistulun chi lintog ya cha Pariseo osaʼn byebyaiʼn inchesanchaʼn lakachegchegas ot pilasikedcha si sangwalancha losan. 
JHN.8.4	Oli pun kalancha kan Jesus, “Mistulu, allaya osaʼn byebyai un inchesanmi un lakachegchegas. 
JHN.8.5	Si lintog taku, imbilin Moses un masapuɏʼn binbintukon chi kamatlaʼn byebyai inggala matoy. Lu sika, simma maibyegam kan siya?” 
JHN.8.6	Imbyegacha laoy ta sikapancha si Jesus ta awed mambyatayancha un mampabyasuɏ kan siya. Ngim lan-okog si Jesus un langgilila tammuchulad chi pita.
JHN.8.7	Si summisikkachen cha intuytuɏuycha lan-im-imus kan siya, summiked si Jesus ot kalala kan chicha, “Lu silu lappun byasuɏla kan chikayu, siya umulaʼn mamintuk kan siya.” 
JHN.8.8	Oli pun kasin lan-okog si Jesus ot langgilila tammuchula si pita.
JHN.8.9	Chingngeɏcha pun chi imbyegala, lasin-ossacha ummoyon, impangun chi kalakayan kan chicha. Ot ummabus si Jesus ya hachiʼn byebyai latelan un sissiyan summisiked si sangwalanla.
JHN.8.10	Hachi ked, summiked si Jesus ot kalala kan siya, “Byebyai, chimman cha? Ha lappun latelan un malusa kan sika?”
JHN.8.11	“Lappun Apu,” kalala. Ot kalan Jesus, “Ulay sakon, achipunku sika chusaon. Ingkan ngim achika mambyasuɏ kasin.”
JHN.8.12	Kasin bo lan-ugud si Jesus kan cha Pariseo, “Sakon chi silaw chi lubung. Lu silu mitun-ud kan sakon maidchen si silaw chi biyeg, ked achipun inggew si gikbot.”
JHN.8.13	Ot kalan cha Pariseo kan siya, “Sika mangitalung mantistigu si long-eglu. Chakampun si katuttuwaan chi ibyegbyegam.”
JHN.8.14	Kalan Jesus, “Ulay lu italungku tistiguwan chi long-egku, tuttuwa ibyegbyegak ti ammuk chi leɏpuwak ya ammuk chi ayak. Ngim chikayu, achipunyu ammu chi leɏpuwak ya ayak. 
JHN.8.15	Manguis kayu un isun chi tumimbuɏuy si kokòon chi tagu. Ngim sakon, chakampun si manguisak si ulay siluʼn tagu. 
JHN.8.16	Ngim lu kuisok chi tagu, ustu mangkukuisku, ti chakampun si sakon abus chi manguis ngim chikamin chuwa kan Amak un langibuun kan sakon. 
JHN.8.17	Liigili si lintogyu un lu man-ulud chi ibyegan cha chuwaʼn tistigu, tuttuwa ibyegacha.
JHN.8.18	Tistiguwak chi long-egku ya si Amak un langibuun kan sakon tistiguwala bo sakon.”
JHN.8.19	Ot ilimuscha kan siya, “Chimma awechen amam?” Summongbyat si Jesus, “Achipunyu ammu sakon ya achipunyu bo ammu si Amak. Lu ammuyu sakon, katchi boʼn am-ammuyu si Amak.”
JHN.8.20	Imbyegan Jesus cha laoy si lantudtuchuwala si lugeɏ un mangiggaancha si pilak si templo. Ngim lappun lalokma kan siya ti chaampun chumtong chi timpula.
JHN.8.21	Ot kalan bo Jesus kan chicha, “Chumtong chi timpuʼn inyakon, ked singtonyu sakon. Ngim achipun kayu makaoy si ayak, ti matoy kayuʼn achipun mapakawan chi byasuɏyu.”
JHN.8.22	Oli pun kalan cha papangat cha Judio, “Palaggey ibyegaʼn achipun taku makaoy si ayala? Ha otoyola lin chi long-egla?”
JHN.8.23	Ot kalan Jesus kan chicha, “Chikayu, utla lubung chi lampeɏpuwanyu ked ha ammuyu ked mipanggop si lailubungan. Ngim sakon, lampeɏpuwak ud langit, ked ha somsomokku ked lailangitan. 
JHN.8.24	Siya langibyeg-ak kan chikayu un matoy kayuʼn achipun mapakawan chi byasuɏyu lu achipun kayu mamati un Sakon chi imbyegak.”
JHN.8.25	Ot ilimuscha, “Silu ka lù?”
JHN.8.25	Summongbyat si Jesus un kalala, “Ha imbyegbyegak kan chikayu malipud si chamchamu inggala si sala. 
JHN.8.26	Achu mibyegak mipanggop kan chikayu ya achu bo ipabyasuɏk kan chikayu. Ngim tuttuwa langibuun kan sakon, ti ibyegak kan cha tagu si lubung cha chingngeɏk kan siya.”
JHN.8.27	Ngim achipun cha laawatan un si Amalaʼn Apudyus chi imbyegbyegala. 
JHN.8.28	Ot kalan Jesus kan chicha, “Sakon un Alak chi Tagu lu ilansaak kan chikayu si krus, siya mangammuwanyu un sakon chi ibyegbyegak. Katchi boʼn lappun kook un iyabusku, ngim ibyegak chi intudtuchun Amak kan sakon. 
JHN.8.29	Ked ha langibuun kan sakon, iinggew kan sakon. Achipunla sakon telan ti pasigku koon cha pipiola.” 
JHN.8.30	Achu cha lamati kan siya si chingngeɏcha imbyegala.
JHN.8.31	Ot kalan Jesus kan cha Judio un lamati kan siya. “Lu potgonyu losan un intudtuchuk, chikayu chi tuttuwaʼn disipulusku. 
JHN.8.32	Ked maammuwanyu katuttuwaan, ked ha katuttuwaan chi manwayawaya kan chikayu.”
JHN.8.33	Ot kalan cha Judio, “Galak chikami kan Abraham ya lappun lammusassuwanmi. Puggey ibyegan mawayawayaan kami?”
JHN.8.34	Ot kalan Jesus kan chicha, “Tuttuwa allaʼn ibyegak kan chikayu. Lu silu ig-iggalan makabyasuɏ, siya musassun chi byasuɏ. 
JHN.8.35	Ha musassu, ked achipun mibilang un chogan chi paminya ing-inggala. Ngim ha tuttuwaʼn alak, ked mibilang un chogan chi paminya si ing-inggala. 
JHN.8.36	Ked lu Alak Apudyus chi manwayawaya kan chikayu, tuttuwaʼn mawayawayaan kayu.
JHN.8.37	“Ammuk un galak chikayu kan Abraham. Ngim pionyuʼn otoyolak, ti issanyu chi tudtuchuk. 
JHN.8.38	Siya uguchok chi chingngeɏk kan Amak, ngim chikayu, siya koonyu imbyegan amayu.”
JHN.8.39	Ot kalan cha Judio, “Si Abraham chi amami.”
JHN.8.39	Kalan Jesus kan chicha, “Lu tuttuwaʼn galak chikayu kan Abraham, koonyu otyan chi killingwala. 
JHN.8.40	Lappun uchum si imbyegak kan chikayu lu achi abus chi katuttuwaan un chingngeɏk kan Apudyus. Ngim pilanggopyuʼn otoyon sakon. Lappun katchi si killingwan Abraham. 
JHN.8.41	Pin-ayu koon chi kokòon amayu.” Ot kalancha kan siya,
JHN.8.41	“Chakampun si aggabyak kami ti ossaan chi amami, si Apudyus mismu.”
JHN.8.42	Ot kalan Jesus kan chicha, “Lu tuttuwaʼn Apudyus chi amayu, ay-ayatonyu otyan sakon ti leɏpuwak kan Apudyus, siya un awechak utla si sala. Chakampun si ummaliyak si uwak un angos, ngim imbuulak kan Apudyus. 
JHN.8.43	Payuggey achi maawatan chi ibyegbyegak? Simman ti achipunyu pion un chongɏon chi ugudku. 
JHN.8.44	Aalak chikayu kan Satalas un amayu ked pionyu boʼn koon chi piola. Kapapatoy siya lalipud si chamu inggala sala ya lappun mansagungala si katuttuwaan ti lappun katuttuwaan kan siya. Lu mantuli, koola lisigud un kokòola ti latuli siya ya siya bo puun cha tuli. 
JHN.8.45	Ngim sakon, ibyegak chi katuttuwaan kan chikayu, ked siya achipunyu mamatiyan kan sakon. 
JHN.8.46	Awed osa kan chikayu un mampaloklok un lakabyasuɏak? Lappun. Lu ibyegak chi katuttuwaan kan chikayu, pakayuggey achi mamati? 
JHN.8.47	Ha tuttuwaʼn aalak Apudyus ked chongɏoncha ya mamaticha si ugud Apudyus. Ngim chakampun si aalakla chikayu, hachi gapulaʼn achipun kayu chumngeɏ ya mamati.”
JHN.8.48	Oli pun kalan cha Judio kan Jesus, “Ha chakampun kamman si tuttuwa imbyegami un iSamariaka
JHN.8.49	Ot kalan Jesus, “Achipulak laaɏan, ti pachayawak si Amak. Ngim chikayu, imbibiinyu sakon. 
JHN.8.50	Chakampun si singsingtok chi michayawak ngim awed chi osaʼn mangiyis-isngit si michayawak, ya siya mismu manguis kan cha mangibibiin kan sakon. 
JHN.8.51	Tuttuwa allaʼn ibyegak kan chikayu, lu silu mamati si ugudku, ked achipun matoy si ing-inggala.”
JHN.8.52	Kalan cha Judio kan siya, “Lapaloklokanmi si salaoy un laaɏanka. Latoy mit si Abraham ya cha propeta, ked ibyegam un lu silu mamati si ugudku achipun pulus matoy. 
JHN.8.53	Ha langatngatuka kamman lu si Abraham un amami ya cha propeta? Latoy cha mit losan. Silu malomsomkam si long-eglu?”
JHN.8.54	Oli pun summongbyat si Jesus, “Lu italungku ichayaw chi long-egku, lappun simbin chi katchin chayaw. Ti ha mangipachayaw kan sakon, ked si Amak un kalanyuʼn Apudyusyu. 
JHN.8.55	Ngim achipunyu am-ammu siya, ngim am-ammuk siya. Lu ibyegak un achipunku tagammu siya, latuliyak un isuyu. Ngim am-ammuk siya ya tumuttuwaak si ugudla. 
JHN.8.56	Lagalas si Abraham un apuyu, ti lamlamaola un mitullong chi gumatngak utla ot intullongla ot laganggalasan.”
JHN.8.57	Kalan cha Judio kan siya, “Ma in-ilom un langitullong kan Abraham, un chaan malimampuɏu tawonlu?”
JHN.8.58	Ot kalan Jesus, “Tuttuwa allaʼn ibyegak kan chikayu, chaampun miyalak si Abraham, ked sigud un illiinggewak.” 
JHN.8.59	Oli pun langagamkamcha si byetu ta bintukon cha siya, ngim lantaɏu si Jesus ot ummoyon si templo.
JHN.9.1	Si lalidtidchaɏalan Jesus, intullongla leɏakiʼn liyalak un kuɏap. 
JHN.9.2	Ot ilimus cha disipulusla kan siya, “Mistulu, silu lakabyasuɏ si lakuɏapan chi allaʼn leɏaki? Siya willu cha chachakkeɏla?”
JHN.9.3	Ot summongbyat si Jesus, “Chakampun si byasuɏla willu byasuɏn cha chachakkeɏla lakuɏapala. Lakuɏap siya ta mipain-an chi kilabyelin Apudyus kan siya. 
JHN.9.4	Masapuɏʼn koon taku cha ipakawachin chi langibuun kan sakon si eɏgew, ti lu chumtong chi labi lappun waya takuʼn mangwa. 
JHN.9.5	Si kaawedkud chi pita, sakon chi silaw un mansilaw si somsomok cha tagu.”
JHN.9.6	Ilugud ked Jesus laoy, tummuppa si pita ot inggamosla, pummitok pun, impakpakla si atan chi lakuɏap. 
JHN.9.7	Ot kalala kan siya, “Ingka mancheup si lalabbungan ud Siloam.” (Ha pion chi Siloam un uguchon ked libuun). Ot ummoy chi kuɏap lancheup ot langulin un makatullong.
JHN.9.8	Si intullong cha cheegla ya cha taguʼn siya hachiʼn lampalpalimus, kalancha, “Chakampun oyya si laoy chi taguʼn pin-a umaammuy utla un mampalpalimus?” 
JHN.9.9	Kalan cha uchum, “O, siya!”
JHN.9.9	Ngim kalan bo cha uchum, “Lai, man-issu-issucha abus.”
JHN.9.9	Ot kalan chi lakuɏap, “Sakon chi hachi.”
JHN.9.10	Ot ilimuscha kan siya, “Simma in-ilom un makatullong si sala lu?”
JHN.9.11	Ot summongbyat, “Inggew chi taguʼn Jesus chi ngachenla, tiluppaala tapuk ot inggamosla, pummitok pun, impakpakla si atak. Ot imbuunla sakon un umoy mancheup si lalabbungan ud Siloam. Ot ummoyak lancheup ot kakmaak lantullong!”
JHN.9.12	Ot kalancha kan siya, “Chimma tagun hachi lù?”
JHN.9.12	Kalala, “Chakpun ammu.”
JHN.9.13	Oli pun, illiyoycha hachiʼn leɏakiʼn lakaan chi kuɏapla si igew cha Pariseo. 
JHN.9.14	Gapu ta Sabyechuʼn eɏgew un man-illongan cha Judio chi langigamosan Jesus si pitok un langaanla si kuɏapla. 
JHN.9.15	Oli pun, ilimus cha Pariseo lu simma lakwa kan siya, un lakatullong. Ot kalala kan chicha, “Impakpakla pitok si atak ot imbuunla sakon un umoy mancheup, ot si sala lakatullongak.”
JHN.9.16	Kalan cha uchum un Pariseo, “Chakampun si lampeɏpu kan Apudyus chi tagun alla, ti achipunla tuttuwaon chi lintog mipanggop si Sabyechuʼn eɏgew un man-illongan.”
JHN.9.16	Ngim kalan bo cha uchum, “Ma in-ilon chi taguʼn malagbyasuɏ un mangwa si katchin lakaskaschaaw un isun cha alla?” Langkangkalasi somsomokcha.
JHN.9.17	Ot kasin cha bo ilimus si hachiʼn tagu, “Simma mibyegam mipanggop kan siya ti allaʼn kilaanla kuɏaplu lù?”
JHN.9.17	Insongbyatla, “Osaʼn propeta siya.”
JHN.9.18	Ngim achipun cha papangat cha Judio lamati un sigud un lakuɏap chi hachiʼn leɏaki, ot si sala makatullong inggalà impaayegcha cha amala kan ilala. 
JHN.9.19	Ot ilimuscha kan chicha, “Ha laoy chi alakyu un kalanyuʼn liyalak un kuɏap? Lu siya, simma in-ilolaʼn makatullong si salaoy?”
JHN.9.20	Ot summongbyat cha chachakkeɏla un kalancha, “Tuttuwaʼn alakmi siya ya tuttuwaʼn lisigud un kuɏap si liyalakala. 
JHN.9.21	Ngim achipunmi ammu lu hilu in-ilolaʼn makatullong si sala ya silu langaan si kuɏapla. Imusonyu kan siya, ti lootong mit ya ammula isongbyatla!” 
JHN.9.22	Laoy chi imbyegan cha chachakkeɏla ti umogyatcha kan cha papangat cha Judio. Ti lantutuɏagencha un lu silu mangibyegan Jesus chi Kristu, peɏyawoncha si sinagogan cha Judio. 
JHN.9.23	Siya langibyeg-an cha chachakkeɏla un, “Lootong mit, imusonyu kan siya!”
JHN.9.24	Oli pun impidwa cha ilayagen chi leɏakiʼn lakaan chi kuɏapla ot kalancha kan siya, “Isapatam si sangwalan Apudyus un ibyegam chi katuttuwaan! Ammumiʼn malagbyasuɏ hachiʼn tagu!”
JHN.9.25	Ot kalan chi leɏaki, “Achipunku ammu lu malagbyasuɏ willu achipun. Ngim ha abus un tagammuk, sigud un lakuɏapak ked si sala makatullongak.”
JHN.9.26	Ot kalancha kan siya, “Simma kingwala kan sika? Simma in-ilolaʼn langaan si kuɏaplu?”
JHN.9.27	Ot kalala bo, “Imbyegak kabbo kan chikayu, ngim achipunyu patiyon. Puggey, ha pionyuʼn chongɏon kasin? Ha pionyu boʼn mambyalin disipulusla?”
JHN.9.28	Ot langig-iggaancha siya un kalancha, “Sika disipulusla ngim disipulus chikami kan Moses. 
JHN.9.29	Ammumin lakaugud si Apudyus kan Moses, ngim lu hachiʼn tagu, achipunmi ammu lu silu leɏpuwala.”
JHN.9.30	Ot kalala kan chicha, “Maschaawak kan chikayu! Achipunyu ammu leɏpuwala, ngim kilaanla kuɏapku! 
JHN.9.31	Ammu taku mit un achipun Apudyus chongɏon cha malagbyasuɏ. Ngim lu silu manchayaw kan siya ya mangwa si piola, siya chongɏola. 
JHN.9.32	Lalipud si chamchamun chi lubung, lappun ladngeɏ si tagu un langaan si kuɏap chi osaʼn liyalak un kuɏap. 
JHN.9.33	Lu chakampun kan Apudyus chi leɏpuwala, achipun makakopya si kamatla.”
JHN.9.34	Silongbyatancha siya, “Liyalakkaʼn malagbyasuɏ, ked puggey chikami tudtuchuwan?” Ot pileɏyawcha siya si sinagoga.
JHN.9.35	Chingngeɏn pun Jesus chi lakwa kan siya, singngitla siya ot inchesala pun, kalala, “Ha mamatika kan Sakon un Alak chi Tagu?”
JHN.9.36	Ot kalan chi hachiʼn leɏaki, “Apu, silu lait un tagu ta mamatiyak kan siya!”
JHN.9.37	Ot kalan Jesus kan siya, “Intullonglu siya, ti siya makaug-uggud kan sika!”
JHN.9.38	Ot kalala, “Apu, mamatiyak!” Ot lampalintuming lanchayaw kan siya.
JHN.9.39	Ot kalan Jesus, “Ummaliyak utla pita ta kuisok cha tagu, ta cha lakuɏap ked makatullong. Ngim cha mangibyegaʼn makatullong, ked sissiyan makukuɏapcha.”
JHN.9.40	Chingngeɏn cha uchum un Pariseo un likaslang si hachi chi ilugudla ot ilimuscha, “Piom un uguchon, lakuɏap kami bo?”
JHN.9.41	Oli pun kalan Jesus kan chicha, “Lu lakuɏap kayu, lappun otyan mambyasbyasuɏanyu. Ngim allat pun un kalanyuʼn makatullong kayu, piolaʼn uguchon un sissiyan mambyasbyasuɏ kayu.”
JHN.10.1	Oli pun ilugud Jesus chi pangngalig alla kan chicha, “Tuttuwa allaʼn ibyegak kan chikayu. Ha taguʼn achipun lumlok si sawang chi pukochen cha keɏlilu, ngim sumakay si sabyaliʼn chaɏan, ked man-aakaw ya tulisan. 
JHN.10.2	Ngim ha taguʼn mangoy si ustuʼn sawang, siya man-aayyuwan kan cha keɏlilu. 
JHN.10.3	Ked ha man-aachug si sawang iwalitla para kan siya. Ked chongɏon cha keɏlilu gingala lu ayagela chi ngachencha, ked ipalawala chicha. 
JHN.10.4	Ked lu illawala chicha, siya mamangpangu ked tun-uchon cha keɏlilu siya ti milasincha gingala. 
JHN.10.5	Achipuncha tun-uchon lu sabyali ngim umawidcha, ti achipuncha milasin chi gingala.” 
JHN.10.6	Ngim achipun cha tagu laawatan chi piolaʼn ibyega chi allaʼn pangngalig.
JHN.10.7	Oli pun kasin lan-ugud si Jesus, “Tuttuwa allaʼn ibyegak kan chikayu. Sakon chi sawang un lumlokan cha keɏlilu. 
JHN.10.8	Losan un ummun-ula lu sakon ked man-aakaw ya tulisan, ngim achipun cha keɏlilu chingngeɏ chicha. 
JHN.10.9	Sakon chi sawang. Lu silu lumlok mangoy kan sakon, matatagu ya makwaʼn lumlok ya lumawa umoy mangan.
JHN.10.10	“Umali man-aakaw ta man-akaw, pumatoy ya manyam-an. Ngim sakon, ummaliyak ta idchek cha tagu si biyeg, biyeg un lappun mangkuɏangala.”
JHN.10.11	Sakon chi bibiɏuʼn man-aayyuwan. Ha bibiɏuʼn man-aayyuwan ichuyala biyegla mipagapu kan cha keɏlilula. 
JHN.10.12	Ha matangchelan un man-aachug, telala ya umawid lu itullongla cha atap un ayam un umali, ti chakampun un ustun man-aayyuwan ya singkuwa kan cha keɏlilu. Ked ha atap un ayam, kalola uchum un keɏlilu ya pilabuɏakala chicha. 
JHN.10.13	Umawid chi matangchelan ti siyad gamgamala tangchenla kan achipunla kekengaan cha keɏlilu. 
JHN.10.14	Sakon chi bibiɏu un man-aayyuwan. Ammuk cha keɏliluk ya am-ammucha bo sakon. 
JHN.10.15	Ked isula boʼn tagammuwak si Ama, ya tagammuk bo si Ama ked ichuyak chi biyegku para kan cha keɏlilu. 
JHN.10.16	Awed cha uchum un keɏliluk un achipun lilamung si pukochen alla.
JHN.10.17	“Ay-ayatolak si Ama ti sisasagalaak un mangichuya si biyegku, ti mataguwak kasin. 
JHN.10.18	Lappun makaaɏa chi biyegku. Ichuyak si piok. Kalobbongak un mangichuya si biyegku ya kalobbongak boʼn aɏan kasin. Ti siya imbilin Amak un kook.”
JHN.10.19	Gapu si imbyegan Jesus kan chicha, langkangkalasi somsomok cha Judio ot lagodwacha. 
JHN.10.20	Achu kan chicha langibyegbyegan, “Allat chi aɏanla! Latingang siya! Payuggey chochongɏon siya lù?”
JHN.10.21	Ngim kalan cha uchum, “Chakampun si katla ugud chi laaɏan! Ha chadchawat gey ya kaalon aɏan chi kuɏap chi tagu?”
JHN.10.22	Ummagilid pun, inggew chi Piyastan chi Mangikagasmokan si Langichatulan si Templo ud Jerusalem. 
JHN.10.23	Ot malidtidchaɏan si Jesus si sawang chi templo, un ngadloncha Kallangan Solomon.
JHN.10.24	Ot ilalibungbungan cha Judio siya ot ilimuscha, “Kam-amma mangibyeg-am si katuttuwaan? Ibyegam chi tuttuwa! Ha sika si Kristu?”
JHN.10.25	Summongbyat si Jesus, “Imbyegak kabbo kan chikayu, ngim achipunyu sakon pilatpati. Ha kawachin lampeɏpu si kalobbongan Amak chi mampaloklok si mipanggop kan sakon. 
JHN.10.26	Ngim achi kayu pun mamati, ti chakampun si keɏliluk chikayu. 
JHN.10.27	Ti chongɏon cha keɏliluk chi gingak ya ammuk bo chicha ya tun-uchoncha sakon. 
JHN.10.28	Ked idchek chicha si biyeg un mallalayun ked achipun cha pulus misila kan Apudyus. Ked lappun makapɏos kan chicha kan sakon. 
JHN.10.29	Si Amak un langatod kan chicha kan sakon ked siya kangatuwan si losan
JHN.10.30	Sakon ya si Ama, os-ossaan kami.”
JHN.10.31	Langagamkam cha Judio kasin si byetu ta bintukoncha siya. 
JHN.10.32	Ot kalan Jesus, “Achu killingwak un mangkabyaɏu un impakwan Ama kan sakon si sangwalanyu. Ked silu kan cha alla gapun chi mamintukanyu kan sakon?”
JHN.10.33	Ot summongbyatcha un kalancha, “Chakampun si cha bibiɏuʼn killingwam chi mamintukanmi kan sika, ngim gapu si ilugudluʼn sumupling kan Apudyus. Ti tagu ka abus, ked lambyalilom Apudyus chi long-eglu!”
JHN.10.34	Ot kalan Jesus, “Liigili si lintogyuʼn Judio un kalan Apudyus, ‘Chikayu, apudyus kayu bo.’
JHN.10.35	Ammu taku un katuttuwaan chi losan un liigili si ugud Apudyus. Ked cha aappu taku un langidchela si ugudla, ked ilawagela chicha un apudyus. 
JHN.10.36	Sakon, chilutukalak kan Ama ot imbuulak utla lubung. Ot gapu ta imbyegak un sakon chi Alak Apudyus, ibyegayuʼn lan-uguchak si sumupling kan Apudyus? 
JHN.10.37	Lu achipunku koon cha kawachin Amak, achipun masapuɏʼn patiyolak. 
JHN.10.38	Ngim lu kook cha kawachin Amak, ulay lu achipunyu sakon patiyon, patiyonyu otyan cha pin-ak koon ta mapaloklokanyu un awed si Amak kan sakon ya awechak si Ama.”
JHN.10.39	Oli pun, pilachascha bo chokmaan siya, ngim pummuɏupuɏ ummawid. 
JHN.10.40	Ot ummoy kasin si Jesus si chomangon chi chewwang un Jordan, si lugeɏʼn lambunyagen John ot illinggew udchi. 
JHN.10.41	Ot achu cha taguʼn ummoy kan siya ot kalancha, “Lappun lakaskaschaaw si killingwan John, ngim tuttuwa losan cha imbyegbyegala mipanggop kan Jesus.” 
JHN.10.42	Ot achu cha taguʼn lamati kan siya udchi.
JHN.11.1	Inggew chi leɏakiʼn lasakit un mangngachen Lazarus ud Bethany, un ilin cha Mary kan Martha un suludla. 
JHN.11.2	Si Mary hachiʼn langisiit si mambyangun apɏus si ikin Jesus ot pilulasala si buukla.
JHN.11.3	Ot lambuun cha Mary kan suludlaʼn Martha si umoy mangibyega kan Jesus, “Apu, lasakit chi biɏunluʼn ay-ayatom.” 
JHN.11.4	Chingngeɏn pun Jesus, kalala, “Achipun Lazarus ikatoy chi sakitla. Ngim makwa alla ta michayaw si Apudyus ya siya bo mipachayawan chi Alak Apudyus.”
JHN.11.5	Ay-ayaton Jesus cha mansusulud un: si Mary, Martha ya si Lazarus. 
JHN.11.6	Chingngeɏn pun Jesus un lasakit si Lazarus, illinggew yan si iliʼn inggewala si chuwaʼn eɏgew. 
JHN.11.7	Oli pun kalala kan cha disipulusla, “Intaku kasin ud Judea.”
JHN.11.8	“Mistulu,” insongbyat cha disipulusla, “Apu, si lummaus un eɏgew amas cha Judio bintukon sika ked piom boʼn kasin mangulin udchi?”
JHN.11.9	Kalan Jesus, “Chakampun kamman si simpuɏu ya chuwaʼn uras chi osaʼn eɏgew? Ked lu malidtidchaɏan chi tagu si eɏgew, achipun misabyangtu ti mailala chi chaɏan. 
JHN.11.10	Ngim lu labi malidchaɏalala, misabyangtu ti manggikbot ya lappun silaw.”
JHN.11.11	Imbyegan pun Jesus chi hachi, inyutupla kalan un, “Lasusuyop chi biɏun takuʼn Lazarus ngim inyak byangolon siya.”
JHN.11.12	Ot kalan cha disipulusla, “Apu, lu lasusuyop siya, lumin-awa mit laing.” 
JHN.11.13	Ha pion Jesus un ibyega ked latoy si Lazarus ngim kalancha lu lasusuyop un tuttuwa.
JHN.11.14	Oli pun impakaawat Jesus kan chichaʼn, “Latoy si Lazarus. 
JHN.11.15	Ngim gapu kan chikayu, matetteɏokak ti mippulak udchi, ta mamati kayu. Intaku si awechela.”
JHN.11.16	Ot kalan Thomas un ngadloncha Kapin kan cha kadwalaʼn disipulus, “Intaku losan ta makakatoy taku kan siya.”
JHN.11.17	Gummatong pun cha Jesus ud Bethany, laammuwalaʼn mikapat eɏgew chi langimbolancha kan Lazarus. 
JHN.11.18	Ha iliʼd Bethany, ked umoy si tiɏun kilamitro kaachayulad Jerusalem. 
JHN.11.19	Achu cha Judioʼn ummoy lamebyeaw kan cha Martha ya Mary.
JHN.11.20	Chingngeɏn ked Martha un allat un ased si Jesus, ummoyla ilabot siya. Ngim latelan si Mary ud uwacha. 
JHN.11.21	Ot kalan Martha kan Jesus, “Apu, lu awedka otyan utla, achipun latoy chi suludku! 
JHN.11.22	Ngim ammuk un ulay si sala, idchon Apudyus lu silu chawatom kan siya.”
JHN.11.23	Ot kalan Jesus kan siya, “Umuli matagu kasin chi suludlu.”
JHN.11.24	Ot kalan Martha kan siya, “Ammuk un umuli matagu kasin lu alungus chi eɏgew.”
JHN.11.25	Ot kalan Jesus kan siya, “Sakon chi malagu kasin si tagu ya sakon bo mangatod si biyeg un mallalayun. Lu silu mamati kan sakon, ulay lu matoy, matagu siya kasin. 
JHN.11.26	Ked cha hachiʼn matattagu ya mamati kan sakon, achipuncha pulus matoy. Ha patiyom laoy?”
JHN.11.27	Summongbyat si Martha, “O Apu, mamatiyak un sika si Kristu un Alak Apudyus un ummali utla lubung.”
JHN.11.28	Imbyegan ked Martha hachi, ummoy ud uwacha ot ilayagela si Mary un suludla ot inyaggakawla kalan, “Allat chi Mistulu ked impaayeg chika.” 
JHN.11.29	Chingngeɏn ked Mary, lelibbyat ot ummoyla ilabot si Jesus. 
JHN.11.30	Chaampun michuum si Jesus si ili, ngim sissiya si lugeɏ un langabtan Martha kan siya. 
JHN.11.31	Ot litun-ud cha tagu un inggew si byeɏoy un pin-a mamebyeaw kan cha Mary si intullongchaʼn lelibbyat ya lummawa. Kalancha lu umoy man-alluwoy si lobon.
JHN.11.32	Gummatong ked si Mary si inggewan Jesus, lampalintuming si sangwalan Jesus ot kalala, “Apu, lu awedka otyan utla, achipun latoy chi suludku!”
JHN.11.33	Intullong pun Jesus un man-ibi-ibin si Mary ya cha Judioʼn lituntun-ud kan siya, kummachegu ot lasesechung chi somsomokla. 
JHN.11.34	Ot ilimusla kan chicha, “Chimma langilobolanyu kan siya?”
JHN.11.34	Kalancha kan siya, “Umalika ta itullonglu, Apu.”
JHN.11.35	Oli pun lan-ibin si Jesus.
JHN.11.36	Ot kalan cha Judio, “Itullongyu ked, amod chi man-aayatla kan Lazarus!”
JHN.11.37	Ngim kalan cha uchum kan chicha, “Pilatullongla cha lakuɏap, ot achipunla otyan bo intuluk si Lazarus un latoy.”
JHN.11.38	Ot lasesechung bo kasin chi somsomok Jesus si ummachali si lobon. Hachiʼn lobon ked gongeb un loombyen si byetu. 
JHN.11.39	Kalan Jesus, “Kaalonyu byetu.”
JHN.11.39	Ngim kalan Martha un sulud chi latoy, “Apu, bummangtit si sala, ti mikapat eɏgew chi liimbolala!”
JHN.11.40	Kalan Jesus kan siya, “Chakampun kamman si imbyegak kan sika un lu mamatika, mitullonglu michayawan Apudyus?” 
JHN.11.41	Oli pun kilaancha byetu. Ot lantanged si Jesus ot kalala, “Ama, manyamalak ti chingngeɏm sakon. 
JHN.11.42	Ked ammuk un pasiglu chochongɏon sakon, ngim ibyegak alla gapu kan cha taguʼn allà utla ta mamaticha un imbuunlu sakon.”
JHN.11.43	Imbyegala ked hachi, impokawla kalan un, “Lazarus, lumawaka!” 
JHN.11.44	Lummawa si Lazarus. Labyabyacheɏ si luput cha imala inggala si ikila ya labussung bo lupala si panyu. Kalan Jesus kan chicha, “Ubyachenyu chi liputiput kan siya.”
JHN.11.45	Achu cha taguʼn ummoy lamebyeaw kan Mary chi langitullong si killingwan Jesus, ot lamaticha kan siya. 
JHN.11.46	Ngim ummoy cha uchum kan chicha kan cha Pariseo ot imbyegacha killingwan Jesus.
JHN.11.47	Ot cha ap-apun cha papachi ya cha Pariseo impaayegcha cha kukunsiseɏ ot kalancha, “Simma koon taku? Ti achu cha lakaskaschaaw un pin-an chi taguʼn alla killingwa! 
JHN.11.48	Lu ipayan taku siya un katlat, losan cha tagu mamati kan siya ked umali cha turay un iRome ked yam-aloncha templo ya ili taku!”
JHN.11.49	Ngim si Caiaphas un kangatuwan un pachi si hachiʼn tawon, kalala, “Lappun akit ammuyu! 
JHN.11.50	Masapuɏʼn maawatanyu un un-ulloy lu matoy chi ossaan un tagu ta mataguwan cha kaachuwan un Judio.” 
JHN.11.51	Chakampun si lampeɏpu si uwalaʼn somsomok chi ilugudla, ngim gapu ta siya chi kangatuwan un pachi si hachiʼn tawon, impadtula chi matoyan Jesus ta matagu cha kailiyalaʼn Judio. 
JHN.11.52	Ya chakampun si abus cha Judio ngim chagupola bo man-ossaalon cha losan un aalak Apudyus un liwatak si cha ili-ili. 
JHN.11.53	Malipud si hachiʼn eɏgew, lantutuɏagen cha papangat cha Judio in-ilonchaʼn mangtoy kan Jesus.
JHN.11.54	Siya gapula un achipun cha Jesus lampappaila kan cha achun taguʼd Judea, ngim ummoyon cha udchi ot ummoycha ud Ephraim, osaʼn ili un adchaliyan si lugeɏ un lappun ummili. Ot udchi illinggew kan cha disipulus.
JHN.11.55	Chanchali Piyastan Lallausan. Ot summang-at cha achuʼn tagu ud Jerusalem un lampeɏpuʼd cha ili-ili ta umoycha koon chi kopyachaʼn Judio un manchiɏus si byasbyasuɏcha sakbyey un mallugi piyasta. 
JHN.11.56	Ot singsingngitcha si Jesus ot lachagupcha pun si templo, lan-iillimuscha un kalancha, “Simma kalanyu? Ha umali lin makapiyasta?” 
JHN.11.57	Ot imbilin cha ap-apun cha papachi ya cha Pariseo un lu awed sin-ammu si awechen Jesus, ipakaammucha otyan kan chicha ta chokmaancha siya.
JHN.12.1	Olom eɏgew sakbyey chi Piyastaʼn Lallausan, ummoy cha Jesus ud Bethany, un ilin Lazarus. Ha leɏakiʼn pilaulin Jesus tilaguʼn latoy. 
JHN.12.2	Inchaalancha inyutuwan chicha si hachiʼn maschom. Ot si Martha langichuslug si makan ked inggew si Lazarus un lakakan kan cha Jesus.
JHN.12.3	Ot langaɏa si Mary si kagodwan chi litro un apɏus chi nardo, un amod chi ngilalan byangbyanglu. Ot insiitla si cha ikin Jesus ot pilulasala si buukla. Ot malomchommachom chi sungsungla si byeɏoy.
JHN.12.4	Ot si Judas Escariote un alak Simon, osa kan cha disipulus Jesus un asi mangiyibit kan siya, kalala, 
JHN.12.5	“Puggey! Lilaku otyan chi byangbyanglun alla ta maatod otyan kan cha kakapus, ti manggated si pigan libu?”
JHN.12.6	Imbyegala hachi, chakampun un gapu si somsomokla kan cha kakapus, ngim gapu ta kaaakaw ya siya mamangchon si pilak ya pin-a mangaɏa si laumung.
JHN.12.7	Ngim kalan Jesus, “Achiyu biyangan siya ti inchulinla chi allaʼn byangbyanglu si eɏgew un asik milobolan. 
JHN.12.8	Mangankallayun awed cha kakapus kan chikayu
JHN.12.9	Laammuwan pun cha amo-amod un Judio un awed si Jesus ud Bethany, ummoycha udchi. Chakampun un gapu kan Jesus abus, ngim ummoycha bo intullong si Lazarus un tilagun Jesus. 
JHN.12.10	Ot lantutuɏagen cha ap-apun cha papachi un patoyon si Lazarus. 
JHN.12.11	Gapu si lakwa kan siya, achu cha Judio un summila kan chicha ot lamaticha kan Jesus.
JHN.12.12	Labigat pun, chingngeɏn cha amo-amod un taguʼn ummoy lakapiyastaʼd Jerusalem un allat un ased si Jesus. 
JHN.12.13	Ot langaɏacha si byaing chi palma ot ummoycha ilabot siya un inyip-ipkawcha, “Machaychayaw si Apudyus!
JHN.12.14	Ot langabyayu si Jesus si ayyubun chi changki un inchesanmi, ti liigili si ugud Apudyus,
JHN.12.15	“Achi kayu umogyat, chikayuʼn taguʼd Jerusalem ti umali Ariyu
JHN.12.15	un mangakabbyayu si ayyubun chi changki.”
JHN.12.16	Achipun cha disipulus Jesus laawatan chi lakwa si hachiʼn timpu. Ngim langulin pun si Jesus ud langit, asicha ot laslasmok chi lakwa kan siya, un katungpaɏan chi liigili.
JHN.12.17	Cha amod un taguʼn langitullong si langayagen Jesus kan Lazarus un lummawa si lobon ot pilaulila tilagu siya, imbyegbyegacha chi lakwa. 
JHN.12.18	Ot amod cha taguʼn ummoy langabot kan Jesus ti chingngeɏcha allaʼn killingwalaʼn lakaskaschaaw. 
JHN.12.19	Ot kalan cha Pariseo, “Ilanyu, lappun makwa taku! Ti losan cha tagu sumuɏut kan siya.”
JHN.12.20	Cha uchum un Griego un chakampun si Judio ummoycha lakapiyasta ud Jerusalem ta umoycha manchayaw kan Apudyus. 
JHN.12.21	Ummoycha kan Philip un iBethsaida, un osaʼn ili ud Galilee. Ot kalancha, “Apu, pionmi un itullong si Jesus.” 
JHN.12.22	Ot ummoy Philip imbyega kan Andrew ot ummoychaʼn chuwa imbyega kan Jesus.
JHN.12.23	Kalan Jesus kan chicha, “Gummatong chi timpu un michayawan chi Alak chi Tagu. 
JHN.12.24	Tuttuwa allaʼn ibyegak kan chikayu. Achipun umachu chi bukeɏ lu achipun mimuɏa si pita ya matoy. Sissiyan ossaan. Ngim lu mimuɏa ya tummubu, asi ot mamunga si achu. 
JHN.12.25	Lu silu mamotpotog si biyegla ked mataɏakla mit laing. Ngim lu silu mangibilang si biyegla utla lubung un lappun potogla, ked matatagu ing-inggala. 
JHN.12.26	Lu silu mansimbi kan sakon, masapuɏʼn tun-ucholak. Ta lu chilu ayak, awed kayu bo un disipulusku. Ked pachayawan Amak cha mansimbi kan sakon.”
JHN.12.27	Ot intuɏuy Jesus un lan-ugud, “Si sala, mansigeb chi angosku ked simma kook? Ibyegak, ‘Ama, ilisim sakon si salaʼn uras.’ Ngim siya mit chi panggop chi ummaliyak ta lasatok si salaʼn uras cha allaʼn ligat.” 
JHN.12.28	Ot lalluwalu si Jesus un kalala, “Ama, ipailam chi kilachayawlu!” Ot inggew chi ginga un lampeɏpuʼd langit, un kalala, “O, impailak chi kilachayawku ked ichaychayawku bo kasin!”
JHN.12.29	Ot chingngeɏn cha taguʼn summisiked udchi chi ginga ot kalancha lu kummuchuɏ. Ngim kalan bo cha uchum, “Lakaugud chi osaʼn anghel kan siya!”
JHN.12.30	Ngim kalan Jesus kan chicha, “Ha ginga un chingngeɏyu, chakampun un gapu kan sakon, ngim gapu kan chikayu. 
JHN.12.31	Ti sala timpu un machusaan cha tagu utla lubung. Sala bo maabyakan Satalas un sinturay utla lubung. 
JHN.12.32	Ked lu mipangatuwak si krus, awisok losan cha tagu ta mamaticha kan sakon.”
JHN.12.33	Kamatchi imbyegala ta ipakaammula matoyala.
JHN.12.34	Ot summongbyat cha tagu, kalancha, “Kalan chi lintog un matatagu ing-inggala si Kristu. Mugga in-ilolaʼn kalam buggey un masapuɏʼn mipangatu chi Alak chi Tagu? Silu hachiʼn Alak chi Tagu?”
JHN.12.35	Ot lan-alig si Jesus un kalala, “Sin-akitan chi inggewan chi silaw kan chikayu. Ked masapuɏʼn ammanyu ilan chi biyegyu ti alla silaw kan chikayu ta achi chikayu ochesan si gikbot. Ha taguʼn mangoy si gikbot, achipunla ammu lu chilu kapitola. 
JHN.12.36	Ked mamati kayu si silaw un allat kan chikayu ta mambyalin kayu taguʼn chi padcha.” Imbyegan pun Jesus chi hachi, ummoyon ot achipun lampappaila kan chicha.
JHN.12.37	Ulay lu achu cha lakaskaschaaw un killingwan Jesus si sangwalancha, achipuncha pay laing lamati kan siya. 
JHN.12.38	Ta matungpaɏan chi imbyegan propeta Isaiah, un kalala,
JHN.12.38	“Apu, silu mamati si imbyegbyegami? Silu langipain-an chi Apu si kilabyelinla?”
JHN.12.39	Gapu si laoy, achipuncha makwaʼn mamati ti hachi inggilin Isaiah,
JHN.12.40	“Kiluɏap Apudyus chicha ya pilatangkinla cha somsomokcha ta achipuncha
JHN.12.40	mailasin chi katuttuwaan ya achipuncha maawatan ya achipun mangulin kan sakon, ta lu
JHN.12.40	mansagungcha kan Apudyus, pakawalola cha byasuɏcha.”
JHN.12.41	Imbyegan Isaiah alla, ti intullongla kila-Apudyus Jesus, ya imbyegbyegala mipanggop kan siya.
JHN.12.42	Ulay lu katchi, achu cha papangat cha Judio un lamati kan Jesus. Ngim achipuncha lallatak ti umogyatcha kan cha Pariseo, langked lu peɏyawoncha chicha si sinagoga. 
JHN.12.43	Ti pipioncha malayawan cha tagu kan chicha, lu malayawan Apudyus kan chicha.
JHN.12.44	Ot gumminga si Jesus un lan-ichakeɏla, “Lu silu mamati kan sakon, chakampun si sakon abus chi patiyola, ngim patiyola bo langibuun kan sakon. 
JHN.12.45	Ked lu silu langitullong kan sakon, intullongla bo langibuun kan sakon. 
JHN.12.46	Ummaliyak un silaw utla lubung ta achipun iinggew si manggikbot cha mamati kan sakon.
JHN.12.47	“Achipunku chusaon cha manchongeɏ si ugudku ya achipunla tuttuwaon. Ti chakampun si ummaliyak ta inyak chusaon cha tagu, ngim ummaliyak ta taguwok chicha. 
JHN.12.48	Ngim awed chi malusa si tagu un mangissan kan sakon ya achipunla patiyon chi intudtuchuk. Ti ha ugud un imbyegbyegak chi mismu un malusa kan siya si alungus chi eɏgew. 
JHN.12.49	Losan un imbyegbyegak, chakampun si somsomokku lampeɏpuwala ngim lampeɏpu kan Ama un langibuun kan sakon. Siya imbilinla cha losan un ibyegak. 
JHN.12.50	Ked ammuk un mangatod si biyeg un mallalayun chi bilinla. Lu silu ibyegak, ibyegak chi imbilin Ama kan sakon.”
JHN.13.1	Si eɏgew sakbyey un Piyastan chi Lallausan, ammun Jesus un chilumtong chi timpuʼn malelala si lubung ked mangulin kan Amala. Lalipud si chamchamu, ilay-ayatla cha tagula utla lubung. Ked si sala impappailala ayatla kan chicha inggala si alungus chi eɏgew.
JHN.13.2	Si hachiʼn labi un mangamangalan Jesus ya cha disipulusla, impaspasmok Satalas kan Judas un alak Simon Iscariote un iyibitla si Jesus. 
JHN.13.3	Ammun Jesus un illidchon Amala kan siya cha losan un kilabyelin. Ammula bo un Apudyus chi leɏpuwala ya siya bo mangulilala.
JHN.13.4	Ot summiked si Jesus ot kilaanla takpin chi silupla ot takchola si tuweɏya awakla. 
JHN.13.5	Ot kiloala peɏatu si chelum ot byebyeɏala ikin cha disipulusla asila ot pilulasan si tuweɏyan imbobodla si awakla.
JHN.13.6	Ot lichuum pun kan Simon Peter, kalan Peter kan siya, “Apu, ha byebyeɏam cha ikik?”
JHN.13.7	Summongbyat si Jesus, “Achipunlu maawatan si sala chi pin-ak koon, ngim asim maawatan.”
JHN.13.8	Ot kalan Peter kan siya, “Achipunku iteun un byebyeɏam cha ikik.”
JHN.13.8	Ot kalan Jesus, “Lu achipunku byebyeɏan cha ikim, achipunka mibilang un disipulusku.”
JHN.13.9	Insongbyat Peter, “Apu lu katlat, chakampun si abus chi ikik si byebyeɏam, ulay cha imak ya uɏuk!”
JHN.13.10	Ot kalan Jesus kan siya, “Ha lagamput lan-omos, achipun masapuɏʼn man-omos kasin ti lagamput pummeɏkas. Abus chi ikila masapuɏʼn mabyebyeɏan. Pummeɏkas kayu losan, ngim awed kan chikayu osaʼn achipun.” 
JHN.13.11	Ti ammun Jesus chi mangiyibit kan siya, ked hachi kalalan, “Pummeɏkas kayu losan, ngim ossaan chi achipun.”
JHN.13.12	Gilamput pun Jesus bilebyeɏan cha ikicha, kasinla illigga takpin chi silupla ot ummamuy. Ot ilimusla kan chicha, “Ha maawatanyu killingwak kan chikayu? 
JHN.13.13	Ngadlonyu sakon un ‘Mistulu’ ya ‘Apu,’ ked ustu mit chi imbyegayu ti tuttuwa. 
JHN.13.14	Ked lu sakon un Apuyu ya Mistuluyu, lamebyeɏ kan cha ikiyu, masapuɏʼn man-asibyeɏbyeɏ kayu bo si cha ikiyu. 
JHN.13.15	Killingwak laoy ta awed mantuɏachenyu, ta koonyu bo isun chi killingwak kan chikayu. 
JHN.13.16	Tuttuwa allaʼn ibyegak kan chikayu: lappun musassu un langatngatu lu ha ap-apula, ya lappun bo bubùulon un langatngatu lu ha langibuun kan siya. 
JHN.13.17	Allat pun un laawatanyu cha laoy, pian kayu lu koonyu.
JHN.13.18	“Chakampun un chikayu losan chi mangibyeg-ak, ti ammuk cha chilutukak. Ngim masapuɏʼn matungpeɏ liigiliʼn ugud Apudyus un kalala, ‘Ha taguʼn lakaubung kan sakon, siya mangiyibit kan sakon.’
JHN.13.19	Ibyegak alla kan chikayu si sala sakbyey un makwa, ta lu makwa, mamati kayu un sakon chi Kristu. 
JHN.13.20	Tuttuwa allaʼn ibyegak kan chikayu: lu silu mangawat si taguʼn ibuunku, ilawatla sakon. Ked lu silu mangawat kan sakon, ilawatla bo langibuun kan sakon.”
JHN.13.21	Imbyegan pun Jesus chi hachi, amod chi chachauyla ot imbutaktakla, “Tuttuwa allaʼn ibyegak kan chikayu: osa kan chikayu chi mangiyibit kan sakon.” 
JHN.13.22	Ot lan-asitullong cha disipulusla, ti lappun ammucha lu silu kan chicha chi ibyegbyegala. 
JHN.13.23	Ot ummamuy si cheeg Jesus chi ay-ayatolaʼn disipulusla. 
JHN.13.24	Ot silinyasan Simon Peter siya ta imusola kan Jesus lu silu kan chicha ibyegbyegala.
JHN.13.25	Ot ummachali kan Jesus ot lisacheg kan siya ot ilimusla, “Apu, silu hachiʼn taguʼn ibyegbyegam?”
JHN.13.26	Ot kalan Jesus, “Ha taguʼn mangidchek si ilusongkuʼn tilapay, siya!” Ot illusongla pun, illidchola kan Judas un alak Simon Iscariote. 
JHN.13.27	Illaɏan ked Judas chi tilapay, lilumlok si Satalas kan siya.
JHN.13.27	Ot kalan Jesus kan siya, “Man-ikopyam lu silu piom un koon.” 
JHN.13.28	Ngim cha disipulus Jesus un lakakan kan siya, achipuncha laawatan lu silu piolaʼn ibyega kan Judas. 
JHN.13.29	Gapu ta si Judas chi mamangchon si pilakcha, kalan pun cha uchum un disipulus lu imbyegan Jesus kan siya un umoy mangngila kan cha kasapuɏancha si piyasta. Awed bo cha uchum un kalancha lu umoy mangatod si Judas si pilak kan cha kakapus. 
JHN.13.30	Ot illaɏan pun Judas chi tilapay, kakma lummawa. Labi hachiʼn timpu.
JHN.13.31	Ummoyon pun si Judas, kalan Jesus, “Si sala, michayawak un Alak chi Tagu ya michaychayaw bo si Apudyus mipagapu kan sakon. 
JHN.13.32	Ked lu mapachayawan si Apudyus kan sakon, si Apudyus bo mangipachayaw kan sakon un Alak chi Tagu ked kakmala koon.
JHN.13.33	“Aalakku, achipun mabyeyeg chi inggewak kan chikayu. Oli ot singtonyu sakon, ked isun chi imbyegak kan cha papangat cha Judio, siya bo ibyegak kan chikayu, un achipun kayu makaoy si ayak. 
JHN.13.34	Awed chi baru un bilin un idchok kan chikayu: masapuɏʼn man-asiayat kayu. Isun chi man-aayatku kan chikayu, kamatlat bo un man-asiayat kayu. 
JHN.13.35	Ti lu man-asiayat kayu, siya mangagammuwan cha losan un tagu un disipulusku chikayu.”
JHN.13.36	Kalan Simon Peter kan Jesus, “Apu, chimma ayam lù?”
JHN.13.36	Ot summongbyat si Jesus, “Achipun makwa un mitun-udka kan sakon si sala, ngim mitun-udka si umaliʼn eɏgew.”
JHN.13.37	Kalan Peter, “Apu, paak gey achi mitun-ud kan sika si sala? Ti lakasagalaak un matoy gapu kan sika!”
JHN.13.38	Summongbyat si Jesus, “Hilu! Ha tuttuwaʼn lakasagalaka un matoy gapu kan sakon? Tuttuwa allaʼn ibyegak kan sika, sakbyey un malullakuk chi kawitan, lamitluwom sakon piluklitan.”
JHN.14.1	Oli pun kalan Jesus kan cha disipulusla, “Achi kayu machalagen ya malilibukan. Mamati kayu kan Apudyus, ya mamati kayu bo kan sakon. 
JHN.14.2	Ti achu inggewan si byeɏoy Amak, ked inyak isagala cha inggewanyu. Achipunku ibyega alla kan chikayu lu achipun tuttuwa. 
JHN.14.3	Ked lu gamputok isagala inggewanyu, mangulilak un mangaɏa kan chikayu, ta lu chilu inggewak, hachi bo inggewanyu. 
JHN.14.4	Ammuyu chaɏan un umoy si ayak.”
JHN.14.5	Ot kalan Thomas kan siya, “Apu, lappun ammumi lu chilu ayam. Ma in-ilonmi un mangammu si chaɏan?”
JHN.14.6	Ot kalan Jesus kan siya, “Sakon chi chaɏan, katuttuwaan ya biyeg. Lappun makaoy kan Ama lu achipun mangoy kan sakon. 
JHN.14.7	Lu tuttuwaʼn ammuyu sakon, ammuyu bo si Amak. Ked mallugi si sala, tuttuwaʼn am-ammuyu siya ya intullongyu siya.”
JHN.14.8	Oli pun kalan Philip kan siya, “Apu, ipailam u kan chikami si Ama ta matmat-op kami.”
JHN.14.9	Summongbyat si Jesus, “Philip, labyeyeg chi illiinggewak kan chikayu, ngim achipunlu pay laing am-ammu sakon? Ha langitullong kan sakon, intullongla bo si Amak. Puggey ibyega un ipailak si Amak kan chikayu? 
JHN.14.10	Ha achipunlu patiyon un awechak kan Amak ya awed bo si Amak kan sakon? Chakampun si lampeɏpu si somsomokku cha imbyegbyegak kan chikayu, ngim lampeɏpu kan Amak un awed kan sakon, koola chi kawachila. 
JHN.14.11	Mamati kayu un awechak kan Amak ked awed bo si Amak kan sakon. Lu achipun kayu mamati, mamati kayu gapu si allaʼn pin-ak koon.
JHN.14.12	“Tuttuwa allaʼn ibyegak kan chikayu: lu silu mamati kan sakon, koola bo cha kawachik, ya chakchakeɏ kawachila lu cha alla, ti inyak kan Amak. 
JHN.14.13	Ked lu silu chawatonyu kan Ama gapu si ngachenku, kook ta michayaw si Ama gapu si Alakla.
JHN.14.14	Lu manchawat kayu mipagapu si ngachenku, kook.”
JHN.14.15	Intuɏuy Jesus un lan-ugud, “Lu ay-ayatolak kan chikayu, koonyu cha bilinku. 
JHN.14.16	Ked chawatok kan Ama ta ibuunla mipasali kan sakon un Katuɏunganyu. Siya Ispiritun Apudyus un inggew kan chikayu ing-inggala. 
JHN.14.17	Siya mangipakaammu si katuttuwaan mipanggop kan Apudyus. Achipun makwaʼn awaton chi taguʼn achipun mamati chi Ispiritu, ti achipuncha mailasin siya ya achipuncha bo ammu siya. Ngim am-ammuyu siya, ti iinggew kan chikayu ya awed kan chikayu.
JHN.14.18	“Ked lu umoyolak, achipunku telan chikayu un isun cha ulila. Ti mangulilak kan chikayu. 
JHN.14.19	Achipun mabyeyeg ked achipun cha taguʼn achipun mamati mitullong sakon, ngim chikayuʼn mamati kan sakon, mitullongyu sakon kasin. Gapu ta mataguwak kasin, matagu kayu bo si ing-inggala. 
JHN.14.20	Lu chumtong chi hachiʼn eɏgew, siya mangammuwanyu un awechak kan Amak, ked awed kayu bo kan sakon, isun chi kilaawedku kan chikayu. 
JHN.14.21	Lu silu mangipotog ya tumuttuwa si bilinku, siya mangay-ayat kan sakon. Ked lu silu mangay-ayat kan sakon, ay-ayaton bo Amak siya. Ked ay-ayatok siya ya ipatigammuk kan siya chi mipanggop kan sakon.”
JHN.14.22	Ot kalan Judas (chakampun kan Judas Iscariote), “Apu, puggey chikamin abus chi mangipatigammuwam mipanggop kan sika, chakampun kan cha tagu utla lubung?”
JHN.14.23	Silongbyatan Jesus siya, kalala, “Cha mangay-ayat kan sakon, siya maluttuwa si ugudku. Ked ay-ayaton Amak siya, ked sakon ya si Ama umali kami inggew kan siya. 
JHN.14.24	Ha achipun mangay-ayat kan sakon, achipunla bo tuttuwaon cha ugudku. Chakampun si lampeɏpu si somsomokku cha ugudku un chingngeɏyu, ngim lampeɏpu kan Ama un langibuun kan sakon.
JHN.14.25	“Imbyegak cha alla ti awechak kan chikayu. 
JHN.14.26	Ked ha Katuɏunganyu un ibuun Ama mipagapu si ngachenku, siya Ispiritun Apudyus. Siya mantudtuchu kan chikayu si cha losan un byaleg ya ipaspasmokla losan un imbyegak kan chikayu.
JHN.14.27	“Telak kan chikayu chi mallin-awaan chi somsomokyu. Ked idchok kan chikayu lin-awa un mampeɏpu kan sakon. Chakampun un isun chi man-aatod cha tagu utla lubung chi man-aatodku kan chikayu. Achi kayu machalagen ya achi kayu malilibukan ya achi kayu umogyat. 
JHN.14.28	Chingngeɏyu imbyegbyegak kan chikayu un inyakon, ngim mangulilak kasin kan chikayu. Lu ay-ayatonyu sakon, magalasan kayu otyan ti inyak kan Ama un langatngatu lu sakon. 
JHN.14.29	Imbyegak cha alla kan chikayu sakbyey un makwa, ta lu makwa cha losan, mamati kayu.
JHN.14.30	“Chakpun mabyeyeg un makaug-uggud kan chikayu, ti umali si Satalas un ap-apun cha achipun mamati. Lappun kilabyelinla un mangituray kan sakon. 
JHN.14.31	Ngim masapuɏʼn ammuwon cha tagu utla pita un ay-ayatok si Ama. Siya gapula un kook cha losan un imbilinla kan sakon. Wayyu, intakun.”
JHN.15.1	Ot lan-alig si Jesus, un kalala, “Sakon chi ustuʼn puun chi grapes, ked si Amak chi man-aayyuwan.
JHN.15.2	Itetepangla pangapangon cha panga un achipun mamunga ya chuɏsala cha panga un mamunga-bunga ta umad-achu mambubungala. 
JHN.15.3	Pummeɏkas kayu gapu si intudtuchuk kan chikayu. 
JHN.15.4	Ituɏuyyu iinggew kan sakon ked ituɏuyku bo iinggew kan chikayu. Lu achipun kayu iinggew kan sakon, achipun kayu mamunga un isun chi panga un achipun iinggew si puunla.
JHN.15.5	“Sakon chi puun chi grapes, ked chikayu cha pangala. Lu silu iinggew kan sakon, iinggewak bo kan siya, ked achu mambubungala. Ti lu lappulak kan chikayu, lappun makwayu. 
JHN.15.6	Lu achipun chi tagu iinggew kan sakon, mibyellu siya un isun chi pangan lasopɏak. Lu meɏangu panga, uppuloncha ya soggoncha. 
JHN.15.7	Lu iinggew kayu kan sakon ya iinggew bo ugudku kan chikayu, manchawat kayu si pionyu, ked maatod kan chikayu. 
JHN.15.8	Lu mamunga kayu si achu, michaychayaw si Amak, ked mambyalin kayu disipulusku.
JHN.15.9	“Ay-ayatok chikayu un isun chi man-aayat Ama kan sakon. Ked iinggew kayu si ayatku. 
JHN.15.10	Isun chi mantututtuwak kan cha bilbilin Amak, ya inggewak si ayatla, iinggew kayu si ayatku lu tumuttuwa kayu si cha bilbilinku. 
JHN.15.11	Imbyegak cha alla kan chikayu ta iinggew otyan chi galasku kan chikayu, ya lappun otyan mangkuɏangan chi galasyu.
JHN.15.12	“Allaya bilinku kan chikayu: man-asiayat kayu un isun chi man-aayatku kan chikayu. 
JHN.15.13	Ha kachakɏan un ayat un ipailan chi tagu ked ichuyala biyegla para kan cha bubuɏunla. 
JHN.15.14	Ked chikayu cha bubuɏunku lu tuttuwaonyu cha bilinku. 
JHN.15.15	Achipunku ibilang chikayu un bubùulon, ti achipun chi bubùulon ammu chi pin-an chi ap-apula koon. Ngim ibilangku chikayu bubuɏunku, ti impakaammuk kan chikayu losan un chingngeɏk kan Amak. 
JHN.15.16	Chakampun un chikayu lamili kan sakon, ngim sakon chi lamili kan chikayu. Imbuunku chikayu ta ingkayu ya mamunga-bunga kayu si achu. Ked mantuɏuy otyan chi bungayu. Ta ulay lu silu chawatonyu kan Ama mipagapu si ngachenku, idchola kan chikayu. 
JHN.15.17	Allaya bilinku kan chikayu, man-iillayat kayu.”
JHN.15.18	Kalan Jesus kasin, “Lu sangaon chikayu kan cha achipun mamati, somsomkonyu un sakon chi ilun-ulacha silanga. 
JHN.15.19	Lu mikama kayu kan cha achipun mamati utla lubung, ayatoncha chikayu. Ngim gapu ta pililiyak chikayu, achi kayu mikama kan chicha, ked hachi mansasangaancha kan chikayu. 
JHN.15.20	Somsomkonyu imbyegak kan chikayu, un lappun bubùulon un langatngatu lu ap-apula. Lu pilaligatancha sakon, paligatancha bo chikayu. Lu tiluttuwacha intudtuchuk, tuttuwaoncha bo chikayu. 
JHN.15.21	Ngim kooncha cha alla kan chikayu gapu kan sakon, ti achipuncha ammu si Ama un langibuun kan sakon. 
JHN.15.22	Lappun otyan makabyasuɏancha lu achipulak ummali ya lakaug-uggud kan chicha. Ngim si sala, lappun manlasuncha kan cha byasbyasuɏcha. 
JHN.15.23	Lu silu mansasanga kan sakon, mansasanga bo kan Amak. 
JHN.15.24	Lappun otyan makabyasuɏancha lu achipunku killingwa chi lakaskaschaaw si sangwalancha un lappun makakopyà tagu. Ngim si sala, intullongcha killingwak ked sissiyan mansasangacha kan chikamiʼn chuwa kan Amak. 
JHN.15.25	Makwa cha laoy ta matungpeɏ hachiʼn liigili si lintogcha un kalala, ‘Mansasangacha kan sakon un lappun gapula.’ ”
JHN.15.26	Ot kalala bo, “Ibuunku kan chikayu chi Ispiritu un mampeɏpu kan Ama ta tumuɏung kan chikayu. Siya mampaloklok si katuttuwaan mipanggop kan sakon. 
JHN.15.27	Ulay chikayu, itakcheɏyu bo mipanggop kan sakon, ti kiladkadwaanyu sakon malipud si chamu.”
JHN.16.1	“Imbyegak cha laoy kan chikayu ta achiyu man-awichen chi pammatiyu. 
JHN.16.2	Peɏyawoncha chikayu si sinagoga. Ked chumtong chi timpu un mangtoyancha kan chikayu, ked kalanchaʼn kooncha chi alla un mansimbi si pion Apudyus. 
JHN.16.3	Katla kooncha kan chikayu ti achipuncha am-ammu sakon ya si Amak. 
JHN.16.4	Ngim imbyegak cha laoy kan chikayu ta lu chumtong chi timpu un mangwaancha, somsomkonyu un insigudku imbyega kan chikayu.” Achikpun imbyega cha laoy kan chikayu si chamu, ti awechak un sissiya kan chikayu.
JHN.16.5	Ngim ibyegak si sala, ti mangulilak si langibuun kan sakon. Ked lappun mangimus kan chikayu lu udma ayak? 
JHN.16.6	Gapu ta imbyegak kan chikayu, chummauy kayu buggey. 
JHN.16.7	Ngim tuttuwa ibyegak kan chikayu. Bumaɏuwanyu lu umoyolak, ti lu achipulak umoyon, achipun bo umali Ispiritun Apudyus un Katuɏunganyu. Ngim lu inyakon, ibuunku siya un tumuɏung kan chikayu. 
JHN.16.8	Ked lu umali siya, ipakaawatla kan cha tagu un laillachu mipanggop si byasuɏ ya kilalintog ya si manchusaan Apudyus. 
JHN.16.9	Lu mipanggop si byasuɏ, ipaloklokla un lakabyasuɏcha ti achipun cha mamati kan sakon. 
JHN.16.10	Lu mipanggop si kilalintog, ipaloklokla un tuttuwaʼn lalintogak. Ha mangagammuwancha ked mangulilak kan Ama ud langit ked achipunyu sakon kasin mitullong. 
JHN.16.11	Lu mipanggop si manchusaan Apudyus kan cha tagu, ipaloklokla un lagagamput lakodchongan si Satalas un ap-apun cha achipun mamati.
JHN.16.12	“Achu piok un ibyega kan chikayu, ngim amod lu maawatanyu si sala. 
JHN.16.13	Ngim lu umali Ispiritun Apudyus un tuttuwa, siya mangipakaammu kan chikayu si katuttuwaan un mampeɏpu kan Apudyus. Achipun man-ugud si uwalan somsomok, ngim siyà uguchola chingngeɏla kan Apudyus ya ipakaammula kan chikayu cha makwa si umaliʼn eɏgew. 
JHN.16.14	Ked pachayawala sakon, ti cha awed si somsomokku, hachi umoyla ipakaammu kan chikayu. 
JHN.16.15	Cha losan un awed kan Amak, ked awed bo kan sakon. Ked siya mangibyeg-ak un ha Ispiritu, siya ipakaammula cha lampeɏpu si somsomokku kan chikayu.”
JHN.16.16	Intuɏuy Jesus, “Achipun mabyeyeg ked achipunyu sakon mitullong. Ngim achipun bo mabyeyeg ked kasinyu bo itullong sakon.”
JHN.16.17	Ked cha uchum un disipulusla lan-asiimuscha, “Simma piola lin un ibyega? Imbyegala un achipun mabyeyeg, ked achipun taku mitullong siya ya achipun bo mabyeyeg ked kasin taku bo itullong siya. Ya kalala bo un umoy kan Amala. 
JHN.16.18	Ked simma piola lin un ibyega un, ‘Achipun mabyeyeg?’ Achipun taku maawatan.”
JHN.16.19	Ammun Jesus un pionchaʼn imuson kan siya, ot ilimusla kan chicha, “Ha man-iillimus kayu mipanggop si imbyegak un achipun mabyeyeg ked achipunyu mitullong sakon, ngim achipun bo mabyeyeg ked kasinyu bo itullong sakon? 
JHN.16.20	Tuttuwa allaʼn ibyegak kan chikayu: man-ibin kayu ya mallangchu kayu, ngim cha achipun mamati kan sakon matetteɏokcha. Manchachauy kayu ngim ha langchuyu mambyalin un galas. 
JHN.16.21	Ha miyaligela isun chi umalak un byebyai un amod chi ligatla. Ngim lu ummalak, laliwatala ligatla gapu si galasla si alakla. 
JHN.16.22	Isula bo kan chikayu, ti manchachauy kayu si sala. Ngim lu chumtong chi timpu, mantitillullong taku kasin ked amod chi galasyu ked lappun makakaan si halat un galas kan chikayu.
JHN.16.23	“Lu chumtong chi hachiʼn timpu, chakampun kan sakon chi manchawatanyu, ti si Amak. Tuttuwa allaʼn ibyegak kan chikayu, lu silu chawatonyu kan Amak gapu si ngachenku, idchola kan chikayu. 
JHN.16.24	Inggalad chi salaoy, lappun pay laing chilawatyu gapu si ngachenku. Si sala manchawat kayu ot maawatyu ta maam-amod chi galasyu.”
JHN.16.25	Intuɏuy Jesus un lan-ugud, “Imbyegak cha laoy kan chikayu si pangngalig. Chumtong chi timpu un achipunku useɏon chi pangngalig lu makauguchak kan chikayu, ngim makauguchak kan chikayu un ustu-ustu mipanggop kan Ama. 
JHN.16.26	Lu chumtong chi hachiʼn eɏgew, manchawat kayu kan siya gapu si ngachenku ya chakampun si ibyegak un ichawatak chikayu kan Ama. 
JHN.16.27	Ay-ayaton chikayu kan Ama ti ay-ayatonyu sakon ya tuttuwaonyu un lampeɏpuwak kan Apudyus. 
JHN.16.28	Lampeɏpuwak kan Ama ot ummaliyak utla lubung. Ngim si sala, telak utla lubung ked mangulilak kan Ama.”
JHN.16.29	Oli pun kalan cha disipulusla kan siya, “Ilam! maaawwatanmi ibyegbyegam si sala ti achipunlu iluseɏ cha pangngalig. 
JHN.16.30	Si sala, laammuwanmi un ammum losan. Achipun masapuɏ un man-imus kami ti am-ammum chi awed si somsomokmi. Hachi mamatiyanmi un lampeɏpuka kan Apudyus.”
JHN.16.31	Ot kalan Jesus, “Mamati kayu si sala? 
JHN.16.32	Chanchali chi timpu un mabukeɏ kayu, ked kacha osa mangulin si byeɏoyla ked sakon chi abus un matelan. Ngim ha katuttuwaan, chakampun si abusak ti awed si Amak kan sakon. 
JHN.16.33	Imbyegak laoy kan chikayu ta lumin-awa cha somsomokyu gapu kan sakon. Paligatan chikayu kan cha achipun mamati, ngim pakoscheɏonyu somsomokyu ti ilabyakku si Satalas un sinturay utla lubung.”
JHN.17.1	Gilamput pun Jesus ilugud chi laoy, lantanged ud langit ot kalala, “Ama, chillumtong chi timpu. Pachayawam sakon un Alaklu taplu pachayawak bo sikaʼn Amak. 
JHN.17.2	Ti illidchom kan sakon chi kalobbongan un manturay kan cha losan un tagu ta idchek si biyeg un mallalayun cha losan un impiyeɏm kan sakon. 
JHN.17.3	Ked ha allaʼn biyeg un mallalayun, siya mangagammuwanchaʼn sika abus chi tuttuwaʼn Apudyus ya sakon si Jesu Kristu un imbuunlu. 
JHN.17.4	Inchaychayawku sika kan cha tagu utla lubung ti gilamputku tilungpeɏ cha impakwam kan sakon. 
JHN.17.5	Ked si sala, Ama, pachayawam sakon si sangwalam, un isun chi langipachayawam kan sakon si inggewak kan sika si chaampun chi lubung makwaan.
JHN.17.6	“Impatigammuk sika kan cha taguʼn impiyeɏm kan sakon utla lubung. Tagum chicha ked illidchom chicha kan sakon ot tilungpeɏcha ugudlu. 
JHN.17.7	Ked si sala, ammucha un losan un illidchom kan sakon ked lampeɏpu kan sika. 
JHN.17.8	Ked intudtuchuk kan chicha cha ugudlu un illidchom kan sakon, ot tiluttuwacha. Ammucha un tuttuwaʼn lampeɏpuwak kan sika ya patiyoncha un imbuulak kan sika.
JHN.17.9	“Iluwaluwak chicha. Achipunku iluwaluwan cha achipun mamati, ngim cha taguʼn impiyeɏm kan sakon, ti tagum chicha. 
JHN.17.10	Ti losan un mamati kan sakon, tagum chicha, ya taguk bo chicha. Ked michaychayawak kan chicha. 
JHN.17.11	Ked si sala, umaliyak kan sika. Lappulak si lubung, ngim matelancha utla lubung. Lasantuwan un Ama, ayyuwalam chicha gapu si kilabyelin chi ngachenlu un illidchom kan sakon
JHN.17.12	Si illiinggewak kan chicha, ilayyuwalak chicha gapu chi kilabyelin chi ngachenlu un illidchom kan sakon. Sileɏaklibyek chicha, ked lappun ulay ossaan kan chicha un lataɏak, malaksig si hachiʼn taguʼn laikodchong un mataɏak taplu matungpeɏ liigili un ugud Apudyus.
JHN.17.13	“Si sala, umaliyak kan sika, ked ibyegbyegak cha laoy kan chicha ta makaganggalascha kan sakon un lappun mangkuɏangala. 
JHN.17.14	Impakaammuk chi ugudlu kan chicha. Ked siya mansasangaan cha achipun mamati kan chicha ti isucha sakon, chakampun si ikamacha ugalicha kan cha achipun mamati. 
JHN.17.15	Ama, chakampun si chawatok un kaalom chicha utla lubung, ngim siyad chawatok chi seɏaklibyem chicha kan Satalas. 
JHN.17.16	Ti isucha sakon un achipuncha mibilang kan cha achipun mamati. 
JHN.17.17	Useɏom chi katuttuwaan un ugudlu un mameɏkas kan chicha taplu mansimbicha kan sika un ustu. 
JHN.17.18	Isun chi langibuulam kan sakon utla lubung, kamatchi bo langibuulam kan chicha si lubung. 
JHN.17.19	Gapu kan chicha, idchok chi long-egku kan sika ta mapeɏkascha bo si katuttuwaan.
JHN.17.20	“Chakampun un abuscha si iluwaluwak. Iluwaluwak bo cha mamati kan sakon gapu si itudtuchucha. 
JHN.17.21	Iluwaluk un man-os-ossaancha losan. Ama, awed cha otyan kan chita, un isun chi awechem kan sakon ya awechak bo kan sika. Man-os-ossaancha otyan taplu mamati cha tagu un sika langibuun kan sakon. 
JHN.17.22	Ha langipachayawam kan sakon, isun bo chi mangipachayawak kan chicha ta mantitimpuyugcha un isun chi lantimpuyugenta. 
JHN.17.23	Pasigka awed kan sakon ya pappasigak bo awed kan chicha. Mantitimpuyugcha otyan un lappun mangkuɏangala taplu mangagammuwan cha tagu un sika langibuun kan sakon ya ay-ayatom chicha un isun chi man-aayatlu kan sakon.
JHN.17.24	“Ama, ha piok kan cha allaʼn impiyeɏm kan sakon ked iinggewcha kan sakon ud langit ta itullongcha kachayawak un illidchom kan sakon, ti ilay-ayatlu sakon si chaampun chi lubung makwaan.
JHN.17.25	“Lalintog un Ama, cha achipun mamati kan sika, achipuncha ammu sika. Ngim ammuk sika, ked cha disipulusku, tagammucha un sika langibuun kan sakon. 
JHN.17.26	Impakaammuk sika kan chicha, ked ituytuɏuyku ipakaammu taplu ha ayatlu kan sakon, awed kan chicha ya awechak bo kan chicha.”
JHN.18.1	Lagamput pun lalluwalu si Jesus, ummoyoncha kan cha disipulusla ot chilemangcha wain ud Kidron. Inggew chi gechin si hachiʼn lugeɏ ot siya ummoyancha.
JHN.18.2	Ot si Judas un langiyibit kan Jesus, tilagammula hachiʼn lugeɏ ti udchi pin-an cha Jesus ya cha disipulusla ayan. 
JHN.18.3	Ot impuyut Judas cha susuɏchachu ya uchum un guwechan chi Templo un imbuun cha papangat cha papachi ya cha Pariseo. Lan-eeɏmascha ya langiyawitcha kan cha pilatud.
JHN.18.4	Tilataggammun Jesus cha losan un makwa kan siya, hachi ummoyla langabtan kan chicha ot kalala, “Silu singsingtonyu?”
JHN.18.5	Ot summongbyatcha, “Si Jesus un iNasareth.”
JHN.18.5	Ot kalala kan chicha, “Sakon kabbo.” Si Judas un langiyibit kan siya, illinggew un lakasiked kan chicha. 
JHN.18.6	Imbyegan ked Jesus kan chichaʼn, “Sakon kabbo,” summaligagongcha ot mampaklobcha.
JHN.18.7	Ot kasin Jesus ilimus kan chicha, “Silu singsingtonyu?”
JHN.18.7	Ot kalancha, “Si Jesus un iNasareth.”
JHN.18.8	“Imbyegak kabbo kan chikayu un sakon,” kalan Jesus. “Ked lu sakon chi singsingtonyu, achiyu ipati cha disipulusku.” 
JHN.18.9	Imbyegala hachi ta matungpeɏ chi kalala, “Ama lappun osà mataɏak kan cha impiyeɏm kan sakon.”
JHN.18.10	Oli pun lilukpus Simon Peter pachinla ot liliwasla machuwalan un ingan Malchus, un musassun chi kangatuwan un pachi.
JHN.18.11	Ot kalan Jesus kan Peter, “Ibɏoylu pachinlu. Kalampun gey lu achikpun maalusan chi ligat un ingkodchong Ama un makwa kan sakon?”
JHN.18.12	Ot cha susuɏchachun cha iRome ya kapitancha ya guwechan chi templo, chilokmaancha si Jesus ot bilaɏudcha imala. 
JHN.18.13	Illiyoycha kan Annas, un katugangan Caiaphas, un kangatuwan un pachi si hachiʼn tawon. 
JHN.18.14	Si Caiaphas chi langibyega kan cha uchum un papangat cha Judio un un-ulloy chi ossaan un taguʼn matoy ta mataguwan cha kaachuwan.
JHN.18.15	Oli pun, litun-ud si Simon Peter ya osaʼn disipulus kan Jesus. Gapu ta am-ammun chi kangatuwan un pachi hachiʼn osaʼn disipulus, impalubusla un lakaoy kan Jesus si paway chi byeɏoyla. 
JHN.18.16	Ngim latelan si Peter ud lasin chi sawang. Ot langulin chi osaʼn disipulus un am-ammun chi kangatuwan un pachi ot kalala si byebyaiʼn mambyebyentay si sawang un pelokolà Peter. 
JHN.18.17	Ot lilumlok pun, kalan chi byebyai kan Peter, “Chakampun oyya un sika osaʼn disipulus Jesus?”
JHN.18.17	Ot summongbyat si Peter, kalala, “Lai, chakampun kan sakon.”
JHN.18.18	Tummunglin pun, lan-apuy cha bubùulon ya guwechan chi templo si paway ot insisikedchan lan-alichu. Ot ummoy bo si Peter lakasiked lan-alichu.
JHN.18.19	Silumeɏyan chi kangatuwan un pachi si Jesus mipanggop kan cha disipulusla ya mipanggop si cha tudtuchula. 
JHN.18.20	Ot kalan Jesus, “Pasigak lantudtuchu si sangwalan cha tagu si sinagoga ya templo un maup-uppulan cha losan un Judio. Lappun intudtuchuk un litataɏu. 
JHN.18.21	Ked puggey un sakon chi mangimusam? Masapuɏʼn man-imuska kan cha lanchochongngeɏ kan sakon, ti ammucha imbyegbyegak.”
JHN.18.22	Imbyegan ked Jesus chi hachi, tileɏpakan chi osaʼn guwecha siya ot kalala, “Puggey kamatlat chi mansosongbyatlu si kangatuwan un pachi?”
JHN.18.23	Ot kalan Jesus, “Lu awed lawwik si imbyegak, ibyegam u ta maammuwan. Ngim lu ustu, pakaggey tumeɏpak lù?”
JHN.18.24	Oli pun imbuun Annas si Jesus un labyabyaɏud cha imala kan Caiphas un kangatuwan un pachi.
JHN.18.25	Si Peter, sissiyan lakaalichu si paway ot kalan cha uchum kan siya, “Chakampun oyya un sika osaʼn disipulun chi taguʼn halat?”
JHN.18.25	Ngim kasin Peter piluklitan un kalala, “Lai, chakampun kan sakon.”
JHN.18.26	Osa kan cha bubùulon chi kangatuwan un pachi ked agin chi leɏakiʼn liliwas Peter ingala, ilimusla, “Chakampun oyya un intullongku sika un kadwala si gechin?” 
JHN.18.27	Ngim kasin Peter piluklitan, ot kakma lalullakuk chi kawitan.
JHN.18.28	Gilamputcha pun silumeɏya si Jesus ud uwan cha Caiaphas, allaʼn mabigat. Ot illiyoy cha papangat cha Judio siya si byeɏoy Gubillachuɏ Pilate. Ngim achipun cha Judio lilumlok, ti libilangchaʼn lachimokcha lu lumlokcha si byeɏoy chi osaʼn Gentil. Ked achipun makwa un makakancha si Piyastan Lallausan.
JHN.18.29	Ot lummawa si Pilate ot ilimusla kan chicha, “Simma ipabyasuɏyu si taguʼn alla?”
JHN.18.30	Ot summongbyatcha, “Achipunmi inggetong siya kan sika lu lappun byasuɏla.”
JHN.18.31	Ot kalan Pilate kan chicha, “Mangamung kayu lù. Itallayyu siya ked chilusayu si uwayun lintog.”
JHN.18.31	Ot summongbyat cha Judio, “Ngim chikamin Judio, achipun mipalubus un kodchonganmi un matoy chi tagu.” 
JHN.18.32	Lakwa laoy ta matungpeɏ imbyegan Jesus mipanggop si mangkakatoyla.
JHN.18.33	Oli pun kasin lilumlok si Pilate si byeɏoyla ot impaayegla si Jesus ot ilimusla, “Ha sika Arin cha Judio?”
JHN.18.34	Ot summongbyat si Jesus, “Ha lampeɏpu si somsomoklu chi ilimuslu willu awed langibyega kan sika?”
JHN.18.35	Ot kalan Pilate, “Ha kalam pun lu Judiowak? Inchiɏum cha kailiyam un Judio ya cha papangat cha papachi. Simma byasuɏm lù?”
JHN.18.36	Summongbyat si Jesus, “Chakampun un utla lubung chi manturayak. Ti lu utla lubung chi man-Ariyak, sigulachuʼn makagubyat cha disipulusku ta achipulak miyawat kan cha turay un Judio. Ngim chakampun si allaʼn lubung chi manturayak.”
JHN.18.37	Ot kalan Pilate kan siya, “Lu katlat, Arika bo amin lù?”
JHN.18.37	Insongbyat Jesus, “Tuttuwa imbyegam. Ha panggopkuʼn ummali utla lubung un miyalak ked ipakaammuk chi katuttuwaan. Ked lu silu mangipotog si katuttuwaan, patiyola ibyegak.”
JHN.18.38	Ot kalan Pilate kan siya, “Simma hachiʼn katuttuwaan un ibyegbyegam?”
JHN.18.38	Gilamput pun Pilate imbyega hachi, kasin lummawa ot kalala kan cha Judio, “Lappun ammuk si byasuɏla. 
JHN.18.39	Ngim awed chi ugaliyu un lu timpun chi Piyastan Lallausan, gagangay un ibukatku osaʼn byaɏud. Ked pionyu un ibukatku Arin cha Judio.”
JHN.18.40	Ot kalanchaʼn langipakuy, “Lai, chakampun kan siya! Si Barrabas chi pionmi!” Ha allaʼn Barrabas ked tulisan.
JHN.19.1	Oli pun impasaplit Pilate si Jesus kan cha susuɏchachula. 
JHN.19.2	Ot bummalikugcha si lasi ot ingkoronacha kan Jesus. Ot sililupancha siya si mancheɏaeg. 
JHN.19.3	Ot ilam-amsiwcha siya un kalancha, “Matatagu Arin cha Judio!” Ot tilimpakancha siya.
JHN.19.4	Kasin bo lummawà Pilate ot kalala kan cha Judio, “Allaya, ipailawak siya ta mangagammuwanyu un lappun ammuk si byasuɏla.” 
JHN.19.5	Ot illawacha si Jesus un sissiyaʼn lakokoronaan si lasi ya lasisillupan si mancheɏaeg. Ot kalan Pilate kan chicha, “Itullongyu taguʼn alla!”
JHN.19.6	Intullong pun cha papangat cha papachi ya cha guwecha siya, illipkawcha kalan un, “Ilansam siya si krus! Ilansam siya si krus!”
JHN.19.6	Ot kalan Pilate kan chicha, “Chikayu mangilansa kan siya si krus, ti lappun lachuktaɏak si byasuɏla.”
JHN.19.7	Ot kalan cha Judio, “Awed si lintogmi un masapuɏn matoy siya ti imbilangla long-egla un Alak Apudyus.”
JHN.19.8	Chingngeɏn ked Pilate alla, laam-amod ummogyat. 
JHN.19.9	Lilumlok kasin si Pilate si byeɏoyla ot ilimusla kan Jesus, “Simma lampeɏpuwam?” Ngim achipun summongbyat si Jesus. 
JHN.19.10	Ot kalan Pilate kan siya, “Puggey sakon achi songbyatan? Ha achipunlu ammu un alla kalobbongak un mangibukat kan sika willu mangipailansa kan sika si krus?”
JHN.19.11	Summongbyat si Jesus ot kalala, “Lappun kalobbongam kan sakon lu achipun Apudyus illidchon kan sika. Ked cha langipuɏang kan sakon kan sika, ked chakchakeɏ byasuɏcha lu ha byasuɏm.”
JHN.19.12	Chingngeɏn pun Pilate hachi, illisngitla in-ilolan mangibukat kan Jesus. Ngim simpapakuy cha Judio un kalancha, “Lu ibukatlu siya, chakampun un gayyom chika kan Emperador. Ti kabusuɏn Emperador chi mangibilang si long-egla un Ari.”
JHN.19.13	Chingngeɏn pun Pilate hachiʼn impakuycha, kasinla impalawà Jesus ot ummoy si Pilate ummamuy si aammuyan chi kuis, un kalancha si Hebrew un ugud “Gabbatha.” 
JHN.19.14	Si hachiʼn uras, chanchali mamatuk si hachiʼn eɏgew un mansagalaan cha Judio si Piyastan Lallausan. Ot imbyegan Pilate kan cha Judio, “Allaya Ariyu!”
JHN.19.15	Impakuycha kalan un, “Ipaotoylu siya! Ipaotoylu siya! Pailansam siya si krus!”
JHN.19.15	Ot kalan Pilate, “Ha pionyuʼn pailansak chi Ariyu si krus?”
JHN.19.15	Ot kalan cha papangat cha papachi, “Lappun uchum si Arimi lu achi abus si Emperador!”
JHN.19.16	Oli pun impuɏang Pilate si Jesus kan chicha ta milansa si krus.
JHN.19.17	Ot illaɏan cha susuɏchachu si Jesus, ot impabukudcha kan siya krusla ot ummoycha si lugeɏʼn ngadloncha “Lugeɏn chi Bettukeg,” un ngadloncha Golgotha si ugud un Hebrew. 
JHN.19.18	Ot udchi langilansaancha kan Jesus si krus ot illansacha bo cha chuwaʼn akkawan si kruscha. Ot langgawaoncha si Jesus.
JHN.19.19	Inggew bo impagilin Pilate un kalatula ot impaipakotla si krus Jesus un kalala, “Jesus un iNasareth, un Arin cha Judio.” 
JHN.19.20	Achu cha Judio un lamasa si hachiʼn kalatula ti liigili si Hebrew, Latin ya Greek ya adchaliyan si siudad chi lilansaala. 
JHN.19.21	Ot ummoy cha papangat cha papachi kan Pilate ot kalancha, “Sukatam chi inggilim un, ‘Arin cha Judio.’ Katla igilim: ‘Kalan chi taguʼn alla un siya chi Arin cha Judio.’ ”
JHN.19.22	Summongbyat si Pilate, “Lu silu inggilik, siya, achipun masukatan.”
JHN.19.23	Gilamput ked cha susuɏchachu illansà Jesus si krus, illaɏacha silupla ot lambisbissakancha langkapaton. Illaɏacha bo anchuʼn silupla un lilagaʼn lappun saipla. 
JHN.19.24	Kalan cha susuɏchachu, “Achi taku bisbissakon. Mambubulut taku ta ilan taku lu silu mangaɏa.” Lakwa laoy taplu matungpeɏ liigili un ugud Apudyus un kalala, “Lanbisbissakancha silupku ya lambibillulutancha anchuʼn silupku.”
JHN.19.25	Cha summisiked un liyaadchali si krus Jesus ked cha ilala ya sulud ilala, si Mary un asawan Cleopas ya si Mary Magdalene. 
JHN.19.26	Intullong pun Jesus si ilala un lakasiked si disipuluslaʼn ay-ayatola, kalala kan ilala, “Ila, ibilanglu siya un alaklu.” 
JHN.19.27	Ot kalala bo si disipuluslaʼn ay-ayatola, “Ibilanglu siya un ilam.” Ot inggan chi hachiʼn timpu intallayla siya ud uwacha.
JHN.19.28	Tilataggammun Jesus un gilamgamputla cha losan un lipiyeɏ kan siya, ot kalala, “Lauwawak.” Imbyegala hachi taplu matungpeɏ liigili un ugud Apudyus.
JHN.19.29	Inggew chi osaʼn angang un laplu si kummilom un byeyas. Ot illusongchad chi impakatchaʼn isun chi kapas ot ichotchotcha si tupokla ta supsupala. 
JHN.19.30	Gilamput ked Jesus silupsupan chi kilom, kalala, “Lagamput.” Ot lanyung-ut ot latoy.
JHN.19.31	Gapu ta eɏgew un mansagalaan cha Judio si Piyastan Lallausan lu mabigat, ummoycha papangat cha Judio chilawat kan Pilate ta mamputodcha si ikin cha hachiʼn lilansa, ta pumgos chi matoyancha ta man-opascha kan cha lechegcha si kruscha. Ti cha Judio issanchan sissiya chi lechegcha si krus lu Sabyechun man-illongan. 
JHN.19.32	Ot ummoy cha susuɏchachu lilambok cha ikin cha chuwaʼn likrus si cheeg Jesus. 
JHN.19.33	Ngim ipasalicha pun si Jesus, intullongcha un lalattoy, ot achipuncha pintod cha ikila. 
JHN.19.34	Ngim ha osaʼn suɏchachu illusikla tubyeyla si butik Jesus, ot kakma lummoswa chaɏa ya chelum. 
JHN.19.35	Ha disipulus un langigili kan cha intullonglaʼn laklakwa. Siya mampaloklok un tuttuwa cha hachi taplu mamati kayu bo. 
JHN.19.36	Lakwa cha laoy ta matungpeɏ liigiliʼn ugud Apudyus un kalala, “Lappun ossaan si maptod un tung-eɏla.”
JHN.19.37	Ya inggew bo osaʼn liigiliʼn ugud Apudyus un kalala, “Bubuyyaoncha siya un lilusikcha.”
JHN.19.38	Lagamput ked, inggew chi osaʼn iyArimatea un mangngachen Joseph. Lamati kan Jesus, ngim achipunla impakaammu ti umogyat kan cha papangat cha Judio. Ot ummoyla chilawat kan Pilate chi lecheg Jesus. Ot inteun Pilate, ot ummoyla illaɏa lecheg Jesus ot intallayla. 
JHN.19.39	Si Nicodemus un ummoy kan Jesus si osaʼn labi, kiladwaala si Joseph. Langiyoy si tiɏumpuɏuʼn kilo un byangbyanglu un lakwa si mirra ya aloe un iggacha lu milobon. 
JHN.19.40	Bilussungcha lecheg Jesus si luput pati cha byangbyanglu ti siya ugalin cha Judio lu iloboncha latoy.
JHN.19.41	Si hachiʼn lugeɏ un likrusan Jesus, inggew chi gechin un awed chi baruʼn lobon un lappun lilobon. 
JHN.19.42	Gapu ta chancheli chi eɏgew un man-illongan cha Judio ya adchaliyan chi hachiʼn lobon, siya langimbolancha kan Jesus.
JHN.20.1	Wiswisngit pun chi Chuminggu, ummoy cha Mary Magdalene si lobon. Gummatongcha pun, intullongcha un lakaan chi bilatuʼn olobla. 
JHN.20.2	Ot lalodchakcha ot ummoy kan Peter ya hachiʼn disipuluslaʼn ay-ayaton Jesus ot kalala kan chicha, “Illaɏacha lecheg chi Apu taku si lobon ya lappun ammumi lu chilu langiggaancha!”
JHN.20.3	Oli pun ummoy cha Peter ya hachiʼn osaʼn disipulus si lobon. 
JHN.20.4	Lalodchakchaʼn chuwa ngim labibbilog chi hachiʼn disipulus ot ummula gummatong si lobon. 
JHN.20.5	Lan-okog un langitullong ud chaɏom ot intullongla luput un libyebyellat, ngim achipun lilumlok. 
JHN.20.6	Ot si Peter un lisagsagulud kan siya, langaw-as ud chaɏom chi lobon. Ot intullongla luput un libyebyellat, 
JHN.20.7	ya luput un liyabungus si uɏula, latitipli ked litalin si luput un libyebyellat. 
JHN.20.8	Oli pun lilumlok hachiʼn disipulus. Intullongla pun chi lakwa, lamati un ummuli latagu si Jesus. 
JHN.20.9	Ti hachiʼn timpu chaampuncha maawatan chi liigili un ugud Apudyus un masapuɏn umuli matagu kasin si Jesus. 
JHN.20.10	Ot ummoyon cha disipulus.
JHN.20.11	Ngim si Mary Magdalene, summisiked si lasin chi lobon un lan-ibiibin. Ot si lan-ibiibilala, lan-okog un isiimla ud chaɏom. 
JHN.20.12	Ot intullongla chuwaʼn anghel un lansisillupcha si mamputilak. Ummaammuy si libyelatan chi lecheg Jesus. Ha osa, ummaammuy si uɏuwan ked ha osa, ummaammuy si ikiyan. 
JHN.20.13	Ot ilimuscha, “Byebyai, pakaggey man-ibiibin?”
JHN.20.13	Ot summongbyat si Mary, “Simman ti intallaycha lecheg chi Apumi ya lappun ammuk lu chilu langiggaancha!”
JHN.20.14	Oli pun, lantuwili ot intullongla Jesus un summisiked, ngim achipunla immatulan siya. 
JHN.20.15	Ot kalan Jesus, “Byebyai, pakaggey man-ibiibin? Silu singsingtom?”
JHN.20.15	Ngim si Mary, kalala si somsomokla un siya palagechin, ot kalala, “Apu, lu sika langitallay kan siya, ibyegam u langiggaam ta inyak aɏan siya.”
JHN.20.16	Oli pun imbyegan Jesus kan siya, “Mary!” Ot lasalagung kan Jesus ot kalala si Hinebrew, “Rabboni!” (Piolaʼn ibyega mistulu).
JHN.20.17	Kalan Jesus kan siya, “Là, achim sakon oglen
JHN.20.18	Ot ummoy Mary Magdalene imbyega kan cha disipulus un intullongla si Apu Jesus. Ot impakaammula imbyegan Jesus kan siya.
JHN.20.19	Lummaschom pun si hachiʼn Chuminggu, lachagup cha disipulus ot inchakigcha byeɏoy, ti umogyatcha kan cha papangat cha Judio. Oli pun lasalawang si Jesus ot lakasiked si inggewancha ot kalala, “Mallin-awa kayu losan.” 
JHN.20.20	Ot impailala imala ya butikla kan chicha. Ot amod chi galascha un langitullong kan siya.
JHN.20.21	Ot kasin Jesus imbyega kan chicha, “Mallin-awa kayu otyan losan. Ibuunku chikayuʼn umoy mantudtuchu un isun chi lambubuun Ama kan sakon.” 
JHN.20.22	Imbyegala pu hachi, insap-uyla kan chicha ot kalala, “Awatonyu Ispiritun Apudyus. 
JHN.20.23	Lu silu pakawalonyuʼn byasuɏn cha tagu, tuttuwaʼn mapakawan. Ked lu silu achipunyu pakawalon, achipun bo Apudyus pakawalon chicha.”
JHN.20.24	Lampaila pun si Jesus kan cha disipulusla, lappun chi osa kan chicha, si Thomas un ngadloncha Kapin. 
JHN.20.25	Ot imbyegan cha uchum un disipulus kan siya, “Intullongmi si Apu Jesus!”
JHN.20.25	Ngim kalala, “Achipunku patiyon lu achipunku itullong chi pilat chi imalan lilansa ya achipunku appachen chi butikla.”
JHN.20.26	Lummaus pu sinchuminggu, kasin bo lachagup cha disipulus Jesus ot illinggew si Thomas kan chicha. Lichakig chi olob ngim lasalawang si Jesus ot lakasiked kan chicha ot kalala, “Mallin-awa kayu otyan losan.” 
JHN.20.27	Oli pun kalala kan Thomas, “Itullonglu imak ya appachem chi butikku. Ageylun manchuwachuwa ngim mamatika!”
JHN.20.28	Ot kalan Thomas, “Sika Ap-apuk ya Apudyusku.”
JHN.20.29	Kalan Jesus kan siya, “Mamatika ti intullonglu sakon. Pian cha tagun achipun langitullong kan sakon ngim mamaticha!”
JHN.20.30	Achu cha lakaskaschaaw un killingwan Jesus si sangwalan cha disipulusla, ngim achipun liigili si libluʼn alla. 
JHN.20.31	Ngim liigili cha laoy taplu mamati kayu un si Jesus chi Kristu un Alak Apudyus. Ked lu mamati kayu, matatagu kayu ing-inggala gapu si litimpuyugenyu kan siya.
JHN.21.1	Lummaus pu pigan eɏgew, kasin lampaila si Jesus kan cha disipulusla si igid chi Byeybyey un Tiberias. Katla lakwa. 
JHN.21.2	Inggew cha Simon Peter, si Thomas un ngadloncha Kapin ya Nathanael un iCana un sakup chi Galilee, cha mansulud un alak Zebedee, ya cha chuwaʼn disipulus Jesus. 
JHN.21.3	Kalan Simon Peter kan cha kakadwala, “Inyak malabukuɏ.”
JHN.21.3	Ot kalancha kan siya, “Umali kami kan sika.” Ot lambyangkacha. Lilablabichaʼn lalabukuɏ ngim lappun laaɏacha.
JHN.21.4	Wiswisngit pun, summisiked si Jesus si teɏanteg, ngim achipun cha disipulus immatulan siya. 
JHN.21.5	Ot kalala kan chicha, “Susulud, awed laaɏayu?”
JHN.21.5	Kalancha, “Lappun pulus.”
JHN.21.6	Kalan Jesus kan chicha, “Ikop-eɏyu tabukuɏyu si machuwalan chi byangka ot mangaɏa kayu si achuʼn ikan.” Ot ingkop-eɏcha tabukuɏcha, ot achipuncha makaguyguy ti amod chi tilabukuɏancha.
JHN.21.7	Ha disipulus un ay-ayaton Jesus immatulala siya ot kalala kan Peter, “Siya si Apu takuʼn Jesus.” Chingngeɏn ked Simon Peter un siya si Apu Jesus, lansilup si takpin chi silupla ot lummayug si chelum ot mangkiyat un umoy kan Jesus. 
JHN.21.8	Ngim cha uchum un disipulus, latelancha un giluyguy cha tabukuɏchan laplu si ikan. Chakampun si achayucha si teɏanteg ti umoy un singgasut un metro.
JHN.21.9	Lummogsedcha pun si teɏanteg, intullongcha bumaɏabyaɏan uling ya ikan un lichachawis ya inggew bo tilapay. 
JHN.21.10	Ot kalan Jesus kan chicha, “Umigetong kayu si ikan un tilabukuɏanyu.” 
JHN.21.11	Summakyat si Peter si byangka ot giluyguyla tabukuɏ un laplu si mangkachakkeɏn ikan. Umoy un singgasut ya limampuɏu ya tiɏu lamungla. Ulay lu amod chi kilaachula, achipun lapissay chi tabukuɏ.
JHN.21.12	Ot kalan Jesus kan chicha, “Umali kayu ta mangan taku.” Lappun ossaan kan cha disipuluslaʼn langituled langimus lu silu siya, ti ammuchaʼn siya si Apu Jesus. 
JHN.21.13	Ot illaɏan Jesus chi tilapay ya ikan ot inwaɏasla kan chicha. 
JHN.21.14	Hachi pitlun chi lampain-an Jesus kan cha disipulusla lalipud si ummuliyala lataguwan.
JHN.21.15	Lagamputcha pun langan, kalan Jesus kan Simon Peter, “Simon un alak John, ha chakchakeɏ kamma ayatlu kan sakon lu ha ayatlu kan cha allaʼn uchum?”
JHN.21.15	Ot kalan Peter, “O Apu, ammum mit un ay-ayatok sika.”
JHN.21.15	Ot kalan Jesus kan siya, “Lu katlat, ayyuwalam cha lamati un ibilangkun keɏliluk.”
JHN.21.16	Ot impidwan Jesus un ilimus, “Simon un alak John, ha tuttuwaʼn ay-ayatolak?”
JHN.21.16	“O Apu,” kalan Peter, “Ammum mit un ay-ayatok sika.”
JHN.21.16	Ot kalan Jesus kan siya, “Lu katlat, ayyuwalam cha lamati un ibilangkun keɏliluk.”
JHN.21.17	Ot impitlun Jesus un kalala, “Simon un alak John, ha tuttuwaʼn ay-ayatolak?”
JHN.21.17	Ot chummauy si Peter ti pilitlula ilimus chi hachi. Ot kalala, “Apu, ammum losan. Ammum un tuttuwaʼn ay-ayatok sika.”
JHN.21.17	Ot kalan Jesus kan siya, “Ayyuwalam cha lamati un ibilangkun keɏliluk. 
JHN.21.18	Tuttuwa allaʼn ibyegak kan sika. Si kabarum, koom chi piom un koon ya ummoyka si piom un ayan. Ngim lu meɏakayka, uyachom cha imam ked bilaɏud chika ta iyoy chika si achipunlu pion un ayan.” 
JHN.21.19	Imbyegan Jesus chi alla ta impakaammula in-ilon Peter un matoy ta maichaychayaw si Apudyus. Oli pun, kalala kan siya, “Tun-ucholak.”
JHN.21.20	Ot lantuwili si Peter ot intullongla disipulus un ay-ayaton Jesus un mituntun-ud. Siya bo hachiʼn lansancheg kan Jesus si alungus chi langalancha si labi ya siya langimus lu silu mangiyibit kan siya. 
JHN.21.21	Ot intullong pun Peter siya, kalala kan Jesus, “Apu, simman bo makwa kan siya?”
JHN.21.22	Ot kalan Jesus, “Ulay lu piok un taguwon siya inggalà mangulilak kasin, lappun bibiyanglu. Masapuɏʼn tun-ucholak.”
JHN.21.23	Inggan chi langibyeg-an Jesus si hachi, lanchilongɏan cha lamati un achipun chi hachiʼn disipulus matoy. Ngim achipun Jesus imbyega un achipun matoy allaʼn tagu, ti ha kalala abus, “Ulay lu piok un taguwon siya inggalà mangulilak kasin, lappun bibiyanglu.”
JHN.21.24	Siya disipulus Jesus un langibyega kan cha laoy ya langigili kan cha alla. Ked ammumi un tuttuwa losan.
JHN.21.25	Achu bo cha killingwan Jesus un achipun liigili. Lu miigilicha losan si liblu, achipun umalay chi lubung alla un inggewancha.
ACT.1.1	Potpotgok un Teofilo,
ACT.1.1	Si ummulaʼn liblu un inggilik, imbyegak losan un killingwan Jesus ya intudtuchula inggan chi lanlugiyalaʼn lantudtuchuwan 
ACT.1.2	inggala si eɏgew un lipangatuwalaʼd langit. Sakbyey un langulin ud langit, gapu si kilabyelin chi Ispiritun Apudyus, bililinla cha apostoles un chilutukala. 
ACT.1.3	Latoy pun ot latagu kasin, lampaila kan cha apostolesla ot achu killingwala un mangipaloklok un ummuli siya latagu. Si opatpuɏuʼn eɏgew langampigan lampaila kan chicha ya lantudtuchu mipanggop si Mampangatan Apudyus.
ACT.1.4	Ha lamingsan un lachagupancha, bililin Jesus chicha, “Achiyu telan utla Jerusalem ngim uwayonyu Ispiritun Apudyus un maatod kan chikayu, ti siya imbyegbyegak kan chikayu si hachi un ingkarin Apudyus un Amak. 
ACT.1.5	Bilunyagen John cha tagu si chelum ngim achipun mabyeyeg ked mabunyagen kayu si Ispiritun Apudyus.”
ACT.1.6	Lachagup ked kasin cha apostoles ya si Jesus, ilimuscha kan siya, “Apu, sala kamma timpu un mangkaalan kan cha iRome un manturay kan chitaku ta chitakun iyIsrael chi manturay?”
ACT.1.7	Summongbyat si Jesus kan chicha, “Lappun biyangyu un maligammu, ti abus si Amak chi alla kalobbongala un mangikodchong lu kam-amma makwaan chi piolaʼn makwa. 
ACT.1.8	Ngim lu umali Ispiritun Apudyus kan chikayu, maidchen kayu si kilabyelin un mangibyegbyega kan cha tagu mipanggop kan sakon utla Jerusalem ya losan un ili ud Judea ya Samaria ya inggala si intilun chi lubung.”
ACT.1.9	Lagamput pun Jesus imbyega hachi, lipangatu siyad langit si langitutullongancha inggala laseilan si libuu.
ACT.1.10	Si lalatangngachencha kan siya si ummoyolalaʼd langit, lasaliked cha chuwaʼn anghel un lansisillup si mamputilak si cheegcha. 
ACT.1.11	Ot kalan chi osa, “Chikayuʼn iGalilee, pakayuggey sumisiked utlaʼn mantatanged ud langit? Si Jesus un intullongyuʼn lipangatuʼd langit ked mangulin un isun chi intullongyuʼn ummoyolalaʼd langit.”
ACT.1.12	Lagamput pun, langulin cha apostoles ud Jerusalem un lampeɏpuchaʼd Bilig Olivo. Ha kaachayun chi Olivo un umoy ud Jerusalem ked sinkilometro. 
ACT.1.13	Gummatongcha pun ud Jerusalem, ummoycha si langingngatu un kuwetun chi byeɏoy un inggewancha. Cha inggew ked cha Peter, John, James, Andres, Philip, Thomas, Bartolome, Matthew, James un alak Alphaeus, Simon un Mangipapakat si ilila ya Judas un alak James. 
ACT.1.14	Lan-ossaaloncha langipapati un malluwalu, pati cha uchum un byebyai ya si Mary un ilan Jesus ya cha susuludla.
ACT.1.15	Si osaʼn eɏgew lauppun cha singgasut ya chuwampuɏuʼn mamati. Summiked si Peter ot kalala, 
ACT.1.16	“Susulud, ha impadtun chi Ispiritun Apudyus kan Ari David un liigili si ugud Apudyus mipanggop si makwa kan Judas ked masapuɏʼn matungpeɏ. Si Judas chi langipuyut kan cha taguʼn lalokma kan Jesus, 
ACT.1.17	ngim si lummaus un timpu kadwa taku si Judas, ti chilutukan Jesus siya un makakawachi kan chitakuʼn apostoles.”
ACT.1.18	Ha lakwa kan Judas. Ha pilak un ilawatla si lawwing un kingwala kan Jesus, siya lingila si pita ot udchi latoyala. Lan-uuslung un lan-odcheg ot bilumtak chi buwangla ot lummoswa cha chilaɏomla. 
ACT.1.19	Laammuwan pun cha taguʼd Jerusalem chi lakwa kan Judas, lingachencha hachiʼn pita Akeldama, piolaʼn uguchon, Lachimok un Pita.
ACT.1.20	Intuɏuy Peter kalan, “Ha inggilin David si liblun chi Salmo ked allaya:
ACT.1.20	‘Mabyaawan chi byeɏoyla ked lappun kasin inggew udchi,’
ACT.1.20	ya ‘Awed otyan mipasalot mangaɏa si akomla.’ ”
ACT.1.21+ACT.1.22	“Ked masapuɏʼn mampili taku si mipasalot kan Judas ta awed michoga kan chikami un mantistigu si ummuliyan Jesus lataguwan. Ha masapuɏʼn piliyan taku ked osa un likadkadwa kan chitaku si inggewan Jesus kan chitaku, malipud si lambunyagen John inggala si lipangatuwan Jesus ud langit.”
ACT.1.23	Ot ummibyegacha si chuwaʼn leɏaki un mampiliyancha, si Matthias ya si Jose Barsabbas un mangngachen bo Justus. 
ACT.1.24	Oli pun lalluwalucha ot kalancha, “Apu, gapu ta ammum cha somsomok cha losan un tagu, ipakaammum kan chikami lu silu chilutukam kan cha allaʼn chuwa 
ACT.1.25	un mipasalot man-apostoles kan Judas, ti lan-awichela lansimbiyalan apostoles ot ummoy si lugeɏʼn para kan siya.” 
ACT.1.26	Ot lambibillulutcha ot labulut si Matthias, ot lichoga kan cha lasawaɏan un apostoles.
ACT.2.1	Chillumtong pu piyasta un eɏgew chi Pentecost, lachagup cha losan un mamati si osaʼn byeɏoy. 
ACT.2.2	Hachi ked, kakma inggew chi unguɏ un lampeɏpuʼd langit un isun chi unguɏn chi lapigsan bidbid ot langaliwebweb si byeɏoy un lachagupancha. 
ACT.2.3	Ot intullongcha isun chi gileb chi apuy un liwaɏas ya lanchissu si kacha osa kan chicha. 
ACT.2.4	Ot ummoy chi Ispiritun Apudyus kan chicha losan ot laidchencha si kilabyelin ot illugichaʼn man-ugud si mansabsabyalin ugud un achipuncha maawatan.
ACT.2.5	Si hachiʼn timpu, inggew cha Judio un mangapudyus un ummiliʼd Jerusalem. Lampeɏpucha si lansabsabyalin ili utla lubung.
ACT.2.6	Chingngeɏcha pu hachiʼn unguɏ, ummoy cha amod un tagu intullong ot lataegcha ti chingngeɏcha cha mamatiʼn man-ugud si uwachaʼn ugud. 
ACT.2.7	Patungedcha laslaschaaw un kangkalancha, “Himmaga in-ilon chi laoy? Chakampun kamman un losan cha allaʼn man-ugu-ugud iGalilee? 
ACT.2.8	Mugga in-ilolaʼn kacha osa kan chitaku ked chochongɏola uwalaʼn ugud. 
ACT.2.9	Ked awed cha uchum kan chitakun lampeɏpuchaʼd Parthia, Medes, Elam, Mesopotamia, Judea, Cappadocia, Pontus ya Asia, 
ACT.2.10	Phrygia, Pamphylia, Egypt ya sakupon Libya un achaliʼd Cyrene. Cha uchum un iRome un langgaggakay utla. 
ACT.2.11	Cha uchum Judio, cha uchum Gentil ngim suysuɏutoncha ugalin cha Judio. Cha uchum bo iCreta ya iyArabia. Ked chochongɏon taku losan cha mansabsabyalin ugud un us-useɏoncha un mangibyega si lakaskaschaaw un killingwan Apudyus.” 
ACT.2.12	Patungedcha laslaschaaw ya lappun ammucha si pin-acha koon ot lan-asi-imuscha, “Simma pion chi allaʼn uguchon?”
ACT.2.13	Ngim inggew cha uchum un langam-amsiw kan cha mamati un kalancha, “Labuuk cha allaʼn tagu!”
ACT.2.14	Ot summiked si Peter pati cha lasawaɏan un apostoles ot lan-ichakeɏla gingala un lan-ugud, “Kailiyan un Judio ya chikayu losan un ummili utla Jerusalem, chongɏonyu ta ipakaawatku chi pion chi allaʼn uguchon. 
ACT.2.15	Kalanyu lin lu labuukcha ngim chakampun si labuukcha, ti achipun chi tagu mabuuk si machigas. 
ACT.2.16	Ngim, allaya katungpaɏan chi impadtun propeta Joel si awi, 
ACT.2.17	‘Kalan Apudyus, Ha kook lu chumtong chi alungus chi eɏgew ked ibuunku Ispirituk ta inggew si tagu.
ACT.2.17	Ked ha makwa, gapu kan sakon cha aalakyu mammadtucha ked cha bumaru
ACT.2.17	itullongcha mipain-ilop ya cha mangkamaɏong-eg, man-in-ilopcha.
ACT.2.18	Ulay cha leɏaki ya byebyaiʼn bubùulok, ibuunku Ispirituk ta umoy kan chicha
ACT.2.18	ked mammadtucha si umaliʼn eɏgew mipanggop kan sakon.
ACT.2.19	Si umaliʼn eɏgew awed cha ipailak ud langit un lakaskaschaaw. Ulay utla pita,
ACT.2.19	ipailak cha sinyeɏ un chaɏa, apuy ya amod un asuk.
ACT.2.20	Si umaliʼn eɏgew gumikbot chi ilit ya chumeɏaeg chi buɏan un isun chi chaɏa.
ACT.2.20	Ked makwa cha alla sakbyey un chumtong chi lapotog ya lakaskaschaaw un
ACT.2.20	eɏgew un manguisan Apudyus kan cha losan un tagu.
ACT.2.21	Ked cha losan un mangkadkachegu kan Apu, matatagucha.’
ACT.2.21	Hachi impadtun Joel,” kalan Peter.
ACT.2.22	Ot intuɏuy Peter un kalala, “Kailiyan un iyIsrael, chongɏonyu allaʼn ibyegak. Impaloklok Apudyus kan chikayu un si Jesus un iNazareth imbuunla gapu si cha lakaskaschaaw ya sinyeɏ un impakwala kan siya. Ammuyu hachi ti utla lakwaala kan chikayu. 
ACT.2.23	Si Jesus, sigud un simsimmok Apudyus un ipuɏang kan chikayu ti siya planula si awi. Ked chikayu lamatoy ya langipuɏang kan cha lawwing un tagu ta ilansacha siya si krus. 
ACT.2.24	Si lanwayawayaala kan siya si kilabyelin chi otoy, tilagun Apudyus kasin siya ti achipun makwa kilabyelin otoy kan siya. 
ACT.2.25	Si awi impadtun Ari David chi imbyegan Jesus,
ACT.2.25	‘Apu, achipulak umogyat, ti pasigka awed kan sakon ya pasiglu sakon tuɏungan.
ACT.2.26	Hachi gapula un lagalasak ya chaychayawok sika ya lamlamaok bo un
ACT.2.26	ulay lu matoyak sigulachuʼn umuliyak matagu kasin
ACT.2.27	Ti achipunlu byeybyey-an sakon ud Hades ya achipunlu bo ipalubus un
ACT.2.27	meɏpos chi long-egkuʼn mangipapati mansimbi kan sika.
ACT.2.28	Impakaammum kan sakon chi chaɏan si mataguwan ing-inggala ked
ACT.2.28	amod chi galasku ti pasigka awed kan sakon.’
ACT.2.28	Hachi inggilin David.”
ACT.2.29	Oli pun kalala, “Susulud, piok un ipakaammu ustu-ustu kan chikayu mipanggop kan Ari David un chachakkeɏ taku. Latoy siya ya lilobon ked si sala sissiya un maila lobonla. 
ACT.2.30	Ngim gapu ta osaʼn propeta siya, ammula ingkarin Apudyus kan siya un awed chi osaʼn galakla un man-Ariyon Apudyus un misagulud kan siya.
ACT.2.31	Sigud un ammun David un pauliyon Apudyus taguwon kasin chi hachiʼn galakla ya achipunla byeybyey-an ud Hades ya achipun bo meɏpos chi long-egla, siyad ibyegbyegala Messias un ibuun Apudyus. 
ACT.2.32	Si Jesus chi mismuʼn Messias, ti siya tilagun Apudyus kasin ked chikami losan cha mangipakaammu si alla. 
ACT.2.33	Lipangatu siyaʼd langit ot un laidchen si kilabyelin
ACT.2.34+ACT.2.35	Awed chi inggilin David mipanggop si hachiʼn lipangatuʼd langit un kalala,
ACT.2.34+ACT.2.35	‘Si Apudyus kalala kan Apuk: Umamuyka si machuwalanku, inggala abyakok cha kabusuɏm.’
ACT.2.34+ACT.2.35	Ngim ha ibyegbyegan David chakampun un long-egla, ti chakampun un
ACT.2.34+ACT.2.35	siya hachiʼn lipangatuʼd langit ngim si Apula un si Jesus.
ACT.2.36	Siya ipakaammuk kan chikayuʼn galak Israel, si Jesus un illansayu si krus,
ACT.2.36	siya gettok un chilutukan Apudyus un Apu ya Messias.”
ACT.2.37	Chingngeɏn pun cha achuʼn tagu imbyegan Peter, amod chi chachaulicha ot kalancha kan Peter ya cha uchum un apostoles, “Susulud, simma koonmi?”
ACT.2.38	Ot kalan Peter kan chicha, “Losan kayu ked masapuɏʼn mambyabyawi kayu kan cha byasuɏyu ya mampabunyeg kayu mipagapu si kilabyelin ya kalobbongan Jesu Kristu
ACT.2.39	Ti hachi ingkarin Apudyus un idchola kan chikayu ya cha galakyu ya cha tagu si adchayuwan un ili un pililiyalan mantagula.”
ACT.2.40	Ot achu imbyegbyegan Peter kan chicha un kalala, “Masapuɏʼn ilisiyu long-egyu si machusaan cha lawwing un tagu si salaʼn lolap.” 
ACT.2.41	Ot achu cha lamati si imbyegan Peter ot lampabunyegcha ot si hachiʼn eɏgew umoy si tiɏullibuʼn tagu lichoga kan cha mamati. 
ACT.2.42	Ot impapaticha lan-acheɏ ya siluɏutcha tudtuchun cha apostoles. Litimpuyugcha bo kan cha mamati un malluluwalu ya mangkakakan si tilapay un mammammokancha si latoyan Jesus.
ACT.2.43	Achu cha lakaskaschaaw ya sinyeɏ un impakwan Apudyus kan cha apostoles, ot patunged laschaaw cha achuʼn tagu. 
ACT.2.44	Ot intuɏutuɏuy cha losan un mamati un lachagup ya lampàatodcha si kacha osa kan chicha si kukkuwacha. 
ACT.2.45	Lan-ilakucha si kukkuwacha ya pitacha ta idchoncha kan cha kadwachaʼn mamati un makasapuɏ. 
ACT.2.46	Ileɏgew un intuytuɏuycha un lachagup lan-os-ossaan un lanchaychayaw si templo. Leɏaluscha un pin-a mangkakakan si byebbyeɏoy ot tuttuwaʼn lagalascha. 
ACT.2.47	Chilaychayawcha si Apudyus ya masmas-om cha losan un tagu kan chicha. Ot ileɏgew un ichogan Apu kan chicha cha taguwola.
ACT.3.1	Si osaʼn eɏgew, ummoy cha Peter kan John si templo si machema un uras chi malluwaluwan. 
ACT.3.2	Si hachi inggew chi osaʼn leɏakiʼn liyalak un lapilay un inggew si kalanchaʼn Bibiɏuʼn Sawang chi templo. Ileɏgew un achangoyoncha iyoy siya ta mampalimus kan cha taguʼn lumlok. 
ACT.3.3	Intullongla pun cha Peter kan John un lumlok si templo, lampalimus kan chicha. 
ACT.3.4	Intutukkeɏcha siya ot kalan Peter kan siya, “Itullonglu u chikami.” 
ACT.3.5	Ot intullongla chicha ti kalala lu awed idchoncha kan siya.
ACT.3.6	Ngim kalan Peter, “Lappun akit pilakku ya buɏawanku, ngim ha awed kan sakon siya idchok. Mipagapu si kilabyelin ya kalobbongan un mampeɏpu kan Jesu Kristu un iNazareth, malidchaɏanka.” 
ACT.3.7	Ot iloglen Peter chi machuwalan un imala ot pilasikedla siya ot kakma kummoscheɏ cha ikila. 
ACT.3.8	Ot lasaliked ot lampepetuk ot illugilaʼn lalidchaɏan. Oli pun litun-ud kan cha Peter kan John un ummoy si templo ot lalidtidchaɏan ya lampepetuk un lanchaychayaw kan Apudyus. 
ACT.3.9	Intullong losan cha tagu siyaʼn lalidtidchaɏan ya lanchaychayaw kan Apudyus, 
ACT.3.10	ot immatulancha siya, siya hachiʼn taguʼn ummaammuy un mampampalimus si hachiʼn Bibiɏuʼn Sawang chi templo ot patungedcha laslaschaaw lu simma lakwa kan siya.
ACT.3.11	Si hachi, ummoycha Peter kan John si templo un kalanchaʼn Kallangan Solomon. Likikiwid chi hachiʼn leɏaki kan cha Peter kan John ked sintotodchak cha losan un taguʼn umoy si inggewancha, ti laschaawcha.
ACT.3.12	Intullong pun Peter chicha, kalala, “Kailiyan un iyIsrael, pakayuggey masmaschaaw si alla? Ked payuggey chikami itutukkeɏ un isun chi uwamiʼn kilabyelin willu kilabiɏu chi lampatidchaɏan si allaʼn tagu? 
ACT.3.13	Chakampun kan chikami ngim si Apudyus un chilaychayaw cha chachakkey takuʼn Abraham, Isaac ya Jacob. Siya lampalin-awa si allaʼn tagu ta mipaila kila-Apudyus Jesus un lansimbi kan siya utla lubung, ti gilamputla impangatu si Jesus ud langit. Si Jesus, un impuɏangyu kan cha papangat ya ilissanyu si sangwalan Gubillachuɏn Pilate, ulay lu imbyegalan mawayawayaan siya. 
ACT.3.14	Lappun byasuɏla ya lalintog, ngim ilissanyu siya ked ingkasinyu chilawat kan Pilate un wayawayaala osaʼn kapapatoy. 
ACT.3.15	Ot pilatoyyu mampeɏpuwan chi biyeg, ngim tilagun Apudyus siya kasin ked chikami tistigu si alla. 
ACT.3.16	Gapu si kilabyelin chi ngachen Jesus kummoscheɏ allaʼn tagu un itutullongyu ya ammuyu. Ked gapu si pammati kan Jesus lummin-awa chi allaʼn tagu si sangwalanyu losan.
ACT.3.17	“Susulud, ammuk un pilatoyyu pun si Jesus, achipunyu ammu lu silu siya. Ulay cha papangatyu, achipun cha bo ammu. 
ACT.3.18	Ngim ha latoyan Jesus, hachi katungpaɏan chi impakaammun Apudyus kan cha losan un propeta, un kalala ha Messiah un ibuunla ked masapuɏʼn manligat ya matoy. 
ACT.3.19	Ked chikayu masapuɏʼn mambyabyawi kayu ya mansagung kayu kan Apudyus ta pakawalola cha byasbyasuɏyu. 
ACT.3.20	Ti lu koonyu hachi, idchen Apudyus chikayu si koscheɏn chi somsomok ya ibuunla kasin si Jesus un Messiah un chilutukala un manturay kan chitaku. 
ACT.3.21	Ngim masapuɏʼn inggew si Jesus ud langit inggala chumtong chi timpuʼn mampabiɏuwan Apudyus kan cha losan, ti siya ingkarin Apudyus si awi kan cha propetala.
ACT.3.22	Kalan Moses, ‘Si umaliʼn eɏgew awed chi osaʼn propetaʼn isuk un ibuun Apu takuʼn Apudyus kan chikayu.
ACT.3.22	Siya ked osa un kailiyan taku un galak Israel.
ACT.3.22	Ked masapuɏʼn tuttuwaonyu losan un ibyegala.
ACT.3.23	Ked lu silu achipun tumuttuwa kan siya ked misila kan cha tagun Apudyus
ACT.3.23	ta machusa ing-inggala.’
ACT.3.24	“Ked losan cha propeta mallugi kan Samuel inggala kan cha lisagsagulud kan siya ked impadtucha mipanggop kan cha makmakwa si sala. 
ACT.3.25	Chikayu galak cha propeta ked lipati kayu si katuɏagen un ingkarin Apudyus kan cha aappuyu. Kalan Apudyus kan Abraham, ‘Mipagapu kan cha galaklu, mabinchisyulan cha losan un tagu si losan un ili utla lubung.’
ACT.3.26	Ked chitakuʼn Judio chi ummulaʼn langibuulan Apudyus si Messiah un chilutukala un mansimbi kan siya, ta binchisyulala chitaku lu man-awichen taku lawwing un kokòon taku.”
ACT.4.1	Si lakaug-ugguchen cha Peter kan John kan cha achuʼn tagu, gummatong cha uchum un papachi, kapitan cha man-aachug si templo ya Saduceo. 
ACT.4.2	Summangacha ti cha Peter itudtuchucha ya ibyegbyegacha un ummuli latagu si Jesus, ked losan un matoy umuli cha bo matagu. 
ACT.4.3	Ot chilokmaancha chicha ya gapu ta lummaschom, imbyaɏudcha chicha inggala labigat. 
ACT.4.4	Ngim achu cha lanchochongngeɏ un lamati. Ot ummachu cha bilang cha lamati un umoy si limallibu si hachiʼn timpu.
ACT.4.5	Labigat pun, lachagup cha papangat cha Judio, pallakayoncha ya mimistulun chi lintog ud Jerusalem. 
ACT.4.6	Ot inggew cha Annas un kangatuwan un pachi ya si Caiaphas, John, Alexander ya uchum un agin chi kangatuwan un pachi. 
ACT.4.7	Ummoycha illaɏa cha Peter kan John ot pilasikedcha chicha si sangwalancha ot silumeɏyacha chicha un kalancha, “Simma lampeɏpuwan chi kilabyelinyu un lampalin-awa si allaʼn lapilay? Simma ngachen un us-useɏonyu?”
ACT.4.8	Ot langkawachi Ispiritun Apudyus kan Peter ot laidchen si kilabyelin ot kalala, “Chikayun papangat ya pallakayon. 
ACT.4.9	Lu sumeɏyaonyu chikami si sala mipanggop si bibiɏuʼn killingwami si allaʼn lapilay ya imusonyu kan chikami in-ilolaʼn lummin-awa, 
ACT.4.10	chongɏonyu ta ipakaammuk kan chikayu ya cha losan un taguʼd Israel, un lummin-awa chi allaʼn leɏaki si sangwalanyu mipagapu si kilabyelin chi ngachen Jesu Kristu un iNazareth. Siya hachiʼn illansayu si krus, ngim tilagun Apudyus kasin.
ACT.4.11	‘Siya chi byetuʼn illissan cha mampaud, siya lambyalin un
ACT.4.11	kapopotgen un byetu un mampakoschey si byeɏoy.’
ACT.4.12	“Siya abus un Malagu kan chitaku. Ti lappun uchum si ngachen si intilun chi lubung un imbuun Apudyus un malagu kan chitaku malaksig kan Jesus.”
ACT.4.13	Laschaaw cha Kukunsiseɏ un langitullong si kilateɏod cha Peter kan John, ti ammucha un tagucha un labyabya saedcha un achipuncha lan-acheɏ. O gayam, chicha lituntun-ud un kadkadwan Jesus. 
ACT.4.14	Ngim achipuncha misulib chi lakwa ti inggew chi hachiʼn leɏakiʼn lummin-awa un summisiked udchi si cheeg cha apostoles. 
ACT.4.15	Ot pileɏawacha cha Peter ta man-uugudcha. 
ACT.4.16	Kalancha, “Simma koon taku kan cha allaʼn tagu? Ti ammun cha losan un tagu utla Jerusalem cha lakaskaschaaw un killingwacha ked achipun makwaʼn misulib taku. 
ACT.4.17	Si sala og-ogyaton taku chicha ta achipuncha ug-ugguchon kasin kan cha tagu chi mipanggop si ngachen Jesus, pakalawa ta chongɏon cha uchum chi mipanggop kan siya.”
ACT.4.18	Ot ilayagencha cha apostoles kasin ot bililincha chicha un kalancha, “Masapuɏʼn achiyu ikasin ibyegbyega chi ngachen Jesus. Ya achiyu ibyegbyega ya itudtuchu chi mipanggop kan Jesus ulay siluʼn tagu.”
ACT.4.19	Ngim summongbyat cha Peter kan John un kalancha, “Somsomkonyu, lu silu pion Apudyus un tuttuwaonmi, chikayu willu si Apudyus? 
ACT.4.20	Ti chikami, achipun makwaʼn iyageymi un mangibyegbyega si cha intullongmi ya chingngeɏmi kan Jesus.”
ACT.4.21	Hachi ked ilog-ogyat cha Kukunsiseɏ chicha kasin ot imbukatcha chicha ti lappun gapun chi manchusaancha kan chicha, ti cha achuʼn tagu chaychayawoncha si Apudyus si lakaskaschaaw un lakwa. 
ACT.4.22	Ha leɏakiʼn lummin-awa ked lasuɏuk un opat puɏu tawonla.
ACT.4.23	Libukat pun cha Peter kan John, langulincha si igew cha kadwachaʼn mamati ot imbyegacha kan chicha cha losan un imbyegan cha ap-apun cha papachi ya pallakayon. 
ACT.4.24	Chingngeɏn pun cha kadwachaʼn mamati, lan-os-ossaaloncha somsomokcha un lalluwalu kan Apudyus un kalancha, “Mallakabyelin un Apu un langwa si langit ya pita ya byeybyey ya losan un inggew. 
ACT.4.25	Illidchon Apudyus mipagapu si Ispiritula cha allaʼn ugud kan Ari David un langibyega,
ACT.4.25	‘Lappun bibiɏu un panggop cha Gentil un sumanga ya cha tagu utla lubung un
ACT.4.25	mansomsomok si lappun simbilan planu un bumusuɏ kan siya, simma makwacha?
ACT.4.26	Lachagup ya lansagala cha Ari ya cha papangat utla lubung un bumusuɏ
ACT.4.26	kan Apudyus ya Messias un chilutukala, simma makwacha?’
ACT.4.27	“Ha imbyegan David, ti cha Ari Herod ya Pontius Pilate ya cha Gentil ya cha taguʼd Israel lachagupcha utla Jerusalem ta mantutuɏegchaʼn patoyon si Jesus un lappun byasuɏla un chilutukam siyaʼn Messias. 
ACT.4.28	Lakwa losan un killingwacha mipagapu si kilabyelinlu ya ingkodchonglu si awi un makwa. 
ACT.4.29	Ked si sala Apu, chongɏom cha iyog-ogyatcha kan chikami ya idchem cha bubùulom si kilateɏod un mangibyegbyega si ugudlu. 
ACT.4.30	Ipailam chi kilabyelinlu ta makwaʼn man-agas kami kan cha lasakit ya koonmi cha uchum un lakaskaschaaw mipagapu si ngachen Jesus, un lappun byasuɏla un bubùulom.”
ACT.4.31	Lagamputcha pun lalluwalu, lanyuggayug chi byeɏoy un lachagupancha. Ot langkawachi Ispiritun Apudyus ot laidchen cha losan si kilabyelin ot lateɏodcha un langibyegbyega si ugud Apudyus.
ACT.4.32	Lan-os-ossaan cha losan un mamati si somsomok ya panggopcha. Lappun mangibyegaʼn uwak si kukkuwala ngim id-idchencha losan cha kacha osa kan chicha. 
ACT.4.33	Ot gapu si amod un kilabyelin un laatod kan cha apostoles, intuytuɏuychaʼn mantistigu un ummuli latagu kasin si Apu Jesus ot amod chi kachegun Apudyus un laluɏung kan cha losan un lamati. 
ACT.4.34	Lappun osà makuɏangan kan chicha, ti cha awed pitacha willu byeɏoycha illakucha, 
ACT.4.35	ot illidchoncha ngilala kan cha apostoles ta chicha mangatod kan cha mamati un makasapuɏ.
ACT.4.36	Si hachiʼn timpu, inggew si Joseph, osaʼn Levita un iCyprus. Lingachelancha apostoles siyà Bernabas (piolaʼn uguchon, “Sumegeg”). 
ACT.4.37	Illakula pitala ot illidchola ngilala kan cha apostoles.
ACT.5.1	Ngim inggew cha man-asawan Ananias kan Safira un langilaku si pitacha. 
ACT.5.2	Lantuɏagenchaʼn itaɏucha uchum un ngilan chi pitacha ot illiyoy Ananias cha uchum un ngilala ot impeɏangla kan cha apostoles un kalala, “Allaya ngilan chi pitami.”
ACT.5.3	Ot kalan Peter, “Ananias, puggey ipalubus un mangkawachi si Satalas si somsomoklu ya mantuntulli si Ispiritun Apudyus si langitaɏuwanyu si uchum un ngilan chi pitayu 
ACT.5.4	Sakbyey un illakuyu pita, uwayu. Ot lagamputyu pun illaku, awed kan chikayu lu simma pionyuʼn koon si ngilala, ked lappun mangipatut kan chikayuʼn idchonyu kan chikami. Puggey un hachigga simsimmokluʼn koon? Chakampun si cha tagu tiluntulliyam, ngim si Apudyus!”
ACT.5.5+ACT.5.6	Chingngeɏn pun Ananias chi imbyegan Peter, kakma latuwang ot latoy. Oli pun ummali cha uchum un bumaru ot bilussungcha lechegla si luput ot illawacha ummoy illobon siya. Ot amod chi ogyat cha losan un inggew si intullongchaʼn lakwa kan siya.
ACT.5.7	Lummaus pu tiɏun uras, gummatong si Safira un asawala ngim achipunla ammu lu silu lakwa. 
ACT.5.8	Lagamput pun Peter impaila pilak, ilimusla kan siya, “Ibyegam, ha laoy chi losan un ngilan chi pitayu?”
ACT.5.8	Summongbyat, “O, lait losan.” 
ACT.5.9	Oli pun kalan Peter kan siya, “Payuggey lantuɏagen mangin-in-an chi Ispiritun chi Apu? Chongɏom! Allatchaʼn ased cha ummoy langimbon kan asawam ked umoy chika bo ipasali ilawa.” 
ACT.5.10	Ot kakma latuwang si sangwalan Peter ot latoy. Lilumlok pun cha bumaru, intullongcha boʼn latoy siya ot ilachangoycha illawa ot ummoycha illobon si cheeg asawala. 
ACT.5.11	Ot losan cha mamati ya losan un langngeɏ si lakwa amod chi ilogyatcha.
ACT.5.12	Si hachiʼn timpu, achu cha lakaskaschaaw un killingwan cha apostoles kan cha achuʼn tagu. Ot pin-a lachagup losan cha mamati si templo un ngadloncha “Kallangan Solomon.” 
ACT.5.13	Cha achipun mamati, umogyatchaʼn mitipug kan chicha ngim masmas-om cha tagu kan chicha. 
ACT.5.14	Ngim ummachu-achu cha lamatiʼn leɏaki ya byebyai kan Apu Jesus ot lichogacha kan cha mamati. 
ACT.5.15	Gapu si kawachin cha apostoles, illiyoy cha tagu cha lasakit si kesa ya imbyelatcha chicha si katlicha ya obokcha, ti kalancha lu lumaus si Peter maaɏungancha si alliliwanla ya cha uchum ked makaan chi sakitcha. 
ACT.5.16	Amod cha taguʼn lampeɏpu si ili-iliʼn mampalikwos ud Jerusalem, inggetongcha cha lasakit ya cha laaɏan ot bummaɏucha losan.
ACT.5.17	Ot si hachi, amod chi apos chi kangatuwan un pachi ya losan un kadwalaʼn chogacha un Saduceo kan cha apostoles. 
ACT.5.18	Ot ummoycha chilokmaan cha apostoles ot imbyaɏudcha chicha. 
ACT.5.19	Ngim si hachiʼn labi, ummoy chi anghel Apudyus ot inwalitla olob chi byabyayɏuchen ot illawala cha apostoles ot kalala kan chicha, 
ACT.5.20	“Ingkayu si templo ya ibyegayu kan cha achuʼn tagu chi mipanggop kan Jesu Kristu un mangtod si biyeg ing-inggala.”
ACT.5.21	Wiswisngit pun, tiluttuwan cha apostoles chi imbyegan chi anghel. Lilumlokcha si kallangan chi templo ot illugichaʼn mantudtuchu kan cha tagu.
ACT.5.21	Oli pun, gummatong chi kangatuwan un pachi ya cha bubuɏunlaʼn Saduceo si lugeɏʼn mammimitingancha ot impaayegcha cha kukunsiseɏ ya losan un pallakayon ta mammimitingcha. Ot lambuuncha si pulis chi templo un umoy mangaɏa kan cha apostoles si byabyayɏuchen. 
ACT.5.22	Ngim gummatongcha pun udchi, lappun cha apostoles ud chaɏom ot langulincha kan cha kukunsiseɏ ot imbyegacha, 
ACT.5.23	“Gummatong kami pun ud byabyayɏuchen, lichachakig cha olob. Inggew bo cha man-aachug udchi un summisiked si lasin chi sawang. Ngim inwalitmi pun, lappun taguʼd chaɏom.”
ACT.5.24	Chingngeɏn pun chi kapitan cha man-aachug si templo ya ap-apun cha papachi, achipuncha makaskasmok ya laschaawcha lu simma makwa kasin.
ACT.5.25	Oli pun gummatong chi osaʼn lampeɏpu si templo ot imbyegala kan chicha, “Cha taguʼn imbyaɏudyu, awed cha si templon mantudtuchu kan cha tagu.”
ACT.5.26	Ot ummoy chi kapitan pati cha man-aachug illaɏa chicha. Ngim achipuncha pilatut chicha ti umogyatcha kan cha achuʼn tagu pakalawa ta bintukoncha chicha.
ACT.5.27	Ot illiyoycha cha apostoles impasangu kan cha kukunsiseɏ. Ot silukun chi kangatuwan un pachi chicha un kalala, 
ACT.5.28	“Bililinmi chikayu un achi kayu mantudtuchu mipanggop kan Jesus, ngim ilam-amodyu impakaammu siya si intilun chi Jerusalem ya pabyasuɏonyu bo chikami un ibyegbyegayu un chikami lamatoy.”
ACT.5.29	Ot summongbyat si Peter ya cha uchum un apostoles, “Masapuɏʼn tuttuwaonmi si Apudyus, chakampun un tagu. 
ACT.5.30	Chikayu langtoy kan Jesus, illansayu siya si krus. Ngim si Apudyus un chilaychayaw cha aappumi, siya lalagu kan Jesus kasin 
ACT.5.31	ot impangatula siya si machuwalanla ta siya Pangat ya Malagu, taplu idchela cha taguʼd Israel si wayachaʼn mambyabyawi kan cha byasuɏcha ked mapakawancha. 
ACT.5.32	Chikami cha tistigu kan cha alla ya Ispiritun Apudyus un illidchola kan cha tumuttuwa kan siya.”
ACT.5.33	Chingngeɏn pun cha kukunsiseɏ hachi, amod chi silangacha ot pionchaʼn otoyon cha apostoles. 
ACT.5.34	Ngim inggew chi osaʼn Pariseo un mangngachen Gamaliel, un mistulun chi lintog un mas-oman cha losan un tagu. Summiked ot imbilinla un ilawacha yan akit chicha. 
ACT.5.35	Ot kalala kan chicha, “Susulud un iyIsrael, amman taku allechen chi koon taku kan cha allaʼn tagu. 
ACT.5.36	Si sin-eɏgew, inggew chi osaʼn leɏakiʼn mangngachen Theudas un ibyegbyegalan langatu siya. Umoy si opat gasut cha leɏakiʼn litun-ud kan siya un disipulusla. Ngim pilatoy cha suɏchachu siya ked cha disipulusla liwatakcha ot hachi alungusla. 
ACT.5.37	Lagamput pun siya, inggew bo si Judas un iGalilee un summupling si gubillun chi Rome si timpun chi lampalistaan cha tagu. Achu bo cha litun-ud kan siya. Ngim pilatoycha siya ot cha disipulusla liwatak cha bo. 
ACT.5.38	Si sala, ibyegak kan chikayu lu ngay wayawayaan taku ya byeybyey-an taku chicha. Ti lu ha panggopcha willu kooncha ked lampeɏpu si tagu, achipun mituɏuy. 
ACT.5.39	Ngim lu lampeɏpu kan Apudyus, achipun taku maabyak chicha, ti Apudyus chi busuɏon taku.” Ot tiluttuwan cha kukunsiseɏ imbyegan Gamaliel.
ACT.5.40	Ot impaayegcha kasin cha apostoles ot impasaplitcha chicha. Ot imbilincha un achipuncha kasin man-ugud mipanggop kan Jesus ot imbukatcha chicha.
ACT.5.41	Ummoyon pun cha apostoles, amod chi galascha ti imbilang Apudyus chicha un kalobbongancha un mapaligatan mipagapu kan Jesus. 
ACT.5.42	Ileɏgew un intuytuɏuycha lantudtuchu ya langibyegbyega si templo ya cha achuʼn byebbyeɏoy un si Jesus chi Messiah.
ACT.6.1	Si hachiʼn timpu ummachu-achu cha bilang cha mamati ot inggew chi lansusubogen cha Gregoʼn Judio kan cha sigud un Judio. Ha lansusubogen cha Gregoʼn Judio ked bilaybyay-ancha cha labyaɏu si ileɏgew un lanwaɏasancha si makan.
ACT.6.2	Ot chilagup cha simpuɏu ya chuwaʼn apostoles cha losan un mamati ot kalancha kan chicha, “Ha kawachimi mangibyegbyega ya mantudtuchu si ugud Apudyus, chakampun un manwaɏas si makan. 
ACT.6.3	Susulud, pumili kayu si pituʼn leɏaki un bibiɏu ugalicha, laidchen si kilabyelin chi Ispiritun Apudyus ya lasilib. Chicha mangipiyeɏan taku un manwaɏas kan cha makan. 
ACT.6.4	Ked chikami, ipapuutmi un malluwalu ya mangibyegbyega si ugud Apudyus.”
ACT.6.5	Las-om cha losan un mamati si imbyegan cha apostoles ot chilutukancha cha Stephen, osaʼn lapigsa pammatila ya laidchen si kilabyelin chi Ispiritun Apudyus. Cha uchum ked cha Philip, Prochorus, Nicanor, Timon, Parmenas ya Nicolaus un osaʼn Gentil un iyAntioch ngim umulu-ulud si ugalin cha Judio. 
ACT.6.6	Impasangucha chicha kan cha apostoles ot impatay cha apostoles cha imachaʼn langiluwalu kan chicha.
ACT.6.7	Hachi ked, lituɏutuɏuy un lanchilongeɏ ugud Apudyus ya ummachu-achu cha bilang cha mamatiʼd Jerusalem. Inggew bo cha achuʼn papachi un tiluttuwacha si Apudyus si lamatiyancha kan Jesus.
ACT.6.8	Amod chi kachegun Apudyus kan Stephen ya illidchela siya si kilabyelin un mangwa si achuʼn lakaskaschaaw ya sinyeɏ si sangwalan cha tagu. 
ACT.6.9	Ngim silupling cha uchum un tagu si Stephen. Cha Judio un lampeɏpu si grupu un ngadloncha Sinagogan cha Lawayawayaan un Lanmusassu un iCyrene ya iyAlexandria. Ya uchum un Judio un lampeɏpu si probinsiya ud Cilicia ya Asia, chicha lakasongsongbyat kan Stephen. 
ACT.6.10	Ngim achipuncha kabyeeɏan un sumongbyat kan Stephen ti illidchen chi Ispiritun Apudyus siya si kilasilib un makasillongbyat kan chicha.
ACT.6.11	Ot ha kingwacha, pilasuksukancha cha uchum un leɏaki ta pabyasuɏoncha siya, un kalancha, “Chingngeɏmi siya un lan-ugud si lawwing un bumusuɏ si lintog Moses ya si Apudyus.” 
ACT.6.12	Ot gilagaɏacha pasangaon cha achuʼn tagu, cha pallakayon ya mimistulun chi lintog kan Stephen. Ot ummoycha chilokmaan si Stephen ot illiyoycha impasangu kan cha kukunsiseɏ. 
ACT.6.13	Oli pun lan-ayegcha bo kan cha latuliʼn tistigu un lantuntulli mipanggop kan siya, un kalancha, “Ha allaʼn tagu pasig man-ugud si bumusuɏ si allaʼn lasantuwan un templo ya lintog Moses. 
ACT.6.14	Ti chingngeɏmi siya un langibyega un si Jesus un iNazareth ked yam-alola allaʼn templo ya sukatala bo cha ugali un impatawid Moses kan chitaku.” 
ACT.6.15	Losan cha kukunsiseɏ ya uchum un lachagup udchi intutukkeɏcha si Stephen ot illilacha lupala un isun chi lupan chi anghel.
ACT.7.1	Oli pun ilimus chi kangatuwan un pachi si Stephen, “Tuttuwa kamma ipabyasuɏcha kan sika?”
ACT.7.2	Summongbyat si Stephen, un kalala, “Susulud ya Aamma, chongɏonyu sakon. Si awi, lampaila si Apudyus un kangatuwan kan cha chachakkeɏ takuʼn Abraham si inggewalaʼd Mesopotamia, si chaampunla ayan ud Haran. 
ACT.7.3	Kalan Apudyus kan siya, ‘Telam chi ilim ya cha aagim ta ingka si ili un asik ipaila kan sika.’
ACT.7.4	“Ot tilelan Abraham chi iliʼd Chaldea ot ummoy illinggew ud Haran. Latoy pun si amala, inchaɏan Apudyus siya si allaʼn ili un ummiliyan taku si sala. 
ACT.7.5	Si hachiʼn timpu, lappun pità impatawid Apudyus kan siya, ulay sin-appaɏan. Ngim ingkarin Apudyus un asila idchon chi allaʼn ili kan siya un mangkuwala ya cha galakla un misagsagulud kan siya. Si langibyeg-an Apudyus kan siya, cha Abraham kan asawala lappun alakcha. 
ACT.7.6	Imbyegan bo Apudyus kan siya un cha galakla umoycha si sabyaliʼn ili ked mambyaliloncha chicha musassu ya mapaligatancha inggala lummaus chi opat gasut un tawon. 
ACT.7.7	Ngim imbyegan Apudyus, ‘Chusaok cha taguʼn lammusassuwancha, ked telan cha galaklu udchi ked mangulincha si allaʼn ili ya manchaychayawcha kan sakon.’
ACT.7.8	Ot imbilin Apudyus kan Abraham un masapuɏʼn masogyatan cha losan un leɏakiʼn galakla ti siya sinyeɏn chi katuɏagen un inchategla kan chicha. Liyalak pun si Isaac un alak Abraham, silogyatala si mikawaɏun eɏgew.
ACT.7.9	“Ngim cha chachakkeɏ taku maaposcha kan Joseph un suludcha, ot ingngilacha siya kan cha uchum un taguʼd Egypt ta mambyaliloncha musassu udchi. Ngim awed si Apudyus kan siya. 
ACT.7.10	Ot illisila siya kan cha losan un ligatla. Illidchela siya si kilasilib ya bibiɏuʼn ugali si sangwalan Pharaoh, un Ariʼd Egypt. Ot chilutukan Pharaoh siya un misagsagulud un pangat ud Egypt ya illiggala siya un man-aayyuwan si losan un kukkuwala.
ACT.7.11	“Ummoy pu lakapigan tawon, chillumtong chi uɏat si losan un iliʼd Egypt ya Canaan, ot amod chi ligat cha tagu ot cha chachakkeɏ taku lappun mangeancha si makan. 
ACT.7.12	Chingngeɏn pun Jacob un awed cha litepon un makan ud Egypt, imbuunla cha aalaklaʼn lelleɏaki un chachakkeɏ taku ta umoycha malamchamuwan malukmun ud Egypt. 
ACT.7.13	Si pidwaʼn ummoyancha, impatigammun Joseph chi long-egla kan cha susuludla ya impatigammula bo kan Pharaoh cha mipanggop kan chicha ya si amala. 
ACT.7.14	Ot impaayeg Joseph si amalaʼn Jacob ya losan cha susuludla ya cha pamilyacha ta umalichaʼd Egypt. Pitumpuɏu ya lima lamung cha losan.
ACT.7.15	Ot ummoychaʼd Egypt illinggew ot udchi latoyan cha Jacob ya aalakla un chachakkeɏ taku. 
ACT.7.16	Ot cha lechegcha illiyoycha ud Shechem ot illoboncha si gongeb un lingin-an Abraham si lapotog un palata kan cha alak Hamor.
ACT.7.17	“Ngim allà akit pun un tungpaɏon Apudyus chi ingkarila kan Abraham, cha chachakkeɏ taku laam-amod cha ummachu-achu ud Egypt. 
ACT.7.18	Oli pun lanturay osaʼn Ari ud Egypt. Achipunla ammu chi mipanggop kan Joseph. 
ACT.7.19	Ha allaʼn Ari leɏanggas kan cha chachakkeɏ taku ya pilaligatala chicha ot impatutla impabyellu cha kàiyalak un leɏaki ta matoycha.
ACT.7.20	“Si hachiʼn timpu liyalak si Moses, laleman un alak si sangwalan Apudyus. Tiɏuʼn buɏan chi lalagibiyan ilala kan siya ud uwacha. 
ACT.7.21	Si lalelancha kan siya si igid chi chewwang, inchesan chi byebyeɏasang un alak Pharaoh siya. Illaɏala siya ot siya lamachakeɏ kan siya un kamad alakla. 
ACT.7.22	Litudtuchu kan Moses cha losan un kilasilib cha iyEgypt ot lambyalin un pangnguguchen ya pin-a mangwa si ustu.
ACT.7.23	“Lantawon pun si Moses si opat puɏu, simsimmoklaʼn umoy geggakayon cha chogalaʼn galak Israel. 
ACT.7.24	Ummoy pun, liyaspuɏʼn inchesala osaʼn iyEgypt un palpaligatala osaʼn iyIsrael. Ot ummoyla tiluɏungan iyEsrael ot imbyaɏosla pilatoy chi hachiʼn iyEgypt. 
ACT.7.25	Kalan Moses lu laawatan cha chogalaʼn iyIsrael un siya imbuun Apudyus un manwayawaya kan chichaʼd Egypt, ngim achipuncha laawatan. 
ACT.7.26	Labigat pun gilakgakayla kasin chicha ot inchesala cha chuwaʼn iyIsrael un pin-a mantiliw, bilechakla chicha un mantiliw, un kalala, ‘Bubuɏun, mansulud kayu, pakayuggey mantitillalung mantitiliw?’
ACT.7.27	“Ngim hachiʼn mamampaligat si osa intukbyangla si Moses ot kalala, ‘Silu langibyega kan sika un alla kalobbongam un mangituray ya manguis kan chikami? 
ACT.7.28	Ha piom boʼn otoyon sakon un isun chi killingwam si hachiʼn iyEgypt gebyen?’ 
ACT.7.29	Ummogyat si Moses si chingngeɏla hachi, ot ummawid ummoy illinggew si iliʼd Midian. Udchi langasaw-ala ot gummalak si chuwaʼn leɏaki.
ACT.7.30	“Lummaus pu opat puɏuʼn tawon, lampaila osaʼn anghel Apudyus kan Moses si gumilegileb un kayu si lugeɏ un lappun ummili un achali si bilig Sinai. 
ACT.7.31	Intullong pun Moses chi hachi, laschaaw ot ummachali ta itullongla ot si hachi met laing chingngeɏla gingan Apudyus un kalala, 
ACT.7.32	‘Sakon si Apudyus un chilaychayaw cha chachakkeɏyu, cha Abraham, Isaac ya Jacob.’ Chingngeɏn pun Moses chi hachi, lamaypayogpog si ogyatla ot achipun makaiteɏod un mangitullong.
ACT.7.33	“Ot kalan Apudyus kan siya, ‘Kaalom chi sancheɏm, ti lasantuwan chi lugeɏʼn sumisikkachem. 
ACT.7.34	Intullongkuʼn lapampaligatan cha taguk ud Egypt. Chingngeɏk chi ayuwongcha. Ked ummaliyak un manwayawaya kan chicha. Umalika, ta ibuunku sika ud Egypt.’
ACT.7.35	“Si Moses chi lilaksig cha chachakkeɏ taku si langibyeg-ancha, ‘Silu langibyega kan sika un alla kalobbongam un mangituray ya manguis kan chikami?’ Ngim siya imbuun Apudyus un manturay ya manwayawaya kan chicha si tuɏung chi anghel un lampaila kan siya si gumilegileb un kayu. 
ACT.7.36	Ot intallay Moses cha iyIsrael ud Egypt, ya achu killingwalaʼn lakaskaschaaw si inggewanchaʼd Egypt ya chummemangancha si Mancheɏaeg un Byeybyey ya lalidtidchaɏalancha si lugeɏ un lappun ummili si opat puɏuʼn tawon. 
ACT.7.37	Si Moses mismu langibyega kan cha taguʼd Israel, ‘Si umaliʼn eɏgew awed chi propeta un isuk un ibuun Apudyus kan chikayu. Osa siya un lampeɏpu kan chitakuʼn galak Israel.’ 
ACT.7.38	Si laam-ammungan cha chachakkeɏ taku si lugeɏʼn lappun ummili, si Moses chi kilaug-uggud chi anghel si lap-at chi Bilig ud Sinai, ya ilawatla tumaguʼn ugud Apudyus ta idchola kan chitaku.
ACT.7.39	“Ngim cha chachakkeɏ taku, lilaksigcha si Moses achipuncha tiluttuwa imbyegala, ti pionchaʼn mangulin ud Egypt. 
ACT.7.40	Labyeyeg pun si Moses si tuktuk chi hachiʼn bilig, kalancha kan Aaron,
ACT.7.41	Hachi timpu un langwaancha si silan-byaka ot siya lanchatulancha ya piliyastaancha killingwan chi imacha. 
ACT.7.42+ACT.7.43	Ot lan-awichen Apudyus chicha ot bilay-ala chicha ta manchayawcha si ilit, seyeg ya bituwon, isun chi liigili si liblun cha propeta un kalala,
ACT.7.42+ACT.7.43	‘Chikayuʼn Israelitas! Alala! Pin-a kayu lanchatchatun kan sakon si inggewanyu si
ACT.7.42+ACT.7.43	lugeɏ un lappun ummili si opat puɏuʼn tawon ngim kalanyu pun gey lu sakon chi lanchatulanyu. Chakampun!
ACT.7.42+ACT.7.43	Ti ha lanchatulanyu ked chi silan-apudyus un Moloch ya silan-apudyus un Refam, un killingwayuʼn chaychayawonyu.
ACT.7.42+ACT.7.43	Hachi gapulan paoyolok chikayu si adchayuwan un iliʼn malausan ud Babylon.’
ACT.7.44	“Si inggewan cha chachakkeɏ taku si lugeɏ un lappun ummili, langwacha si sigey un tinulda un mangipaila un awed si Apudyus kan chicha. Ha in-ilonchaʼn langwa, kingwacha si ustu-ustuʼn kopyan impailan Apudyus kan Moses.
ACT.7.45	Latoy pun si Moses, lipasalot si Joshua un langipangat kan chicha si ummaliyancha utlaʼn ili. Ot hachiʼn sigey un tinulda, inyaw-awitcha si ummoyancha lansakupan si pitan cha tagun pileɏyaw Apudyus. Hachiʼn sigey illinggew si ili taku inggala si timpun Ari David.
ACT.7.46	Laslas-om si Apudyus kan David. Ot chilawat David kan Apudyus ta ipalubuslaʼn mampaud si ustuʼn inggewala un manchaychayawan cha taguʼd Israel kan siya.
ACT.7.47	Ngim si Solomon un alakla
ACT.7.48	“Ngim si Apudyus un Kangatuwan, achipun inggew si byeɏoy un pilaud cha tagu, siya imbyegan chi osaʼn propeta,
ACT.7.49	Kalan Apudyus, ‘Ud langit chi umamuyak un manturayan ked utla pita chi gugussak.
ACT.7.49	Tuttuwaʼn achipun kayu makapaud si byeɏoy un umalay para kan sakon.
ACT.7.49	Achipun kayu makakopya si lugeɏ un man-illongak.
ACT.7.50	Ti sakon chi langwa kan cha losan un awed.’ ”
ACT.7.51	Ot intuɏuy Stephen un kalala, “Chikayuʼn mangkatangkin! Lasogyatan kayu ngim isun chi somsomok chi pagalu somsomokyu ya laamin kayu latuɏong si ugud Apudyus. Pasigyu suplingon chi Ispiritun Apudyus un isun chi killingwan cha chachakkeɏ taku. 
ACT.7.52	Awed kamma propetan Apudyus un achipun cha chachakkeɏ taku pilaligatan? Lappun pulus. Pilatoycha cha imbuun Apudyus un umoy langibyega si gumatngan alaklaʼn Jesus un lappun byasuɏla. Ked chikayu, inyibityu ya pilatoyyu si Jesus. 
ACT.7.53	Chikayu lalawid si lintog un illidchon Apudyus kan chitaku mipagapu kan cha anghel, ngim achipunyu tiluttuwa.”
ACT.7.54	Chingngeɏn pun cha papangat cha Judio imbyegan Stephen, amod chi silangacha ya langamu-amukchaʼn singngingillot cha ngiponcha kan siya. 
ACT.7.55	Ngim si Stephen, laidchen si kilabyelin chi Ispiritun Apudyus, lantanged ud langit ot intullongla lumilalilang un kilachayaw Apudyus ya si Jesu Kristu un summisiked si machuwalan Apudyus. 
ACT.7.56	Ot kalala, “Itullongyu! Lailak un liwalit ud langit ked ha ilawagenchaʼn Alak chi Tagu summisiked si machuwalan Apudyus.”
ACT.7.57	Ked cha papangat cha Judio, ilupupcha ingacha ot simpapakuycha ta achipuncha chongɏon chi ibyegbyegala. Ot lichug-aycha kan siya ot chokmaancha siya, 
ACT.7.58	ot lilatlatcha siya lilasin si siudad ot tilamtampukcha siya. Ot cha tistigu kilaancha takpin chi silupcha ot imbyelatcha kan Saul un osaʼn bumaru. 
ACT.7.59	Si lalamtampukancha kan Stephen, lalluwalu un kalala, “Apu Jesus, awatom chi kalichodwak.” 
ACT.7.60	Ot lampalintuming ot illipkawla, un kalala, “Apu, achim otyan ipabyasuɏ kan chicha chi allaʼn kingwacha kan sakon.” Lagamputla pun imbyega hachi, latoy.
ACT.8.1	Si Saul chi langituluk si lamatoyancha kan Stephen. Si hachiʼn eɏgew lanlugi patunged un lamaligatancha kan cha mamatiʼd Jerusalem ot liwatak cha kaachuwan un mamati. Ummoycha si kailiili si probinsiyan chi Judea kan Samaria ngim latelan cha apostoles. 
ACT.8.2	Inggew cha uchum un lelleɏakiʼn mangapudyus un ummoy langimbon kan Stephen ot amod chi ilibincha si langchucha kan siya. 
ACT.8.3	Ngim si Saul illugilaʼn pilaligatan cha mamati. Ummoyla lillok cha byebbyeɏoy cha mamati ya lanlatlat kan cha leɏaki man willu byebyai ot impabyaɏudla chicha.
ACT.8.4	Cha lawatawatak un mamati, imbyegbyegacha ugud Apudyus si losan un iliʼn ummoyancha. 
ACT.8.5	Osa kan chicha ked si Philip. Ummoy si osaʼn ili ud Samaria ot imbyegbyegalaʼn si Jesus chi Messias kan cha tagu udchi. 
ACT.8.6	Chingngeɏn pun cha amod un tagu chi imbyegbyegala ya intullongcha cha lakaskaschaaw un pin-ala killingwa, lamaticha si imbyegala. 
ACT.8.7	Pileɏyawla cha aɏan un inggew kan cha achuʼn tagu ot ummak-akikis cha aɏan un lummawa ya achu cha lapalalais ya lapilay un lummin-awa. 
ACT.8.8	Ot amod chi galas cha tagu si hachiʼn siudad.
ACT.8.9	Inggew chi osaʼn leɏakiʼn mangngachen Simon, un labyeyeg un pin-a mansalamangka si hachiʼn siudad. Laslaschaaw cha taguʼd Samaria si pin-ala killingwa. Ibyegbyegala un siya ked langatuʼn tagu. 
ACT.8.10	Ked cha achuʼn tagu, langatu man kan labyabya, ammancha lanchochongngeɏ kan siya ya ibyegbyegacha un, “Ha allaʼn tagu siya Pallakabyelin Apudyus un ngadloncha Kangatuwan.” 
ACT.8.11	Ot intuɏuycha lanchochongngeɏ kan siya ti labyeyeg un laslaschaawcha si pin-a mansalamangka. 
ACT.8.12	Ngim si lamatiyancha si bibiɏuʼn chameg un imbyegbyegan Philip mipanggop si Mampangatan Apudyus ya mipanggop kan Jesu Kristu, ot lampabunyegcha, cha leɏaki ya cha byebyai. 
ACT.8.13	Ulay si Simon lamati ya lampabunyeg bo ot lituntun-ud kan Philip. Ot intullongla pu lakaskaschaaw un killingwan Philip, laschaaw.
ACT.8.14	Chingngeɏn pun cha apostoles ud Jerusalem un lamati cha taguʼd Samaria si ugud Apudyus, imbuuncha cha Peter kan John udchi. 
ACT.8.15	Gummatongcha pun, illuwaluwancha cha mamati ta awatoncha Ispiritun Apudyus. 
ACT.8.16	Ti hachiʼn timpu, chaan umoy chi Ispiritun Apudyus kan chicha, labunyagencha abus si ngachen Jesu Kristu. 
ACT.8.17	Oli pun impatay Peter kan John chi imacha kan chicha ot ummoy chi Ispiritun Apudyus kan chicha.
ACT.8.18	Intullong pun Simon un laatod chi Ispiritun Apudyus kan chicha si langipatayan cha apostoles si imacha kan chicha, langatod si pilak kan cha Peter kan John. 
ACT.8.19	Ot kalala, “Idchelak bo si lait un kilabyelin ta ulay silu mangipatayak si imak, maidchen si Ispiritun Apudyus.”
ACT.8.20	Ngim kalan Peter kan siya, “Mipati otyan cha pilaklu kan sika masgob ud impiyeɏlu, ti kalam pun lu makwaʼn mangin-an chi sagot Apudyus si pilak! 
ACT.8.21	Lappun biyanglu si allaʼn kawachimi ti chakampun si ustu mansosomsomoklu si sangwalan Apudyus. 
ACT.8.22	Mambyabyawika si lawwing un simsimmoklu ked malluwaluka kan Apu, ta lu makwa, pakawalola sika. 
ACT.8.23	Ti mailak un amod chi aposlu ya bilabyaɏud chika si byasuɏ.”
ACT.8.24	Ot kalan Simon, “Kewayu ta iluwaluwanyu sakon ta lappun makwa kan cha imbyegayu kan sakon.”
ACT.8.25	Lagamput pun cha Peter kan John impakaammu ya imbyegbyega ugud Apudyus udchi, langulinchaʼd Jerusalem. Si langulilancha, imbyegbyegacha bibiɏuʼn chameg si achuʼn iliʼd Samaria un illoycha.
ACT.8.26	Oli pun, imbyegan chi osaʼn anghel Apudyus kan Philip, “Ingka si mampachaya un kesa un man-osog ud Jerusalem umoy ud Gaza.”
ACT.8.27	Ot lallibbyat si Philip ot ummoy. Ot si inggewala si chaɏan, ilabotla osaʼn langatuʼn opisyeɏ un iyEthiopia un siya man-aayyuwan kan cha losan un kilabyaklang Candace, Reyna ud Ethiopia.
ACT.8.28	ot mangulin un lanlulugen si kalisala ked byasbyasaola liblu un inggilin propeta Isaias. 
ACT.8.29	Kalan chi Ispiritun Apudyus kan Philip, “Ingka achaliyon chi kalisa.”
ACT.8.30	Ot lalodchak si Philip ummachali, ot chingngeɏla siya un byasbyasaola libluʼn propeta Isaiah. Ot ilimusla, “Maawatam kamman chi halat un byasbyasaom?”
ACT.8.31	Summongbyat chi opisyeɏ, “Ma in-ilok un makaawat lu lappun mangipakaawat kan sakon?” Ot ilayagela si Philip ta makalugen kan siya. 
ACT.8.32	Ha bilasbyasala allaya,
ACT.8.32	“Isun chi keɏlilu un iyoycha si lugeɏʼn peɏpeɏtiyan ya isun chi ayyubun chi keɏlilun
ACT.8.32	ammala gumigillok lu pukisancha, achipun pulus guminga.
ACT.8.33	Imbibiincha siya ya achipun lalintog chi langkukuischa kan siya. Lappun
ACT.8.33	mangibyega mipanggop si galakla, ti lapongted chi biyegla utla pita.”
ACT.8.34	Si lamasbyasaala, kalala kan Philip, “Ibyegam u lu silu ibyegbyegan chi propeta. Ha long-egla willu sabyali?” 
ACT.8.35	Oli pun gumminga si Philip un illugila si allaʼn liigiliʼn ugud Apudyus. Ot imbyegala bibiɏuʼn chameg mipanggop kan Jesus. 
ACT.8.36	Si lanluluggelancha, lichuumcha si awechen chi chelum. Ot kalan chi opisyeɏ kan Philip, “Alliya chelum utla. Ha makwa kamman un mabunyagelak?”
ACT.8.37	Ot kalan Philip, “O, makwa lu tuttuwaʼn mamatika kan Jesus.”
ACT.8.37	Kalan chi opisyeɏ, “O, mamatiyak. Mamatiyak un si Jesu Kristu ked Alak Apudyus.” 
ACT.8.38	Ot pilaillongla kalisa ot lummogsedcha ummoy si chelum ot bilunyagen Philip siya. 
ACT.8.39	Ummopwascha pun si chelum, kakman chi Ispiritun Apudyus intallay si Philip si sabyaliʼn lugeɏ. Ot lappun kasin intullong chi opisyeɏ kan siya. Ngim intuɏuy chi opisyeɏʼn ummoyon un langganggalas. 
ACT.8.40	Ngim si Philip illinggew ud Azotus. Imbyegbyegala bibiɏuʼn chameg mipanggop kan Jesus si losan un ili un illoyla inggalaʼd gummatong ud Caesarea.
ACT.9.1	Si hachiʼn timpu, intuɏuy Saul un man-og-ogyat un mamatoy kan cha mamati kan Apu Jesus. Ot ummoy si kangatuwan un pachi 
ACT.9.2	ot lampakwa si suɏat kan cha papangat cha sinagogan cha Judio ud Damascus, taplu mapalubusan un manchokma si ulay siluʼn maochesala un mamati kan Jesus, leɏaki man willu byebyai ked iyoyla chicha ibyaɏud ud Jerusalem. 
ACT.9.3	Si inggewala si chaɏan un ummachaliʼd Damascus, kakma lalising si lapigsan silaw un lampeɏpuʼd langit. 
ACT.9.4	Ot laodcheg siya ot chingngeɏla ginga un kalala, “Saul, Saul, puggey palpaligatan sakon?”
ACT.9.5	Ilimus Saul, “Siluka, Apu?”
ACT.9.5	Summongbyat, “Sakon si Jesus un palpaligatam. 
ACT.9.6	Lumibbyatka ta ingka si siudad ked awed chi mangibyega kan sika lu simma masapuɏʼn koom.”
ACT.9.7	Summisiked cha kadwan Saul un lappun makaginga, ti chingngeɏcha hachiʼn ginga ngim lappun intullongcha si tagu. 
ACT.9.8	Ot lummibbyat si Saul ngim manchiyat pun, achipun makatullong. Ot kiliwidcha kadwala ot ipuyutcha siyaʼd Damascus. 
ACT.9.9	Tiɏuʼn eɏgewla un achipun makatullong ya achipun langan ya ummilum.
ACT.9.10	Udchi Damascus, inggew chi osaʼn disipulus Apudyus un mangngachen Ananias. Lampaila si Apu Jesus kan siya si in-ilopla ot kalala, “Ananias!”
ACT.9.10	Kalala, “Ma ibyegam, Apu?”
ACT.9.11	Kalan Apu Jesus kan siya, “Lumibbyatka ya ingka si kesa un ngadloncha mallintog ked imusom chi byeɏoy Judas lu awed si Saul un iTarsus udchi. Awed un malluwaluwalu si sala. 
ACT.9.12	Ot impailan Apudyus kan siya si in-ilop chi osaʼn leɏakiʼn mangngachen Ananias un lilumlok si inggewala ot impatayla imala kan siya ta makatullong kasin.”
ACT.9.13	Ngim kalan Ananias, “Apu, achu cha chingchingngek mipanggop si allaʼn tagu ya cha lawwing un killingwala kan cha tagum ud Jerusalem. 
ACT.9.14	Ked ummali utla un alla kalobbongala un lampeɏpu kan cha ap-apun cha papachi un manchokma kan cha losan un manchaychayaw kan sika.”
ACT.9.15	Ngim kalan Apu Jesus kan siya, “Ingka, ti siya chilutukak un mansimbi kan sakon ta ipatigammula sakon kan cha Gentil ya cha Ari ya cha taguʼd Israel. 
ACT.9.16	Ya ipailak kan siya cha losan un mapaligatala gapu kan sakon.”
ACT.9.17	Ot ummoy si Ananias ot lilumlok si byeɏoy un inggewan Saul. Impatayla imala kan siya ot kalala, “Suludkuʼn Saul, si Apu Jesus un lampaila kan sika si kesa, ked siya langibuun kan sakon utla ta makatullongka kasin ya maidchenka si kilabyelin chi Ispiritun Apudyus.” 
ACT.9.18	Ot kakma laodcheg chi isun chi sipsip un leɏpu si atala ot makatullong kasin. Lummibbyat ot lampabunyeg. 
ACT.9.19	Lagamput pun, langan ot kummoscheɏ. Illinggew si Saul kan cha mamatiʼd Damascus si pigan eɏgew.
ACT.9.20	Ot kakma ummoy si cha sinagoga ot illugilaʼn langibyegbyega un Alak Apudyus si Jesus. 
ACT.9.21	Laschaaw losan cha langngeɏ kan siya ot kalancha, “Chakampun kamman un ha allaʼn tagu ked siya lampalpaligat kan cha mamati kan Jesus ud Jerusalem. Ti siya ummaliyala utla ta chokmaala cha mamati ya iyoyla chicha un lakabyaɏud kan cha ap-apun cha papachi.” 
ACT.9.22	Ngim pummigpigsa chi kilabyelin Saul un langibyegbyega ot impapatila un langipaloklok un si Jesus chi Kristu. Ked achipun lakasongbyat cha Judio un inggew ud Damascus.
ACT.9.23	Lummaus pu achuʼn eɏgew, lantutuɏeg cha Judio un patoyon si Saul. 
ACT.9.24	Ngim laammuwan Saul chi planucha. Ot ileɏgew kan lilabin tatamchagencha sawang chi siudadcha ta patoyoncha siya. 
ACT.9.25	Ngim si osaʼn labi, ummoy cha uchum un mamati illaɏa siya ot inyinchayuncha si chakeɏʼn aɏat ot impacheɏacha siya si chingching un aɏed chi siudad.
ACT.9.26	Gummatong pun si Saul ud Jerusalem, pilachaslaʼn mitipug kan cha mamati.
ACT.9.27	Ngim intallay Barnabas siya ot illiyoyla kan cha apostoles. Ot imbyegala kan chicha in-ilon Saul un langitullong kan Apu Jesus si kesa un umoy ud Damascus ya in-ilon Apu Jesus un lakaug-uggud kan siya. Ya kilateɏod Saul un langibyegbyega mipanggop kan Jesus ud Damascus. 
ACT.9.28	Ot illinggew si Saul kan chicha ud Jerusalem ya lateɏod un langibyegbyega mipanggop kan Apu Jesus. 
ACT.9.29	Lakaug-uggud ya lakasongsongbyat kan cha Judio un Grego ugudcha, ngim pilachaschaʼn patoyon siya. 
ACT.9.30	Latagammuwan pun cha susulud un mamati, ummoycha illiyoy si Saul ud Caesarea ot imbuuncha siyaʼd Tarsus.
ACT.9.31	Si hachiʼn timpu, mallin-awa cha mamati kan Jesus si achuʼn iliʼd Judea, Galilee ya Samaria. Gapu si tuɏung chi Ispiritun Apudyus, kummoscheɏ pammaticha ya ummachu-achu cha mamati ya ummogyatcha kan Apudyus.
ACT.9.32	Ot si Peter, ummoy kan cha ili-ili langgaggakay kan cha mamati. Gummatong pun ud Lydda, 
ACT.9.33	inchesala osaʼn leɏakiʼn mangngachen Aeneas un illuumbog si waɏun tawon, ti lapalalais siya. 
ACT.9.34	Kalan Peter kan siya, “Aeneas, palin-awaon Jesu Kristu sika! Bumangonka ya lukutom chi oboklu!” Ot labyalangon si Aeneas. 
ACT.9.35	Ot intullong losan cha taguʼn inggew ud Lydda ya Sharon siya, ot lamaticha kan Apu Jesus.
ACT.9.36	Ud Joppa inggew chi byebyaiʼn mamati un mangngachen Tabitha. (Lingachencha siya Dorcas si Grego un ugud, piolaʼn uguchon ugsa.) Bibiɏu pasigla killingwa kan cha tagu ya tiluɏungala cha kakapus. 
ACT.9.37	Si inggewan Peter ud Lydda, lasakit si Tabitha ot latoy. Ilomoscha lechegla ot ummoycha imbyelat si ngatun kuwetu. 
ACT.9.38	Chingngeɏn pun cha mamatiʼn awed si Peter ud Lydda un achaliʼd Joppa, lambuuncha si chuwaʼn leɏakiʼn umoy mangayeg kan Peter un kalancha, “Kewam, chesam ta intakuʼd Joppa.” 
ACT.9.39	Lummibbyat ot litun-ud kan chicha. Gummatongcha pun, impuyutcha si Peter si langingngatun kuwetu un inggewan chi latoy. Sin-iibin cha labyaɏun inggew udchi ilalibungbungancha siya ya impailacha silup ya pokos un killingwan Dorcas si katattagula.
ACT.9.40	Ngim impalawan Peter chicha losan si kuwetu. Ot lampalintuming un lalluwalu kan Apudyus. Oli pun lansagung si lecheg ot kalala, “Tabitha, bumangonka!” Ot kakma lanchiyat ot intullongla pun si Peter, ummamuy. 
ACT.9.41	Iloglen Peter imala ot pasikachola. Oli pun ilayagela cha mamati ya cha labyaɏu, ot impailala kan chicha si Dorcas un latagu kasin. 
ACT.9.42	Lanchilameg chi allaʼn lakwa si losan un ili ud Joppa ot achu cha lamati kan Apu Jesus. 
ACT.9.43	Illinggew si Peter ud Joppa si achuʼn eɏgew ud byeɏoy Simon un manchachait si lalat.
ACT.10.1	Ud Caesarea awed chi osaʼn leɏakiʼn mangngachen Cornelius, kapitan cha singgasut un suɏchachu un Romano un kalanchaʼn “Kumpanyan chi Italia.” 
ACT.10.2	Mangapudyus cha Cornelius un simbyeyan. Losancha chaychayawon si Apudyus. Malagtuɏung kan cha kakapus un Judio ya pasig malluluwalu kan Apudyus.
ACT.10.3	Si simmachemaan, inggew chi impailan Apudyus si in-ilop kan siya. Intullongla osaʼn anghel Apudyus un ummoy kan siya ot kalala, “Cornelius!”
ACT.10.4	Intutukkeɏn Cornelius siya ot ummogyat ot kalala, “Ma ibyegam, Apu?”
ACT.10.4	Ot kalan chi anghel, “Chingngeɏn Apudyus cha luwalum ya ammula in-ilom un tumuytuɏung kan cha kapus. 
ACT.10.5	Si sala mangibuunka si umoy ud Joppa mangayeg si osaʼn leɏakiʼn mangngachen Simon un kalanchaʼn Peter. 
ACT.10.6	Inggew uwan cha Simon, un manchachait si lalat, awed chi byeɏoyla si igid chi byeybyey.”
ACT.10.7	Ot ummoyon pun chi anghel, ilayagen Cornelius cha chuwaʼn bubùulola ya osaʼn mangapudyus un suɏchachu un lansimsimbi kan siya. 
ACT.10.8	Imbyegala kan chicha cha losan un lakwa ot imbuunla chicha ud Joppa.
ACT.10.9	Labigat pun si lummamatuk ummachalichaʼd Joppa, ustu boʼn ummoy lalluwalu si Peter si latalap un otop chi byeɏoycha. 
ACT.10.10	Labitin ot piolaʼn mangan ngim si mangiyalaancha si makan, inggew chi impailan Apudyus kan siya impain-ilop. 
ACT.10.11	Intullonglaʼn liwalit ud langit ot inggew chi isun chi ewan luput un labubukyed lipacheɏa si pita un latatakkod chi mampasiigid. 
ACT.10.12	Cha inggew ked losan un kalasin cha alimeɏ, mangkakkachap ya mantattayap. 
ACT.10.13	Oli pun chingngeɏn Peter chi ginga un kalala, “Peter, lumibbyatka ta peɏtiyom chi piom un kalon.”
ACT.10.14	Ngim kalan Peter, “Lai Apu, ti lappun kilkillankù ibilangmiʼn Judio un kiisaw.”
ACT.10.15	Hachiʼn lan-ugud kalala kasin, “Achim ibilang un kiisaw cha makan un killingwan Apudyus.” 
ACT.10.16	Lamitlu hachi lakwa, ot kakma lipangatuʼd langit chi hachiʼn luput.
ACT.10.17	Si malomsomsomkan Peter lu simma piolaʼn uguchon chi intullongla si in-ilop, gummatong cha taguʼn imbuun Cornelius ot ilimuscha byeɏoy Simon. Ked inggewcha pun si liwangan un sumisiked, 
ACT.10.18	ilimuscha lu awed lanchawos kan Simon Peter udchi.
ACT.10.19	Sissiya un somsomsomkon Peter lu simma pion chi impailan Apudyus kan siya un uguchon, ot kalan chi Ispiritu kan siya, “Peter, awed cha tiɏuʼn leɏakiʼn mangmangngit kan sika. 
ACT.10.20	Lumibbyatka ya lumogsedka. Achika manchuwachuwa un mitun-ud kan chicha ti sakon chi langibuun kan chicha.”
ACT.10.21	Ot lummogsed si Peter ot kalala kan cha hachiʼn leɏaki, “Sakon chi singsingtonyu. Simma panggopyuʼn ummali utla?”
ACT.10.22	Summongbyatcha, “Si kapitan Cornelius chi langibuun kan chikami un umoy mangayeg kan sika, ti imbyegan chi anghel Apudyus kan siya un paayegla sika ta chongɏola ibyegam. Mangapudyus si Cornelius ya chaychayawola si Apudyus ya mas-oman cha Judio siya.” 
ACT.10.23	Ot limangilin Peter chicha ot ummiyancha udchi.
ACT.10.23	Labigat pun, lakalubbyat si Peter kan chicha ot litun-ud bo cha uchum un mamatiʼn iJoppa kan chicha.
ACT.10.24	Kasin pun labigat gummatongchaʼd Caesarea. Iluuway cha Cornelius chicha, pati cha agila ya bubuɏunla un ilayagela. 
ACT.10.25	Alla pun un lumlok si Peter, ummoy Cornelius ilabot siya ot lampalintuming si sangwalan Peter ta chayawola siya. 
ACT.10.26	Ngim pilasiked Peter siya un kalala, “Sumikedka, ti taguwak bo un isum.” 
ACT.10.27	Summiked si Cornelius ot lilumlokchaʼn lan-ug-uggud. Intullong pun Peter cha achu un taguʼn lauppun udchi, 
ACT.10.28	kalala kan chicha, “Ammuyuʼn mipalit si ugalimiʼn Judio un makabibiɏun ya ulay manggaggakay kan cha Gentil. Ngim impakaammun Apudyus kan sakon un masapuɏʼn achipunku ibilang cha asintataguk un kiisaw. 
ACT.10.29	Si lampaayagenyu kan sakon, ummaliyak un achipun lanchuwachuwa. Si sala piok un maammuwan lu puggey un ilayagelak.”
ACT.10.30	Summongbyat si Cornelius, “Miikapat eɏgewla sala, malluwaluwaluwak ud uwami si machema. Ot kakma summiked si sangwalak chi osa un taguʼn malilisiling chi silupla. 
ACT.10.31	Ot kalala kan sakon, ‘Cornelius, chingngeɏn Apudyus cha luwalum ya simsimmokla cha pin-am koon un tumuɏung kan cha kakapus. 
ACT.10.32	Mangibuunka si umoy ud Joppa mangayeg kan Simon Peter. Lanchawos si byeɏoy Simon, un manchachait si lalat, un awed chi byeɏoyla si igid chi byeybyey.’ 
ACT.10.33	Ot kakmak impaayeg sika. Ked bibiɏu ta ummalika. Si sala awed kami losan si sangwalan Apudyus ta chongɏonmi losan cha imbilin Apudyus kan sika un ibyega.”
ACT.10.34	Oli pun illugin Peter un lan-ugud, kalala, “Sala un maawatak un man-iisuwon Apudyus cha losan un tagu.
ACT.10.35	Awatola ulay siluʼn tagu, Judio man willu Gentil, lu mamaticha kan Apudyus ya ustu kooncha. 
ACT.10.36	Ammuyu chi bibiɏuʼn chameg un illidchon Apudyus kan cha Israel, si langibyegbyeg-ala si lumin-awaan chi angos gapu kan Jesu Kristu un Apun cha losan un tagu. 
ACT.10.37	Ammuyu cha lapotog un laklakwa si intilun chi Judea. Mallugiʼd Galilee si lagamput John langibyegbyeg-an mipanggop si bunyeg. 
ACT.10.38	Ya ammuyuʼn chilutukan Apudyus si Jesus un iNazareth ya illidchola Ispiritula ya kilabyelinla kan Jesus ta ulay silu ayala pin-a langwa si bibiɏu ya pin-a lampalin-awa kan cha losan un pilaligatan chimunyu ti awed si Apudyus kan siya. 
ACT.10.39	Ya chikamiʼn apostoles chi mampaloklok kan cha losan un killingwala ud Jerusalem ya uchum un ilin cha Judio. Illansacha si Jesus si krus ot hachi latoyala. 
ACT.10.40	Ngim tilagun Apudyus siya kasin si mikatluʼn eɏgew ot lampaila. 
ACT.10.41	Chakampun si losan cha tagu ngim chikami abus un chilutukan Apudyus un mantistigu, un lakakan ya lakain-ilum kan siya si ummuliyala lataguwan. 
ACT.10.42	Imbilinla kan chikami un ibyegbyegami bibiɏuʼn chameg kan cha tagu ya paloklokanmi un si Jesus chi chilutukan Apudyus un manguis kan cha latattagu ya latoy. 
ACT.10.43	Tistiguwan cha losan un propeta mipanggop kan Jesus ta lu silu mamati kan siya mapakawan cha byasuɏla mipagapu si ngachenla.”
ACT.10.44	Si man-ugu-uguchen Peter, ummoy chi Ispiritun Apudyus kan cha losan un lanchochongngeɏ si ugud. 
ACT.10.45	Oli pun, laschaaw cha mamatiʼn Judio un litun-ud kan Peter, un lampeɏpuʼd Joppa, ti illidchon bo Apudyus chi Ispiritula ulay kan cha Gentil. 
ACT.10.46	Ti chingngeɏcha chicha un man-ug-uggudcha si sabyaliʼn ugud ya chaychayawoncha si Apudyus. Ot kalan Peter, 
ACT.10.47	“Ilawat cha allaʼn tagu Ispiritun Apudyus un isun chi langawatan taku. Ked awed kamma mangipalit kan chicha un mabunyagencha?” 
ACT.10.48	Oli pun imbilin Peter un mabunyagencha si ngachen Jesu Kristu. Ot tilawichencha si Peter ta inggew kan chicha si pigan eɏgew.
ACT.11.1	Chingngeɏn cha apostoles ya cha mamati si intilun chi Judea un lamati bo cha Gentil si ugud Apudyus. 
ACT.11.2	Langulin pun si Peter ud Jerusalem, ilam-amsiw cha grupun cha Judioʼn mamati si sogyat. 
ACT.11.3	Kalancha, “Ummoyka impamangili kan cha Gentil ya lakakanka bo kan chicha!”
ACT.11.4	Oli pun ilug-uggud Peter kan chicha cha losan un lakwa malipud lugila. 
ACT.11.5	Kalala, “Inggewak ud Joppa un malluluwalu ot inggew chi impain-ilop Apudyus impaila kan sakon. Intullongku isun chi ewaʼn luput un labubukyed lipacheɏaʼn lampeɏpuʼd langit un latatakkod chi mampasiigid ot libyelat si sangwalak. 
ACT.11.6	Ammak pun intullong chi chaɏomla, inggew cha mangkangkalasin alimeɏ, laamu ya laatap, mangkadkachap ya achuʼn kalasin tumattayap. 
ACT.11.7	Oli pun chingngeɏk chi ginga un kalala, ‘Peter, Lumibbyatka ya peɏtiyom chi piom un kalon!’ 
ACT.11.8	Ngim kalak, ‘Lai Apu, ti lappun kilkillankù ibilangmiʼn Judio un kiisaw.’
ACT.11.9	“Chingngeɏk kasin chi ginga un lampeɏpuʼd langit un kalala, ‘Achim ibilang un kiisaw cha makan un pileɏkas Apudyus.’ 
ACT.11.10	Lamitlu lakwa chi alla ot lipangatuʼd langit chi luput.
ACT.11.11	“Si hachi met laing gummatong cha tiɏuʼn leɏaki si byeɏoy un illinggewak. Libuuncha un lampeɏpuʼd Caesarea un umoy mangayeg kan sakon. 
ACT.11.12	Ot imbyegan chi Ispiritun Apudyus kan sakon un mitun-uchak kan chicha un achipulak manchuwachuwa. Kiladwaalak kan cha olom un mamatiʼn iJoppa ot ummoy kami ud Caesarea. Gummatong kami pun udchi, lilumlok kami ud byeɏoy cha Cornelius. 
ACT.11.13	Ot imbyegala kan chikami lampain-an chi anghel kan siya ud uwacha ya imbyegan chi anghel kan siya un kalala, ‘Mangibuunka si umoy ud Joppa mangayeg si taguʼn mangngachen Simon Peter. 
ACT.11.14	Siya mangibyega kan sika si ugud Apudyus un tumagu kan sika ya cha kabyeɏoylu.’ 
ACT.11.15	Ot lugiyak pun un man-ugud, ummoy chi Ispiritun Apudyus kan chicha un isun chi ummoyala kan chitaku si chamu. 
ACT.11.16	Oli pun ingkagasmokku imbyegan chi Apu, ‘Bilunyagen John chikayu si chelum, ngim mabunyagen kayu si Ispiritun Apudyus.’ 
ACT.11.17	Lu illidchon Apudyus chi Ispiritula kan cha Gentil un isun chi langidchela kan chitaku si lamatiyan taku kan Apu Jesu Kristu, siluwak man un mangipalit kan Apudyus un achipunla koon katchi?”
ACT.11.18	Ot chingngeɏcha pu hachi, inyageycha un langam-amsiw kan siya ot chilaychayawcha si Apudyus un kalancha, “Illidchen bo Apudyus cha Gentil si wayachan mambyabyawi ta maidchencha si biyeg un mallalayun.”
ACT.11.19	Inggan chi lamatoyancha kan Stephen, lapalpaligatan cha mamati ot liwatawatakcha. Cha uchum ummoycha inggalaʼd Phoenicia, Cyprus ya Antioch. Ot imbyegbyegacha ugud Apudyus kan cha Judio abus. 
ACT.11.20	Ngim cha uchum un mamatiʼn iCyprus ya iCyrene ummoychaʼd Antioch. Ot imbyegbyegacha bibiɏuʼn chameg mipanggop kan Apu Jesus kan cha Gentil. 
ACT.11.21	Gapu ta inggew chi kilabyelin Apudyus kan chicha un mambyegbyega, achu-achu cha taguʼn lansagung kan Apu Jesus ya lamati.
ACT.11.22	Chingngeɏn pun cha mamatiʼd Jerusalem chi chameg un lamati cha Gentil ud Antioch, imbuuncha si Barnabas ud Antioch. 
ACT.11.23	Gummatong pun udchi, intullongla un kilacheguwan Apudyus chicha, lagalasan ot silegegla chicha ta ipapaticha pammaticha kan Apu Jesus. 
ACT.11.24	Ti bibiɏuʼn tagu si Barnabas ya inggew chi kilabyelin chi Ispiritun Apudyus kan siya ya lapigsa pammatila. Si hachi ummachu-achu cha laawisla un lipati kan Apu Jesus.
ACT.11.25	Oli pun ummoy Barnabas singngit si Saul ud Tarsus. 
ACT.11.26	Inchesala pun, ilawitla siyaʼd Antioch. Ot sintawon chi illiinggewancha udchi, litipugcha kan cha mamati. Ot tiludtuchuwancha cha achu-achuʼn tagu udchi. Cha mamatiʼd Antioch, chicha ummulaʼn langachalan un Kristianu.
ACT.11.27	Si hachiʼn timpu, lan-osog cha uchum un propeta ud Antioch un lampeɏpuʼd Jerusalem. 
ACT.11.28	Ha osa kan chicha mangngachen Agabus. Summiked siya ot gapu si kilabyelin chi Ispiritun Apudyus impadtula un umali amod un uɏat si achuʼn ili utla pita. (Ot latungpeɏ alla si timpun chi lanturayan Emperador Claudius.) 
ACT.11.29	Ot cha mamatiʼd Antioch, lantutuɏegchaʼn mangipaw-itcha si tuɏungcha kan cha susuludcha si pammati un inggew ud Judea. Kacha osa langatod sigun si kabyeeɏala un idchon. 
ACT.11.30	Killingwacha ot impaw-itcha kan cha Barnabas kan Saul ta iyoycha kan cha pallakayon cha mamati udchi.
ACT.12.1	Si hachiʼn timpu, illugin Ari Herod un mamaligat kan cha uchum un mamati. 
ACT.12.2	Impasiwatla uɏun James, un sulud John.
ACT.12.3	Laammuwala pun un lagalasan cha Judio si kingwala, imbilinla un pachokmala si Peter. (Lakwa alla si timpun chi piyasta un mangalancha si tilapay un lappun yeastla.) 
ACT.12.4	Ot lachokmaan pun si Peter, impabyaɏudla siya ot imbilinla un man-achug cha sin-oppat un grupun suɏchachu kan Peter. Pilanggop Herod un kuison si Peter si sangwalan cha tagu lu magamput chi Piyastaʼn Lallausan.
ACT.12.5	Ngim si inggewan Peter si byabyayɏuchen, intuytuɏuy cha mamati illuluwalu siya kan Apudyus.
ACT.12.6	Si hachiʼn labi sakbyey un ilawan Herod si Peter ta makuis, lasusuyop si Peter si mambyeatan cha chuwaʼn suɏchachu, un lakakawwaɏan chi imala si chuwaʼn kaweɏ. Cha uchum un suɏchachu lan-achugcha si sawang chi byabyayɏuchen.
ACT.12.7	Ot kakma lampaila osaʼn anghel Apudyus ot inggew chi silaw un sililawala kuwetun inggewan Peter. Pilikpikla butikan Peter ta byangolola siya ot kalala, “Chesam! Lumibbyatka!” Ot laodcheg cha kaweɏ si imala. 
ACT.12.8	Ot kalan chi anghel kan siya, “Mansilupka ya mansancheɏka!” Ot kingwala. Ot kalan bo chi anghel kasin, “Iggam takpin chi siluplu ya tun-uchom sakon.” 
ACT.12.9	Ot tilun-ud Peter chi anghel un lummawa si byabyayɏuchen. Achipunla ammu lu tuttuwa chi pin-an chi anghel koon, ngim kalala lu in-ilop abus. 
ACT.12.10	Lilausancha ummula ya mikadwa un man-aachug ot lichuumcha si kilagaʼn sawang un mangkapon si siudad. Ot liwalit chi kilagaʼn sawang un lappun langiwalit ot lummawacha. Si lalidtidchaɏalancha si osaʼn kesa, kakman chi anghel tilelan si Peter.
ACT.12.11	Oli pun lan-imamchong si Peter ot kalala, “Tuttuwa gayam! Imbuun Apudyus chi anghella ta seɏaklibyelak kan Herod ya losan un simsimmok cha Judio un kooncha kan sakon.”
ACT.12.12	Si somsomsomkola, ummoy ud uwancha Mary un ilan John Mark. Udchi lauppulan cha achuʼn tagu un malluwaluwalu. 
ACT.12.13	Langkongkong si Peter si sawang ot ha osaʼn bubùulon un byebyai un mangngachen Rhoda ummoyla intullong. 
ACT.12.14	Lailasinla pun un gingan Peter, amod chi galasla ot achipunla inwalit chi sawang. Ngim lalodchak un ummoy chaɏom ot imbyegala un awed si Peter un sumisiked si sawang.
ACT.12.15	Kalancha kan siya, “Latingangka lin!” Ngim impatutla un tuttuwa imbyegala. Kalancha, “Anghella lin!”
ACT.12.16	Intuɏuy Peter langkongkongkong. Ot inwalitcha pu sawang ot intullongcha siya, laslaschaawcha. 
ACT.12.17	Lansinyeɏ si Peter ta gumilokcha. Imbyegala in-ilon Apudyus un langilawa kan siya si byabyayɏuchen. Ot kalala, “Ibyegayu kan James ya cha susulud.” Ot ummoy si sabyaliʼn lugeɏ.
ACT.12.18	Labigat pun, lagulu cha suɏchachu ti lappun si Peter. 
ACT.12.19	Ot impasngit Ari Herod si Peter ngim lappun inchesancha. Ot ilimbistigela cha lan-aachug ya impaotoyla chicha. Ummoyon si Herod ud Judea ot ummoy illinggew ud Caesarea.
ACT.12.20	Si inggewan Herod udchi, amod chi silangala kan cha taguʼd Tyre ya Sidon. Ngim gapu si alla, simsimmokchaʼn umili un man-os-ossaancha un mangay-ayu kan Herod. Ot ilawischa si Blastus un ap-apun cha inggew si palasyun Herod ti pionchaʼn makapippiya kan Herod, ti cha iliʼn inturayala siya mangeancha si kaloncha.
ACT.12.21	Chillumtong pu eɏgew un lampamitingan Herod, illiggala silupla un silup chi Ari ot ummamuy si aammuyan chi Ari ot lan-ugud si sangwalan cha tagu. 
ACT.12.22	Lagamput pun lan-ugud, simpapakuy cha tagu un kalancha, “Gingan chi osaʼn apudyus, chakampun un tagu!” 
ACT.12.23	Hachi ked, kakman chi anghel Apudyus chilusa siya ti achipunla pilachayawan si Apudyus ot ilamin chi ogos chi long-egla ot latoy.
ACT.12.24	Ngim lituytuɏuy lanchilongeɏ ugud Apudyus ot ummachu cha mamati.
ACT.12.25	Lagamput pu kawachin cha Barnabas kan Saul ud Jerusalem, langulinchaʼd Antioch, inyawitcha si John Mark.
ACT.13.1	Cha mamatiʼd Antioch, awed cha uchum un propeta ya mimistulun chi ugud Apudyus. Chicha cha Barnabas, Simeon un ngadloncha Niger, Lucius un iCyrene, si Saul ya si Manaen un silulud Gubillachuɏ Herod.
ACT.13.2	Si osaʼn eɏgew un manchaychayawancha kan Apudyus ya lallaulancha, imbyegan chi Ispiritun Apudyus kan chicha, “Chutukanyu cha Barnabas kan Saul ti chicha pililiyak un mangwa si kawachiʼn imbilinku kan chicha.”
ACT.13.3	Lagamputcha pun lallaun ya lalluwalu, impataycha imacha kan chicha ot imbuuncha chicha.
ACT.13.4	Ot imbuun chi Ispiritun Apudyus chicha ot ummoycha ud Seleucia ot lanlugencha si bapur un umoy ud Cyprus. 
ACT.13.5	Gummatongcha pun ud Salamis un osaʼn ili ud Cyprus, imbyegbyegacha ugud Apudyus si sinagogan cha Judio. Inyawitcha si John Mark ta tumuɏung kan chicha.
ACT.13.6	Gilaggaggakaycha ili-ili ud Cyprus inggala gummatongchaʼd Paphos. Udchi langabtancha si osaʼn Judio un mansalsalamangka un mangngachen Bar-Jesus. Si Bar-Jesus ked imbilangla chi long-egla un propeta ulay lu chakampun. 
ACT.13.7	Siya kadwan Gubillachuɏ Sergius Paulus. Ha Gubillachuɏ ked lalaing un tagu, impaayegla cha Barnabas kan Saul ti piolaʼn chongɏon chi ugud Apudyus. 
ACT.13.8	Ngim si Elymas un mansalsalamangka, (ti hachi ngachenla si ugud un Griego) ked siluplingla chicha ot pilachaslaʼn tilipod si Gubillachuɏ ta achipun mamati kan Jesus. 
ACT.13.9	Ngim si Saul, un mangngachen bo Paul, laidchen si kilabyelin chi Ispiritun Apudyus ot intutukeɏla si Elymas 
ACT.13.10	ot kalala, “Sika un alak Satalas, sika kabusuɏn cha losan un kilalintog. Amod chi sikaplu ya man-uyu-uyungka kan cha asintatagum ya pasiglu mambyalilon tilutuli cha katuttuwaan un ugud Apudyus. 
ACT.13.11	Si sala chusaon Apudyus sika ked makuɏapka ked achipunlu maila ilit si pigan eɏgew.” Si hachi, kakma latap-ulan chi atala si mangngitit un libuu ot lanchawachawawong un mansingit si mangiwid kan siya.
ACT.13.12	Intullong pun chi Gubillachuɏ lakwa, lamati kan Apu Jesus, ti laschaaw si intudtuchucha mipanggop kan Apu.
ACT.13.13	Oli pun ummoyon cha Paul ya kakadwala ud Paphos ot lanlugencha si bapur un umoy ud Perga, osaʼn ili si probinsiyan chi Pamphylia. Gummatongcha pun udchi, tilelan John Mark chicha ot langulin ud Jerusalem. 
ACT.13.14	Ngim intuɏuycha ummoy ud Antioch un sakupon chi Pisidia. Si eɏgew chi Sabyechuʼn man-illongan cha Judio, ummoycha si sinagoga ot makaamuycha kan chicha. 
ACT.13.15	Lagamput pun libyasa lintog Moses ya inggilin cha propeta, awed impaibyegan chi pangat chi sinagoga kan cha Paul un kalala, “Susulud, lu awed ugud un malegegyu kan cha allaʼn tagu, kewayu ta ibyegayu.”
ACT.13.16	Ot summiked si Paul ot impangatula imala ta gumilokcha. Ot kalala, “Susulud un iyIsrael ya chikayuʼn Gentil un manchaychayaw kan Apudyus, kewayu ta chongɏonyu chi ibyegak! 
ACT.13.17	Ha Apudyus cha taguʼd Israel chi lamili kan cha chachakkeɏ taku ot lambyalilola chicha chakeɏ un ili. Si illinggewanchaʼd Egypt un chakampun si ilicha, bilinchisyulala chicha ot ummachu-achucha. Ot impeɏawala chicha si hachiʼn ili mipagapu si pallakabyelinla
ACT.13.18	Si inggewancha si lugeɏʼn lappun ummili si opat puɏuʼn tawon, ilalu-alusala chicha ya ilay-ayyuwalala chicha.
ACT.13.19	Gummatongcha pun ud Canaan, ilabyakcha pituʼn nasyun un inggew udchi ot illidchola pitacha un mallaksuncha.
ACT.13.20	“Lakwa losan cha alla si lummaus un opat gasut ya limampuɏuʼn tawon. Lagamput pun, illidchela chicha si cha kuis un langituray kan chicha inggala si timpun Samuel un propeta. 
ACT.13.21	Oli pun lanchawatcha si Ari ot illidchola si Saul, un alak Kish un galak Benjamin. Ot lan-Ari si opatpuɏuʼn tawon.
ACT.13.22	Ngim kilaan Apudyus siya, ot chilutukala si David un man-aricha. Ot kalan Apudyus, ‘Si David, un alak Jesse chi ay-ayatok ti koola losan un piok.’
ACT.13.23	Si David chi singgalak kan Jesus un imbuun Apudyus ta siya Malagu kan chitaku un galak Israel, un siya ingkarila. 
ACT.13.24	Sakbyey un lallugi si Jesus si kawachila, inggew si John un lambyegbyega kan cha losan un iyIsrael un masapuɏʼn mambyabyawicha kan cha byasuɏcha ya mampabunyegcha. 
ACT.13.25	Alla pun un magamput chi kawachin John, kalala kan cha achuʼn tagu, ‘Ha kalanyu lin un sakon chi imbuun Apudyus un malagu kan chikayu? Chakampun kan sakon ngim hachiʼn misagsagulud kan sakon. Gapu si kilangatula, lappun kalobbongak un mangukas si sancheɏla.’ ”
ACT.13.26	“Susulud un galak Abraham ya chikayuʼn mangapudyus un Gentil, chitaku langipatigammuwan Apudyus si ugudla mipanggop si in-ilolaʼn malagu kan chitaku. 
ACT.13.27	Ngim cha taguʼd Jerusalem ya cha papangatcha ked achipuncha laimatulan un si Jesus chi imbuun Apudyus. Achipuncha laawatan un siya ibyegbyegan cha propeta si awi, ulay lu silabyechu un byasbyasaoncha inggilicha. Ngim tilungpeɏcha imbyegan cha propeta, ti ingkodchongchaʼn mapatoy si Jesus. 
ACT.13.28	Ulay lappun inchesancha si gapun chi matoyan Jesus, chilawatcha kan Pilate ta ipapatoyla. 
ACT.13.29	Lagamputcha pun tilungpeɏ losan un liigili mipanggop kan siya, ummoycha ilopas chi lechegla si krus ot illoboncha. 
ACT.13.30	Ngim tilagun Apudyus siya kasin. 
ACT.13.31	Ot lampaila si achuʼn eɏgew kan cha lituntun-ud kan siya malipud Galilee inggala Jerusalem. Si sala, chicha cha mantistigu kan cha tagu.
ACT.13.32	“Hachi ummaliyanmi ta ibyegbyegami kan chikayu chi bibiɏuʼn chameg un ingkarin Apudyus kan cha chachakkeɏ taku, 
ACT.13.33	hachi lipatungpeɏ kan chitakun galakcha, ti tilagula si Jesus kasin si timpu taku, un siya liigili si mikadwaʼn Salmo, un kalala,
ACT.13.33	‘Sika alakku. Si salaʼn eɏgew ipailak un sakon chi Amam.’
ACT.13.34	Mipanggop kan Jesus un latagu kasin ta achipun matoy kasin. Siya liigili un
ACT.13.34	ingkarin Apudyus kan cha tagula si awi un kalala,
ACT.13.34	‘Idchok kan chikayu chi lasantuwan un binchisyun un ingkarik kan David un
ACT.13.34	lappun chuwachuwalan matungpeɏ.’
ACT.13.35	“Si Jesus chi katungpaɏan chi hachiʼn ingkarila, ti awed bo liigili un kalan David kan Apudyus,
ACT.13.35	‘Achipun Apudyus ipalubus un meɏpos chi long-eg chi Lasantuwan.’
ACT.13.36	“Ngim si David, gilamputla pu kawachiʼn impakwan Apudyus kan siya, latoy. Illoboncha si liimbolan cha chachakkeɏla ot ha long-egla leɏpos. 
ACT.13.37	Ngim si Jesus, achipun leɏpos chi long-egla, ti tilagun Apudyus siya kasin.
ACT.13.38	“Mipatigammu kan chikayuʼn susulud, un gapu si killingwan Jesus, makwa un pakawalon Apudyus cha byasbyasuɏ taku. 
ACT.13.39	Ti gapu kan siya, losan un mamati kan Jesus mapakawan cha losan un byasuɏla, un achipun chi lintog Moses makwa. 
ACT.13.40	Allechenyu ta achi makwa cha imbyegan cha propeta kan chikayu, un kalancha.
ACT.13.41	‘Chongɏonyu, chikayuʼn kaaamsiw, ti awed chi kook si timpuyu un
ACT.13.41	maschaawanyu ngim matoy kayu mit laing, ti achipunyu
ACT.13.41	patiyon ulay lu awed mangibyegan ustu-ustu kan chikayu.’ ”
ACT.13.42	Lummawa pun cha Paul kan Barnabas si sinagoga, chilawat cha tagu un mangulincha kasin ta man-ugudcha mipanggop kan cha allaʼn byaleg si umaliʼn Sabyechu. 
ACT.13.43	Lummawa pun cha tagu, litun-ud kan cha Paul kan Barnabas cha achuʼn Judio ya cha Gentil un lamati kan Apudyus. Bilegbyegaan cha Paul chicha un ituɏuychaʼn mantegod si kachegun Apudyus.
ACT.13.44	Kasin pun un Sabyechu, lachagup cha losan un tagu si hachiʼn siudad ta manchongeɏcha si ugud Apudyus. 
ACT.13.45	Ngim intullong pun cha Judio cha amo-amod un tagu, ummaposcha ot ilisikcha pin-an Paul uguchon ya lan-ugu-uguchencha bo siya.
ACT.13.46	Ngim lateɏod cha Paul kan Barnabas un lan-ugud ot kalancha, “Masapuɏʼn umun-ula mibyegbyega ugud Apudyus kan chikayuʼn Judio. Ngim illissanyu ya ibilangyu long-egyuʼn mismu un achipunyu lobbong chi biyeg un mallalayun. Ked si sala telanmi chikayu ta ingkami kan cha Gentil. 
ACT.13.47	Ti allaya imbilin Apudyus kan chikami un kalala,
ACT.13.47	‘Chilutukak sika un malilaw si somsomok cha Gentil ta awed wayan cha
ACT.13.47	losan un tagu utla pita un matagu gapu kan sika.’ ”
ACT.13.48	Chingngeɏn pun cha Gentil chi alla, lagalasancha ot chilaychayawcha ugud Apudyus. Ot losan cha chilutukan Apudyus un maidchen si biyeg un mallalayun, lamaticha.
ACT.13.49	Lanchilongeɏ ugud Apudyus si losan un ili-ili si hachiʼn lugeɏ. 
ACT.13.50	Ngim cha achipun lamatiʼn Judio silubsubcha cha papangat si hachiʼn siudad ya byebbyebyaiʼn Gentil un langangatu saedcha un pin-a lanchaychayaw kan Apudyus. Ot illugichaʼn mamaligat kan cha Paul kan Barnabas ot pileɏyawcha chicha si hachiʼn siudad. 
ACT.13.51	Ot pilukpukancha tapuk si chepancha ta mangipain-ancha un mangamung cha gey si machusaancha. Ot ummoychaʼd Iconium. 
ACT.13.52	Ot cha mamati amod chi galascha ya laidchen cha si kilabyelin chi Ispiritun Apudyus.
ACT.14.1	Ud Iconium, ummoy cha Paul si sinagogan cha Judio ot imbyegbyegacha mipanggop kan Jesus. Ot gapu si hachi, achu-achu cha Judio ya cha Gentil un lamati. 
ACT.14.2	Ngim cha Judioʼn achipun mamati silubsubcha cha uchum un Gentil ot lummawing chi somsomokcha kan cha mamati. 
ACT.14.3	Labyeyeg chi illinggewan cha Paul kan Barnabas udchi. Lateɏodchaʼn langibyegbyega mipanggop kan Apu. Ot pilaloklokan chi Apu un tuttuwa ugud mipanggop si kachegula ti illidchela chicha si kilabyelin un mangwa si lakaskaschaaw ya sinyeɏ. 
ACT.14.4	Ngim lagodwa cha tagu udchi, ti cha uchum ilayulancha cha Judio un achipun mamati ked cha uchum ilayulancha bo cha apostoles. 
ACT.14.5	Ot lantutuɏagen cha Gentil ya cha Judio ya cha papangatcha un paligatancha ya tamtampukoncha chicha. 
ACT.14.6	Ngim laammuwan pun cha apostoles chi hachi, ummawidcha ud Lystra ya Derbe, siudad ud Lycaonia ya cha mampalikwos un ili-ili. 
ACT.14.7	Ot intuɏuychaʼn langibyegbyega si bibiɏuʼn chameg udchi.
ACT.14.8	Inggew ud Lystra chi osaʼn leɏakiʼn ummaammuy un lapikon cha ikila ked achipun akit makatidchaɏan malipud si liyalakala. 
ACT.14.9	Lanchochongngeɏ si imbyegbyegan Paul. Intutukkeɏn Paul siya ot lailalan alla pammatila un lumin-awa. 
ACT.14.10	Ot chilakeɏla gingala un kalala, “Sumikedka!” Ot lasaliked siya ot illugilaʼn lalidchaɏan.
ACT.14.11	Intullong pun cha amod un tagu chi killingwan Paul, illugichaʼn impakuy si ugud un Lycaonia, “Lambyalin cha tagu cha allaʼn apudyus un lan-osog kan chitaku.” 
ACT.14.12	Ot lingachalancha chicha si ngachen cha apudyuscha. Si Barnabas lingachencha Zeus ked si Paul, lingachencha Hermes, ti siya pangnguguchen.
ACT.14.13	Inggew si lasin chi siudad chi temploʼn manchaychayawancha kan Zeus. Ot ha pachin un mansimbi kan Zeus inggetongla lakin byaka ya sabsabung si liwangan ti piola ya cha amod un tagu un manchatun kan cha apostoles.
ACT.14.14	Ngim chingngeɏn pun cha Barnabas kan Paul mipanggop si hachi, pilissaycha silupcha ta ipailacha sangacha ya sigeb chi somsomokcha, ot lalodchakcha ummoy si inggewan cha amod un tagu, ot impakuycha, 
ACT.14.15	“Agey! Susulud, payuggey koon chi katla? Tagu kami bo un isuyu. Ummali kami utla un mangibyega si bibiɏuʼn chameg ta man-awichenyu cha allaʼn lappun simbila ya mansagung kayu si latattagun Apudyus un langwa si langit ya pita ya byeybyey ya cha losan un inggew. 
ACT.14.16	Si lummaus un lolap, impalubusla cha losan un taguʼn mangwa si pioncha. 
ACT.14.17	Ngim ulay lu katchi, achipunla impalubus un lappun mampaloklok si kila-Apudyus la si langwaala si bibiɏu. Siya langatod si uchen ya labyelin un apit ya langatod kan chikayu si achuʼn makan ya galas chi biyegyu.” 
ACT.14.18	Ngim ulay lu imbyegala hachi, achipuncha makatipod kan cha amod un taguʼn manchatun kan chicha.
ACT.14.19	Ot gummatong pun cha uchum un Judio un lampeɏpuʼd Antioch ya Iconium. Ilawischa cha amod un tagu ta mamaticha si ibyegbyegacha. Ot tilamtampukcha si Paul ot giluyuguyudchaʼn mangipeɏawa si lasin chi siudad, ti kalancha pun lu latoy. 
ACT.14.20	Ngim ilalibungbungan pun cha mamati siya, lummibbyat ot langulin ummoy si siudad. Labigat pun, ummoy cha Paul kan Barnabas ud Derbe.
ACT.14.21	Gummatongcha pun ud Derbe, imbyegbyegacha bibiɏuʼn chameg ot achu cha lamati kan Apu Jesus. Oli pun langulinchaʼd Lystra ya Iconium ya Antioch un sakupon chi Pisidia. 
ACT.14.22	Pilakoscheɏcha cha mamati ya silegegcha chicha ta ituɏutuɏuycha si pammaticha, un kalancha, “Masapuɏʼn achu mapaligatan taku si mipatiyan taku si Mampangatan Apudyus.” 
ACT.14.23	Lanchutuk cha Paul kan Barnabas si pallakayon si kacha simbyaan, ot lagamputcha pun lalluwalu ya lallaun, impiyeɏcha chicha kan Apu Jesus un pilaticha, ta siya mangayyuwan kan chicha. 
ACT.14.24	Langoychaʼd Pisidia ot gummatongchaʼd Pamphylia. 
ACT.14.25	Imbyegbyegacha ugud Apudyus ud Perga, ot lan-osogcha ud Attalia.
ACT.14.26	Malipud udchi, lanlugencha si bapur un langulin ud Antioch, un langipiyeɏan cha mamati kan chicha si kachegun Apudyus gapu si kawachin gilamputcha. 
ACT.14.27	Gummatongcha pun udchi, chilagupcha cha mamati ot ilug-uggudcha losan un killingwan Apudyus kan chicha ya in-ilon Apudyus un langatod si wayan cha Gentil un lamati kan Jesus. 
ACT.14.28	Oli pun labyeyeg chi illinggewancha kan cha mamati udchi.
ACT.15.1	Hachi ked, gummatong cha uchum un lelleɏakiʼn lampeɏpuʼd Judea ot intudtuchucha kan cha mamati, un kalancha, “Achipun makwaʼn maseɏaklibyen kayu lu achipun kayu mampasogyat un malungpeɏ si intudtuchun Moses.”
ACT.15.2	Ngim lakasongsongbyat cha Paul kan Barnabas kan chicha. Ked siya lanchutukancha kan cha Paul kan Barnabas ya cha uchum un mamati ta umoychaʼd Jerusalem makaugud kan cha apostoles ya cha pallakayon cha mamati mipanggop si allaʼn palikut. 
ACT.15.3	Pileɏung-ud cha mamati chicha, ot langoycha ud Phoenicia ya Samaria, imbyegbyegacha lamatiyan cha Gentil kan Jesus. Ot amod chi galas cha losan un mamati. 
ACT.15.4	Gummatongcha pun ud Jerusalem, limangilin cha mamati ya cha apostoles ya cha pallakayon chicha. Ot imbyegacha cha losan un killingwan Apudyus mipagapu kan chicha.
ACT.15.5	Ngim summiked cha uchum un mamati un lampeɏpu si grupun cha Pariseo, ot kalancha, “Masapuɏʼn ibyega taku un mampasogyat cha Gentil ya tuttuwaoncha bo lintog Moses.”
ACT.15.6	Hachi ked, lammimiting cha apostoles ya cha pallakayon ta man-uuguchencha allaʼn byaleg. 
ACT.15.7	Lagamput pu labyeyeg un lansisillongbyatancha, summiked si Peter ot kalala, “Susulud, ammuyu si sin-eɏgew, sakon chi chilutukan Apudyus kan chitaku un mangibyegbyega si bibiɏuʼn chameg kan cha Gentil ta chongɏoncha ugud Apudyus ya mamaticha. 
ACT.15.8	Ked si Apudyus un sin-ammu si somsomok cha tagu, impailala un ilawatla cha Gentil un lamati ti illidchola Ispiritun Apudyus kan chicha un isun chi langidchela kan chitaku. 
ACT.15.9	Lappun laksigon Apudyus kan chitaku ya chicha, ti pileɏkasla somsomokcha un mipagapu si pammaticha. 
ACT.15.10	Payuggey mangin-in-an si Apudyus? Puggey paligatan cha mamati si manchegson un achipun cha chachakkeɏ taku ya ulay chitakuʼn mismu achipun taku kabyeeɏan? 
ACT.15.11	Ngim mamati taku un matagu taku mipagapu si kachegun Apu Jesus, ked siya bo kan chicha.”
ACT.15.12	Lagamput pun, lappun akit umsiyong kan cha achuʼn tagu ot lanchochongngeɏcha si ilug-uggud cha Barnabas kan Paul mipanggop kan cha lakaskaschaaw ya sinyeɏ un killingwan Apudyus kan cha Gentil mipagapu kan chicha. 
ACT.15.13	Lagamputcha pun, lan-ugud si James ot kalala, “Susulud, chongɏonyu ibyegak. 
ACT.15.14	Imbyegan Simon kan chitaku in-ilon Apudyus si chamu un langipaila si mampopotogla kan cha Gentil, ti chilutukala cha tagula. 
ACT.15.15	Ha killingwan Apudyus, liyulud si inggilin chi propeta un kalala,
ACT.15.16	‘Lu magamput cha alla, mangulilak si umaliʼn eɏgew ta isaedku kasin chi
ACT.15.16	layam-an un manturayan David ta mileɏam un ustu-ustu.
ACT.15.17	Ta losan un Gentil un pililiyak un mantaguk mansagungcha kan sakon.
ACT.15.18	Allaya imbyegan chi Apu un impatigammula si awi.’ ”
ACT.15.19	Intuɏuy James lan-ugud, “Ha kasomsomkak achi taku paligatan cha Gentil un mansagung kan Apudyus. 
ACT.15.20	Ngim maluɏat taku kan chicha ta ibyega taku un achipuncha kalon cha michatun un makan si silan-apudyus, achicha makachegchegas ya achicha kalon chi ischaʼn cha lapseɏʼn ayam ya chaɏa. 
ACT.15.21	Ti ammun losan cha Judio allaʼn lintog, ti malipud si awi, libyasabyasa si kacha Sabyechu chi lintog Moses si losan un sinagoga ya mibyegbyega cha ugudla si kaili-ili.”
ACT.15.22	Oli pun lan-uugud cha apostoles ya cha pallakayon ya losan un mamati un manchutukcha si grupucha un mibiɏun kan cha Paul kan Barnabas un umoy ud Antioch. Cha lachutukan ked cha Judas un ngadloncha Barsabbas ya si Silas, cha chuwaʼn mangipangpangu kan cha mamati. 
ACT.15.23	Impaw-itcha allaʼn suɏat kan chicha:
ACT.15.23	“Chikamiʼn apostoles ya pallakayon un susuludyu utla Jerusalem. Allaya suɏatmi kan chikayuʼn Gentil un mamati utlat Antioch, Syria ya Cilicia.
ACT.15.24	Chingngeɏmi un inggew cha uchum un leɏakiʼn lampeɏpu utla un ummali utlat un mangallilaw kan chikayu si itudtuchucha. Ngim achipunmi illidchen chicha si kalobbongan un mangwa si katchi.
ACT.15.25	Lan-asiteulanmi un chumutuk kami si ibuunmi kan chikayu. Mitun-udcha kan cha Barnabas kan Paul un ay-ayatonmi, un
ACT.15.26	langichuya si biyegcha un lansimbi kan Apu Jesu Kristu.
ACT.15.27	Ked ibuunmi cha Judas kan Silas un mangipakaammu kan chikayu si allaʼn suɏatmi.
ACT.15.28	Ti lan-asiteulanmi ya ha Ispiritun Apudyus un achipunmi chikayu paligatan malaksig kan cha allaʼn masapuɏʼn koonyu.
ACT.15.29	Achiyu kalon cha michatun kan cha silan-apudyus, chaɏa ya cha ischan cha lapseɏn ayam ya achi kayu makachegchegas. Lu koonyu cha alla, bibiɏu mambibiyegyu. Abus hachi ibyegami kan chikayu.”
ACT.15.30	Lagamputcha pun laluɏat, pileɏung-udcha cha allaʼn opat ot lan-osogcha ud Antioch. Gummatongcha pun udchi, chilagupcha cha mamati ot illidchoncha hachiʼn suɏat. 
ACT.15.31	Bilasacha pun chi suɏat, amod chi galascha si bibiɏuʼn byegbyegacha.
ACT.15.32	Achu cha imbyegbyegan cha Judas kan Silas un malegeg ya mampakoscheɏ si pammaticha. 
ACT.15.33	Illinggewcha ud Antioch si pigaʼn eɏgew ot pileɏung-ud cha mamati chicha un kalancha, “Binchisyulan otyan Apudyus chikayu ya ayyuwalala chikayu si ayanyu.” Oli pun langulincha kan cha langibuun kan chicha. 
ACT.15.34	Ngim pion Silas un matelan.
ACT.15.35	Ngim illinggew cha Paul kan Barnabas ud Antioch, ot lantudtuchucha ya imbyegbyegacha ugud Apudyus. Achu cha kadwachaʼn lamati un tummuɏung kan chicha si kawachicha.
ACT.15.36	Lummaus pu achuʼn eɏgew, kalan Paul kan Barnabas, “Inta geggakayon cha susulud un mamati si kacha siudad un ummoyanta langibyegbyeg-an si ugud Apudyus ya inta itullong lu ma in-iloncha.” 
ACT.15.37	Pion Barnabas un iyawitcha si John Mark. 
ACT.15.38	Ngim issan Paul, ti tilelala chicha si lummaus un eɏgew ud Pamphylia ya achipunla intuɏuy tiluɏungan chicha si kawachicha. 
ACT.15.39	Oli pun amod chi lansongsongbyatancha ot lansilacha. Si Barnabas inyawitla si John Mark ot lanlugencha si bapur un umoy ud Cyprus. 
ACT.15.40	Ngim si Paul pililiyala si Silas un kadwala. Illuwaluwan cha mamati chicha ta kacheguwan ya ayyuwalan chi Apu chicha si losan un ayancha. 
ACT.15.41	Oli pun ummoycha si ili-ili ud Syria ya Cilicia ta pakoskoscheɏoncha pammatin cha mamati.
ACT.16.1	Ummoy bo cha Paul ud Derbe ya Lystra. Udchi inggewan Timothy, un osaʼn mamati, ha ilala ked Judio un mamati ngim ha amala Grego. 
ACT.16.2	Masmas-om cha mamati ud Lystra ya Iconium kan Timothy. 
ACT.16.3	Pion Paul un iyawit siya. Ngim gapu ta ammun cha losan un tagu udchi un Gentil chi amala, impasogyatla siya ta achipun mansigeb chi somsomok cha Judio si kaili-ili un ayancha. 
ACT.16.4	Si kacha ili un ummoyancha, impakaammucha kan cha mamati cha bilin un lan-uuguchen cha apostoles ya cha pallakayon ud Jerusalem un masapuɏʼn tuttuwaoncha. 
ACT.16.5	Ot kummoscheɏ pammatin cha mamati ya lachogchog-an chi bilangcha si ileɏgew.
ACT.16.6	Ot ummoy cha Paul si iliʼn sakupon Phrygia ya Galatia, ti impalit chi Ispiritun Apudyus un mambyegbyega si ugud Apudyus ud Asia. 
ACT.16.7	Gummatongcha pun si kiged chi Mysia un probinsiya, umoycha oyya ud Bithynia, ngim achipun chi Ispiritun Jesus impalubus chicha. 
ACT.16.8	Ot langoycha ud Mysia ot lan-osogcha ud Troas.
ACT.16.9	Si hachiʼn labi, inggew chi impailan Apudyus kan Paul un isun chi in-ilop, intullongla osaʼn leɏakiʼn iMacedonia un summisiked un mangkadkachegu kan siya, “Umalika ud Macedonia ta tuɏungam chikami.”
ACT.16.10	Lagamput pu hachi lipaila, kakma kami lansingit si lanlugelanmi un umoy ud Macedonia ti ammumi un siya mangibuulan Apudyus kan chikami ta ibyegami bibiɏuʼn chameg kan cha tagu udchi
ACT.16.11	Lanlugen kami si bapur ud Troas ot langkaw-as kami ud Samothrace. Labigat pun, intuɏuymi ud Neapolis. 
ACT.16.12	Lanchissaeg kami udchi ot malidchaɏan kami un ummoy ud Philippi, osaʼn kachakɏan un siudad si sakup chi Macedonia. Kaachuwan un taguʼn inggew udchi ked iRome. Ked iRome bo cha turay. Ot illinggew kami si pigan eɏgew.
ACT.16.13	Si eɏgew chi Sabyechuʼn man-illongan, ummoy kami si lasin chi siudad un igid chi chewwang, ti kalanmi pun lu siya lugeɏ un luluwaluwan. Ummamuy kami ot lakaug-uggud kami kan cha byebbyebyai un lachagup udchi. 
ACT.16.14	Osa kan cha lanchochongngeɏ ked si Lydia un iThyatira un mallalaku si langilan luput un man-ayumamon. Siya ked Gentil, lanchaychayaw kan Apudyus. Si lanchochongngeɏyala si imbyegbyegan Paul, impakaawat Apudyus kan siya ot lamati. 
ACT.16.15	Ot lampabunyeg cha losan un simbyeyan. Ot ilayagela chikami ud uwacha, un kalala, “Lu ibilangyuʼn lamatiyak kan Apu Jesus, umali kayu inggew ud uwami.” Ot impatutla un ingkami uwacha.
ACT.16.16	Si osaʼn eɏgew un ummoyanmi si lugeɏʼn luluwaluwan, ilabotmi osaʼn musassun byebyeɏasang un lalaing un pin-a mammadtu, ti alla aɏunganla. Gapu si kilalaingla, achu-achu cha pilak un pin-an chi sinmusassu kan siya aɏan. 
ACT.16.17	Lituntun-ud kan chikami kan Paul, ked ip-ipkawla, “Cha allaʼn leɏaki ked bubùulon chi Kangatuwan un Apudyus, ibyegbyegacha kan chikayu chi chaɏan un mataguwan.” 
ACT.16.18	Achun eɏgew un kamatchi pin-ala killingwa inggalà lasngay si Paul. Ot lansagung kan siya ot kalala si aɏunganla, “Gapu si kilabyelin chi ngachen Jesu Kristu ibyegak un lumawaka kan siya.” Ot kakma lummawa chi aɏunganla.
ACT.16.19	Laammuwan pun chi sinmusassu kan siya un lappun mangeancha si pilak, chilokmaancha cha Paul kan Silas ot giluyuguyudcha chicha illiyoy si inggewan cha papangat chi ili. 
ACT.16.20	Illiyoycha chicha kan cha kuis cha Romano ot kalancha, “Cha allaʼn Judio, pin-acha manggulu si siudad taku, 
ACT.16.21	ti itudtuchucha ugalin sumupling si lintog taku ya achipun makwan suɏuton takuʼn Romano.”
ACT.16.22	Si hachi lichoga cha amod un tagun simpapakuy mamabyasuɏ kan chicha. Ot imbilin cha kuis un lusayancha chicha ya impabyautcha chicha. 
ACT.16.23	Lagamputcha pun chicha pilatunged bilaubyautan, illiggacha chicha si byabyayɏuchen ot imbilincha si man-aachug ta ammala chicha aadchugen. 
ACT.16.24	Illiggan chi man-aachug chicha si sugok chi byabyayɏuchen ot inyusukla ikicha si mambyeatan chi manchegson un kayuʼn lagoobyen.
ACT.16.25	Gawan labi pun, lalluwaluwalu ya langkankanta cha Paul kan Silas un manchaychayaw kan Apudyus. Manchochongngeɏ cha kadwachaʼn byaɏud kan chicha. 
ACT.16.26	Oli pun, illiggala kaog-ogyat un chita ot liyog-on chi lisaachen chi byabyayɏuchen. Ot kakma liwalit cha losan un sawang ot laamin lapuksay cha kaweɏn cha byaɏud.
ACT.16.27	Bummangon pu man-aachug, intullongla un laamin liwalit cha sawang chi byabyayɏuchen, lilukpusla sablila ta otoyola oyya long-egla, ti kalala lu ummawid losan cha byaɏud. 
ACT.16.28	Ngim lapalakuy si Paul, un kalala, “Achim otoyon chi long-eglu, ti wechewed kami utla!”
ACT.16.29	Lampaaɏa hachiʼn man-aachug si silaw kan cha kadwala. Ot masaswok si inggewancha Paul kan Silas, ot lamaypayogpog un lampalintuming si sangwalancha. 
ACT.16.30	Ot illawala chicha ot makaimus, “Simma masapuɏʼn kook ta mataguwak.”
ACT.16.31	Kalancha, “Mamatika kan Apu Jesus ked matataguka, ya pati bo cha kabyeɏoylu.” 
ACT.16.32	Ot intuɏuycha imbyegbyega ugud chi Apu kan chicha losan un inggew si byeɏoyla. 
ACT.16.33	Si hachiʼn gawan labi, intallay chi man-aachug chicha si awechen chi chelum ot chuɏsala cha sugatcha. Lagamput pun, kakma lampabunyeg ya losan un kabyeɏoyla. 
ACT.16.34	Intallayla cha Paul kan Silas ud uwacha ot pilakalala chicha. Lagalas siya ya losan un kabyeɏoyla gapu ta lamaticha kan Apudyus.
ACT.16.35	Labigat pun, lambuun cha kuis cha iRome si pulis un umoy mangibyega si man-aachug, “Ibukatlu cha hachiʼn leɏaki.”
ACT.16.36	Ot kalan chi man-aachug kan Paul, “Imbilin cha kuis un mibukat kayu kan Silas. Ked bibiɏuʼn umoyon.”
ACT.16.37	Ngim kalan Paul kan cha pulis, “Bilautancha chikami si inggewan cha achuʼn tagu un lappun inchesancha si lakabyasuɏanmi ya imbyaɏudcha chikami ked sigud un Romano kami. Ked si sala pionchaʼn gigillok kamiʼn umoyon. Achipun makwa katchi! Cha kuis cha umali utla ta chicha mismuʼn mangitallay kan chikami.”
ACT.16.38	Ot ummoy cha pulis imbyega hachiʼn ugud kan cha kuis, ot ummogyatcha si chingngeɏcha un Romano cha Paul kan Silas. 
ACT.16.39	Ot ummoycha si byabyayɏuchen ta mampakawancha kan chicha. Lagamput pun impeɏawacha chicha ot ilàaɏukcha chicha ta telancha siudad. 
ACT.16.40	Lummawacha si byabyayɏuchen ot ummoycha ud uwan cha Lydia. Udchi inchesancha cha mamati ot silegegcha chicha. Ot umoyoncha.
ACT.17.1	Langoy cha Paul kan Silas ud Amphipolis ya Apollonia ot gummatongcha ud Thessalonica un awechen chi sinagogan cha Judio. 
ACT.17.2	Ked liyugali kan Paul un pin-a umoy si sinagoga. Tiɏuʼn Sabyechu un lakasongsongbyat kan cha tagu mipanggop si ugud Apudyus. 
ACT.17.3	Impakaawatla ya pilaloklokala un masapuɏʼn mapaligatan si Kristu ya matoy ked umuli matagu kasin. Kalala, “Ha allaʼn Jesus un pin-ak ibyegbyega kan chikayu, ked siya Kristu.” 
ACT.17.4	Lamati cha uchum un Judio, ot litun-udcha kan Paul ya Silas. Lamati bo cha achuʼn mangapudyus un Gentil ya cha langangatuʼn byebbyebyai.
ACT.17.5	Ngim maapos cha achipun mamatiʼn Judio ot chilagupcha cha mangkatingang si cha kekkesa ta manggulucha inggala lagulu losan cha umili. Ummoycha lillok chi byeɏoy Jason, singsingtoncha cha Paul kan Silas ta ipeɏawacha chicha si inggewan cha amod un tagu. 
ACT.17.6	Ngim achipuncha pun chicha maochesan, giluyudcha si Jason ya cha uchum un mamati ot illiyoycha kan cha papangat si siudad, ot ipakupakuycha un, “Cha allaʼn tagu langgulugulucha si ili-ili ked allachà utlaʼn siudad taku. 
ACT.17.7	Ked limangilin Jason chicha. Losan un mitun-ud kan chicha, sumuplingcha si lintog chi Emperador un kangkalanchaʼn awed chi sabyaliʼn Ari un mangngachen Jesus.” 
ACT.17.8	Chingngeɏn pun cha papangat ya amod un tagu chi hachiʼn impabyasuɏcha, patungedcha lachalagen. 
ACT.17.9	Ot lampiyansaoncha si Jason ya cha uchum un mamati ot ibukatcha chicha.
ACT.17.10	Si hachiʼn labi imbuun cha mamati cha Paul kan Silas ud Berea. Gummatongcha pun udchi, ummoycha si sinagogan cha Judio. 
ACT.17.11	Cha Judio ud Berea, bibiɏu ugalicha lu cha iThessalonica, ti ammancha chongɏon chi ugud Apudyus ya ileɏgew un acha-achaɏoncha ta ilancha lu tuttuwa ibyegbyegan Paul. 
ACT.17.12	Achu cha lamati kan chicha, pati cha achuʼn lelleɏakiʼn Gentil ya cha langangatuʼn byebbyebyai.
ACT.17.13	Ngim laammuwan pun cha Judio un inggew ud Thessalonica un imbyegbyegan Paul chi ugud Apudyus ud Berea, ummoycha udchi ot silubsubcha cha amod un tagu ta manggulucha. 
ACT.17.14	Ot kakman cha mamati imbuun si Paul si igid chi byeybyey, ngim latelan cha Silas kan Timothy ud Berea. 
ACT.17.15	Cha leɏakiʼn lamiɏun kan Paul intiɏudcha siya inggalaʼd Athens. Sakbyey un langulinchaʼd Berea, imbilin Paul kan cha Silas kan Timothy un chesonchaʼn mituntun-ud kan siya.
ACT.17.16	Si languuwayan Paul kan chicha ud Athens, patunged laasusu somsomokla si intullongla cha achuʼn silan-apudyus si hachiʼn siudad. 
ACT.17.17	Ot ummoy si sinagoga, lakasongsongbyat kan cha Judio ya cha mangapudyus un Gentil. Ileɏgew bo un lakaug-uggud kan cha taguʼn awed si mekit ya lakasongsongbyat kan cha taguʼn inggew udchi. 
ACT.17.18	Inggew bo cha mimistulun cha Epicurean
ACT.17.19	Ot illaɏacha si Paul ot illiyoycha siya si sangwalan cha kukunsiseɏ un ngadloncha Areopagus. Ot kalancha, “Lu makwa ipakaammum kan chikami chi allaʼn kàichatun tudtuchu un pin-am ibyegbyega, 
ACT.17.20	ti cha uchum un imbyegbyegam, lappun chingchingngeɏmi kamatchi ked pionmi un maammuwan lu simma piolaʼn uguchon.” 
ACT.17.21	Imbyegacha hachi ti losan cha taguʼn iyAthens ya ulay cha lakaumili kan chicha, eɏgewonchaʼn mangibyegbyega mipanggop si hachi ya manchochongngeɏ si kàichatuʼn tudtuchu.
ACT.17.22	Oli pun summiked si Paul si sangwalan cha Areopagus ot kalala, “Chikayuʼn iyAthens, mailak un ipapatiyu un manchaychayaw si apudyusyu. 
ACT.17.23	Si langaggakayak si allaʼn siudadyu ot intullongku cha lugeɏʼn pin-ayu manchaychayawan, inggew chi inchesak un chachattulan un lakasuɏat chi ugud un, ‘Para si Apudyus un chaampunmi maagammuwan.’ Hachiʼn Apudyus un chaychayawonyu un ulay lu achipunyu ammu siya, ked siya inyak ipakaammu kan chikayu si sala. 
ACT.17.24	Siya Apudyus un langwa si pita ya cha losan un inggew, ked achipun inggew si templo un kingwan cha tagu, ti siya Apu ud langit ya pita. 
ACT.17.25	Achipunla masapuɏ tuɏung chi tagu. Siya mismu mangatod si biyeg cha losan, angos ya losan un masapuɏ taku. 
ACT.17.26	Killingwan Apudyus chi ossaan un tagu si chamu ked siya lampeɏpuwan cha losan un kalasin cha tagu ot killingwala chicha un inggew si intilun chi pita. Siya langikodchong si timpu un manturayan chi kacha ili ya kiged cha lugeɏ un inggewancha. 
ACT.17.27	Killingwala hachi ta sington cha tagu siya ked maochesancha otyan si pin-acha malingsingtan, ti chakampun un adchayuwan si kacha osa kan chitaku. 
ACT.17.28	Awed chi imbyegan chi osa,
ACT.17.28	‘Siya mangatod si biyeg taku, ya siya mangayyuwan kan chitaku si
ACT.17.28	malidtidchaɏalan taku ya mataguwan taku.’
ACT.17.28	Kalan bo cha uchum un kachechegchegtu,
ACT.17.28	‘Aalakla chitaku bo.’
ACT.17.29	“Ked gapu ta aalak chitaku kan Apudyus, masapuɏʼn achi taku otyan kalan un miyisu kila-Apudyusla si kilaapudyus cha allaʼn silan-apudyus un byalituk willu pilak willu byetu un killingwan cha lalaing un tagu. 
ACT.17.30	Pileɏaus Apudyus cha timpu un lappun tagammun cha tagu kan siya. Ngim si sala, imbilinla kan cha losan un tagu ta mambyabyawicha kan cha byasuɏcha. 
ACT.17.31	Ti ingkodchongla eɏgew un manguisala kan cha losan un tagu utla lubung. Awed bo taguʼn chilutukala un manguis un ustu kan chicha. Pilaloklokala un siya chilutukala si lalaguwala kasin kan siya.”
ACT.17.32	Chingngeɏcha pu imbyegan Paul mipanggop si umuliyan cha latoy mataguwan kasin, liyokyok cha uchum siya ngim kalan cha uchum, “Pionmi un chongɏon kasin chi mipanggop si alla.” 
ACT.17.33	Ot tilelan Paul cha kukunsiseɏ. 
ACT.17.34	Ngim cha uchum kan chicha lichogacha kan siya ot lamaticha. Osa kan chicha ked si Dionysius, osan membron chi kukunsiseɏ un Areopagus. Osa bo byebyai un mangngachen Damaris ya awed bo cha uchum.
ACT.18.1	Lagamput pu hachi, tilelan Paul ud Athens ot ummoy ud Corinth. 
ACT.18.2	Udchi inchesala osaʼn Judio un lampeɏpuʼd Pontus un mangngachen Aquila ya si asawalaʼn Priscilla. Kaggegetongcha un lampeɏpuʼd Italy, ti imbilin Emperador Claudius un umoyon cha losan un Judio ud Rome. Ummoy Paul chicha gileggakay. 
ACT.18.3	Gapu ta man-iisu kawachicha un mangwa si kambas, illinggew ya lakakawachi kan chicha. 
ACT.18.4	Ot Silabyechuʼn ummoy si Paul si sinagoga ya pilachaslaʼn ilawis cha Judio ya cha Gentil un mamati kan Jesus.
ACT.18.5	Gummatong pun cha Silas kan Timothy un lampeɏpuʼd Macedonia, impapuut Paul imbyegbyega ugud Apudyus ya pilaloklokala kan cha Judio un Kristu si Jesus. 
ACT.18.6	Ngim silupling pun cha Judio siya ya lan-uguuguchencha si lawwing, pilukpukala tapuk si silupla ta ipailalan isitola ot kalala kan chicha, “Lu chusaon Apudyus chikayu, ha long-egyu amuyuwanyu! Lappun biyangku. Mallugi si sala inyak kan cha Gentil.”
ACT.18.7	Ot tilelan Paul chicha ot ummoy likabyeɏoy kan Titius Justus, osa un Gentil un pin-a manchaychayaw kan Apudyus. Ha byeɏoyla ked cheeg chi sinagoga. 
ACT.18.8	Inggew si Crispus un pangat chi sinagoga ya losan un kabyeɏoyla lamaticha kan Jesus. Achu bo cha lampeɏpuʼd Corinth un lamati si chingngeɏcha imbyegbyegan Paul ya lampabunyegcha.
ACT.18.9	Si osaʼn labi lampaila chi Apu kan Paul ot kalala, “Achika umogyat, ngim ipapatim un mangibyegbyega si ugudku. Achim iyagey! 
ACT.18.10	Ti awechak kan sika, ked lappun tagu si mangaluka kan sika ti achu cha taguk si allaʼn siudad.” 
ACT.18.11	Ot illinggew siya si sintawon ya olom buɏan un pin-a mantudtuchu si ugud Apudyus.
ACT.18.12	Si langgubillachuɏan Gallio ud Achaia, lantitimpuyug cha achipun mamatiʼn Judio un chokmaancha si Paul ked illiyoycha siya si kurti ta ichiɏumcha kan Gubillachuɏ. 
ACT.18.13	Kalancha, “Allaya tagun pin-ala awison cha tagu taplu manchaychayawcha kan Apudyus si kopya un sumupling si lintog.”
ACT.18.14	Ngim man-ugud oyya si Paul, ot kalan Gallio kan cha Judio, “Lu awed byasuɏla willu lawwing un killingwala, alusak chongɏon cha chiɏumyun Judio. 
ACT.18.15	Ngim gapu ta mipanggop si pion chi ugud un ibyega ya cha ngachen cha tagu ya lintogyu chi man-is-isikanyu, chikayu mangamung. Issak un manguis kan cha katchi.” 
ACT.18.16	Ot pileɏawala chicha si korti. 
ACT.18.17	Ot chilokmaan cha si Sosthenes un pangat chi sinagoga ot bilautancha siya si paway chi kurti. Ngim achipun Gallio biliyangan chicha.
ACT.18.18	Illinggew si Paul kan cha mamati ud Corinth si labyeyeg. Lampakacha ot tilelala chicha ot ummoy ud Cencrea un kadwala cha Priscilla kan Aquila. Gummatongcha pun ud Cenchrea, lampaapulug si Paul ta ipailala un latungpeɏ chi insapatala kan Apudyus.
ACT.18.19+ACT.18.20+ACT.18.21	Gummatongcha pun ud Ephesus, tilelan Paul cha Aquila kan Priscila. Ot ummoy ud sinagoga ot lakasongsongbyat kan cha Judio. Tilawichencha si Paul ta inggew yan kan chicha udchi ngim achipunla inteun. Lampakacha kan chicha ot kalala, “Lu siya pion Apudyus, mangulilak kan chikayu.” Ot lanlugen kasin si bapur un umoy ud Syria.
ACT.18.22	Gummatong pun ud Caesarea un osaʼn ili ud Syria, lalagecha ummoy ud Jerusalem ot gilaggakayla cha mamati. Ot lan-osog ummoy ud Antioch. 
ACT.18.23	Lagamput pu illinggewala si pigan eɏgew udchi, lanlubbyat ot ummoyla gilaggakay cha ili-iliʼn sakupon chi Galatia ya Phrygia ta pakoscheɏola cha mamati.
ACT.18.24	Si hachi, gummatong ud Ephesus chi osaʼn Judio un lampeɏpuʼd Alexandria. Ha ngachenla Apollos. Lalaing siya un man-ugud ya achu ammula mipanggop si liigiliʼn ugud Apudyus. 
ACT.18.25	Laachaɏan siya mipanggop kan Apu Jesus ya mallagpot un man-ugud ya lappun mangkuɏangan chi mantutudtuchula mipanggop kan Jesus. Ngim abus chi lambunyagen John si ammula. 
ACT.18.26	Lateɏod un lan-ugud ud sinagogan cha Judio. Chingngeɏn pun cha Priscilla kan Aquila siya, ilayagencha siya ud uwacha ot impakaawatchaʼn ustu-ustu cha achipunla ammu mipanggop kan Jesus ya in-ilon Apudyus un malagu kan cha tagu. 
ACT.18.27	Pion pun Apollos un umoy si probinsiyan chi Achaia, silegeg cha mamatiʼd Ephesus siya ot laluɏatcha kan cha mamati ud Achaia ta mangiliyoncha siya. Gummatong pun udchi, chakeɏ intuɏungla kan cha lamati mipagapu si kachegun Apudyus. 
ACT.18.28	Ti lalaing un lakasongsongbyat kan cha Judio, ot ilabyakla chicha ti pilaloklokala si ugud Apudyus un Kristu si Jesus.
ACT.19.1	Si illinggewan Apollos ud Corinth, ummoy si Paul ud Ephesus un lampeɏpuʼd Frigia un lalidtidchaɏan langoy si bibbilig. Gummatong pun udchi, inchesala cha uchum un mamati. 
ACT.19.2	Ot ilimusla kan chicha, “Ha ilawatyu kamma Ispiritun Apudyus si lamatiyanyu?”
ACT.19.2	Kalancha, “Lai, lappun chingchingngeɏmi un awed Ispiritun Apudyus.”
ACT.19.3	Ot ilimus Paul, “Simma tudtuchu un siluɏutyu si labunyagen kayu?”
ACT.19.3	Kalancha, “Ha tudtuchun mipanggop si bunyeg un insuɏun John.”
ACT.19.4	Oli pun kalan Paul, “Ha bunyeg un intudtuchun John ked mipanggop si mambyabyawiyan cha tagu kan cha byasuɏcha. Ngim imbyegala bo kan cha tagu un mamaticha si misagsagulud kan siya un si Jesus.”
ACT.19.5	Chingngeɏcha pu hachi, lampabunyegcha kasin ta ipakaammucha un si Jesus chi Apucha. 
ACT.19.6	Impatay pun Paul chi imala kan chicha, ummoy chi Ispiritun Apudyus kan chicha ot lan-ugudcha si sabyaliʼn ugud ya impakaammucha ugud Apudyus. 
ACT.19.7	Umoy un lasawaɏan si chuwaʼn lelleɏaki.
ACT.19.8	Lilumlok si Paul si sinagogan cha Judio ot lateɏod un pin-a langibyegbyega si ugud Apudyus si tiɏun buɏan. Lateɏod un lakasongsongbyat ya langawis kan cha tagu mipanggop si Mampangatan Apudyus ta mamaticha. 
ACT.19.9	Ngim mangkatangkin cha uchum ot achipuncha lamati. Lan-ugu-uguchencha si lawwik cha pammatin cha kristiano kan cha kadwacha si sangwalan cha grupu. Ot tilelan Paul chicha ot intallayla cha mamati ot ummoycha si iswilaan Tyrannus. Ot ileɏgew un man-iillacheɏcha. 
ACT.19.10	Lantuytuɏuy alla si chuwaʼn tawon. Ot losan cha taguʼn inggew si probinsiyan chi Asia, Judio man kan Gentil, chingngeɏcha ugud Apudyus mipanggop kan Apu Jesus.
ACT.19.11	Achu-achu cha lakaskaschaaw un killingwan Apudyus gapu kan Paul. 
ACT.19.12	Ti ulay chi panyu ya luput un pin-an Paul iluseɏ, lu iyoycha kan cha lasakit willu laaɏan, ked lummin-awacha ya telan cha aɏan chicha. 
ACT.19.13	Ngim inggew cha uchum un Judio un pin-a umoy manliklikwos un mampeɏyaw kan cha aɏan, ot pilachascha iluseɏ chi ngachen Apu Jesus. Ha pin-acha koon, kalancha, “Sikan aɏan, gapu si kilabyelin chi ngachen Jesus un pin-an Paul ibyegbyega, ibyegak un lumawaka kan siya.” 
ACT.19.14	Cha pin-a mangwa si katchi ked cha pituʼn lelleɏakiʼn alak Sceva un osaʼn ap-apun cha papachin cha Judio. 
ACT.19.15	Osaʼn eɏgew summongbyat chi aɏan kan chicha un kalala, “Ammuk si Jesus ya ammuk bo si Paul, ngim chikayu ngay, silu kayu?” 
ACT.19.16	Ot lawalaswas chi leɏakiʼn laaɏan kan chicha ot patunged lakatiliw kan chicha inggala laabyakcha losan. Ot ummawidcha un simpapatiwayway ya lasugasugat.
ACT.19.17	Laammuwan pun cha losan un taguʼd Ephesus, Judio man ya cha Gentil, laam-amodcha ummogyat ot chilayawcha ngachen Apu Jesus. 
ACT.19.18	Achu cha mamatiʼn ummoy langipudlu ya langipakaammu un lambyabyawicha si lawwing un pin-acha killingwa si sangwalan cha tagu. 
ACT.19.19	Ot chilagup cha uchum un pin-a mansalsalamangka liblucha ot singgobcha si sangwalan cha tagu. Ha gated chi liblucha ked umoy un limampuɏun libun pilak.
ACT.19.20	Ot gapu si hachiʼn laklakwa, lanchinchilameg chi ugud Apudyus mipanggop kan Apu Jesus ya ummachu-achu cha lamati kan siya.
ACT.19.21	Lagamput pu hachiʼn lakwa, simsimmok Paul un mangoy si probinsiyan chi Macedonia ya Achaia asi ot umoy ud Jerusalem. Kalala, “Lu magamputak umoy udchi, masapuɏʼn inyak bo ud Rome.” 
ACT.19.22	Ot pilaulalaʼd Macedonia cha Timothy kan Erastus un chuwaʼn pin-a tumuɏung kan siya, ngim illinggew siya si sin-akitan ud probinsiyan chi Asia un awechen Ephesus.
ACT.19.23	Si hachiʼn timpu inggew chi kaog-ogyat un gulu ud Ephesus mipanggop si pammatin chi kristiano. 
ACT.19.24	Ti inggew chi osaʼn leɏaki un mangngachen Demetrius un osaʼn mamboboseɏ si palata,
ACT.19.25	Chilagup Demetrius cha losan un mamboboseɏola ya cha uchum un mamboboseɏ ot kalala kan chicha, “Kakadwa, ammuyu un ha allaʼn kawachi taku siya bummaklangan taku. 
ACT.19.26	Intutullong taku ya chingchingngeɏ taku pin-ala itudtuchu kan cha achuʼn tagu. Ibyegbyegalaʼn chakampun un tuttuwaʼn apudyus cha pin-an chi tagu koon. Ked achu cha ilawislaʼn tagu un lamati utla Ephesus ya allà akit un losan cha ili si probinsiyan chi Asia. 
ACT.19.27	Lu lawwik chi chameg chi kawachi taku, si umaliʼn eɏgew lappun mangngila. Chakampun un abus chi hachi, ngim mambyalin lappun simbin chi allaʼn templon chi apudyus takuʼn Artemis. Ked mayam-an bo potogla un siya pin-an cha tagu chaychayawon si kaili-ili si probinsiyan chi Asia ya losan un lubung!”
ACT.19.28	Chingngeɏn pun cha tagu hachi, amod chi silangacha kan Paul ya cha kadwala, ot lanchichisaloncha lampakuy un kalancha, “Machayaw si Artemis un apudyus taku utla Ephesus!” 
ACT.19.29	Achipun labyeyeg lagulu cha losan un umili ot sintotodchakchaʼn ummoy si palasa ot chilokmaancha cha Gaius kan Aristarchus un kadwan Paul un iMacedonia. 
ACT.19.30	Pion Paul un umoy si sangwalan cha amod un tagu ngim achipun cha mamati impalubus. 
ACT.19.31	Inggew bo cha uchum un pangat si hachiʼn probinsiya un gagayyom Paul, langibuuncha si ummoy langibyega kan siya ta mampakpakaasicha ta achipun siya mampappaila kan cha tagu si palasa.
ACT.19.32	Oli pun, amod cha atingeɏ un lappun kapuutan chi ipakupakuycha, ti lagulu cha tagun lachagup ked kaachuwan kan chicha lappun ammucha lu pachaggey langgetgetong. 
ACT.19.33	Ot inchulun cha Judio si Alexander si sangwalan cha amod un tagu ta ipakaawatla kan chicha, ti ummogyatcha lu pabyasuɏon cha amod un tagu chicha. Intayeg Alexander chi imala ta pagingkola cha tagu ta man-ugud si malakcheɏala. 
ACT.19.34	Ngim immatulan pun cha tagu un Judio siya, lanchichisaloncha impakupakuy si chuwaʼn uras un kalancha, “Machaychayaw si Artemis un apudyus taku utla Ephesus.”
ACT.19.35	Ot lampaila chi iskubentiʼn chi siudad. Pilagilokla ked chicha, kalala, “Susulud un iyEphesus, ammu taku losan un ha siudad ud Ephesus chi mangay-ayyuwan si templon chi machaychayaw un Artemis ya ha byetuʼn laodcheg un lampeɏpuʼd langit. 
ACT.19.36	Lappun makwaʼn makaibyega un chakampun un tuttuwa alla. Ked gumilok taku ya achi taku mangkamukamu. 
ACT.19.37	Cha taguʼn inggetongyu utla, lappun ilakawcha si templo taku ya lappun bo imbyegbyegacha si lawwing mipanggop si apudyus taku. 
ACT.19.38	Lu si Demetrius ya cha kadwalaʼn mamboboseɏ, lu awed ipabyasuɏyu si osaʼn tagu, awed cha kuis ya cha pangat chi ili si opisilacha. Udchi masapuɏʼn ayanyuʼn manchiɏuman. 
ACT.19.39	Ngim lu awed sabyali un masapuɏyu, masapuɏʼn uwayonyu ta man-uuguchenmi si ustuʼn mammimitinganmi. 
ACT.19.40	Ti machalagelak lu ichiɏumcha chitaku kan cha papangat taku ud Rome gapu si allaʼn gulu si salaʼn eɏgew. Ked simman li ilasun taku ti lappun ustù bibiɏuʼn mallasun taku.” 
ACT.19.41	Lagamputla pun imbyega hachi, pilaoyonla cha tagu.
ACT.20.1	Lagamput pu hachiʼn gulu, chilagup Paul cha mamati ot silegegla chicha. Ot imbyegalaʼn umoyon ot ummoy ud Macedonia. 
ACT.20.2	Ummoy kan cha ili-ili ot silegegla cha mamati si achuʼn imbyegbyegala, ot ummoy ud Achaia un ngadloncha bo Greece. 
ACT.20.3	Illinggew udchi si tiɏuʼn buɏan. Alla oyyan umoy mallugen si bapur un umoy ud Syria si laammuwala pin-an cha Judio siya man-uumaɏan otoyon. Ot simsimmoklan mangulin malliglig ud Macedonia. 
ACT.20.4	Kadwala cha Sopatro un alak Pyrrhus un iBerea, Aristarchus ya Secundus un iThessalonica, Gaius un iDerbe, Timothy, Tychicus ya Trophimus un iyAsia. 
ACT.20.5	Ummun-ula cha kadwala ot iluway chikami ud Troas. 
ACT.20.6	Lagamput pu pisyasta un mangalancha si tilapay un lappun mampaboteɏ, lanlugen kami si bapur malipud Philippi ta tun-uchonmi chicha. Lummaus pu limaʼn eɏgew, lichuum kami kan cha kadwami ud Troas. Ot illinggew kami si pituʼn eɏgew udchi.
ACT.20.7	Si umulaʼn eɏgew chi Chuminggu, lachagup kami losan un mamati ta mangan kami si tilapay un malomsomkanmi si latoyan Jesus. Lagamput pun, lantudtuchu si Paul kan cha tagu inggala gawan labi, ti kalala lu umoyon si mabigatala. 
ACT.20.8	Achu silaw si langingngatuʼn kuwetu un lammimitinganmi. 
ACT.20.9	Inggew chi bumaru un mangngachen Eutychus un ummaammuy si binta. Labyeyeg pu lan-ugu-uguchen Paul, lanchukchukmog inggala leeɏot chi suyopla ot laodcheg lampeɏpu si mikatluʼn sag-on chi byeɏoy. Achangoyon cha pun siya, latoy. 
ACT.20.10	Lan-osog si Paul ot lukbubyela ya kiloskosla siya un kalala, “Achi kayu machalagen, ti latattagu.” 
ACT.20.11	Oli pun langulin ud ngatu ot bilisakla tilapay ot killanmi. Ot intuɏuyla lakaug-uggud kan chicha inggala si summilè ilit, ot ummoyon kami. 
ACT.20.12	Illiyoycha hachiʼn bumaru ud uwacha ked amod chi tileɏokcha ti latagu.
ACT.20.13	Ummula kami ummoy lanlugen si bapur un umoy ud Assos un malagasanmi kan Paul. Siya imbyegala kan chikami ti malidchaɏan un umoy udchi. 
ACT.20.14	Lan-oochas kami pun ud Assos, lakalugen kan chikami ked ummoy kami ud Mitylene. 
ACT.20.15	Labigat pun, lanlugen kami udchi ot lichuum kami ud chomangon Chios. Kasin pun labigat, ummillong kami ud Samos. Ot kasin bo labigat, gummatong kami ud Miletus. 
ACT.20.16	Simsimmok Paul un achipun kami manchegas ud Ephesus ta achi kami mataktak udchi probinsiyan chi Asia, ti makamu si Paul un gumatong ud Jerusalem, ta lu makwa, maabutala eɏgew chi Pentecost.
ACT.20.17	Si inggewanmi ud Miletus, impaayeg Paul cha pallakayon cha mamati ud Ephesus. 
ACT.20.18	Gummatongcha pun, kalala kan chicha, “Ammuyu mambibiyegku si inggewak kan chikayu malipud si chamu un ummaliyak utla probinsiyan chi Asia. 
ACT.20.19	Lansimsimbiyak kan Apu Jesus un si papakumbyabya. Lantodtodtod bo cha luwak un maas-asusu somsomokku gapu si lampapaligat cha Judio kan sakon, lan-uumaɏancha otoyon sakon. 
ACT.20.20	Ammuyu bo un ilaminku imbyegbyega cha bumaɏuwanyu ya lantudtuchuwak kan chikayu si kaachuwan cha tagu ya ulay si byebbyeɏoyyu. 
ACT.20.21	Imbyegbyegak un ustu-ustu kan cha Judio ya cha Gentil un masapuɏʼn mambyabyawicha kan cha byasbyasuɏcha ya mansagungcha kan Apudyus ya mamaticha kan Apu Jesus.
ACT.20.22	“Ked si sala, inyak ud Jerusalem ti siya imbilin chi Ispiritun Apudyus kan sakon, ked lappun ammuk lu silu makwa kan sakon utlat. 
ACT.20.23	Ha ammuk abus ked mabyaɏuchak ya mapaligatalak si kacha siudad un ayak, siya impatigammun chi Ispiritun Apudyus kan sakon. 
ACT.20.24	Ngim ulay lu matoyak, ti lappun bilang chi biyegku, piok un gamgamputok losan cha kawachin impakwan Apu Jesus kan sakon, un mangibyegbyega si bibiɏuʼn chameg mipanggop si kachegun Apudyus kan chitaku.
ACT.20.25	“Chikayu illiinggewak si langibyegbyeg-ak si mipanggop si Mampangatan Apudyus, ked si sala ammuk un achipun taku man-asitullong kasin. 
ACT.20.26	Ked ibyegbyegak kan chikayu si salaʼn eɏgew, lu awed misila kan Apudyus machusa, chakampun un byasuɏk. 
ACT.20.27	Ti ilaminku imbyegbyega kan chikayu cha losan un pion Apudyus.
ACT.20.28	“Ammanyu allechen cha long-egyu ya cha losan un taguʼn impaayyuwan chi Ispiritun Apudyus kan chikayu, ti siya biyangyu un pangpangucha. Ayyuwalanyun ustu cha tagun Apudyus, ti silakala chicha si chaɏan chi mismuʼn Alakla. 
ACT.20.29	Ammuk un lu umoyolak, umali cha tuntullin mimistulu manyam-an kan chikayu, un isucha laatap un asu, ked lappun kacheguwancha. 
ACT.20.30	Awed bo cha uchum kan chikayu un mamati un asi mantudtuchu si tilutuli taplu awisola cha mamati un mitun-ud kan chicha. 
ACT.20.31	Ked man-alled kayu. Somsomkonyu un bilegbyeg-ak chikayu losan si tiɏuʼn tawon un illinggewak kan chikayu, ileɏgew ya lilabin malluluwaak gapu si kacheguk kan chikayu.
ACT.20.32	“Si sala ipuɏangku chikayu kan Apudyus ya ingkarila un kacheguwala chikayu. Siya mallakabyalin un mampakoscheɏ si pammatiyu ya mangatod si binchisyun un ingkarila kan cha losan un pileɏkasla un tagula. 
ACT.20.33	Kan sakon, lappun langkochewak si pilak, buɏawan willu silup ulay silu kan chikayu. 
ACT.20.34	Ammuyu mismu un lummabbuwak ta siya idchok si kasapuɏak ya cha kasapuɏan cha kakadwak. 
ACT.20.35	Siya pasigku killingwa ta awed mantuɏachenyu, ti masapuɏʼn mampangog takuʼn mangkawachi ta awed maituɏung taku kan cha makasapuɏ. Somsomkon taku imbyegan Apu Jesus un kalala, ‘Laganggalas chi mangatod lu mangkochew.’ ”
ACT.20.36	Lagamput pun Paul imbyega cha alla, lampalintuming cha losan ot lalluwalu si Paul. 
ACT.20.37	Ot sin-iibincha un mangoskos ya mangikis kan siya. 
ACT.20.38	Manchachauycha si imbyegala un achipuncha kasin man-asitullong. Ot litun-udcha kan siya inggala si igew chi bapur.
ACT.21.1	Lansisila kami pun kan chicha, lanlugen kami si bapur ot langawkaw-as kami ud Cos. Labigat pun, ummoy kami ud Rhodes, ot kasin labigat, ud Patara ot udchi lanchissaagenmi. 
ACT.21.2	Ot inchesanmi osaʼn bapur un umoy ud Phoenicia, ot lanlugen kami. 
ACT.21.3	Si machuwigi, maotapmi ud Cyprus un langoyanmi, ot langawkaw-as kami ud Tyre un osaʼn ili si probinsiyan chi Syria. Lanchissaeg kami udchi, ti siya mangichissaagen chi bapur kan cha keɏgala. 
ACT.21.4	Udchi inchesanmi cha uchum un mamati ot illinggew kami kan chicha si pituʼn eɏgew. Gapu si Ispiritun Apudyus ilàaɏokcha si Paul ta achila ituɏuy un umoy ud Jerusalem. 
ACT.21.5	Ngim lagamput pu illinggewanmi udchi, intuɏuymi un lambiyasi. Losan cha mamati pati cha byebbyebyai ya cha aalakcha litun-ud kan chikami inggala lichuum kami si teɏanteg. Udchi lampalintuming kami si teɏanteg ot lalluwalu kami. 
ACT.21.6	Ot imbyegamiʼn ingkami si kacha osa ot lanlugen kami si bapur ked langulincha si byebbyeɏoycha.
ACT.21.7	Intuɏuymi un lambiyasi ot gummatong kamiʼd Ptolemais un lampeɏpuʼd Tyre, ot lanchissaeg kami. Ot ummoymi gileggakay cha mamati ot illinggew kami kan chicha si osaʼn eɏgew. 
ACT.21.8	Ummoyon kami si labigat ot ummoy kami ud Caesarea. Gummatong kami pun udchi, illinggew kami ud byeɏoycha Philip, osaʼn mangibyegbyega si bibiɏuʼn chameg. Siya osa kan cha pituʼn lachutukan ud Jerusalem un tumuɏung kan cha apostoles. 
ACT.21.9	Awed cha opat un alaklaʼn byebyeɏasang un mangibyegbyega si ugud Apudyus. 
ACT.21.10	Si illinggewanmi udchi si pigaʼn eɏgew, gummatong chi osaʼn propeta un mangngachen Agabus, un lampeɏpuʼd Judea. 
ACT.21.11	Ummali kan chikami ot illaɏala sintulun Paul ot siya lamaɏudla si imala ya ikila. Ot kalala, “Allaya imbyegan chi Ispiritun Apudyus, ‘Kamatla bo koon cha Judio ud Jerusalem un mamaɏud si singkuwa si allaʼn sintulun ked impuɏangcha siya kan cha Gentil.’ ”
ACT.21.12	Chingngeɏmi pu alla, ilàaɏokmi kan cha tagu udchi ta achipun umoy si Paul ud Jerusalem. 
ACT.21.13	Ngim kalala, “Pakayuggey sin-iibin ya paasusuwon chi somsomokku? Lakasagalaak un mabyaɏud ya ulay pay matoy ud Jerusalem mipagapu kan Apu Jesus.”
ACT.21.14	Gapu ta achipunmi maàaɏok, gummilok kami ot kalanmi, “Otyan lu siyad makwa pion Apudyus.”
ACT.21.15	Achipun labyeyeg chi illinggewanmi ot lansagala kami ot ummoy kamiʼd Jerusalem. 
ACT.21.16	Kiladwaan chikami kan cha uchum un mamatiʼn iCaesarea. Gummatong kami pun, illiyoycha chikami ud uwancha Mnason un iCyprus, osa kan cha ummun-ulaʼn mamati ot illinggew kami ud uwacha.
ACT.21.17	Gummatong kami pun ud Jerusalem, amod chi tileɏok cha mamatiʼn lammangili kan chikami. 
ACT.21.18	Labigat pun ummoymi kan cha Paul gilaggakay si James. Wechewed cha pallakayon cha mamati. 
ACT.21.19	Si pilakumustan Paul chicha, ilug-uggudla cha losan un killingwan Apudyus kan cha Gentil mipagapu si kawachila.
ACT.21.20	Chingngeɏcha pu alla, chilaychayawcha si Apudyus. Ot kalancha kan Paul, “Sulud, pionmi un somsomkom un kalibulibu cha Judio un lamati kan Jesus ked siya iyaangoscha tuttuwaon chi lintog takuʼn Judio. 
ACT.21.21	Chingngeɏcha un intudtuchum kan cha Judio un billumɏoy si igew cha Gentil un man-awichen cha lintog Moses. Ibyegbyegam kalu kan chicha un achipuncha sogyatan cha aalakcha willu achipuncha suɏuton cha ugalin cha Judio. 
ACT.21.22	Ked simma koon taku lù ta maammuwanchaʼn chakampun si tuttuwa chingngeɏcha, sigulachuʼn chongɏonchaʼn gummatongka. 
ACT.21.23	Bibiɏu lu siyà koom cha alla. Awed cha opat kan chikami un lelleɏaki un lansapata kan Apudyus. 
ACT.21.24	Mibiɏunka kan chicha si templo ta mampailaka kan pachi ked makakopyaka kan chicha si ugalin mampapeɏkas. Lu magamput, byayachem chi masapuɏcha un peɏtiyon, ta makwa un apulugen pachi uɏucha ta maila un lagamput chi sapatacha.
ACT.21.25	Ngim kan cha Gentil un lamati, allaya abus cha imbilinmi insuɏat kan chicha un masapuɏʼn tuttuwaoncha. Achipuncha kalon cha michatun si silan-apudyus ya achicha bo kalon chi chaɏa willu cha ischaʼn chi mapseɏn ayam ya achicha makachegchegas.” Allaya cha imbyegan James kan Paul.
ACT.21.26	Labigat pun, lakaoy si Paul kan cha hachiʼn opat un lelleɏaki ot lakakopya si hachiʼn ugaliʼn mampapeɏkas si long-egcha. Oli pun ummoycha si templo, ot imbyegan Paul kan pachi chi eɏgew un magamputan chi ugalichaʼn mampapeɏkas. Ked hachi mampeɏtiyan cha kadwalan opat si michatun ya mampakuskuscha si uɏucha.
ACT.21.27	Alla pun akit un magamput chi pituʼn eɏgew, inggew cha uchum un Judio un lampeɏpuʼd Asia un langitullong kan Paul si templo. Ot silubsubcha cha amod un tagu ta sumangacha, ot chilokmaancha si Paul. 
ACT.21.28	Lampakuycha kalan un, “Chikayuʼn iyIsrael! Tuɏunganyu chikami! Ti allaya taguʼn langibyegbyega kan cha tagu un chitakuʼn Judio lawwik ya lawwik bo lintog Moses ya templo taku. Ked si sala ummoyla bo chilimok chi templo taku ti illillokla cha uchum un Gentil.”
ACT.21.29	Imbyegacha hachi ti intullongcha si Trophimus un iyEphesus un libiɏun kan Paul si ummoyancha si siudad. Ked kalancha lu illillok Paul siya si templo.
ACT.21.30	Achipun labyeyeg ot lagulu cha tagu ot langgunggulod cha losan ummoy si templo. Ot chilokmaancha si Paul ot giluyuguyudcha impeɏawaʼd lasin ot kakmacha inyolob. 
ACT.21.31	Alla oyyan otoyoncha si Paul, mangwa ked chi osaʼn tagu ummoyla imbyega si komander cha suɏchachuʼn iRoma un lagulu cha umili. 
ACT.21.32	Kakman chi komander lan-ayeg kan cha kapitan ya cha susuɏchachu ot sintotodchakchaʼn ummoy si inggewan cha amod un tagu. Ot intullong pun cha tagu si komander ya cha susuɏchachula, kakmacha inggilok un malateɏ kan Paul. 
ACT.21.33	Oli pun ummoy chi komander chilokmaan siya ot imbilinla un byaɏuchoncha si chuwaʼn kaweɏ. Ot ilimusla kan cha tagu, “Silu tagun alla? Simma killingwala?” 
ACT.21.34	Ngim mansabyasabyali ip-ipkawcha ibyega ya amod atingeɏcha. Gapu ta achipun chi komander maawatan chi tuttuwaʼn lakwa, imbilinla kan cha susuɏchachu un itallaycha si Paul ud kampucha. 
ACT.21.35	Lichuumcha pun si eɏ-eɏchen chi kampu, impangatun cha susuɏchachu siya ti manggegeyamsan cha amod un tagu gapu si sangacha. 
ACT.21.36	Michogchogchog cha amod un tagu un ip-ipkawcha kalan un, “Patoyon taku siya!”
ACT.21.37	Si langipelokancha kan Paul si kampu, kalala si komander, “Awed chi ibyegak kan sika?” Laschaaw chi komander, ti Griego ilugudla, ot kalala, “Mugga ammum gey un man-ugud si Griego? 
ACT.21.38	Kalak pun lu sika hachiʼn iyEgypt un langgulu si gubillu si sin-eɏgew. Siya langipangpangu si opat libuʼn lelleɏakiʼn kapapatoy si lugeɏ un lappun ummili.”
ACT.21.39	Summongbyat si Paul, “Sakon ked, Judiowak un lampeɏpuʼd Tarsus si probinsiyan chi Cilicia, un osaʼn machaychayaw un siudad. Kewam ta makauguchak kan cha allaʼn tagu.”
ACT.21.40	Impalubus chi komander siya, ot summiked si Paul si eɏ-eɏchen ot impangatula imala ta pagingkola cha amod un tagu. Gummilokcha pun, illugilan lan-ugud si Hebrew un ugud cha Judio. Kalala,
ACT.22.1	“Susulud kan aamma, chongɏonyu allaʼn malongbyatku kan chikayu.” 
ACT.22.2	Ot chingngeɏcha pun un lan-ugud si Hebrew kan chicha, gummilokcha. Ot intuɏuy Paul kalan un, 
ACT.22.3	“Judiowak un liyalak ud Tarsus ud Cilicia, ngim chummakeɏak utla Jerusalem ya lan-iswilaak kan Gamaliel. Ammala intudtuchu kan sakon cha losan un lintog cha aappu taku. Lapingotak un lansimbi kan Apudyus un isuyu si sala. 
ACT.22.4	Ti pilaligatak cha mamati kan Jesus ya impapatoyku bo cha uchum. Lelleɏaki ya byebbyebyai, chilokmaak chicha ot impaibyaɏudku chicha. 
ACT.22.5	Ked pilaloklokan chi kangatuwan un pachi ya cha kukunsiseɏ un tuttuwa, ti chicha mismu langipaw-it si suɏat kan sakon un ilawitku kan cha susulud ud Damascus. Ot ummoyak udchi manchokma kan cha mamati ked inggetongku chicha ud Jerusalem un byaɏud ta machusacha.
ACT.22.6	“Ngim inggewak pun si chaɏan si mamatuk un ummachaliʼd Damascus, maeg chi lalisingak si amod chi lilanglaʼn lampeɏpuʼd langit, 
ACT.22.7	ot laodchegak ot chingngeɏk chi ginga un kalala, ‘Saul, Saul, puggey sakon palpaligatan?’
ACT.22.8	“Ot ilimusku, ‘Siluka, Apu?’ Ot kalala, ‘Sakon si Jesus un iNazareth un pin-am palpaligatan.’ 
ACT.22.9	Intullong cha kadwak chi lummilang, ngim achipuncha chingngeɏ chi imbyegan chi gumminga.
ACT.22.10	“Ot ilimusku, ‘Apu, simma kook?’ Ot kalala kan sakon, ‘Lumibbyatka ta ingka ud Damascus, ti awed udchi mangibyega kan sika si cha losan un simsimmokkun ipakwa kan sika.’ 
ACT.22.11	Ngim achipulak makatullong ti lalisingak si hachiʼn lummilang, ot kiliwichak kan cha kadwak ot ipuyutak ud Damascus.
ACT.22.12	“Inggew chi osaʼn leɏaki un mangngachen Ananias. Mangapudyus un tungtungpaɏola lintog taku ya mas-oman cha losan un Judio un inggew udchi. 
ACT.22.13	Ummali kan sakon ot summiked si cheegku. Ot kalala, ‘Suludkuʼn Saul, mantullongka kasin.’ Ot si hachiʼn uras lakatullongak ot lailak siya. 
ACT.22.14	Lagamput pu hachi kalala, ‘Si Apudyus un chilaychayaw cha chachakkeɏ taku, chilutukala sika ta agammuwom cha piola ya itullonglu lappun byasuɏla un Alakla un lansimbi kan siya ya chongɏom bo gingala. 
ACT.22.15	Ti sika mangitistigu kan cha losan un tagu si cha intullonglu ya chingngeɏm. 
ACT.22.16	Ked si sala, simman bo uwayom? Lumibbyatka ta ingka mampabunyeg ked iluwalum kan Apu Jesus ta pakawalola cha byasuɏm.’ Kalan Ananias kan sakon.
ACT.22.17	“Langulilak pun ud Jerusalem, ummoyak lalluwalu si templo ot inggew chi impailan Apudyus kan sakon un isun chi in-ilop. 
ACT.22.18	Intullongku si Apu Jesus un kalala kan sakon, ‘Chesam! kakmam telan ud Jerusalem, ti achipun cha tagu utla mamati si ibyegbyegam mipanggop kan sakon.’
ACT.22.19	“Ngim summongbyatak, ‘Apu, mamaticha lin, ti ammucha un sakon chi pin-a ummoy kan cha sinagoga lanchokma kan cha lamati kan sika ot imbyaɏudku ya bilautak chicha. 
ACT.22.20	Ammucha bo un lagalasalak si lamatoyancha kan Stephen un lantistigu mipanggop kan sika. Ti inggewak un langachug si silup cha lamatoy kan siya.’
ACT.22.21	“Ot kalala kan sakon, ‘Ingkan, ti ibuunku sika si adchayuwan si cha tagun Gentil.’ ”
ACT.22.22	Imbyegan pun Paul hachi, cha amod un tagu lanchochongngeɏcha kan siya, illugicha impakuy, “Patoyon taku siya! Achiyu ipalubus un matagu!” 
ACT.22.23	Ot lampakupakuycha ya impayapayapaycha silupcha ya lan-igap-uɏcha tapuk si ngatu. 
ACT.22.24	Ot imbilin chi komander kan cha suɏchachulaʼn iyoycha si Paul ud kampu ked silapchukancha taplu ammuwola lu puggey simpapakuy cha tagu kan siya. 
ACT.22.25	Ngim si lamaɏuchencha ta sapchukancha siya, kalan Paul si kapitan un summisiked udchi, “Ha ipalubus kamman chi lintog un sapchukam chi osaʼn tagu un Romano lu chaampunlu imbistigeɏon?”
ACT.22.26	Chingngeɏn pun chi kapitan chi hachi, ummoyla imbyega kan komander. Kalala, “Man-alledka si koom si allaʼn tagu, ti osa siya un Roman.”
ACT.22.27	Ot ummoy chi komander kan Paul ot ilimusla kan siya, “Kewam ta ibyegam kan sakon, ha Romanka?”
ACT.22.27	Ot kalala, “O.”
ACT.22.28	Ot kalan chi komander, “Chakeɏ lambyayedku si lambyalilak un Romano.”
ACT.22.28	“Ngim sakon, liyalakak un Romano,” kalan Paul.
ACT.22.29	Ot kakma lan-olat cha suɏchachuʼn mangimbistigeɏ kan siya, ked ulay chi komander, ummogyat ti laammuwala un Romano si Paul ya imbilinlan mabyaɏud siya.
ACT.22.30	Pion chi komander un ammuwon lu simma ustuʼn ipabyasuɏ cha Judio kan Paul. Ot labigat pun, impaayegla cha ap-apun cha papachi ya cha losan un kukunsiseɏ ta mammimitingcha. Ot illiyoyla si Paul si igew cha mammimiting ot pilasikedla si sangwalancha.
ACT.23.1	Intutukkeɏn Paul chicha ot kalala, “Susulud, ammun Apudyus un mampeɏkas chi somsomokku mipanggop si in-ilok un lansimbi kan siya malipud si chamu inggala si salaʼn eɏgew.” 
ACT.23.2	Imbyegala pu hachi, imbyegan Ananias un kangatuwan un pachi kan cha liyaadchali kan Paul ta tippaponcha tupokla. 
ACT.23.3	Ot kalan Paul kan siya, “Agin-agin kan kuis, asin Apudyus sika tippapon! Miyaligka si chingching un lapuntuɏan si mamputilak. Umaammuyka utlat un manguis kan sakon un mibyaseɏ si lintog taku, ngim sika mismu lalupling si lintog ti imbilinlun tippapon cha sakon.”
ACT.23.4	Ot kalan cha liyaadchali kan Paul, “Puggey pabiilan chi kangatuwan un pachin Apudyus?”
ACT.23.5	Ot kalan Paul un summongbyat, “Susulud, achipunku ammu un kangatuwan un pachi siya, lu ammuk achipunku pilabiilan, ti awed chi liigili si ugud Apudyus un kalala, ‘Achiyu man-ugu-uguchen si lawwing chi pangat si iliyu.’ ”
ACT.23.6	Laammuwan pun Paul un lagodwa cha papangat, cha uchum Saduceo ked cha uchum Pariseo, lan-ichakeɏla gingala un kalala, “Susulud, Pariseowak ya alak chi osaʼn Pariseo. Siyad lichiɏumak si salaʼn eɏgew gapu ta lamlamaok un matagu kasin cha latoy!”
ACT.23.7	Imbyegala pu hachi, illugin cha Pariseo kan cha Saduceo un lansisillongbyat, ot lagodwacha. 
ACT.23.8	Achipun cha Saduceo mamati un umuli matagu cha latoy. Achipuncha bo mamati un awed anghel ya kalichodwa. Ngim cha Pariseo, mamaticha losan kan cha alla. 
ACT.23.9	Oli pun ngummoyacha. Ot cha uchum un Pariseo un mimistulun chi lintog, summikedchaʼn langipatut si kasomsomkancha, ot kalancha, “Lappun mit inchesanmi si byasuɏn chi taguʼn alla. Lakaug-uggud lin chi osaʼn ispiritu willu anghel kan siya.”
ACT.23.10	Laam-amod chi sillongbyatcha ot lachalagen chi komander pakalawa ta mambilbillatancha si Paul. Ot imbilinla kan cha suɏchachulaʼn umoycha aɏan si Paul kan chicha ked inyoycha siya ud kampu.
ACT.23.11	Si hachiʼn labi lampaila si Apu Jesus kan Paul ot kalala, “Pakoscheɏom chi somsomoklu, ti masapuɏʼn sika mantistigu mipanggop kan sakon ud Rome un isun chi killingwam utla Jerusalem.”
ACT.23.12+ACT.23.13	Labigat pun, inggew cha lasuɏuk si opat puɏuʼn Judio un lantutuɏeg un mamatoy kan Paul. Insapatacha losan un achipuncha teɏon mangan ya umilum inggala mapatoycha siya. 
ACT.23.14	Ot ummoycha kan cha ap-apun cha papachi ya cha pallakayon cha Judio ot kalancha, “Insapatami un achipun kami mangan inggala otoyonmi si Paul. 
ACT.23.15	Si sala chikayu ya cha kukunsiseɏ, mangibuun kayu si umoy mangibyega si komander ta igetongla si Paul utla, ta isun chi imbistigeɏonyu un ustu-ustu chi kasusla. Ked isalobmi si chaɏan ta otoyonmi siya sakbyey un gumatong utla.”
ACT.23.16	Ngim chingngeɏn chi amulakon Paul chi mipanggop si hachiʼn lantutuɏagencha ot ummoy si kampun cha susuɏchachu ot imbyegala kan Paul. 
ACT.23.17	Ot ilayagen Paul chi osaʼn kapitan ot kalala, “Kewam ta iyoylu yan chi allaʼn bumaru kan komander, ti awed chi ibyegala kan siya.”
ACT.23.18	Ot illiyoy chi kapitan siya kan komander ot kalala, “Ilayagen Paul un byaɏud sakon ot imbyegala un igetongku bumaruʼn alla kan sika, ti awed chi piolaʼn ibyega kan sika.”
ACT.23.19	Ot kiliwid chi komander hachiʼn bumaru ot ummoyla intalin ot ilimusla, “Simma piom un ibyega kan sakon?”
ACT.23.20	Ot kalan chi bumaru, “Lantutuɏagen cha papangat cha Judio un chawatoncha kan sika ta iyoylu si Paul lu bigat udchi mammimitingancha, ta isun chi imbistigeɏoncha un ustu-ustu kasusla. 
ACT.23.21	Ngim achim tuttuwaon, ti lasuɏuk si opat puɏun lelleɏaki cha mangisalob kan siya. Lansapatacha losan un achipuncha mangan ya umilum inggala patoyoncha si Paul. Lakasagalacha ked uuwayoncha ibilinlu.”
ACT.23.22	Ot pilaoyon chi komander siya ya bililinla un, “Achim pay ibyegbyega ulay siluʼn tagu un ummoylu imbyega kan sakon.”
ACT.23.23	Oli pun ilayagen chi komander cha chuwaʼn kapitan ot kalala kan chicha, “Umisagala kayu si chuwaʼn gasut un suɏchachu ya chuwaʼn gasut un mantutubyey ya pitumpuɏuʼn mangabyayu ta ingkayu itiɏud si Paul ud Caesarea. Ingkayu lu labi lu masuyop cha tagu. 
ACT.23.24	Idchenyu bo si Paul si mangabyayuwala ked ammanyu siya itiɏud ta lappun makwa kan siya inggala gumatong kayu kan Gubillachuɏ Felix.” 
ACT.23.25	Ot laluɏat si komander un kalala, 
ACT.23.26	“Apu Gubillachuɏ Felix, sakon si Claudius Lysias chi allaʼn maluɏat kan sika. Kumustaka. 
ACT.23.27	Ha allaʼn leɏaki un impaitiɏudku kan sika ked chilokmaan cha Judio ot amas cha otoyon siya. Ngim laammuwak pun un osaʼn Romano, ummoymi silaɏaklibyen siya kan cha susuɏchachuk. 
ACT.23.28	Piok un ammuwon lu silu ipabyasuɏcha kan siya, ot illiyoyku siya kan cha papangatcha. 
ACT.23.29	Ot laammuwak un lappun lakabyasuɏala un umalay si matoyala willu mabyaɏuchela, ti ha ipabyasuɏcha mipanggop abus si lintogcha. 
ACT.23.30	Inggew pu langibyega kan sakon un lantutuɏagen cha Judio un otoyon si Paul, kakmak imbuun siya kan sika. Imbyegak bo kan cha langichiɏum kan siya un umoycha ichateg chi chiɏumcha kan sika.” Hachi losan.
ACT.23.31	Si hachiʼn labi, tiluttuwan cha susuɏchachu cha imbilin chi komandercha, ot intiɏudcha si Paul inggalaʼd Antipatris. 
ACT.23.32	Labigat pun, langulin cha susuɏchachuʼn lalidtidchaɏan si kampucha ud Jerusalem ot cha langakabbyayu intuɏuycha intiɏud si Paul. 
ACT.23.33	Gummatong cha pun ud Caesarea, illidchoncha suɏat kan Gubillachuɏ Felix ot impuɏangcha si Paul kan siya. 
ACT.23.34	Bilasan ked chi Gubillachuɏ suɏat, ilimusla kan Paul lu silu probinsiya un lampeɏpuwala. Ot laammuwala pun un iCilicia, 
ACT.23.35	kalala, “Asik sika imbistigeɏon lu umali cha mangichiɏum kan sika.” Oli pun imbilinla un achugen cha susuɏchachu si Paul ud byeɏoyla un impapaud Ari Herod.
ACT.24.1	Lummaus pu liman eɏgew, gummatong chi kangatuwan un pachi ya cha uchum un pallakayon cha Judio ud Caesarea. Inggew bo abugachu un inyawitcha un mangngachen Tertullus. Ummoycha losan si inggewan Gubillachuɏ Felix ot ichiɏumcha si Paul kan siya. 
ACT.24.2	Impaayeg pun Gubillachuɏ si Paul, lan-ugud si Tertullus un pabyasuɏola siya. Kalala, “Apu Gubillachuɏ! Gapu si kilalainglu un mangituray kan chikami, lummin-awa biyegmi si labyeyeg. Achu cha killingwam un bummaɏuwan chi ili taku. 
ACT.24.3	Ked chiluman un ayanmi ya losan un timpu, chakeɏn iyamanmi kan sika. 
ACT.24.4	Ngim achipunku pion un taktakon sika. Kewam ta chongɏom yan akit chi allan ibyegami.
ACT.24.5	“Inchesanmi allaʼn tagu un kagugulu, ti pin-a ummoy langgulu kan cha Judio si intilun chi lubung, ked siya bo osaʼn pangat chi grupun chi Nazarenes. 
ACT.24.6	Impachasla bo chilimok chi temploʼd Jerusalem, ot chilokmaanmi siya. 
ACT.24.7	Ngim gummatong si komander Lysias ya cha suɏchachula ot pilloscha kan chikami, 
ACT.24.8	ked imbilinla un umali kami utla ta ichiɏummi kan sika.
ACT.24.9	Lipati cha kadwalaʼn Judio pilaloklokancha un tuttuwa losan cha imbyegala.
ACT.24.10	Ot silinyasan pun chi Gubillachuɏ si Paul un man-ugud. Kalan Paul, “Apu Gubillachuɏ, ammuk un labyeyegka un lanturay ya langkuis kan chikamiʼn Judio si allaʼn ili. Ked magalasalak un malongbyat si impabyasuɏcha kan sakon. 
ACT.24.11	Lalaka un maammuwam un simpuɏu ya chuwaʼn eɏgew chi lummaus si ummoyak ud Jerusalem lakachaychayawan kan Apudyus. 
ACT.24.12	Si inggewak udchi, lappun langitullong kan sakon un lakasongsongbyat ud templo willu langgulu kan cha amod un tagu ud sinagoga willu uchum un lugeɏ. 
ACT.24.13	Lappun ustù mampaloklokcha kan cha ipabyasuɏcha kan sakon si sala. 
ACT.24.14	Ngim awed chi ibyegak kan sika. Suysuɏutok chi pammatin cha kristiano si manchaychayawak si Apudyus cha chachakkeɏ taku ked hachi kalancha un achipun ustuʼn tudtuchu. Ngim mamatiyak si losan un liigili si Lintog Moses ya cha losan un inggilin cha propeta. 
ACT.24.15	Mallamlamaak kan Apudyus un taguwola kasin cha losan un latoy, cha bibiɏu man kan lawwik un isun chi mallalamlaman cha allaʼn tagu. 
ACT.24.16	Gapu ta hachi patiyok, iggak chi kabyeeɏak un mangwa si bibiɏu ta mampeɏkas chi somsomokku si sangwalan Apudyus ya cha tagu.
ACT.24.17	“Lummaus ka pigan tawon un lalelak ud Jerusalem,
ACT.24.18	Katla cha pin-ak kingwa si langchesancha kan sakon udchi templo. Kaggamputku ugali takuʼn manchiɏus. Lappun amod si tagu ya lappun bo langgulu. 
ACT.24.19	Ngim inggew cha uchum un Judio un lampeɏpuʼd Asia. Masapuɏʼn awedcha utla si sangwalam ked manchiɏumcha lu awed ipabyasuɏcha kan sakon. 
ACT.24.20	Ngim lu lappuncha, ibyegan otyan cha allaʼn tagu lu simma byasuɏk un inchesancha si summisikkachek si sangwalan cha kukunsiseɏ ud Jerusalem. 
ACT.24.21	Ti ha inggewak udchi, illipkawku un kalak, ‘Mamatiyak un umuli matagu kasin cha latoy. Siya chi lichiɏumak si sala.’ Hachi abus un imbyegak kan chicha.”
ACT.24.22	Gapu ta ad-achu ammun Gubillachuɏ Felix mipanggop si pammatin cha kristiano, pilagilokla imbistigeɏn chi kasus Paul un kalala, “Lu gumatong si komander Lysias, asik mangamung si kasuslu.” 
ACT.24.23	Ot imbilinla si kapitan ta byentayancha si Paul ngim idchencha si wayala ya palubusancha cha gagayyomla un mangtod si kasapuɏala.
ACT.24.24	Lummaus ka pigan eɏgew, ummoy cha Felix kan Drusilla un asawalaʼn Judio udchi. Impaayegla si Paul ta chongɏoncha ibyegala mipanggop si pammati kan Jesu Kristu. 
ACT.24.25	Ngim si lantudtuchuwan Paul mipanggop si lalintog un ugali, kilaattom ya gumatngan chi eɏgew un manguisan Apudyus kan cha tagu, ummogyat si Felix ot kalala, “Ustu hachi, ingkan yan si sala. Asik sika ayagen kasin lu awed wayak.” 
ACT.24.26	Si hachi met laing un timpu lilamlamala un idchen Paul siya si pilak, ked siya gapu un pin-ala ayagen siya ya kaug-uggud siya.
ACT.24.27	Lummaus pu chuwaʼn tawon, lipasali si Porcius Festus kan Felix un Gubillachuɏ. Ngim ummoyon pun si Felix, tilelala si Paul si byabyayɏuchen ti pion cha Judio siya.
ACT.25.1	Gummatong si Gubillachuɏ Festus si probinsiya ud Caesarea. Lummaus pu tiɏuʼn eɏgew, ummoy ud Jerusalem. 
ACT.25.2	Gummatong pun udchi, ummoy cha ap-apun cha papachi ya cha papangat cha Judio ta ichiɏumcha si Paul kan siya. 
ACT.25.3	Chilawatcha kasin un iyulinla si Paul ud Jerusalem, ti panggopchaʼn umoy isalob siya si chaɏan ta otoyoncha. 
ACT.25.4	Summongbyat si Festus kan chicha un kalala, “Labyabyantayan si Paul ud Caesarea, ked achipun mabyeyeg chi mangulilak udchi. 
ACT.25.5	Ked ibyegayu kan cha uchum un pangatyu ta mitun-udcha kan sakon ked ichiɏumcha allaʼn tagu lu awed lakabyasuɏala.
ACT.25.6	“Illinggew si Festus si waɏu willu simpuɏuʼn eɏgew ud Jerusalem, ot langulin ud Caesarea. Labigat pun, ummamuy langkuis ud korti ot impaayegla si Paul. 
ACT.25.7	Gummatong pun, lachaliguyup cha Judio un lampeɏpuʼd Jerusalem, ot achu mangkachegson un ipabyasuɏcha kan siya ngim achipuncha mapaloklokan.”
ACT.25.8	Oli pun tilakcheɏan Paul chi long-egla, un kalala, “Lappun killingwak si sumupling si lintog takun Judio willu sumupling si templo taku willu sumupling si Emperador.”
ACT.25.9	Ngim pion Festus un mas-oman cha Judio siya, ot kalala kan Paul, “Ha piom un umoy ud Jerusalem ta udchi mangimbistigeɏak si cha ipabpabyasuɏcha kan sika?”
ACT.25.10	Ngim kalan Paul, “Issak ti allaak utla si sangwalam, un masapuɏʼn maimbistigeɏak. Sikan mismu chilutukan chi Emperador un manguis kan sakon. Ya ammum un lappun byasuɏk kan chicha. 
ACT.25.11	Ked lu awed byasuɏk un umalay un matoyak, achipulak mangkadkachegu ta milisiyak. Ngim lu lappun katuttuwaan cha ipabyasuɏcha kan sakon, lappun kalintogen chi ulay silun taguʼn mangiyawat kan sakon kan chicha. Chawatok un miiyoy chi kasusku kan Emperador.”
ACT.25.12	Oli pun inyintuud Festus kan cha kukunsiseɏla, un kalala, “Gapu ta chilawatluʼn maiyoy chi kasuslu kan Emperador, ibuunku sika kan siya.”
ACT.25.13	Laeɏgewalan pun, gummatong cha Ari Agrippa kan Bernice un suludlaʼn byebyai ud Caesarea ta umoycha geggakayon si Festus. 
ACT.25.14	Si illinggewancha udchi si achuʼn eɏgew, ilug-uggud Festus kan Ari Agrippa chi kasus Paul, un kalala, “Awed chi byaɏud utla un tilelan Gubillachuɏ Felix. 
ACT.25.15	Si inggewak ud Jerusalem, inchiɏum cha ap-apun cha papachi ya cha pallakayon cha Judio ya chilawatchaʼn kodchongak un mapatoy siya. 
ACT.25.16	Imbyegak kan chicha un chakampun si ugalin cha Romano un mangiyawat si tagu un lichiɏum lu achipun yan makasillangu kan cha langichiɏum kan siya ta awed wayala un malakcheɏ si long-egla si ipabyasuɏcha kan siya. 
ACT.25.17	Gummatongcha pun utla, achipunku intantan chi kasusla, ngim labigat pun ummamuyak si kukùisan ot impaayegku si Paul 
ACT.25.18	Summiked pun cha langichiɏum kan siya un man-ugud. Kalak lu awed manchegson un ipabyasuɏcha kan siya, ngim lappun mit. 
ACT.25.19	Ha lan-is-isikancha abus kan siya ked mipanggop si pammatin cha Judio ya mipanggop si osaʼn latoy un mangngachen Jesus un ibyegbyegan Paul un ummuli latagu kasin. 
ACT.25.20	Gapu ta lappun ammuk un man-imbistigeɏ si kamatchin kasus, ilimusku kan Paul lu piolaʼn maiyoy chi kasusla ud Jerusalem, ta udchi maimbistigeɏ. 
ACT.25.21	Ngim chilawatla un matelan un isun chi byaɏud taplu ha Emperador chi manguis kan siya. Ot imbilinkuʼn mabyantayan siya inggala paitiɏudku siya kan Emperador.”
ACT.25.22	Ot kalan Ari Agrippa kan Festus, “Piok un chongɏon chi allaʼn tagu mismu.”
ACT.25.22	“Lu bigat, makwan chongɏom siya,” kalan Festus.
ACT.25.23	Ot labigat pun, ummoy cha Ari Agrippa kan Bernice si kurti, un illiggacha ang-anggacha. Lakaoy bo cha komander cha susuɏchachu ya cha papangat si hachiʼn siudad. Lilumlokcha pun losan, impaayeg Gubillachuɏ Festus si Paul. 
ACT.25.24	Ot kalan Festus, “Ari Agrippa ya chikayu losan un alla utla. Itullongyu allayan tagu un inchiɏum cha losan un Judio ud Jerusalem ya utla Caesarea kan sakon, un ip-ipkawcha un lappun lobbonglaʼn matagu. 
ACT.25.25	Ngim lappun inchesak si kabyasuɏala un umalay un matoyala, ngim chilawatlaʼn maiyoy chi kasusla kan Emperador, simsimmokkuʼn ibuun siya udchi. 
ACT.25.26	Ngim lappun ustu-ustu si isuɏatku kan Emperador mipanggop kan siya. Ked siya gapun chi mangipasanguwak kan chikayu losan, amod gey kan sika Ari Agrippa ta lu magamput taku imbistigeɏon siya awed misuɏatku. 
ACT.25.27	Ti lappun simbin chi ibuunku byaɏud kan Emperador lu lappun ustu si ipabyasuɏcha kan siya.”
ACT.26.1	Oli pun kalan Ari Agrippa kan Paul, “Makwa un man-ugudka ta takcheɏam chi long-eglu.” Lan-ulat si Paul ot kalala, 
ACT.26.2	“Ari Agrippa! Bibiɏu ta awedka si salaʼn eɏgew ta makwaʼn takcheɏak chi long-egku si sangwalam mipanggop si losan un ipabyasuɏn cha chogak un Judio. 
ACT.26.3	Ti ammum losan cha ugali takuʼn Judio ya cha pin-ami mansongsongbyatan. Chawatok un alusam yan chongɏon sakon.
ACT.26.4	“Ammun losan cha Judio kilatataguk malipud si kabyen-ogku, ti illiinggewak kan chicha si ili taku ya siya bod Jerusalem. 
ACT.26.5	Labyeyeg un am-ammucha sakon malipud si chamuʼn inggewak si grupun cha Pariseo un mangipapati si religionmi ya impapatik tilungpeɏ cha lintogcha. Makwan paloklokancha un tuttuwa cha alla lu pioncha. 
ACT.26.6	Ked awechak si sala un lichiɏum gapu si lamlamak un matungpeɏ ingkarin Apudyus kan cha chachakkeɏ taku un taguwola kasin cha latoy. 
ACT.26.7	Ha likari un lamlamaon cha simpuɏu ya chuwan tribu un matungpeɏ kan chicha gapu si palagchaychayawcha kan Apudyus si ileɏgew ya lilabi. Gapu si allaʼn lamlama, inchiɏumak kan cha Judio. 
ACT.26.8	Payuggey ligaton un patiyon un kasin Apudyus taguwon cha latoy?
ACT.26.9	“Ulay sakon si sin-eɏgew, kalak si long-egku masapuɏʼn kook cha losan un kabyeeɏak un sumupling kan cha mamati kan Jesus un iNazareth. 
ACT.26.10	Ot katchi killingwak ud Jerusalem. Imbyaɏudku cha achuʼn mamati, ti illidchen cha ap-apun cha papachi sakon si kalobbongak. Ked lu kodchongancha osaʼn taguʼn matoy, inteunku matoyala. 
ACT.26.11	Langam pigan chilusak chicha si losan un sinagoga. Ked impachasku impatut kan chicha un man-awichencha pammaticha kan Jesus. Gapu ta amod chi sangak kan chicha, ummoyak ulay cha adchayuwan un siudad cha Gentil ta paligatak chicha.”
ACT.26.12	“Siya gapulan ummoyak ud Damascus. Ilawitku suɏat un lampeɏpu kan cha ap-apun cha papachi un langatod si kalobbongak un manchokma ulay silu un mamati kan Jesus. 
ACT.26.13	Si inggewak si chaɏan si mamatuk, Apu Ari, intullongku lummilang un silaw un lampeɏpuʼd langit un amod lilangla lu ilit. Lalilangalak ya cha kakadwak. 
ACT.26.14	Ot laodcheg kami losan ot chingngeɏk chi ginga un kalala si ugud un Hebrew, ‘Saul, Saul, puggey palpaligatan sakon? Palpaligatam laing chi long-eglu lu suplingom chi piok un isun chi ipatudlu songkap.’
ACT.26.15	“Ot ilimusku, ‘Silu ka, Apu?’
ACT.26.15	“Ot kalala, ‘Sakon si Jesus un palpaligatam. 
ACT.26.16	Lumibbyatka, ti lampailaak kan sika ta chutukak sika un mansimbi kan sakon ya mangibyega kan cha tagu si cha intullonglu mipanggop kan sakon si salaʼn eɏgew ya cha asik ipaila kan sika si umaliʼn eɏgew. 
ACT.26.17	Seɏaklibyek sika kan cha chogam un Judio ya cha Gentil un mangibuulak kan sika. 
ACT.26.18	Ibuunku sika kan chicha ta maammuwancha katuttuwaan ta masilawan cha somsomokcha ya man-awichencha lawwing ya mansagungcha si padcha. Man-awichencha pallakabyelin Satalas ked mansagungcha si pallakabyelin Apudyus ta mamaticha kan sakon, ked mapakawan cha byasbyasuɏcha ya mibilangcha kan cha chilutukan Apudyus un tagula.’ ”
ACT.26.19	“Siya gapula, Apu Ari Agrippa, tiluttuwak chi impailan Apudyus kan sakon un lampeɏpuʼd langit. 
ACT.26.20	Ti ummoyku imbyegbyega kan cha tagu un masapuɏʼn mambyabyawicha kan cha byasbyasuɏcha ya mansagungcha kan Apudyus ya kooncha bibiɏu ta maammuwan un tuttuwaʼn lambyabyawicha. Hachi pin-ak imbyegbyega lanlugi ud Damascus, oli pun ud Jerusalem ya cha ili-ili si probinsiya ud Judea ya siya bo kan cha Gentil. 
ACT.26.21	Allaya gapulan chilokmaalak kan cha Judio si inggewak si templo ot amascha otoyon sakon. 
ACT.26.22	Ngim tiluɏungalak kan Apudyus ot intuɏuyku imbyegbyega kan cha losan un tagu, langatu man willu labyabya inggala si sala. Lappun uchum si imbyegbyegak lu achi cha imbyegbyegan Moses ya cha propetan Apudyus un matungpeɏ si umaliʼn eɏgew. 
ACT.26.23	Ti impadtucha un masapuɏʼn mapaligatan ya matoy chi Kristu, ta siya umula umuli matagu kasin ta mansilaw kan cha somsomok cha tagu, Judio man willu Gentil, ta maammuwan chi in-ilon Apudyus un malagu kan chicha.”
ACT.26.24	Si langibyegbyeg-ala lalakcheɏan si long-egla, lapalakuy si Festus un kalala, “Paul, latingangka! Ha kilaachuʼn chi ilacheɏm chi lalingang kan sika!”
ACT.26.25	Ngim kalan Paul, “Chakampun si latingangak, Apu Gubillachuɏ, ti katuttuwaan chi ibyegbyegak. 
ACT.26.26	Lateɏochak un man-ugud ti ammun Ari cha mipanggop kan cha allaʼn byaleg, ti chakampun un lakwacha si litataɏun lugeɏ. Ked ammuk un makwaʼn ibyebyegak chi ibyegak kan siya. 
ACT.26.27	Ari Agrippa, ha mamatika kan cha imbyegan cha propeta? Ammuk un mamatika.”
ACT.26.28	Ngim kalan Ari Agrippa, “Si somsomoklu lalaka kamman un maawislu sakon un mankristiano?”
ACT.26.29	Ot kalan Paul, “Lalaka man willu laligat, Apu Ari ya cha losan un manchochongngeɏ kan sakon si salaʼn eɏgew, iluluwaluk kan Apudyus un mamati kayu otyan losan kan Apu Jesus un isuk un mamati, malaksig si allan kaweɏk.”
ACT.26.30	Oli pun summiked si Ari ya si Gubillachuɏ ya si Bernice ya cha lakaamuy kan chicha, 
ACT.26.31	ot si lummawaancha, lan-uugudcha un kalancha, “Lappun killingwan chi allaʼn tagu un umalay si matoyala willu mibyaɏuchela.” 
ACT.26.32	Ot kalan Ari Agrippa kan Festus, “Mawayawayaan otyan chi allaʼn tagu lu achila chilawat un maiyoy chi kasusla kan Emperador.”
ACT.27.1	Chillumtong pu eɏgew un ingkami kan cha Paul ud Italy. Impuɏangcha si Paul ya cha uchum un byaɏud kan Julius un kapitan cha susuɏchachuʼn ngadlonchan, “Man-aachug kan Emperador.” 
ACT.27.2	Lanlugen kami si bapur un lampeɏpuʼd Adramyttium un umoy kan cha ili-ili si probinsiya ud Asia. Kadwami si Aristarchus un iMacedonia un lampeɏpuʼd Thessalonica.
ACT.27.3	Labigat pun, lanchegas kami ud Sidon. Ot kummachegu si kapitan Julius kan Paul ot impalubusla siya un umoy manggeggakay kan cha gagayyomla ta idchencha siya si kasapuɏala. 
ACT.27.4	Lallubbyat kami kasin, ot lalliglig kami si igidlaʼd Cyprus un maseilan, ti liyabot chi bidbid kan chikami. 
ACT.27.5	Chilemangmi byeybyey ud Cilicia ya Pamphylia, ot lanchissaeg kami ud Myra si probinsiyan chi Lycia. 
ACT.27.6	Udchi langchesan kapitan Julius si osaʼn bapur un lampeɏpuʼd Alexandria un umoy ud Italy ot siya lanlugalanmi. 
ACT.27.7	Ilam-ammaan chi lugenmi si pigan eɏgew ot lampaligat kami un gummatong ud Cnidus. Gapu ta pummigsa bidbid achipun makaoyon chi bapur, ot lalliglig kami si igid Crete ot lilausanmiʼd Salmone. 
ACT.27.8	Ngim ulay lu langigiigid kami ud Crete, laligatan kami bo inggala gummatong kami si osaʼn lugeɏ un kalanchaʼn Bibiɏuʼn Iillongan chi Bapur, adchaliyan si ili ud Lasea.
ACT.27.9	Gapu ta labyeyeg kami udchi ked kaog-ogyat chi mangituɏuy si biyahimi ti lagamput chi eɏgew un mamakawalan si byasuɏ. Ot bilegbyegaan Paul chicha, un kalala. 
ACT.27.10	“Bubuɏun, lu ipatut taku ituɏuy mambiyasi, ammuk un achu cha mayam-an kan cha keɏga taku ya ulay chi allaʼn bapur ya awed bo matoy.” 
ACT.27.11	Ngim ha kapitan, achipunla tiluttuwa imbyegan Paul, ti siyad tiluttuwala imbyegan chi kapitan chi bapur ya singkuwa si bapur. 
ACT.27.12	Kaachuwan kan cha kalugenmi, pioncha un mantuɏuy, ti lawwik udchi un inggewan chi bapur si timpun chi bilali. Ot kalancha pachason taku ichuum ud Phoenix, osaʼn iillongan chi bapur ud Crete, ta udchi inggewan taku si timpun chi bilali, ti achipun lansagung si meɏpuwan chi bidbid.
ACT.27.13	Hachi ked, gummatong chi bidbid un lampeɏpuʼd chaya ot kalancha lu makwa un ituɏuycha chi panggopcha. Ot giluyudcha impangatu chi kagan sasanguɏ un mampaillong si bapur ot lallubbyat kami langigiigid si kapit ud Crete. 
ACT.27.14	Ngim achipun labyeyeg, gummatong chi lapigsan bidbid un leɏpud chi lagud chi Crete. 
ACT.27.15	Ot chilongseɏla bapur ot lappun in-ilonchaʼn mansagung si bidbid ot impatuɏaymi un iturung chi bidbid chi bapur si ayala. 
ACT.27.16	Langoy kami si igid chi paat un ili ud Cauda, illugenmi cha byangka un pin-an chi bapur guyguyuchon ti laseilan kamì akit, ngim lampaligat kami un langigga si bapur. 
ACT.27.17	Lagamput pun lipuwistu cha byangka, tilakodcha si mangkachakkeɏʼn tali chi bapur ta achi machosyang. Inchedcheɏacha bo layeb ta am-ammaan chi bapur un miyalud ti lachalagencha un michongseɏ si kaleglegelan ud Syrtis. 
ACT.27.18	Ngim intuɏutuɏuylaʼn bummali si lapigsa, ot labigat pun, illugichaʼn langibyellu kan cha keɏga si byeybyey ta lumangpaw. 
ACT.27.19	Si mikatluʼn eɏgew, lan-ibyellucha kan cha lamintan chi bapur. 
ACT.27.20	Lummaus pu achuʼn eɏgew, un lappun intullongmi si ilit willu cha bituwon ked intuɏutuɏuylaʼn bummali si lapigsa inggala lappun lamlamami un matagu.
ACT.27.21	Ked labyeyeg boʼn achipun kami langan ot summiked si Paul ot kalala, “Bubuɏun, lu tiluttuwayu otyan chi imbyegak un achi taku ummoyon ud Crete, lappun otyan layam-an ya libyellu. 
ACT.27.22	Ngim si sala, achi kayu machalagen ti lappun matoy kan chitaku. Ha bapur abus chi mayam-an. 
ACT.27.23	Ti si labi lampaila anghel Apudyus un singkuwa kan sakon un chaychayawok ya mansimbiyak. 
ACT.27.24	Kalala, ‘Achika umogyat Paul, ti masapuɏʼn maimbistigeɏka si sangwalan Emperador. Ked mipagapu kan sika, kilacheguwan Apudyus cha kalugenlu, ked lappun matoy kan chicha.’ 
ACT.27.25	Ked pakoscheɏonyu somsomokyu, ti mantegochak kan Apudyus un matungpeɏ cha losan un imbyegala kan sakon. 
ACT.27.26	Ngim masapuɏʼn mipeɏakleg chi bapur si osaʼn iliʼn langgawa si byeybyey.”
ACT.27.27	Lummaus pu chuwaʼn chuminggu malipud si lugin chi byali, sissiyan lipepeɏakleg kami si gawan chi byeybyey un Adriatic. Gawan labi pun ladlaw cha marinero un lichuum kami si igid chi byeybyey. 
ACT.27.28	Ilisongcha pun chi kachaɏom chi chelum, umoy si chuwampuɏun chopa kachaɏomla.
ACT.27.29	Ot ummogyatcha lu michongseɏ bapur si kabyetbyetuwan. Ot incheɏacha opat un kilagan sanguɏ si ammutan chi bapur ta paillongola, ot illuwaluchaʼn pumadpadcha. 
ACT.27.30	Ot pioncha marinero un umawid. Ot impacheɏacha byangka si byeybyey, un ag-agincha un igga cha uchum un kilagan sanguɏ si sangwalan chi bapur. 
ACT.27.31	Ngim imbyegan Paul si kapitan ya cha suɏchachula, “Lu achipun inggew cha marinero si allaʼn bapur, lappun matagu kan chikayu.” 
ACT.27.32	Ot pilogsat cha susuɏchachu talin cha byangka ot bilay-ancha un liyalud.
ACT.27.33	Alla pun un pumadpadcha, ilàaɏuk Paul chicha losan ta mangancha, un kalala, “Chuwaʼn chuminggu lummaus un lappun langlangalanyu, ti labyey-an si ogyatyu. 
ACT.27.34	Kewayu ta mangan kayu ta awed ikoscheɏyuʼn matagu si allaʼn byali. Achi kayu manchaleg, ti lappun mit laing matoy kan chitaku. Ulay masugatan.” 
ACT.27.35	Lagamput pun Paul imbyega hachi, langaɏa si tilapay ot lanyaman kan Apudyus si sangwalan cha losan. Ot pilispis-igla ot ilugilaʼn mangan. 
ACT.27.36	Intullongcha pu hachi, lasegeg cha losan ot langancha. 
ACT.27.37	Umoy si chuwanggasut ya pitumpuɏu ya olom kami losan un illinggew si bapur. 
ACT.27.38	Lagamput kami pun langan, imbyellucha wheat si byeybyey ta lumangpaw chi bapur.
ACT.27.39	Pummadpadcha pun, intap cha marinero chi igid chi byeybyey. Achipuncha mailasin lu silu iliʼn hachi. Ngim intullongchaʼn leglegen chi igidla ot simsimmokchan siya mangipooyancha si bapur, lu makwa. 
ACT.27.40	Ot pilogsatcha talin litakochen cha kilagan sanguɏ ot tilelancha si byeybyey, ya ilukasancha bo cha taliʼn takod chi chalaibla. Oli pun impangatucha layeb si sangwalan chi bapur ta ipooy chi bidbid chi bapur si teɏanteg.
ACT.27.41	Ngim lichongseɏ chi bapur si legen ot lisubsub un ustu sangwalanla ked achipun makagichi. Ngim ha ammutala, silaksakyabyen chi challuyun ot lachosyang.
ACT.27.42	Panggop cha susuɏchachuʼn otoyon cha byaɏud ta lappun mangkiyat ya umawid. 
ACT.27.43	Ngim impalit chi kapitan, ti piolaʼn matagu si Paul. Ot imbilinla kan cha sin-ammun mangkiyat ta lumayugcha si byeybyey ta umulacha umoy si igid. 
ACT.27.44	Ked cha uchum mitun-udcha un mallakit si tabla willu layam-an un long-eg chi bapur. Ot lichuum kami si teɏanteg un lappun lakwa kan chikami.
ACT.28.1	Gummatong kami pun si teɏanteg, laammuwanmi un Malta chi ngachen chi ili un gummatnganmi. 
ACT.28.2	Bibiɏu in-ilon cha umili udchi un lammangili kan chikami. Lan-apuycha si man-alichuwanmi, ti ummuchen ya tummunglin. 
ACT.28.3	Lanchagup si Paul si simposot un kayu ot inggabbyala si apuy. Gapu si atungla, lummoswa umtoy un uɏog ot intatàomla iman Paul. 
ACT.28.4	Intullong pun cha umili un likikisin chi uɏog si imala, kalancha si kacha osa kan chicha, “Lappun chuwachuwalan kapapatoy chi taguʼn alla, ti ulay lu lakalasat si byeybyey, ngim achipun chi mangchon si lintog ipalubus un matagu siya.” 
ACT.28.5	Ngim iwweɏegweg Paul chi uɏog si apuy ot lappun lakwa kan siya. 
ACT.28.6	Lilamlamacha un lumtog chi imala willu mabyelikted matoy. Ngim labyeyeg un iluwaycha ot intullongchaʼn lappun lakwa kan siya, ot laobos chi somsomokcha ot kalancha osaʼn apudyus siya.
ACT.28.7	Inggew chi pitaʼn adchaliyan si lanchissaagenmi un uwan Publius un pangat si hachiʼn ili. Limangilila chikami ud uwacha si tiɏuʼn eɏgew. 
ACT.28.8	Liyaspuɏʼn lapalating ya lachug-an chi aman Publius. Ummoy Paul intullong siya si kuwetu ot lalluwalu pun, impatayla imala kan siya ot lummin-awa siya. 
ACT.28.9	Laammuwan pu lakwa kan siya, ummoy cha losan un lasakit si hachiʼn ili kan Paul ot pilalin-awala chicha. 
ACT.28.10	Achu cha impakchew cha umili kan chikami. Ingkamin pun bo, inggetongcha bo losan un kasapuɏanmi un mambiyasi.
ACT.28.11	Illinggew kami ud Malta si tiɏuʼn buɏan, oli pun lanlugen kami si osaʼn bapur un lampeɏpuʼd Alexandria un illinggew udchi si timpun chi agilid. Ha meɏkala si sangu ked “Kapin un apudyus.”
ACT.28.12	Ummoy kami ud Syracuse, ot illinggew kami udchi si tiɏuʼn eɏgew. 
ACT.28.13	Malipud udchi, intuɏuymi lambiyasi ot gummatong kami ud Rhegium. Labigat pun bo, illugin chi bidbid ud chaya un lampeɏpuwanmi ot lanlubbyat kami kasin ot si mikadwaʼn eɏgew, lichuum kami ud Puteoli. 
ACT.28.14	Udchi inchesanmi cha uchum un mamati ot ilayagencha chikami un inggew kan chicha si pituʼn eɏgew. Ot intuɏuymi lalidchaɏan un umoy ud Rome. 
ACT.28.15	Chingngeɏn pun cha mamatiʼd Rome chi mipanggop kan chikami, ummalicha ilabot chikami ud mekit Appius ya Tiɏun Checheggusan.
ACT.28.16	Gummatong kami pun ud Rome, lapalubusan si Paul un inggew si osaʼn byeɏoy un byabyantayan chi osaʼn suɏchachu siya.
ACT.28.17	Lummaus pu tiɏuʼn eɏgew, ilayagen Paul cha papangat cha Judio un inggew ud Rome. Lanchetchetongcha pun, kalala kan chicha, “Susulud, lappun killingwak si lawwik un sumupling kan cha kailiyan taku willu ugalin cha chachakkeɏ taku. Ngim isulaʼn chilokmaalak ud Jerusalem ot inyawatcha sakon kan cha Romano. 
ACT.28.18	Ilimbistigeɏn pun cha Romano sakon, pionchaʼn wayawayaan sakon ti lappun inchesancha si killingwak un umalay un matoyak. 
ACT.28.19	Ngim ilisit pun cha Judio, kapilitan un chilawatkuʼn maiyoy chi kasusku kan Emperador. Achipulak manchiɏum kan chicha. 
ACT.28.20	Hachi gapula un ilayagek chikayu ta itullongku chikayu ya makauguchak kan chikayu, ti piok un ipakaammu kan chikayu lu himma gapun chi labyaɏuchek. Siyad gapula pammatik si lamlamaon takuʼn galak Israel.”
ACT.28.21	Kalancha kan siya, “Lappun ilawatmi si suɏat un lampeɏpuʼd Judea mipanggop kan sika. Ya lappun lawwing un imbyegacha willu ilugudcha mamati un lampeɏpu udchi. 
ACT.28.22	Ngim ammumi un pepewingon cha tagu si ili-ili cha kakadwam un sumuysuɏut kan Jesus, ked pionmi un chongɏon chi kasomsomkam.”
ACT.28.23	Ot langibyegacha si eɏgew un man-uuguchencha. Chillumtong pu hachiʼn eɏgew, achu-achu cha ummoy si inggewan Paul. Ot illugila si bigbigat inggala maschom un langipakaawat ya langibyegbyega mipanggop si mampangatan Apudyus. Ilawisla chichaʼn mamati mipanggop kan Jesus un iluseɏla lintog Moses ya cha libluʼn inggilin cha propeta. 
ACT.28.24	Laawis cha uchum si imbyegbyegala, ngim cha uchum, achipuncha mamati. 
ACT.28.25	Ot ummoyonchaʼn, lagodgodwa ya lansisillongbyatcha. Ngim sakbyey un umoyoncha, inyalungus Paul imbyega, “Tuttuwa imbyegan chi Ispiritun Apudyus kan propeta Isaiah mipanggop kan cha chachakkeɏ taku, 
ACT.28.26	un kalala,
ACT.28.26	‘Ingka kan cha allaʼn tagu ya ibyegam: Chochongɏonyu ibyegak ngim achipunyu
ACT.28.26	maawatan. Itutullongyu cha kook ngim achipun kayu makailasin.
ACT.28.27	Ti cha allaʼn tagu tummangkin cha somsomokcha. Atunguɏoncha katuttuwaan
ACT.28.27	ya kilimitcha cha atacha ta achipuncha makatullong, achipuncha chongɏon ya
ACT.28.27	achipuncha makaawat. Ked lu mansagungcha kan sakon palin-awaok chicha.’ ”
ACT.28.28	“Ked masapuɏ un ipakaammuk kan chikayu un awed cha imbuun Apudyus un umoy mangibyega kan cha Gentil mipanggop si in-ilon Apudyus un malagu kan cha tagu, ked chumngeɏcha.” 
ACT.28.29	Lagamput pun Paul imbyega cha alla, ummoyon cha Judio un pin-acha lansisillongbyat.
ACT.28.30	Chuwaʼn tawon chi illinggewan Paul si ilabyangalaʼn byeɏoy ud Rome. Limangilila cha losan un ummoy langgaggakay kan siya. 
ACT.28.31	Lateɏod un langibyegbyega mipanggop si mampangatan Apudyus ya langitudtuchu mipanggop kan Apu Jesu Kristu ked lappun langipalit kan siya.
ROM.1.1	Sakon si Paul un osaʼn mansimsimbi kan Jesu Kristu. Chilutukalak kan Apudyus un man-apostoles ya piliyeɏla sakon un mangibyegbyega si Bibiɏuʼn Chameg. 
ROM.1.2	Si awi un chaampun Jesus umaliyan utla pita ingkarin Apudyus un impaigilila Bibiɏuʼn Chameg kan cha propetala. 
ROM.1.3	Hachiʼn bibiɏuʼn chameg ked mipanggop si Alaklaʼn Jesu Kristu un Apu taku un lambyalin tagu. Ha kilatatagula, ked liyalak un osaʼn galak Ari David, 
ROM.1.4	ya ha kila-Apudyus Jesu Kristu, lipaila un siya Alak Apudyus si ummuliyala lataguwan gapu si pallakabyelin.
ROM.1.5	Gapu kan Jesu Kristu, kilacheguwalak kan Apudyus ot chilutukalak un man-apostolesla, un umoy mangibyegbyega si mipanggop kan siya kan cha losan un tagu ta mamaticha. 
ROM.1.6	Ked hachi lipatiyanyu un mamati utlat Rome, ti chilutukan Apudyus chikayu un mamati kan Jesus ta mantagula.
ROM.1.7	Ked hachi gapulaʼn maluɏatak kan chikayu losan un ay-ayaton Apudyus ya chilutukala un mantagula utlat.
ROM.1.7	Iluwaluk ta tuɏungan chikayu losan kan Ama takuʼn Apudyus ya Apu takuʼn Jesu Kristu, ya palin-awaoncha somsomokyu.
ROM.1.8	Umula, manyamalak kan Apudyus gapu kan Jesu Kristu mipanggop kan chikayu losan, ti lanchilameg chi pammatiyu si kaili-ili. 
ROM.1.9	Ammun Apudyus un tuttuwaʼn imbyegbyegak, ti siya mansimbiyak si kiged chi kabyeeɏak un mangibyegbyega si Bibiɏuʼn Chameg mipanggop si Alakla. Ya ammula un lu malluwaluwak, pasigku chikayu ipati. 
ROM.1.10	Ha osaʼn pasigku iluwalu kan Apudyus, lu makwa, ipalubusla otyan un umaliyak utlat an-allunguson manggeggakay kan chikayu.
ROM.1.11	Libyegak cha alla ti patungedku pion un itullong chikayu, ti awed chi uchum un itudtuchuk kan chikayu un lampeɏpu si Ispiritun Apudyus ta kumoscheɏ pammatiyu. 
ROM.1.12	Ha piok un ibyega, ked man-asisegeg taku ta kumoscheɏ pammati taku.
ROM.1.13	Susulud, maawatanyu otyan cha allaya, inyeɏ-eɏgewku simsimmok un umali manggeggakay kan chikayu, ngim laal-alliwak. Ha mamiok un umaliyan ta tudtuchuwak cha uchum utlat taplu mamaticha bo un isun chi lantudtuchuwak kan cha uchum un Gentil si uchum un ili.
ROM.1.14	Awed chi kalobbongak un mangwa ti siya impuɏang Apudyus kan sakon, amod gey kan cha Grego ya kakkaili, ulay bo cha lakaacheɏ willu achipun, ya cha mapotgen kan achipun. 
ROM.1.15	Ked hachi gapula un patungedku pion un umali ta ibyegbyegak chi Bibiɏuʼn Chameg kan chikayu utlat Rome.
ROM.1.16	Achipulak mabiin un mangibyeygbyega si Bibiɏuʼn Chameg, ti siya pallakabyelin Apudyus un malagu kan cha losan un mamati, ked umula kan cha Judio ya siya bo kan cha Gentil. 
ROM.1.17	Ti ha Bibiɏuʼn Chameg, siya mangibyega si mangkokopyan Apudyus un mangibilangala si taguʼn lalintog kan siya. Ya lappun uchum lu achi abus chi pammaticha. Ti siya liigili si ugudla, un kalala,
ROM.1.17	“Ha taguʼn mibilang lalintog kan Apudyus ked gapu si pammatila,
ROM.1.17	ya makatagu kan siya si ing-inggala.”
ROM.1.18	Lipakaammu un amod chi sangan Apudyus kan cha losan un malagbyasuɏ un achipun mamati ya cha pin-a mangmangwa si lawwing. Ha lawwing un pin-acha killingwa, siya mamallod si mamatiyancha si katuttuwaan un mipanggop kan Apudyus. 
ROM.1.19	Ked maaawwatancha un chuchussaon Apudyus chicha ti imbyegala kan chicha cha losan un maammuwan mipanggop kan Apudyus, ti illaweg Apudyus. 
ROM.1.20	Ulay lu achipun maila si Apudyus, mamàila kila-Apudyusla ya pallakabyelinla un lappun kigedla. Lalipud si langwaala si lubung, mampapattak chi mipanggop kan siya ti cha losan un killingwala siya mangitullongan si mipanggop kan siya. Ked lappun mallasun cha tagu si achipuncha mamatiyan kan siya.
ROM.1.21	Ngim ulay ammun chi tagu mipanggop kan Apudyus, achipuncha chayawon siya un Apudyus, ya achipuncha manyaman kan siya. Ngim sabyali cha simsimmokcha un lappun simbila ya gummikbot chi somsomokcha. 
ROM.1.22	Ha kalancha lalaingcha, ngim lambyalincha laog-oggogen. 
ROM.1.23	Ti issanchaʼn chayawon chi tuttuwaʼn Apudyus un matattagu si ing-inggala, ked siyad man-apudyuscha un chaychayawoncha cha killingwan chi imacha un silantatagu uchum, silansissiwit, silan-ayam ya silan-uɏog.
ROM.1.24	Ked gapu si hachi, liwayaan Apudyus chicha un mangwa si byaɏanglaʼn lawwing un pion chi long-egcha, ot amiloncha koon cha lawwing un manguseɏancha si long-egcha. 
ROM.1.25	Lan-awichencha katutttuwaan mipanggop kan Apudyus ked lamaticha si tilutuli. Ked silukatancha si tuntulli cha katuttuwaan un mipanggop kan Siya. Ti siyad chayawoncha ya mansimbiyancha cha killingwan Apudyus. Ngim abus otyan si Apudyus chi chaychayawoncha si ing-inggala! Amen.
ROM.1.26	Ked hachi gapulaʼn liwayaan Apudyus chichaʼn pin-a mangwa si lawwing ya kabibiin un pipion chi long-egcha. Ked ulay cha uchum un byebyai chakampun un hachiʼn lainsiguchen cha kooncha ngim chicha mantitillalung un mangwa si kabibiin un achipun otyan makwa. 
ROM.1.27	Ked ulay cha uchum boʼn leɏaki, chakampun un byebyai asaw-oncha ngim chichaʼn leɏaki mantitillalung. Ked kiisaw ya kabibiin cha pin-acha koon. Ked machuchusacha gapu kan cha lawwing un pin-acha killingwa.
ROM.1.28	Ked gapu ta achipuncha potgon si Apudyus, bilaybyay-ala chicha si lawwing un somsomokcha, ta kooncha cha byaɏangla un achipuncha otyan koon. 
ROM.1.29	Ked amiloncha koon cha lawwing ti maagumcha ya lawingoncha cha biɏuncha, maaposcha, kapapatoycha, ya man-asisubogcha ya losancha man-asisilib. 
ROM.1.30	Ya man-asilikudcha, lawingoncha si Apudyus, ya am-amisoncha cha asintatagucha. Mamaspasweɏcha ya lasayawcha, ya am-amchoncha mangwa si lawwing. Ya achipuncha tuttuwaon cha langiyalak kan chicha. 
ROM.1.31	Lappun biincha. Achipuncha tungpaɏon cha ingkaricha, ya lappun sayakawcha willu chegucha kan cha uchum un tagu. 
ROM.1.32	Cha katchiʼn tagu, ulay lu ammucha un chuchussaon Apudyus si ing-inggala cha losan un mangwa si kakammatchi, ipapattutcha koon. Ya bibiɏuwoncha bo cha uchum un mangwa si kakammatchi.
ROM.2.1	Ked sikaʼn manguis si kilalawwing cha uchum, achim kalan un milisim chi machusaam kan Apudyus, ulay lu silukaʼn tagu. Ta lu kuisom cha kilalawwing cha uchum ya koom bo cha pin-acha killingwa, siyad koom chi machusaam kan Apudyus. 
ROM.2.2	Ti ammu taku un ustu-ustu mangkukuis Apudyus kan cha taguʼn mangwa si kakammatchiʼn lawwing. 
ROM.2.3	Ngim sikaʼn manguis si kilalawwing cha uchum, un siya bo pin-am koon, kalam pun lu mailisim chi machusaam kan Apudyus? 
ROM.2.4	Willu amsiwom chi manchechegula, kilaattom ya kilaalus Apudyus? Sigulachuʼn ammum chi kilaalus Apudyus ti piolaʼn ibyabyawim cha lawwing un pin-am killingwa.
ROM.2.5	Ngim gapu ta latangkin chi somsomoklu, chogchog-am chi machusaam kan Apudyus si eɏgew un gumatngan chi ustu-ustuʼn manguisala kan cha losan un tagu utla pita. 
ROM.2.6	Ti sigulachuʼn idchon Apudyus si kacha tagu subyalit chi killingwacha.
ROM.2.7	Ngim cha taguʼn mangipapati un mangwa si bibiɏu, michayaw, mapotgen ya makakuwacha si biyeg un mallalayun. Ti chicha mangidchen Apudyus si mallalayun un biyeg. 
ROM.2.8	Ngim cha taguʼn singsingtoncha abus chi uwachaʼn bumaɏuwan kan achipuncha mamati si katuttuwaan ngim kooncha cha losan un lawwing, ked chicha mangipain-an Apudyus si sangala ya chusala. 
ROM.2.9	Ked mapaligatan ya masigabyen cha losan un taguʼn pin-a mangmangwa si lawwing, ked umula cha Judio asiyot cha Gentil. 
ROM.2.10	Ngim losan un tagu un mangwa si bibiɏuwon Apudyus, ked michayawcha, mapotgencha ya lumin-awa bo somsomokcha. Ked umun-ula cha Judio asiyot cha Gentil. 
ROM.2.11	Ti man-iisuwon Apudyus chi mangkukuisla kan cha losan, un lappun laksigola.
ROM.2.12	Ti losan un lakabyasuɏ ked maisila kan Apudyus ta machusacha si ing-inggala. Lu cha Gentil ked achipuncha ammu lintog Moses. Ked chakampun un lintog chi mambyeseɏan Apudyus un manguis kan chicha. Ngim cha Judio, ammucha hachiʼn lintog, ked siya mambyeseɏan Apudyus si manguisala kan chicha gapu ta achipuncha tungpaɏon. 
ROM.2.13	Ti achipun Apudyus ibilang cha tagu lalintog gapu si mangammuwancha si lintog, ngim ha ibilanglaʼn lalintog un tagu, cha maluttuwa si lintog. 
ROM.2.14	Lappun ammun cha Gentil si lintog Moses, ngim lu awatlaʼn kooncha ustu un intudtuchun chi lintog, hachi main-ala un laammuwancha ustu si somsomokcha, ulay lappun kan chicha lintog, lambyalin un lintog kan chicha. 
ROM.2.15	Ked ipailacha un ammun chi somsomokcha cha ipakwan Apudyus si lintogla. Ha somsomokcha mangipaloklok un siya ustu, ti ha mismuʼn somsomokcha mangibyega lu bibiɏu willu lawwing cha pin-acha koon. 
ROM.2.16	Ked katchi koon Apudyus un manguis si losan un tagu, ti lu gumatong chi hachiʼn eɏgew, kuison Jesu Kristu cha losan un litataɏu si somsomok. Siya ibyegbyegak un impakaammun chi Bibiɏuʼn Chameg.
ROM.2.17	Ked chikayuʼn Judio, kalanyu un Judio kayu un tagun Apudyus ya mantegod kayu si maluttuwaanyu si lintog un malagu kan chikayu. Ya ilastugyu langammuwanyu si tuttuwaʼn Apudyus. 
ROM.2.18	Ya ammuyu bo pion Apudyus un koonyu ya lalaing kayu bo un mampili si kabiɏuwan, ti allat chi lintogla un maludtuchu kan chikayu. 
ROM.2.19	Ya sigulachuʼn chikayu sinlobbong un mangichaɏan kan cha isun chi lakuɏap, ya chikayu bo isun chi silaw un malilaw kan cha inggew si gikbot. 
ROM.2.20	Chikayu awed chi kalobbongala un maludtuchu kan cha pin-a mangwa si tilitingang, maludtuchu kan cha lappun ammucha si katuttuwaan. Ti awed kan chikayu hachiʼn lintog un siya ummachuwan chi ammuyu un katuttuwaan. 
ROM.2.21	Lalaing kayu un mantudtuchu kan cha uchum, ngim achipunyu matudtuchuwan chi long-egyu! Ti ibyegbyegayu un achipun taku man-akaw, ngim pin-a kayu mit man-akaw! 
ROM.2.22	Ya ibyegbyegayu bo un achi taku makachegchegas, ngim chikayu bo kachechegchegas! Ya kalanyu boʼn achipunta chayawon chi silan-apudyus, ngim man-akaw kayu si templocha! 
ROM.2.23	Ipaspasweɏyu lintog Apudyus un awed kan chikayu, ngim chikayu bo mangibibiin kan Apudyus ti sumusupling kayu si lintogla! 
ROM.2.24	Tuttuwa liigili si ugud Apudyus un kalala,
ROM.2.24	“Gapu kan cha pin-ayu koon un Judio, hachi man-uguchen cha Gentil si lawwik kan Apudyus.”
ROM.2.25	Chikayuʼn Judio, lapotog chi lasogyatanyu lu tuttuwaonyu lintog Apudyus un inggilin Moses. Ngim lu suplingonyu lintogla, lappun simbin chi lasogyatanyu ti isuyu cha achipun lasogyatan. 
ROM.2.26	Ulay cha Gentil un achipun lasogyatan, lu tungpaɏoncha cha lintog, ibilang Apudyus chicha un isun chi lasogyatan. 
ROM.2.27	Ked cha Gentil ulay lu achipuncha lasogyatan, ngim tutungpaɏoncha lintog, chicha malusa kan chikayuʼn Judio. Ti chikayu, ulay lu lasogyatan kayu ya awed bo liigiliʼn lintog kan chikayu, ngim siluplingyu lintog!
ROM.2.28	Lu lasogyatan chi osaʼn Judio, ked chakampun si piolaʼn ibyega un tuttuwan Judio. Chakampun un Judio chi osaʼn tagu gapu laing ta lasogyatan. 
ROM.2.29	Ti cha tuttuwaʼn Judio, cha pilabiɏun Apudyus chi kilatatagucha un isun chi lasogyatan chi somsomokcha. Ked ha makwaan cha kamatchi, ked gapu si langkawachiyan chi Ispiritun Apudyus kan chicha un chakampun un gapu si langkawachiyan chi lintog. Cha taguʼn katchi, ulay achipun cha tagu chayawon siya, michayawcha kan Apudyus.
ROM.3.1	Ked lu kamatchi, lappun simbin chi kila Judio lù? Ya lappun bo simbin chi lasogyatan? 
ROM.3.2	Ngim ha katuttuwaala, achu simbin chi kila-Judio! Umula, chicha langipuɏangan Apudyus si ugudla. 
ROM.3.3	Ngim lu awatlaʼn awed cha uchum un Judioʼn achipuncha mapiyeɏ, piola kamman un uguchon un achipun bo si Apudyus mapiyeɏan? 
ROM.3.4	Chakampun! Ti si Apudyus, ulay lu lantuntulli cha losan un tagu, achipun makwa un mantuntulli si Apudyus. Ti ha liigili si ugudla, kalala,
ROM.3.4	“Taplu mipaila un tuttuwa cha losan un ibyegam ya mangɏogka si
ROM.3.4	mangichiɏuman cha tagu kan sika.”
ROM.3.5	Ngim lu ha kilalawwing taku ipailala kilalintog Apudyus, himma kalan taku? Chakampun kamman un lalintog si Apudyus lu sumanga ya chusaola chitaku? (Ha man-uugudku ked kopyan chi tagu.) 
ROM.3.6	Chakampun! Ti lu achipun lalintog si Apudyus, himma in-ilola un manguis kan cha losan un tagu si lubung.
ROM.3.7	Ngim lu gapu si lantuntulliyak, mipaila kilatuttuwaan Apudyus ya kilachayawla, puggey un machusaak pay laing un osaʼn malagbyasuɏ? 
ROM.3.8	Ya puggey un achipun taku koon cha lawwing taplu awed iloswalaʼn bibiɏu! Tuttuwa un awed cha mamabpabyasuɏ kan sakon, ked pabyasuɏolak un sakon chi langug-uggud si alla. Kalintogelaʼn machusacha.
ROM.3.9	Himma ilola lù? Ha piola kamman un ibyega, labibbiɏu kasasaedmiʼn Judio lu cha Gentil? Lai! Chakampun si kamatchi! Ti lagamputku imbyega un man-iisuʼn iturayan chi byasuɏ cha losan un tagu, Judio man willu Gentil. 
ROM.3.10	Ti kalan chi liigiliʼn ugud Apudyus,
ROM.3.10	“Lappun tagu si lalintog, ulay ossaan.
ROM.3.11	Ked lappun ossaan si makaawat mipanggop kan Apudyus,
ROM.3.11	ya lappun mangit kan Siya.
ROM.3.12	Lan-awichencha losan si Apudyus, ya losan cha lambyalin lawwing,
ROM.3.12	lappun ulay ossaan un mangwa si bibiɏu.
ROM.3.13	Ha tupokcha isun chi kabbuktan un lobon, mangkalawwing un tilutuli
ROM.3.13	ug-uggudcha. Ya isun chi gitaʼn chi uɏog un umtoy cha ugud
ROM.3.13	un ibungangay chi tupokcha.
ROM.3.14	Ya pasig eɏaweg ya mampait cha ugudcha,
ROM.3.14	kan cha asintatagucha.
ROM.3.15	Ya alistucha boʼn mamaligat
ROM.3.15	ya mamatoy si asintatagucha.
ROM.3.16	Ya ulay siluʼn ayancha,
ROM.3.16	awed yam-aloncha ya guluwoncha cha tagu.
ROM.3.17	Lappun akit somsomokcha
ROM.3.17	un tumimpuyug kan cha uchum un tagu,
ROM.3.18	ya lappun akit ogyatcha kan Apudyus.”
ROM.3.19	Ked chitaku, ammu taku un cha losan un liigili un lintog, para kan cha Judio un mamangchon si lintogla. Ked gapu si hachiʼn lintog, lappun mallasun chi ulay siluʼn tagu un inggew utla pita un achipun Apudyus chusaon, ti lappun achi lakabyasuɏ. 
ROM.3.20	Ti lappun tagù mapalintog si sangwalan Apudyus gapu si malungpaɏala si lintog, ti ha simbin chi lintog ipakaammula si tagu un lakabyasuɏcha.
ROM.3.21	Ngim si sala, impailan Apudyus chi koola un mangibilang si tagu un lalintog. Chakampun un malungpaɏan si lintog, ulay lu siya pilaloklokan chi lintog Moses ya cha propeta. 
ROM.3.22	Ti ha mangibilangan Apudyus si tagu un lalintog, ked gapu si pammaticha kan Jesu Kristu. Ti lappun laksigon Apudyus si tagu, Judio man willu Gentil. 
ROM.3.23	Losan un tagu lakabyasuɏ, ked lappun makakopya si machayawan Apudyus.
ROM.3.24	Ngim gapu si kachegula un insagutla kan chitaku un libli, ibilang Apudyus chitaku lalintog gapu si killingwan Jesu Kristu un lansaka kan chitaku. 
ROM.3.25	Ti inchuyan Apudyus si Jesu Kristu un matoy, libukbuk chi chaɏala ta siya mamayedla kan cha byasuɏn cha tagu, ked cha losan un mamati kan siya mapakawan cha byasuɏcha. Hachi killingwan Apudyus ta mangipain-ala si kilalintogla. Ked inggala si sala, ilan-alusala lakabyasuɏan cha tagu ti kacheguwala chitaku. 
ROM.3.26	Ngim si sala, impailala un lalintog si Apudyus si ustuʼn mangkokopyala un manchusa si byasuɏ, ya ibilangla lalintog cha losan un mamati kan Jesus.
ROM.3.27	Ked himma makwa un ipaspasweɏ taku? Lappun! Chakampun un siyad ipasweɏ taku malungpaɏan taku si lintog, ti gapu si pammati. 
ROM.3.28	Ked maila un ha mangibilangan Apudyus si tagu lalintog, ked gapu si lamatiyala kan Jesu Kristu chakampun si lalungpaɏala si lintog. 
ROM.3.29	Ti si Apudyus, chakampun un Apudyus cha Judio abus ti Apudyus bo cha Gentil. 
ROM.3.30	Ti os-ossaan si Apudyus, ked man-iisuwola mangibilangala kan cha Judio ya cha Gentil un lalintog gapu si pammaticha. 
ROM.3.31	Ked iwalin taku kamma lintog gapu si allaʼn pammati? Lai, ngim ipaila taku tuttuwaʼn pion chi lintog un uguchon.
ROM.4.1	Somsomkon taku mipanggop kan Abraham un singgalak kan chitakuʼn Judio. Himma impailan Apudyus kan siya un mampalintog si tagu? 
ROM.4.2	Lu ibilang Apudyus si Abraham un bibiɏuʼn tagu gapu si bibiɏu un killingwala, makwaʼn isayawla otyan. Ngim gapu ta lakabyasuɏ, achipun makwa un isayawla si sangwalan Apudyus. 
ROM.4.3	Ti ha liigili un ugud Apudyus, kalala, “Pilatin Abraham si Apudyus, ked hachi langibilangala kan siya un lalintog.”
ROM.4.4	Lu mangkawachi tagu, ha tangchenla ked chakampun un mibilang un atodla kan siya, ngim illabbula. 
ROM.4.5	Ngim ha taguʼn mantegod si pammatila chakampun si killingwala, ngim mamati kan Apudyus un mangibilang si lakabyasuɏ un lalintog, bigbigon Apudyus chi pammatin chi tagu taplu maibilang un lalintog. 
ROM.4.6	Ulay si Ari David si awi, kamatchi kalala si langibyeg-ala un pian chi taguʼn imbilang Apudyus lalintog gapu si pammatila, chakampun un gapu si killingwalaʼn bibiɏu. Ha inggilin David, kalala,
ROM.4.7	“Pian chi taguʼn pilakawan Apudyus cha lawwing un killingwacha,
ROM.4.7	ya kilaanla machusaan chi byasuɏla!
ROM.4.8	Pian chi taguʼn laliwatan Apudyus chi byasuɏla!”
ROM.4.9	Ha pian un ilugud David ked para abus kan chitakuʼn Judio un lasogyatan? Lai! Ti pati bo cha Gentil un achipun lasogyatan. Ti imbyegbyega taku un ha langibilangan Apudyus kan Abraham lalintog, ked gapu si pammatila. 
ROM.4.10	Kam-amma lakwaan cha alla? Ha lakwa kamman si chaampunla masogyatan willu si lagamputala? Si chaampunla mampasogyatan, chakampun si lagamputala.
ROM.4.11	Ot impasogyat Apudyus siya, ta siya mampaloklok un imbilang Apudyus siya un lalintog si pammatila si chaampunla masogyatan. Ked lambyalin si Abraham pallaka-aman cha losan un mamati ulay achipuncha masogyatan, ked ibilang Apudyus chicha un lalintog. 
ROM.4.12	Ya siya bo pallaka-aman cha losan un lasogyatan, chakampun un gapu ta lasogyatancha, ngim gapu ta suysuɏutoncha pammatin Abraham si chaampunla mampasogyatan.
ROM.4.13	Ingkarin Apudyus kan Abraham ya cha galakla un mallaksuncha lubung. Killingwala alla, chakampun un gapu si lalungpaɏan Abraham si lintog, ngim gapu ta lamati ked imbilang Apudyus siya lalintog. 
ROM.4.14	Ta lu cha lalungpeɏ si lintog chi ustu un mangawat si ingkarin Apudyus, lappun simbin chi pammati taku ya lappun potog chi ingkarila. 
ROM.4.15	Ti ha lintog siya mambyeseɏan un chusaon Apudyus chitaku ti silupling taku. Ngim lu lappun lintog, lappun bo silupling taku.
ROM.4.16	Ked ha ingkarin Apudyus ked matungpeɏn abus chi tagu un mamati ta maibyaseɏ si kachegula kan cha losan un galak Abraham. Chakampun un para kan cha malungpeɏ si lintog abus, ngim cha mamati un isun chi pammatin Abraham. Ti siya laispirituan un ama taku losan. 
ROM.4.17	Ked liigili si ugud Apudyus un kalala, “Lambyalilok sika pallaka-aman cha tagu si kaili-ili si allaʼn lubung.”
ROM.4.18	Ulay lu achipun Abraham lilamlama un makwacha ingkarin Apudyus gapu ta lagamputcha leɏakay ya labyeyeg un lappun alakcha, pilatila imbyegan Apudyus kan siya. Ot siya singgalak kan cha achu-achuʼn tagu si kaili-ili, un ha kaachucha, isun chi kilaachun cha bituwon ud langit, un siya kalan chi liigili un ugud Apudyus.
ROM.4.19	Ked achipun kummapsut chi pammatin Abraham un koon Apudyus cha ingkarila ulay lu patunged leɏakay un lappun lamlamala un maidchen si alak, ti si hachiʼn timpu umoy un singgasut chi tawonla ya si Sarah un asawala ked byasig. 
ROM.4.20	Ngim ulay kamatchi achipun lanchuwachuwa somsomok Abraham mipanggop si hachiʼn ingkarin Apudyus kan siya, ngim laam-amod kummoscheɏ pammatila un lanyaman kan Apudyus si lanchayawala kan siya, 
ROM.4.21	ti sigulachuwola un koon Apudyus cha losan un ingkarila. 
ROM.4.22	Ked gapu si pammatin Abraham, “Siya mangibilangan Apudyus kan siya lalintog.” 
ROM.4.23	Ha hachiʼn ugud un kalala, “Imbilang Apudyus si Abraham lalintog,” chakampun un liigili para kan Abraham abus, 
ROM.4.24	ti liigili un para bo kan chitaku losan, ti siya maligulachuwala un ibilang bò Apudyus chitaku lalintog lu mamati taku kan siya un lalagu kasin kan Apu takuʼn Jesus si latoyala. 
ROM.4.25	Ti si Jesu Kristu, siya inchuyan Apudyus un mapatoy ta mamayedla kan cha byasuɏ taku, ot kasinla siya tilagu ta miibilang taku lalintog.
ROM.5.1	Gapu ta ibilang chitaku kan Apudyus lalintog gapu si pammati taku kan Kristu, laidchen taku si lin-awa un makatimpuyug kan Apudyus gapu si killingwan Apu takuʼn Jesu Kristu. 
ROM.5.2	Ked gapu bo si pammati taku, mipati taku si kachegun Apudyus un liliklaon taku si sala. Ya gumalas taku gapu ta lamlamaon takuʼn mipati si michayawan Apudyus! 
ROM.5.3	Chakampun un abus cha hachi gumalasan taku, ngim ulay lu mapampaligatan taku, ti ammu taku un cha ligat ked peɏoswaola alus. 
ROM.5.4	Ta lu maalusan taku ligat, peɏoswaola bibiɏuʼn ugali un umalamong kan Apudyus, ked ha bibiɏuʼn ugali peɏoswaola lamlama. 
ROM.5.5	Ked ha awed lamlamala kan Apudyus achipun machismaya, ti amod chi ayat Apudyus kan chitaku, ya illidchola Ispiritula ta inggew kan chitaku.
ROM.5.6	Ti hachi ustuʼn timpu un pililiyan Apudyus un lappun pay laing kabyeeɏan taku, latoy si Kristu gapu kan chitaku un malagbyasuɏ. 
ROM.5.7	Lappun tagud meɏyed mangikatoy si mataguwan chi lalintog un tagu. Makwa lin un awed makaiteɏod un mangikatoy si mataguwan chi biɏunlaʼn ay-ayatola. 
ROM.5.8	Ngim impailan Apudyus chi amod un ayatla kan chitaku, ti si hachiʼn malagbyasuɏ taku pay laing latoy si Kristu para kan chitaku.
ROM.5.9	Ked gapu si latoyala, imbilang Apudyus chitaku lalintog. Ked sigulachuʼn taguwola chitaku si sangan Apudyus un malusa kan cha losan un tagu. 
ROM.5.10	Ti si awi, kabusuɏ chitaku kan Apudyus. Ngim si sala, pilaulin Apudyus chi mambibiɏulan taku kan siya gapu si latoyan chi Alakla. Ked si salaʼn bibiɏun chitaku kan Apudyus, sigulachuʼn matatagu taku gapu ta kasin latagu si Kristu. 
ROM.5.11	Ngim chakampun un abus cha hachi, ti tuttuwaʼn pilagalas Apudyus chitaku gapu si killingwan Apu Jesu Kristu un siya langwa si lakabibiɏulan taku kan Apudyus.
ROM.5.12	Ummali byasuɏ utla lubung gapu si ossaan un tagu un si Adam ked ha lambyalagela ummali otoy. Ot lisapasap chi otoy si losan un tagu ti losan un tagu lakabyasuɏ.
ROM.5.13	Ked ulay chi chaampun Apudyus mangidchen si lintogla kan Moses, sigud un lakabyasuɏ cha tagu. Ngim lu lappun lintog, lappun bo maibilang un byasuɏ. 
ROM.5.14	Ngim lalipud si timpun Adam inggala kan Moses, latoy cha losan un tagu ti tilawidcha otoy, ulay lu ha byasuɏcha ked chakampun un isun chi byasuɏn Adam. Si Adam chi miyaligen chi umali un si Jesus.
ROM.5.15	Ngim lansillabyali lambyalagen chi killingwan cha allaʼn chuwa, ti ha libli un sagut Apudyus, chakampun un isun chi byasuɏn Adam. Tuttuwa un latoy cha achuʼn tagu gapu si byasuɏn Adam, ngim ha amo-amod un kachegun Apudyus ya ha libli un sagutla kan cha tagu ked gapu si kachegun Jesu Kristu. 
ROM.5.16	Ked maila un tuttuwaʼn lansabyali illoswan chi lakabyasuɏan Adam si hachiʼn libli un sagut un illidchon Apudyus. Ti ha ossaan un lakabyasuɏ, illoswala machusaan cha losan un tagu. Ngim ha libli un sagut un illidchon Apudyus, ulay amod chi byasuɏn cha tagu, makwaʼn mapakawan ya mibilang taku lalintog kan Siya. 
ROM.5.17	Tuttuwaʼn gapu si byasuɏn chi ossaan un tagu, lanturay chi otoy. Ngim achipun miyisu si killingwan Jesu Kristu! Ti cha losan un mangawat si amod un kachegun Apudyus ya libli un sagutla ked mibilangcha lalintog, makatagucha kan Apudyus si ing-inggala ya makaturaycha bo kan Siya.
ROM.5.18	Ked ha iloswan chi ossaan un byasuɏʼn killingwan Adam, siya machusaan cha losan un tagu. Ngim ha iloswan bo chi lalintog un killingwan Kristu, siya mibilangan cha losan un tagu kan Apudyus lalintog ya illidchola kan chitaku biyeg un mallalayun. 
ROM.5.19	Ked gapu si achipun chi ossaan un tagu un si Adam tummungpaɏan kan Apudyus, lisapasap un malagbyasuɏ cha losan un tagu. Ngim gapu bo si tummungpaɏan chi osaʼn tagu un si Jesu Kristu, makwa un mibilang cha losan un tagu lalintog kan Apudyus.
ROM.5.20	Ha langidchen Apudyus si lintog kan Moses, taplu umachu-achu makabyasuɏ. Ngim ulay lu machogchog-an chi makabyasuɏan cha tagu, maam-amod bo kachegun Apudyus un tumuɏung kan chitaku. 
ROM.5.21	Ti ha chamu, byasuɏ mangituray si tagu, ked siya mangipuyut si matoyancha. Ngim si sala, ha kachegun Apudyus chi mangituray ked siya mangibilangan Apudyus kan chitaku lalintog gapu si killingwan Apu takuʼn Jesu Kristu un siya mataguwan taku si ing-inggala.
ROM.6.1	Tuttuwaʼn amod chi kachegun Apudyus kan chitaku. Ked himma mibyega taku? Ha ituɏutuɏuy taku un mangwa si byasuɏ ta machogchog-an chi kachegun Apudyus kan chitaku? 
ROM.6.2	Achipun makwa! Ti lagamput taku lalattoy lu mipanggop si byasuɏ, ked achipun makwaʼn ituɏutuɏuy taku pin-a mangmangwa si byasuɏ. 
ROM.6.3	Ti ammu taku un chitakuʼn labunyagen kan Kristu, lipati taku bo lakakatoy si latoyala.
ROM.6.4	Ked ha lampabunyagen taku, lipati taku kan Jesu Kristu si latoyala ya lilobolala, taplu maatod kan chitaku baruʼn biyeg un isun chi ummuliyan Jesu Kristu lataguwan gapu si pallakabyelin Ama takuʼn Apudyus.
ROM.6.5	Ta lu lipati taku kan Jesu Kristu si latoyala, sigulachu boʼn lipati taku kan siya si ummuliyala lataguwan. 
ROM.6.6	Ked ammu taku un ha chachaan un kilatatagu taku, siya lipati un lailansa si krus ta siya manyam-an si kilabyelin chi byasuɏ si long-eg taku ya achipun chitaku mammusassu si byasuɏ. 
ROM.6.7	Ta lu matoy chi tagu, mawayawayaan si kilabyelin chi byasuɏ.
ROM.6.8	Ked gapu ta lipati taku lakakatoy kan Jesu Kristu, mamati taku un makatagu taku bo kan siya si ing-inggala. 
ROM.6.9	Ked ammu taku un latagu kasin si Kristu ked achipun makwa un kasin matoy, ti lappun kilabyelin chi otoy kan Siya. 
ROM.6.10	Ked gapu ta latoy si Kristu, lappun kilabyelin chi byasuɏ kan siya. Ngim si sala latagu, ked matatagu siya si ing-inggala si michayawan Apudyus. 
ROM.6.11	Ked chitaku bo, masapuɏʼn ibilang taku long-eg taku lalattoy si kilabyelin chi byasuɏ. Ngim matatagu taku kan Apudyus gapu si litimpuyugen taku kan Jesu Kristu.
ROM.6.12	Ked achi taku ipalubus un byasuɏ mangituray si long-eg taku, taplu achipun taku koon cha lawwing un pion chi long-eg taku. 
ROM.6.13	Ya achi taku ipalubus chi ulay siluʼn petin chi long-eg taku un mauseɏ un mangwa si lawwing. Ngim ipuɏang taku long-eg taku kan Apudyus un isun chi latagu si baruʼn biyeg. Ked useɏon taku petin chi long-eg taku un mangwa kan cha lalintog un panggop. 
ROM.6.14	Achi taku ipalubus un ha byasuɏ mangituray kan chitaku, ti ha kachegun Apudyus chi mangituray kan chitaku si sala, chakampun un lintog chi manturay.
ROM.6.15	Himma piolaʼn ibyega cha alla? Ha ituɏuy takuʼn pin-a mangwa si byasuɏ, gapu ta chakampun un lintog chi mangituray kan chitaku, ngim kachegun Apudyus? Achipun makwa hachi! 
ROM.6.16	Ha achipunyu ammu un musassu chikayu si mangidchenyu si long-egyu? Ked lu byasuɏ mangidchen taku, ha mambyalagela matoy taku. Ngim lu si Apudyus chi mangidchen taku si long-eg taku, siya simmusassu kan chitaku, ked ibilangla chitaku lalintog. 
ROM.6.17	Ked manyaman taku kan Apudyus! Ti si chamu, isun chi musassu chitaku si byasuɏ. Ngim si sala, tuttuwaʼn ipapati taku un mamotog si katuttuwaan un litudtuchu kan chitaku. 
ROM.6.18	Ked si sala, lawayawayaan kayu si byasuɏ ya lambyalilon Apudyus chikayu musassun chi kilalintog.
ROM.6.19	Siyad useɏok chi maawatanyu un ug-uggud taplu lalaka un maawatanyu. Si sin-eɏgew, inteunyu long-egyu un lammusassun cha losan un lawwing ya kakiisawan un pin-an chi long-eg koon. Ked si sala, katchi otyan cha koonyu un mangiteun si long-egyu un mammusassun chi kilalintog ti pummeɏkas.
ROM.6.20	Si sin-eɏgew musassu chikayu si byasuɏ, ked lappun somsomokyu un mangwa si lalintog un makwa. 
ROM.6.21	Ked himma gunggulayu un pin-a langwa si kamatchi un siya mabiilanyu si sala? Ti ha mambyalagela cha kamatchi, matoyan ya misilaan kan Apudyus si ing-inggala. 
ROM.6.22	Ngim si sala lawayawayaan kayu si kilamusassuyu si byasuɏ, ked lambyalin kayu musassun Apudyus. Ked ha magunggulayu, pilapeɏkasla chikayu ked ha mambyalagela biyeg un mallalayun. 
ROM.6.23	Ti ha byayed chi byasuɏ ked otoy. Ngim ha biyeg un mallalayun idchon Apudyus un sagutla gapu si litimpuyugen taku kan Apu takuʼn Jesu Kristu.
ROM.7.1	Susulud, ammuk un maawatanyu cha allaʼn ibyegak ti ammuyu mit chi mipanggop si lintog. Iturayan chi lintog chi tagu si katattagula. 
ROM.7.2	Isun chi osaʼn byebyai un langasawa, lu sissiyaʼn matattagu asawala achipun chi lintog ipalubus un ichangan chi byebyai asawala ya likabyeɏoy si sabyalin leɏaki. Ngim lu matoy chi asawala, ipalubus chi lintog chi byebyai un kasin mangasawa lu piola. 
ROM.7.3	Ngim lu mikabyeɏoy chi byebyai si sabyaliʼn leɏaki un sissiyaʼn matattagu asawala, hachi kalanchaʼn lakachegchegas. Ngim lu latoy chi asawala, achipun chi lintog singilon siya ti chakampun un mibilang makachegchegas lu kasin mangasawa.
ROM.7.4	Ked isula bo kan chikayu, susulud. Lakakatoy kayu si kilabyelin chi lintog, ti lipati kayu si long-eg Kristu un latagu kasin. Ked si sala, pauseɏ kayu kan siya ta mansimbi kayu kan Apudyus. 
ROM.7.5	Si chamu, siyad suysuɏuton taku cha sigud un pipion chi long-eg taku. Lanturay kan chitaku cha lawwing un pipion chi long-eg taku un impaloswan chi lintog. Ot killingwala long-eg taku un musassu un ha alungusla ked matoyan. 
ROM.7.6	Ngim si sala, gapu ta lipati taku kan Kristu si latoyala lawayawayaan taku si lintog un lamaɏud kan chitaku, ked mansimbi taku kan Apudyus un ichaɏan chi Ispiritun Apudyus, chakampun un ha lintog.
ROM.7.7	Ked simma mibyega taku lù? Ha ibyega taku un lawwing chi lintog? Chakampun! Ti ha lintog chi langipakaammu kan sakon lu simma byasuɏ. Achipunku bo laammuwan lu simma kilaagum lu lappun lintog un langibyega,
ROM.7.8	Ngim gapu ta alla lintog un mangipalit si kilaagum, hachi langipaloswa un awed chi kilaagum kan sakon. Ta lu lappun lintog, achipun milasin chi byasuɏ. 
ROM.7.9	Isun chi chaampunku mangammuwan si lintog, kalak pun lu bibiɏuwak un lappun byasuɏk. Ngim laawatak pu lintog, laawatak bo un malagbyasuɏak, 
ROM.7.10	ked lobbongkuʼn matoy. Ti ha bilin un langikariʼn mangtod otyan si biyeg, siya bo mangipuyut si matoyan.
ROM.7.11	Ked gapu si allayaʼn bilin, ilallilawak si byasuɏ un sigud un inggew kan sakon ot lambyaleg un siya matoyak. 
ROM.7.12	Ti laapudyusan chi lintog ya losan un bilinla, ti bibiɏu ya ustu itudtuchula.
ROM.7.13	Ked ha piola kamman un ibyega un pabyasuɏok chi bibiɏuʼn lintog ti siya gapun chi matoyak? Chakampun! Ti siyad langwa allaʼn byasuɏ un awed kan sakon. Lauseɏ bibiɏuʼn lintog ta mipaila un lakabyasuɏak ked mambyaleg un matoyak. Ya gapu bo si bibiɏuʼn lintog, lipaila kilalawwing chi byasuɏ.
ROM.7.14	Ammu taku un ha lintog ked laispirituan ti lampeɏpu kan Apudyus. Ngim sakon taguwak laing un aliglaʼn lailakuʼn musassun chi byasuɏ. 
ROM.7.15	Isuk un achipunku maawatan cha pin-ak koon. Ti cha bibiɏuwok un koon, siya bo achipunku koon. Ngim cha lawwing un issak un koon, siya bo pin-ak koon. 
ROM.7.16	Ked lu cha lawwingok cha pin-ak koon, takcheɏak un bibiɏu lintog. 
ROM.7.17	Ked chakampun un sakon chi mangwa kan cha alla, ngim ha byasuɏ un awed kan sakon. 
ROM.7.18	Ti ammuk un lappun bibiɏu un inggew kan sakon gapu si lawwing un kilatataguk. Ti ulay lu piok un koon cha bibiɏu, achipulak makakopya. 
ROM.7.19	Ked achipulak makakopya si bibiɏu un piok. Ngim cha lawwing un issak, siya buggey bo pin-ak koon. 
ROM.7.20	Ked lu kook cha lawwingok un koon, chakampun kan sakon chi langwa, ti ha byasuɏ un inggew kan sakon.
ROM.7.21	Ked maawatak si allaʼn mataguwan taku, lu piok un koon cha bibiɏu, siya bo makwak cha lawwik. 
ROM.7.22	Ti amod chi ayat chi somsomokku un mangwa si lintog Apudyus, 
ROM.7.23	ngim mailak un sabyali un lintog chi awed si long-egku. Osaʼn lintog un bumusuɏ si lintog un pion chi somsomokku. Ked mambyalilolak byaɏud si allaʼn lintog chi byasuɏ un inggew kan sakon. 
ROM.7.24	Ked kachegcheguwak. Silu sillobbong un maleɏaklib kan sakon si allaʼn long-eg un siya mangitiɏud si matoyak? 
ROM.7.25	Ked manyamalak kan Apudyus ta awed si Jesu Kristu un Apu taku un Malagu kan sakon.
ROM.7.25	Ked ha kasasaedku, ha somsomokku ked piola un mansimbi si lintog Apudyus, ngim ha long-egku siyad mansimbiyala lintog chi byasuɏ.
ROM.8.1	Ked si sala, losan taku un litimpuyug kan Jesu Kristu, achipun taku machusa. 
ROM.8.2	Ti ha Ispiritun Apudyus chi mangatod kan chitaku si biyeg, gapu si litimpuyugen taku kan Jesu Kristu. Ya siya manwayawaya kan chitaku si kilabyelin chi byasuɏ ya otoy. 
ROM.8.3	Killingwan Apudyus chi achipun chi lintog kabyeeɏan gapu ta achipun chi tagu makatungpeɏ si lintog gapu si kilakapsut chi long-eg takuʼn tagu. Imbuunla mismuʼn Alakla un mambyalin isu takuʼn tagu un malagbyasuɏ ta siya machusa para kan cha byasuɏ taku taplu kaalon Apudyus chi kilabyelin chi byasuɏ un mangituray kan chitaku. 
ROM.8.4	Kamatchi killingwan Apudyus ta matungpeɏ cha losan un lintog kan chitaku un maluɏut si pion chi Ispiritun Apudyus un chakampun kan cha lawwing un pipion chi long-eg taku.
ROM.8.5	Ti cha taguʼn maluɏut si lawwing un pion chi long-egcha, siya bo mangituray si somsomokcha cha pipion chi long-egcha un lisisigud si tagu. Ngim cha taguʼn maluɏut si pion chi Ispiritun Apudyus, ked potgoncha bo Ispiritu un mangituray si somsomokcha. 
ROM.8.6	Lu ha pion chi long-eg chi mangituray si somsomok taku, mambyaleg un matoyan taku. Ngim lu Ispiritun Apudyus chi mangituray si somsomok taku, matatagu taku ya lumin-awa somsomok taku. 
ROM.8.7	Ti cha taguʼn siyad sosomkoncha sigud un pipion chi long-egcha, chicha kabusuɏn Apudyus ti achipuncha suɏuton chi lintog Apudyus. Ya achipuncha makasuɏut si hachi, 
ROM.8.8	ti cha taguʼn siyad suɏutoncha sigud un pipion chi long-egcha, achipuncha makwa mampagalas kan Apudyus.
ROM.8.9	Ngim sabyali kan chitaku, ti chakampun un ha pipion chi long-eg chi mangituray kan chitaku, ti ha Ispiritun Apudyus chi mangituray lu tuttuwaʼn inggew kan chitaku. Ti ha taguʼn lappun chi Ispiritun Kristu kan siya, chakampun un tagun Kristu. 
ROM.8.10	Ngim lu tuttuwaʼn awed si Kristu kan chitaku, ulay lu matoy chi allaʼn long-eg taku gapu si byasuɏ, matagu taku gapu si Ispiritun Apudyus
ROM.8.11	Ked lu awed kan chitaku Ispiritun Apudyus un kasin lalagu kan Jesu Kristu, taguwola bo cha allaʼn long-eg taku gapu si Ispiritula un inggew kan chitaku.
ROM.8.12	Ked susulud, alla kalobbongan taku un matagu, ngim chakampun un suɏuton taku sigud un pipion chi long-eg. 
ROM.8.13	Ti lu cha pipion chi long-eg chi suɏuton taku, matoy taku un misila kan Apudyus. Ngim lu awaton taku tuɏung chi Ispiritun Apudyus ta man-awichen taku cha lawwing un pin-a taku koon, matagu taku si ing-inggala. 
ROM.8.14	Ti losan un taguʼn ichaɏan chi Ispiritun Apudyus, chicha aalak Apudyus. 
ROM.8.15	Ti ha Ispiritun Apudyus un laatod kan chitaku, chakampun un mammusassuwon chitaku ta umogyat taku kan Apudyus. Ngim mambyalilola chitaku aalak Apudyus. Ked gapu si kilabyelin chi Ispiritu, hachi mangawagen taku kan Apudyus, “Ama!” 
ROM.8.16	Ked ha Ispiritun Apudyus, siya mangipagikla si ispiritu taku un tuttuwaʼn aalak Apudyus chitaku. 
ROM.8.17	Ked gapu ta aalak Apudyus chitaku, makatawid taku kan cha ipatawidla kan cha losan un tagula. Ya makatawid taku bo kan cha losan un impatawidla kan Jesu Kristu. Ti lu mipati taku si ligat Kristu, sigulachuʼn mipati taku bo si machayawala.
ROM.8.18	Lu somsomkok cha ligat taku si salaʼn timpu ked achipun miyisu si kilabiɏun chi makwa kan chitaku si umaliʼn eɏgew. 
ROM.8.19	Ti losan un killingwan Apudyus utla pita, uuwayoncha mangipain-an Apudyus si kilangatun cha aalakla. 
ROM.8.20	Ti cha losan un killingwan Apudyus, lipadtu un lappun tuɏuyla, chakampun un gapu ta piola un achipun mituɏuy,
ROM.8.21	si umaliʼn eɏgew, mawayawayaancha cha losan un killingwan Apudyus si libyaɏuchencha ta achicha meɏpos. Ked mipaticha si machayawan un pallakawayawayan cha aalak Apudyus.
ROM.8.22	Ti ammu taku un inggala si sala, maligligatan cha losan un killingwan Apudyus un isun chi malliligat chi umalak un byebyai. 
ROM.8.23	Ked chakampun bo un abus cha hachi si malligat, ti ulay chitaku un awed chi Ispiritu un isun chi ummula un sagut Apudyus. Maligligatan taku bo un manguuway si mangibilangan Apudyus kan chitaku un gettok un aalakla ya mamasantala si long-eg taku ta achipun kasin matoy. 
ROM.8.24	Ti lamlamaon taku un matagu taku, ngim lu mamàila lamlamaon taku, chakampun un tuttuwaʼn lamlama. Ti silu mallamlama si itutullongla? 
ROM.8.25	Ngim lu lamlamaon taku achipun taku mitullong, masapuɏʼn alusan taku uuwayon.
ROM.8.26	Ked isula bo un tuɏungan chitaku si Ispiritun Apudyus si kilakapsut taku, ti achipun taku ammu ustuʼn iluwalu taku. Ngim ha Ispiritu mismu un mangiluwalu si chawaton taku kan Apudyus un achipun taku maibungangay. 
ROM.8.27	Ked si Apudyus un sin-ammu si somsomok taku ked ammula somsomok chi Ispiritu, ti ha Ispiritu mangiluwalu para kan chitaku un tagula un mitimbuɏuy si pion Apudyus.
ROM.8.28	Ammu taku un cha losan un makmakwa ked kawachin Apudyus para si bumaɏuwan cha mangay-ayat kan siya un chilutukala un mangwa si simsimmokla. 
ROM.8.29	Ti cha sigud un chilutukan Apudyus, ked chicha cha sigud un simsimmokla un mambyalin isun chi alaklaʼn Jesu Kristu taplu siya mampanguɏu kan chitaku losan un mansusulud. 
ROM.8.30	Ked cha losan un taguʼn chilutukan Apudyus, chakampun un ilayagela abus chicha, ti cha ilayagela imbilangla chicha lalintog. Ked mipaticha si kilachayawla.
ROM.8.31	Ked himman bo kasin taku ibyega lù? Ta lu awed si Apudyus kan chitaku, lappun bò amin makaabyak kan chitaku! 
ROM.8.32	Achipun Apudyus gilagaan chi mismuʼn alakla, ngim inchuyala siya para kan chitaku losan. Lu inchuyala Alakla kan chitaku, ha magaga kamman un mangatod si losan kan chitaku? Achipun! 
ROM.8.33	Ti lappun mamabyasuɏ kan chitaku un chilutukan Apudyus, ti siya mismuʼn langibilang kan chitaku lalintog. 
ROM.8.34	Ked himman bo malusa kan chitaku lù? Si Jesu Kristu? Chakampun, ti siya latoy para kan chitaku, ya tilagun Apudyus kasin, ya awed siya si machuwalan Apudyus si sala, ked siya bo mangitatakcheɏ mangiluwalu kan chitaku. 
ROM.8.35	Ked lappun makwaʼn makaisila kan chitaku si ayat Kristu. Ulay achu malibukan willu ligat taku, willu mapampaligatan taku, willu mauɏat taku, ulay awed kaog-ogyat un makwa kan chitaku ya ulay patoyon chitaku. 
ROM.8.36	Ti ha liigili un ugud Apudyus, kalala,
ROM.8.36	“Gapu kan sika, ileɏgew un uuwayonmi mapatoyanmi.
ROM.8.36	Ti isumi keɏlilu un makwaʼn mapeɏti.”
ROM.8.37	Ngim ulay lu makwa losan cha kamatchi kan chitaku, mamangɏog taku gapu kan Jesu Kristu un mangay-ayat kan chitaku! 
ROM.8.38	Ked sigulachuwok un lappun makaisila kan chitaku si ayat Apudyus, ulay lu otoy willu biyeg, ulay cha angheles willu cha aɏan, ulay kilabyelin, willu mapasamak kan chitaku si salaʼn timpu willu umaliʼn timpu, 
ROM.8.39	ulay awed ud langit ya awed si chaɏom chi pita willu losan un killingwan Apudyus, lappun makwaʼn makaisila kan chitaku si ayat Apudyus un impailala gapu kan Apu Jesu Kristu.
ROM.9.1	Susulud, tuttuwa cha allaʼn ibyegak ya achipulak mantuntulli gapu si pammatik kan Jesu Kristu. Ked takcheɏan chi Ispiritun Apudyus chi somsomokku un katuttuwaan cha allaʼn ibyegak. 
ROM.9.2	Ibyegak kan chikayu un amod sigeb chi somsomokku un achipulak makaskasmok. 
ROM.9.3	Gapu kan cha kailiyak ya kachaɏaak un Judio, lu makwa otyan, ulay sakon chi maisila kan Kristu ya machusa kan Apudyus ta chicha matagu. 
ROM.9.4	Ti chicha mismuʼn galak Israel un chilutukan Apudyus un man-alakla ya chicha bo langipain-ala si kila-Apudyusla. Lakatuɏeg kan chicha ya illidchola lintogla. Awed kan chicha chi ustuʼn palagchaychayaw ya chicha malawid si ingkarila. 
ROM.9.5	Chicha bo galak cha mangkapotog un taguʼn Apudyus si awi. Ya chicha bo Judio un liyalakan Jesu Kristu. Si Apudyus un mangituray si losan. Machaychayaw otyan Siya si ing-inggala! Amen.
ROM.9.6	Ngim achipunku kalan un lappun lambyalagen chi ingkarin Apudyus kan chikamiʼn Judio. Ti chakampun un losan un galak Israel ked chilutukan Apudyus un tagula. 
ROM.9.7	Isun Abraham, chakampun un losan un galak Abraham ked aalak Apudyus. Ti kalan Apudyus kan Abraham, “Cha aalak Isaac cha maibilang un galaklu.”
ROM.9.8	Ked ha piolaʼn uguchon chakampun un losan un aalak Abraham ked maibilangcha un aalak Apudyus. Ti abus cha liyalak si lakwaan chi ingkarin Apudyus cha maibilang un galak Abraham. 
ROM.9.9	Ti ha ingkarin Apudyus kan Abraham, kalala, “Kamatlaʼn timpu umaliyak kasin si umaliʼn tawon, ked iyalak Sarah un asawam chi leɏaki.”
ROM.9.10	Chakampun un abus hachi, ti cha chuwaʼn alak Rebekah ossaan amacha, un si Isaac un Apu taku. 
ROM.9.11+ROM.9.12	Si chaampuncha miyalakan cha hachiʼn chuwa ya chaampun cha pay laing mangwa si bibiɏu willu lawwing, kalan Apudyus kan Rebekah, “Ha panguɏu mansimbi si uchichi.”
ROM.9.13	Ti ha liigiliʼn ugud Apudyus, kalala, “Pipiok si Jacob, ngim lawingok si Esau.”
ROM.9.14	Himma mibyega taku lù? Ha mallaksig kamman si Apudyus? Chakampun! 
ROM.9.15	Ti imbyegala kan Moses,
ROM.9.15	“Kacheguwak cha piok un kacheguwan ya kaasiyak cha piok un kaasiyan.”
ROM.9.16	Ked kaawatan un ha manchutukan Apudyus si tagu, chakampun un gapu si pion chi tagu willu koon chi tagu, ngim gapu si kachegun Apudyus. 
ROM.9.17	Ti kalan chi ugud Apudyus kan Pharaoh ud Egypt, “Lan-ariyok sika ta sika mangipaila si kilabyelinku ya mangipakaammu si ngachenku si intilun chi lubung.” 
ROM.9.18	Ked kaawatan un kacheguwan Apudyus cha piolaʼn kacheguwan ya patangkilola somsomok cha piolaʼn patangkilon.
ROM.9.19	Lu awed mangibyega kan chikayu un, “Lu kamatlat, puggey un pabyasuɏon Apudyus chitaku, lappun mit makatipod si piola?” 
ROM.9.20	Ngim silukaman un sumongbyat kan Apudyus? Chakampun un kalan chi lachiwin un byanga si lanchiwin un, “Puggey un killingwam sakon un katchi?” 
ROM.9.21	Achipun makwa, ti ha manchichiwin si byanga alla kalobbongala un manguseɏ si pita si piolaʼn manguseɏan. Manchiwin si chuwaʼn byanga si man-isu un pita, ha osa gettok chi mauseɏala ked ha osa bo cha lainsiguchen cha mauseɏala.
ROM.9.22	Ked isula bo si killingwan Apudyus. Ti piolaʼn ipaila sangala ya ipakaammu kilabyelinla kan cha taguʼn mampasanga kan siya. Ngim ilalu-alusala chicha ulay lu machuchusacha. 
ROM.9.23	Ti piolaʼn ipaila kilachayawla un lappun miyisuwala, ot kilacheguwala cha taguʼn chilutukala un inyaallala chicha un mipati si machayawala. 
ROM.9.24	Ked chitakuʼn chilutukala, chakampun un abus cha Judio ngim ulay cha Gentil. 
ROM.9.25	Ti katla kalan Apudyus si liblun Hosea,
ROM.9.25	“Cha taguʼn chakampun un taguk si awi, chicha chilutukak un mantaguk si sala.
ROM.9.25	Ked cha achipunku ilay-ayat si awi, chicha ay-ayatok si sala.”
ROM.9.26	“Ked si mismu un lugeɏ un langibyeg-ala kan chicha, ‘Chakampun un taguk chikayu,’ ked udchi maawagencha un aalak chi matataguʼn Apudyus.”
ROM.9.27	Ked ha illipkaw propeta Isaiah mipanggop kan cha galak Israel, kalala,
ROM.9.27	“Ulay lu achu cha galak Israel un isun chi kilaachun cha legen si byeybyey,
ROM.9.27	akkiyut cha taguwon Apudyus kan chicha.
ROM.9.28	Ti mampogos chi malusaan Apudyus kan cha losan un tagu utla pita.”
ROM.9.29	Isun chi imbyegan Isaiah,
ROM.9.29	“Lu si Apudyus un mallakabyelin un Ap-apun cha losan ked lappun bilun-ala,
ROM.9.29	lambyalin taku isun cha taguʼd Sodom ya Gomorrah.”
ROM.9.30	Ked himma mibyega taku lù? Cha Gentil lappun lamlamachaʼn ibilang Apudyus chicha lalintog, laibilangchaʼn lalintog gapu si pammaticha kan Jesu Kristu. 
ROM.9.31	Ngim cha Judio un langipapati un laluɏut si lintog un mangibilangan Apudyus kan chicha lalintog, lappun lambyalagencha. 
ROM.9.32	Puggey? Gapu ta siyad suɏutoncha lintog un mangibilangan Apudyus kan chicha lalintog, chakampun un gapu si pammaticha kan Jesus, ngim gapu si killingwacha. Ked lisabyangtucha si byetu un misabyangtuwan cha tagu. 
ROM.9.33	Ti imbyegan chi liigili un ugud Apudyus, miyalig si Jesu Kristu byetu, un kalala,
ROM.9.33	“Ilanyu, ti isaedku ud Zion chi byetu un misabyangtuwan cha tagu ya maodchagencha.
ROM.9.33	Ngim lu silu mamati kan siya, achipun mabibìilan, ti matagu.”
ROM.10.1	Susulud, lappun uchum si piok un iluwalu kan Apudyus lu achi abus chi mataguwan cha kailiyak un Judio! 
ROM.10.2	Takcheɏak chicha si amod un layedchaʼn malaychayaw kan Apudyus, ngim chakampun un ustu-ustu lan-aawatcha. 
ROM.10.3	Ti achipuncha ammu in-ilon Apudyus un mangipalintog si tagu. Ot pilachaschaʼn mampalintog si uwachaʼn somsomok un maluɏut si lintog, ked achipuncha itimbuɏuy si kopyaʼn simsimmok Apudyus. 
ROM.10.4	Ti si Kristu alungus chi lintog taplu losan un mamati mambyalin un lalintog si sangwalan Apudyus.
ROM.10.5	Ha inggilin Moses mipanggop si pallakapalintog chi tagu si sangwalan Apudyus gapu si maluɏutan si lintog: “Lu silu cha malungpeɏ si bilin chi lintog, matagu si lintog.”
ROM.10.6	Ngim lu mipanggop si mampalintog si tagu gapu si pammati, ked chakampun un masapuɏʼn somsomkom lu, “Silu umoy ud langit mangibuun kan Kristu utla pita?” 
ROM.10.7	Ked achim bo kalan lu, “Silu umoy chaɏom pita un inggewan cha latoy ta taguwola kasin si Kristu?” 
ROM.10.8	Ngim simma ibyegala? “Adchaliyan kan sika ugud Apudyus, allat si tupoklu ya allat si somsomoklu.” Piolaʼn uguchon, ha ugud Apudyus mipanggop si pammati un ibyegbyegami.
ROM.10.9	Ta lu ibungangayyu un si Jesus chi Ap-apu ya patiyonyu si somsomokyu un tilagun Apudyus siya kasin, matatagu kayu. 
ROM.10.10	Ti ha mamatiyan taku kan Jesu Kristu, ibilang Apudyus chitaku lalintog ya gapu si mangibungangayan taku un Jesus chi Apu ked siya bo mataguwan taku. 
ROM.10.11	Ked tuttuwa liigili si ugud Apudyus un kalala, “Losan un mamati kan Siya, achipun mibibiin.”
ROM.10.12	Ked mipati cha losan un tagu ti lappun laksigon Apudyus, ulay Judio willu Gentil. Ti si Jesu Kristu siya bo Ap-apun cha losan. Ked siya mangachegu tumuɏung kan cha losan un manchawat kan siya. 
ROM.10.13	Ti kalan chi liigiliʼn ugud Apudyus, “Losan un manchawat si tuɏung kan Apu Jesu Kristu, ked matatagu si ing-inggala.”
ROM.10.14	Ngim himma in-ilonchaʼn manchawat si tuɏungla lu achipuncha mamati kan siya? Ya himma in-ilonchaʼn mamati kan siya lu lappun chingchingngeɏcha mipanggop kan siya? Ya himma in-iloncha un manchongeɏ lu lappun umoy mangibyega kan chicha? 
ROM.10.15	Ked silu bo umoy mangibyega lu lappun mibuun? Ti kalan chi liigiliʼn ugud Apudyus, “Bibiɏu ta alla cha umali mangibyega si Bibiɏuʼn Chameg!”
ROM.10.16	Ngim achipun cha losan un tagu lamati si Bibiɏuʼn Chameg. Ti kalan Isaiah, “Apu, silu lamati si imbyegbyegami?”
ROM.10.17	Ked lappun uchum un meɏpuwan chi pammati lu achi manchongɏan si ugud Apudyus, ked lappun uchum un mibyegbyega lu achi mipanggop kan Kristu.
ROM.10.18	Ngim ha imusok, tuttuwa kamman un achipuncha chingngeɏ ugud Apudyus? Ha kilatuttuwaala, chingchingngeɏcha ti kalan chi liigili un ugud Apudyus,
ROM.10.18	“Libyegbyega ugudla si kaili-ili ya lanchilameg si losan un sulin chi lubung.”
ROM.10.19	Ked kasinku imuson, ha laawatan kamman cha Israelita? Sigulachuʼn laawatancha, ti si Moses chi ummulaʼn summongbyat,
ROM.10.19	“Paaposok chikayu gapu si maminchisyulak kan cha taguʼn achipunyu imbilang taguk.
ROM.10.19	Pasangaok chikayu gapu kan cha taguʼn imbilangyu lappun
ROM.10.19	pulus ammucha mipanggop kan sakon.”
ROM.10.20	Awed bo osaʼn inggilin Isaiah, ked lateɏod si Isaiah un langibyega si hachiʼn imbyegan Apudyus,
ROM.10.20	“Inchesalak kan cha achipun langngit kan sakon,
ROM.10.20	ya lampailaak kan cha hachiʼn achipun langimus kan sakon.”
ROM.10.21	Ngim lu mipanggop kan cha iyIsrael, kalala,
ROM.10.21	“Biligat un iiwwayok chi mansagungancha kan sakon, ulay lu
ROM.10.21	achipuncha tumuttuwa willu umiisikcha.”
ROM.11.1	Ked awed chi imusok, ha lan-awichen Apudyus cha sigud un tagula? Lai! Mismuʼn Israelitaak, un galak Benjamin un galak bo Abraham. 
ROM.11.2	Chakampun un lan-awichen Apudyus cha taguʼn chilutukala si awi. Achipunyu ammu kalan chi liigiliʼn ugud Apudyus si lalliliyan Elijah kan Apudyus mipanggop kan cha taguʼd Israel? 
ROM.11.3	Kalala, “Apu, pilatoycha cha propetam ked liyam-ancha bo cha chachattulan. Ked os-ossaalak un labun-an ya singsingtoncha mamatoyancha kan sakon.”
ROM.11.4	Ngim himma insongbyat Apudyus kan siya? Kalala, “Chakampun un abuska, ti awed cha pitullibuʼn illalasinku un achipun lanchayaw kan Baal un silan-apudyus.” 
ROM.11.5	Ked siya bo isula si salaʼn timpu un chakampun un losan cha Judio achipun mamati, awed cha akit un labun-an un chilutukan Apudyus gapu si kachegula. 
ROM.11.6	Ha lanchutukala kan chicha, chakampun un gapu si killingwacha un bibiɏu ngim gapu si kachegun Apudyus. Ta lu gapu si kilabiɏun chi killingwacha manchutukala, chakampun un maibilang un tuttuwaʼn kachegun Apudyus.
ROM.11.7	Ked himma man-aawat taku lù? Achipun cha Israelitas laochesan chi singsingtoncha. Ti akkiyut cha langchas un chilutukan Apudyus. Ked cha kaachuwan kan chicha, achipuncha lanchongeɏ si imbyegan Apudyus. 
ROM.11.8	Ked kalan chi liigiliʼn ugud Apudyus,
ROM.11.8	“Pilatangkin Apudyus chi somsomokcha un achipun makaawat,
ROM.11.8	ked inggala si sala, alla atacha ngim achipuncha makatullong ya
ROM.11.8	alla ingacha ngim achipuncha makadngeɏ.”
ROM.11.9	Ked kalan bo David,
ROM.11.9	“Sapay otyan ta cha pin-acha mangganggalasan siya masallutancha ya
ROM.11.9	bitu un maodchagenchaʼn machusaancha!
ROM.11.10	Ya sapay otyan ta isucha lakuɏap ta achipuncha makailasin si katuttuwaan,
ROM.11.10	ya sapay otyan ta mabukutcha si ligatcha ing-inggala.”
ROM.11.11	Ked awed imusok, ha lisabyangtu pun cha Judio achipuncha bummangon? Ha laodchegcha si mayam-alancha? Chakampun! Ti ha achipuncha lamatiyan, hachi bo malaguwan Apudyus kan cha Gentil ta umapos cha Judio ked mamaticha. 
ROM.11.12	Ha lambyasuɏan cha Judio un kilakuɏang chi pammaticha lambyalin un bummaɏuwan cha losan un tagu si lubung, ked sinchumadlu un bumaɏuwan lu mibilang losan cha Judio un tagun Apudyus.
ROM.11.13	Si sala, awed bo ibyegak kan chikayuʼn Gentil. Chilutukan Apudyus sakon un man-apostolesla kan cha Gentil, ked amod chi mampopotogku si kawachik, 
ROM.11.14	ta umapos otyan cha kailiyak un Judio ta mamaticha ta matagu cha uchum si ing-inggala. 
ROM.11.15	Ti ilanyu, gapu si langiwalilan Apudyus kan cha Judio, hachi wayan cha uchum un taguʼn lambyalin gagayyom Apudyus. Ked simbumaɏu lu awaton Apudyus cha Judio kasin, ti kaiyaligela latoy un latagu kasin.
ROM.11.16	Isun chi tilapay un michatun kan Apudyus, un lu michatun chi ummulaʼn lautu, mipati losan un chogala. Ya isun chi osaʼn kayu, ta lu laichatun kan Apudyus chi lamutla, kapilitan un uwala bo pangala.
ROM.11.17	Miyalig cha Judio kayu un olibo un immuɏan Apudyus ya ilayyuwalala. Ngim lasopɏak cha uchum un pangala. Ot inyutupla pangan chi atap un olibo un miyalig chikayuʼn Gentil. Ked si sala, mipati kayu kan cha losan un kilabiɏun chi hachiʼn kayu un limuɏa. 
ROM.11.18	Ngim chikayuʼn liyutup un Gentil, achiyu am-amsiwon cha lasopɏak un panga, ti panga kayu abus chakampun un chikayu mamangchon si lamut, ti ha lamut siya mamangchon kan chikayu. 
ROM.11.19	Ngim achiyu kalan un, “Istay man chiyoy lasopɏakcha ta awed liyutupanmi.” 
ROM.11.20	Tuttuwaʼn lasopɏakcha ti achipuncha lamati. Ngim ha liyutupanyu, gapu si lamatiyanyu. Ked achiyu isayaw cha hachi, ngim man-alled kayu. 
ROM.11.21	Ti lu achipun Apudyus gilagaan un lalopɏak kan cha Judio un sigud un panga, ha magaga kamman bo un malopɏak kan chikayu?
ROM.11.22	Ked kamatchi mangitullongan taku si kilachegun Apudyus ya kilalukila. Liɏuki kan cha achipun mamati. Ngim amod chi chegula kan chitaku lu ituɏutuɏuy taku pammati taku ya achipun taku man-awichen chi kachegula. Ta lu man-awichen taku, sopɏakon chitaku. 
ROM.11.23	Ked isula bo kan cha uchum un Judio un lu mamaticha, iyulin Apudyus chicha si lasopɏakancha, ti alla kilabyelin Apudyus un mangiyutup kasin kan chicha. 
ROM.11.24	Ta lu makwa un iyutup chikayu un isun chi pangan chi atap un kayu, ked inyutupla si ustuʼn muɏala, sillumasu mangiyutupala kan cha Judio ti sigud un pangala chicha.
ROM.11.25	Chikayuʼn susulud un Gentil, alla piok un maammuwanyu ta achiyu kalan un lalaing kayu. Allaya litataɏu un piok un maawatanyu otyan, chakampun un michagas chi kilatangkin chi somsomok cha galak Israel gapu si achipuncha mamatiyan, ti inggala maamin maaɏa bilang cha Gentil un mamati. 
ROM.11.26	Ked hachi timpuʼn mamatiyan cha losan un galak Israel ta matagucha. Ti kalan chi liigiliʼn ugud Apudyus,
ROM.11.26	“Mampeɏpuʼd Zion chi Malagu kan chitaku, ked chuɏsala cha losan un
ROM.11.26	kilalawwing cha Judio un galak Jacob.
ROM.11.27	Allaya intuɏegku kan chicha, un pakawalok cha byasuɏcha.”
ROM.11.28	Gapu ta achipun mamati cha Judio si bibiɏuʼn chameg, kabusuɏn Apudyus chicha ked bumaɏuwanyuʼn Gentil. Ngim gapu ta chilutukan Apudyus chicha, ay-ayaton Apudyus chicha gapu si ingkarila kan cha aappucha. 
ROM.11.29	Ti achipun makwa un byaliwan Apudyus chi somsomokla mipanggop kan cha chilutukala ya binchisyulala. 
ROM.11.30	Ked chikayuʼn Gentil, achipun kayu lamati kan Apudyus si awi. Ngim si sala, kilacheguwan Apudyus chikayu gapu ta achipun cha Judio lamati. 
ROM.11.31	Ked isun cha Judio, achipuncha mamati si sala. Ngim gapu ta kilacheguwan Apudyus chikayu, kacheguwala bo chicha. 
ROM.11.32	Ti lambyalilon Apudyus cha losan un tagu isun chi byaɏud ti achipuncha lamati taplu ipailala kachegula kan cha losan.
ROM.11.33	Lappun miyisuwan chi kilabyaklang Apudyus ya kilalaingla ya ammula! Lappun makaibyega si simsimmokla! Ya lappun bo makaawat si ugalila! 
ROM.11.34	Isun chi liigiliʼn ugud Apudyus un kalala,
ROM.11.34	“Ti awed kamman mangagammu si somsomok Apudyus?
ROM.11.34	Ya awed kamman makatudtuchu kan siya?
ROM.11.35	Ha awed kamman langatod kan siya taplu subyalitala?”
ROM.11.36	Ti siya langwa kan cha losan ya siya bo mangituray si losan, ya lakwa losan si machayawala. Ked machaychayaw otyan si Apudyus ing-inggala! Amen.
ROM.12.1	Ked susulud, gapu ta amod chi kachegun Apudyus, masapuɏʼn idchonyu long-egyu un matattaguʼn chatun kan Apudyus, laapudyusan kan mampagalas kan siya. Kamatla tuttuwa ya koon un malaychayaw kan siya. 
ROM.12.2	Achiyu tuɏachon cha kokòon cha achipun mamati, ngim ha koonyu, ipalubusyu si Apudyus un mamabiɏu si somsomokyu. Ked maammuwanyu cha pion Apudyus, ya cha losan un bibiɏuwola, ya losan un makaay-ayu kan siya ya lappun mangkuɏangala.
ROM.12.3	Gapu si kachegun Apudyus kan sakon, ibyegak cha alla kan chikayu: Masapuɏʼn kacha osa, achila ipangatu long-egla si somsomokla, ngim masapuɏʼn ammala somsomkon chi kabyeeɏala un illidchon Apudyus kan siya gapu si lamatiyala. 
ROM.12.4	Iyaligku long-eg takuʼn tagu. Ulay lu ossaan chi long-eg, achu petila ya langkangkalasi mauseɏancha. 
ROM.12.5	Isula bo kan chitakuʼn mamati, ti ulay achu taku, miyalig taku os-ossaan un long-eg Kristu, ked lantitipug taku losan ulay langkangkalasi taku. 
ROM.12.6	Ked masapuɏʼn usaɏon taku langkangkalasiʼn kabyeeɏan un illidchon Apudyus kan chitaku gapu si kachegula. Lu kabyeeɏan un mangipakaammu si ugud Apudyus, masapuɏʼn koon taku un maibyaseɏ si pammati un awed kan chitaku. 
ROM.12.7	Ked lu kabyeeɏan un mansimbi kan cha uchum, masapuɏʼn ipapatichaʼn mansimbi. Ked lu kabyeeɏan un mantudtuchu si katuttuwaan, masapuɏ boʼn bibiɏuwoncha un mantudtuchu. 
ROM.12.8	Lu siyad laatod kan sika kabyeeɏan un mansegeg, segagom cha uchum ta kumoscheɏ pammaticha. Ked lu illidchon Apudyus kan sika kabyeeɏan un tumuɏung, masapuɏʼn mangtodkaʼn ustu. Ked ha laidchen si kabyeeɏan un mangipangpangu kan cha mamati, masapuɏʼn ipapatichaʼn mangichaɏan. Ked lu malagchegu laatod kan sika, masapuɏʼn lagalaskaʼn mangwa.
ROM.12.9	Masapuɏʼn ituttuwa taku ayat taku kan cha bubuɏun taku. Ya masapuɏ man-awichen taku cha lawwing ta siyad somsomkon taku cha bibiɏu. 
ROM.12.10	Masapuɏʼn man-asiayat taku un isun chi man-aayat taku si mismuʼn sulud taku, ya man-asipotog taku un mangkakadwa. 
ROM.12.11	Achi taku masachut un mangkawachi, igettok takuʼn mansimbi kan Apu Jesu Kristu. 
ROM.12.12	Ked makaganggalas taku gapu si lamlama taku, alu-alusan taku cha ligat, ya ipapati takuʼn malluwalu. 
ROM.12.13	Ked tuɏungan taku cha tagun Apudyus un makasapuɏ si tuɏung ya mangiliyon taku cha byaɏanglaʼn tagu.
ROM.12.14	Lu awed mamaligat kan chikayu, achiyu eɏwagen chicha ngim manchawat kayu kan Apudyus ta binchisyulala chicha. 
ROM.12.15	Makaganggalas taku kan cha lagalas, ya makachauy taku bo kan cha manchachauy. 
ROM.12.16	Makatimpuyug taku kan cha losan un tagu, ya achi taku leɏastug, ngim makabibiɏun taku kan cha labyebya un tagu.
ROM.12.17	Lu awed langwa si lawwing kan chitaku, achi taku ibyaɏos si lawwing. Ngim siyad ipapati taku koon cha bibiɏu si tullong cha tagu. 
ROM.12.18	Koon taku kiged chi kabyeeɏan taku un makatimpuyug si lumin-awaan kan cha losan un tagu. 
ROM.12.19	Susulud, ulay silu kooncha kan chikayu, achi kayu bumaɏos ngim ipiyeɏyu kan Apudyus ta siya bumaɏos. Ti liigili si ugudla un kalala,
ROM.12.19	“Sakon chi simbiyang si byaɏos, sakon si Apudyus un mangibyaɏos.”
ROM.12.20	Ha koon taku, tuɏachon taku hachiʼn liigili un ugudla un kalala,
ROM.12.20	“Lu labitin chi kabusuɏyu, pakalanyu, ked lu lauwaw, pailumanyu.
ROM.12.20	Ta lu kamatchi koonyu, siya mabiin si killingwala.”
ROM.12.21	Ked ilan taku ta achi taku paabyak si lawwing, ngim ha koon taku, abyakon taku cha lawwing si mangwaan taku si bibiɏu.
ROM.13.1	Losan un tagu, masapuɏʼn potgoncha cha mangituray si gubillu, ti Apudyus chi langatod si kalobbonganchaʼn manturay. Ti si Apudyus chi langisaed kan cha turay. 
ROM.13.2	Ked losan un sumupling si manturay, sumupling bo si chilutukan Apudyus, ked cha hachiʼn sumusupling machusacha. 
ROM.13.3	Chakampun un cha allaʼn mangwa si bibiɏu umogyat kan cha turay, ti cha allaʼn mangwa si lawwing cha umogyat kan chicha. Ked lu pionyuʼn achipun umogyat si manturay, siyad koonyu cha ustu, ked siya malayawancha kan chikayu. 
ROM.13.4	Ti cha manturay, chicha isun chi mansimbi kan Apudyus para si bumaɏuwanyu. Ngim lu lawwing cha koonyu, umogyat kayu otyan, ti alla kalobbongancha un malusa kan chikayu. Ti chicha mansimbi kan Apudyus un malusa kan cha mangwa si lawwing. 
ROM.13.5	Ked masapuɏʼn potgon taku cha manturay, chakampun un abus chi mangilisiyan taku si chusan Apudyus, ngim gapu ta mampeɏkas chi somsomok taku.
ROM.13.6	Ked allaya bo gapun chi mamayachen taku si bugis taku. Ti cha manturay ked mansimsimbicha kan Apudyus si mangwaancha si kawachicha. 
ROM.13.7	Ked byayachen taku cha utang taku kan chicha. Idchon taku bugis cha salikwa taku. Ked masapuɏʼn potgon taku ya chayawon taku cha allaʼn mapotgen.
ROM.13.8	Masapuɏʼn amilon taku byayachen cha losan un utang taku, ta abus chi utang takuʼn achipun magamput un ha man-asiay-ayatan takuʼn mangkakadwa. Ti ha taguʼn mangay-ayat si biɏunla, siya lalungpeɏ si losan un lintog. 
ROM.13.9	Ti cha bilin, “Achika makachegchegas, Achika pumatoy, Achika man-akaw, Achika maagum kan cha uwan cha uchum.”
ROM.13.10	Lu tuttuwa ayatlu si biɏunlu, achipun makwa un koom cha lawwing kan siya. Ked ha mangay-ayatan taku si biɏun taku, hachi malungpaɏan taku si losan un lintog.
ROM.13.11	Masapuɏʼn koon taku alla ti ammu taku un lapotog un timpu un mataguwan taku si sala. Ked sala timpuʼn bumangon taku un isun chi lasusuyop ti ummachali mataguwan taku si ing-inggala lu ha chamuʼn lamatiyan taku. 
ROM.13.12	Ti tuttuwaʼn allà akit un magamput chi labi un manggikbot ya allà akit chi pumadchaala. Ked kaalon taku cha lawwing un isun chi pangot, ta siyad useɏon taku cha aggom chi padcha. 
ROM.13.13	Ipupuut takuʼn mangwa si ustu un isun cha taguʼn lasilawan chi somsomokcha. Ked achi taku otyan kabubuuk, ya achi taku bo makachegchegas, ya achi taku mangwa si tilitingang, ya man-asilawwing ya man-iillapos. 
ROM.13.14	Ngim ha koon taku otyan ked tuɏachon taku mangkokopyan Apu Jesu Kristu, ya achipun taku palubusan chi lawwing un pipion chi allaʼn long-eg taku.
ROM.14.1	Masapuɏʼn awaton taku lakapsut chi pammatila un umali kan chitaku, ya achi taku makasongsongbyat mipanggop si sabyaliʼn somsomokcha. 
ROM.14.2	Isun chi tagu un, gapu si kilakapsut chi pammatila, abus chi alimaɏay si kalola. Ngim ha pammatin cha uchum, makwa un kaloncha byaɏanglaʼn makan. 
ROM.14.3	Ked ha taguʼn mangan si byaɏanglaʼn makan, achila otyan chillawon cha mangissan si uchum un makan. Ked ha mangan bo si alimaɏay abus, achipunla otyan bo chillawon cha mangan si byaɏangla, ti ilawat bo Apudyus siya. 
ROM.14.4	Silukaman un manguis si bubùulon cha uchum? Ti ha apula makaammu un mangibyega lu ustu willu achipun. Ked ustu koola ti kabyeeɏan Jesu Kristu un tuɏungan siya.
ROM.14.5	Awed chi osaʼn tagu un potpotgola osaʼn eɏgew lu cha uchum un eɏgew. Ngim cha uchum, man-iisuwoncha cha kaeɏge-eɏgew, lappun ossaan si lapotpotog. Ked lappun chuwachuwalaʼn kacha osa maplok si somsomokla. 
ROM.14.6	Cha mangipotog si osaʼn eɏgew, kooncha un malayawancha kan Apu. Siya bo kan cha mangan si byaɏanglaʼn makan, kaloncha bo si malayawancha kan Apu ti lanyamancha kan Apudyus. Ked cha mangissan un mangan si byaɏanglaʼn makan, kooncha un malayawancha kan Apu ya manyamancha kan Apudyus. 
ROM.14.7	Kan chitakuʼn mamati, chakampun un michayawan taku singsington taku si katattagu taku ya ulay bo matoyan taku. 
ROM.14.8	Ti ha panggop chi allaʼn mataguwan taku siya machayawan Apu Jesu Kristu, isula bo si matoyan taku, ti michayawala bo. Ked ulay lu matattagu taku willu matoy taku, lappun uchum si panggop cha alla, lu achi abus chi michayawan Apu Jesu Kristu un singkuwa kan chitaku.
ROM.14.9	Ti latoy ya ummuli latagu si Kristu ta siya man-Apun cha matattagu ya cha latoy. 
ROM.14.10	Ked lu si Jesu Kristu Apu taku losan, lappun kalobbongan taku un manguis ya mangam-amsiw kan cha biɏun taku. Ti losan taku sumangu makuis kan Apudyus. 
ROM.14.11	Ti kalan chi liigili un ugudla,
ROM.14.11	“Sakon si Apudyus un matattagu, ha ibyegak, losan un tagu mampalintuming
ROM.14.11	si sangwalak un mangipudlu si kila-Apudyusku ya manchayaw kan sakon.”
ROM.14.12	Ked kacha osa kan chitaku, sumangu kan Apudyus un malongbyat kan cha losan un killingwala.
ROM.14.13	Ked masapuɏʼn iyagey taku un mampillabyasuɏ, ya allechen taku ta achi taku mangwa si makabyasuɏan cha biɏun taku. 
ROM.14.14	Gapu si litimpuyugek kan Apu Jesus, sigulachuʼn ammuk un lappun makan un kiisaw si sangwalan Apudyus. Ngim lu ibilang chi osaʼn tagu un kiisaw, kiisaw kan siya lu kalola. 
ROM.14.15	Ked chikayu boʼn mangan si byaɏangla, ilanyu ta chakampun si mayam-alan chi pammatin cha biɏunyu mangalanyu, ta lu kamatchi koonyu, ipailayu un lappun ayatyu kan chicha, ti siya bo osaʼn langkatoyan Jesu Kristu. 
ROM.14.16	Ilanyu ta cha ibilangyuʼn bibiɏu ked achipun mambyalin un lawwing chi mibyegbyeg-ala. 
ROM.14.17	Ti ha Mampangatan Apudyus, chakampun un mipanggop si makan ya mailum, ngim lu mipanggop si mibilangan taku lalintog, ya ha makatimpuyugen taku ya galas un idchon chi Ispiritun Apudyus. 
ROM.14.18	Ked lu kamatchi koon taku un mansimbi kan Kristu, pachayawan taku si Apudyus ya mas-oman chitaku kan cha tagu.
ROM.14.19	Ked ipapati taku un mangwa si losan un mampatimpuyug ya mampakoscheɏ si pammati taku. 
ROM.14.20	An-allechen taku ta achi taku yam-alon chi kawachin Apudyus gapu si makan. Losan un makan mampeɏkas, ngim lawwing lu siya makabyasuɏan chi biɏun taku chi mangalanyu. 
ROM.14.21	Ked ha koon taku, achi taku mangwa si mayam-alan chi pammatin cha biɏun taku ya achi taku mangan si ischa willu umilum si byeyas lu siya mayam-alan chi pammatin cha susulud taku.
ROM.14.22	Lu silu pammatim mipanggop kan cha alla, abus kayu kan Apudyus si mangagammu. Ti pian chi tagu lu achipunla amuyuwan chi long-egla gapu si killingwala un ammulaʼn bibiɏu! 
ROM.14.23	Ngim ha manchuwachuwa mipanggop si makan ya killanla mit laing, chusaon Apudyus ti chakampun un siluɏutla pammatila. Ti cha losan un koon taku un achipun maibyeseɏ si pammati ked byasuɏ.
ROM.15.1	Chitakuʼn lapigsa pammatila, masapuɏʼn tuɏungan taku cha lakapsut un isun chi makabukud taku si bubukkuchoncha. Chakampun un abus chi bumaɏuwan chi long-eg taku somsomkon taku. 
ROM.15.2	Somsomkon taku otyan bo bumaɏuwan cha bubuɏun taku ta kumoscheɏ pammaticha. 
ROM.15.3	Ti si Jesu Kristu, chakampun un abus chi long-egla simsimmokla, ti kalan chi liigiliʼn ugud Apudyus, “Losan un lawwik un ilugud cha tagu kan sika, sakon chi maiggaala.”
ROM.15.4	Losan un liigili un ugud Apudyus, liigilicha ta maludtuchu kan chitaku ta iyalus taku cha ligat ya masegeg chi somsomok taku ta ipapati taku lamlama taku kan siya.
ROM.15.5	Ked ha iluwaluk kan Apudyus un mampeɏpuwan chi alus ya malegeg si somsomok, ta idchola mantitimpuyugenyu ta tuɏachonyu ugalin Jesu Kristu, 
ROM.15.6	taplu man-os-ossaan taku un malaychayaw kan Apudyus un Aman Apu takuʼn Jesu Kristu.
ROM.15.7	Ked gapu ta ilawat chikayu kan Kristu, awatonyu bo kacha osa kan chikayu taplu michaychayaw si Apudyus. 
ROM.15.8	Ti ibyegak kan chikayu un lambyalin Kristu bubùulon kan cha Judio ta ipailala kilatuttuwan Apudyus, taplu tungpaɏola cha ingkarila kan cha aappucha si awi. 
ROM.15.9	Ya taplu cha Gentil manchaychayawcha kan Apudyus gapu si kachegula. Ti siya ibyegan chi liigili un ugud Apudyus un kalala,
ROM.15.9	“Ked chayawok sika Apudyus, kan ulay cha Gentil makachaychayawcha bo.
ROM.15.9	Ked ikankantami chayawmi kan sika.”
ROM.15.10	Ya kalala bo,
ROM.15.10	“Chikayuʼn Gentil, makaganggalas kayu kan cha chilutukan Apudyus un tagula.”
ROM.15.11	Ya kalala bo kasin,
ROM.15.11	“Chikayu losan un Gentil, chaychayawonyu si Apudyus. Ya chikayuʼn
ROM.15.11	losan un tagu chaychayawonyu siya.”
ROM.15.12	Ya awed bo inggilin Isaiah un kalala,
ROM.15.12	“Gumatong chi osaʼn galak Jesse, un umali mangituray kan cha Gentil.
ROM.15.12	Ked siya lamlamaoncha.”
ROM.15.13	Iluwaluk kan Apudyus un lampeɏpuwan chi lamlama taku, ta pagalasola chikayu ya palin-awaola somsomokyu gapu si pammatiyu ta pakoskoscheɏola lamlamayu kan siya gapu si kilabyelin chi Ispiritun Apudyus.
ROM.15.14	Susulud, tuttuwaʼn maplokak mipanggop kan chikayu, ti ammuk un bibiɏu cha pin-ayu koon ya laawatanyuʼn ustu cha tudtuchun Apudyus ya makwaʼn man-asitudtuchu kayu. 
ROM.15.15	Ngim intalu ti lateɏochak un mangisuɏat mipanggop kan cha uchum un itudtuchuk kan chikayu ta ikasinku ipasomsomok, gapu si kachegun Apudyus un illidchola kan sakon 
ROM.15.16	un bubùulon Jesu Kristu un tumuɏung kan cha Gentil. Mansimbiyak un isun chi pachi un mangibyegbyega si Bibiɏuʼn Chameg un lampeɏpu kan Apudyus, taplu mambyalin cha Gentil chatun un makaay-ayu kan Apudyus ya pilapeɏkas chi Ispiritula.
ROM.15.17	Ked gapu si litimpuyugek kan Jesu Kristu, makwaʼn ichayawku lansimbiyak kan Apudyus. 
ROM.15.18	Ngim lappun uchum un ibyegak lu achi abus chi killingwan Kristu si languseɏala kan sakon. Ti ha lamatiyan cha Gentil kan Apudyus, ked ha langitudtuchuwak ya ha killingkingwak. 
ROM.15.19	Ked gapu si kilabyelin chi Ispiritun Apudyus un laluɏung kan sakon un langwa si lakaskaschaaw ya cha mampataeg kan cha tagu. Ked lalipud ud Jerusalem ya inggalaʼd Illyricum, illiggak chi kabyeeɏak un langibyegbyega si bibiɏuʼn chameg mipanggop kan Kristu. 
ROM.15.20	Panggopku un umoy ibyegbyega bibiɏuʼn chameg kan cha ili un achipun lipadngeɏ mipanggop kan Kristu, taplu achipulak mampaud si lap-at chi lisaachen cha uchum un tagu. 
ROM.15.21	Ti ha liigili un ugud Apudyus, kalala,
ROM.15.21	“Mailan cha achipun labyegbyegaan mipanggop kan siya,
ROM.15.21	ya maawatan cha achipun lakadngey.”
ROM.15.22	Ked susulud, liya cha gapula un langam pigaʼn lataktaktakak un umali kan chikayu utlat. 
ROM.15.23	Ngim si sala, lagamputku kawachik kan cha allaʼn ili. Ya gapu ta achuʼn tawon cha lummaus un piok un umali manggeggakay kan chikayu utlat, 
ROM.15.24	ked sala ayak ud Spain, simsimmokku un manchegas utlat Rome ta makabibiɏulak yan akit kan chikayu ta mat-opak, ked cha losan un idchonyu kan sakon matuɏungalak un umoy ud Spain. 
ROM.15.25	Ngim si sala, inyak ud Jerusalem idchon cha allayaʼn tuɏung un maatod kan cha tagun Apudyus udchi. 
ROM.15.26	Ti laayat cha allaʼn mamati ud Macedonia ya Achaia un mangatod si tuɏung kan cha kakapus un tagun Apudyus ud Jerusalem. 
ROM.15.27	Uwachaʼn somsomok un tumuɏung. Ngim ha katuttuwaala kalobbongancha un maluɏung kan cha kakapus ud Jerusalem, taplu milak-am cha Gentil si laispirituan un binchisyun cha Judio. Lobbong bo cha Gentil un mansimbiʼn tumuɏung si kasapuɏan cha mamatiʼn Judio. 
ROM.15.28	Ked lu magamputku ipuɏang kan chicha allayaʼn pilak un luumung un chilagupku ud Macedonia ya Achaia, manchegasak utlat si ayak ud Spain. 
ROM.15.29	Ammuk un lu umaliyak utlat, gumalas taku mipagapu si binchisyun Kristu.
ROM.15.30	Ked susulud, awed chi chawatok kan chikayu, gapu kan Apu takuʼn Jesu Kristu ya gapu si ayat un idchon chi Ispiritun Apudyus, losan taku otyan iluwalu sakon kan Apudyus. 
ROM.15.31	Iluwaluyu ta seɏaklibyelak kan Apudyus kan cha achipun mamati ud Judea. Ya iluwaluyu bo ta awaton cha tagun Apudyus ud Jerusalem cha allayaʼn tuɏung un lampeɏpu kan cha Gentil. 
ROM.15.32	Ya iluwaluyu ta ipalubus Apudyus ti patungechak magalasan un umali utlat, ta maillongan chi somsomokku. 
ROM.15.33	Sapay otyan ta iinggew kan chitaku losan si Apudyus un mangatod si lumin-awaan. Amen.
ROM.16.1	Awed chi osaʼn sulud takuʼn byebyai un piok un ipatagammu kan chikayu. Siya si Phoebe un osaʼn mansimbi kan cha mamatiʼd Cenchrea. 
ROM.16.2	Mangiliyonyu siya mipagapu si pammatiyu kan Apu Jesus ti kamatchi ustuʼn koon cha tagun Apudyus. Ya tuɏunganyu siya kan cha losan un kasapuɏala, ti achu cha taguʼn tiluɏungala ya sakon bo osa.
ROM.16.3	Pakumustaonyu cha Priscilla kan Aquila un man-asawa, chicha cha biɏunku un mansimbi kan Jesu Kristu. 
ROM.16.4	Ked inchuyacha biyegcha gapu kan sakon. Ked chakampun un abusak un manyaman kan chicha, ngim losan cha mamatiʼn Gentil. 
ROM.16.5	Ya pakumustaonyu bo cha mamati un pin-a manchetchetong ud uwacha.
ROM.16.5	Pakumustaonyu chi potpotgok un biɏunkun Epaenetus. Siya kaulaan un lamati kan Kristu si probinsiya ud Asia. 
ROM.16.6	Pakumustaonyu bo si Mary un langipapatiʼn langkawachi para kan chikayu. 
ROM.16.7	Ya pakumustaonyu bo cha Andronicus kan Junia un kailiyak un Judio ya biɏunkuʼn labyaɏud si sin-eɏgew. Potpotgon cha apostoles chicha, ya ummun-ulacha lamati lu sakon.
ROM.16.8	Pakumustaonyu bo biɏunku un si Amplias un ay-ayatok gapu kan Apu Jesus. 
ROM.16.9	Ya ulay bo si Urbanus un osaʼn biɏunmi un mansimbi kan Kristu, ya si Stachys un osaʼn potpotgok. 
ROM.16.10	Ya pakumustaonyu bo si Apelles un lapaloklokan chi kilatuttuwala kan Kristu. Ya siya bo kan cha kabyeɏoy Aristobulus, 
ROM.16.11	ya si Herodion un osaʼn kailiyak un Judio, ya cha mamati un kabyeɏoy Narcissus.
ROM.16.12	Pakumustaonyu bo cha Tryphena kan Tryphosa un mansimbi kan Apu Jesus, ya si Persis un potpotgok un biɏun un mangipapatiʼn mansimbi kan Apu. 
ROM.16.13	Pakumustaonyu bo si Rufus, un mantegochen un mansimbi kan Apu, ya si ilala un isun bod chi ilak. 
ROM.16.14	Ya pakumustaonyu cha Asyncritus, Phlegon, Hermes, Patrobas, Hermas ya cha losan un susulud taku un awed kan chicha. 
ROM.16.15	Ya siya bo kan cha Philologus kan Julia, Nereus ya suludlaʼn byebyai, ya si Olympas, ya cha losan un tagun Apudyus un awed kan chicha. 
ROM.16.16	Man-asipakumusta kayu un man-asilamalu un mangipaila si ayatyu. Pakumustaon chikayu losan un mamati kan Kristu.
ROM.16.17	Susulud, chawatok un an-allachenyu cha taguʼn manyam-an si timpuyugyu ya manggulu si pammatiyu. Ti suplingoncha katuttuwaan un litudtuchu kan chikayu ked sabyali itudtuchucha. Masapuɏʼn achayuwanyu chicha. 
ROM.16.18	Ti cha kamatchiʼn tagu, chakampun un mansimbicha kan Apu Jesu Kristu, ngim abus cha pipion chi long-egcha singsingtoncha. Gapu si bibiɏu ya makaay-ayu un man-uugudcha, maallilawcha cha lalaka un maawis chi somsomokcha. 
ROM.16.19	Matetteɏokak gapu kan chikayu ti lanchilameg chi langipapattiyanyu si pammatiyu. Ked piok bo un lumailaing kayu un mangammu lu simma bibiɏu, ngim lappun otyan ammuyu mipanggop si lawwing. 
ROM.16.20	Achipun mabyeyeg, ked si Apudyus un mampeɏpuwan chi lin-awa ked abyakola si Satalas, un isun chi gussan taku siya. Sapay otyan ta kacheguwan Apu Jesu Kristu chikayu.
ROM.16.21	Pakumustaon chikayu kan Timothy un lakakawachi kan sakon. Siya bo kan cha Lucius, Jason ya Sosipater un kailiyak un Judio.
ROM.16.22	Sakon si Tertius, langigili si allayaʼn suɏat. Pakumustaok bo chikayuʼn mamati kan Apu Jesu Kristu.
ROM.16.23	Pakumustaon chikayu bo kan Gaius un lammangili kan sakon ya siya simbyeɏoy si pin-an cha mamati manchetchetngan utla. Pakumustaon chikayu bo kan Erastus un mamangchon si pilak chi allaʼn ili, ya ulay si sulud takuʼn Quartus.
ROM.16.24	Sapay otyan ta kacheguwan chikayu losan kan Apu Jesu Kristu. Amen.
ROM.16.25	Ked machaychayaw si Apudyus! Ti alla pallakabyelinla un mampakoscheɏ si pammatiyu un tumimbuɏuy si Bibiɏun Chameg un ibyegbyegak mipanggop kan Jesu Kristu. Hachiʼn chameg un litataɏu lalipud si awi, ked sala mipakaammuwala. 
ROM.16.26	Ngim si sala, lipatigammu allaʼn katuttuwaan kan cha kaili-ili ti lagamput cha propeta inggili si awi. Ked si Apudyus un mallalayun, ked imbilinla un mipakaammu alla si losan un nasyun ta mamati cha tagu ya tuttuwaoncha siya. 
ROM.16.27	Machaychayaw otyan si ing-inggala chi os-ossaan un kalaingan un Apudyus gapu kan Jesu Kristu! Amen.
1CO.1.1	Susulud, sakon si Paul un chilutukan Apudyus ta man-apostoles Jesu Kristu. Ya biɏunku si Sostenes un osaʼn sulud takuʼn mamati. 
1CO.1.2	Maluɏat kami kan chikayu un pin-a manchetchetong un malaychayaw kan Apudyus utlat Corinth. Pililiyan Apudyus chikayu un tagula mipagapu si pammatiyu kan Jesu Kristu, ya losan un tagu si kaili-ili un manchaychayaw kan Jesu Kristu un Apu taku losan.
1CO.1.3	Sapay otyan ta kacheguwan chikayu kan Ama takuʼn Apudyus ya Apu Jesu Kristu, ya palin-awaoncha somsomokyu.
1CO.1.4	Manyamayamalak kan Apudyus gapu si kachegula kan chikayu mipagapu si lamatiyanyu kan Jesu Kristu. 
1CO.1.5	Ti si litimpuyugenyu kan siya, achu lapotog un imbinchisyunla kan chikayu pati man-ugud ya kilalaingyu. 
1CO.1.6	Ot kummoscheɏ pammatiyu kan Kristu un intudtuchumi kan chikayu. 
1CO.1.7	Ked ilaminyu ilawat cha losan un binchisyun Kristu ked lappun mangkuɏanganyu si laispirituan un kabyeeɏan si manguuwayanyu si mangulilan Apu Jesu Kristu. 
1CO.1.8	Ked si Apudyus, pakoskoscheɏola pammatiyu inggala si alungus chi eɏgew taplu lappun mapabyasuɏanyu si mangulilan Apu Jesu Kristu. 
1CO.1.9	Mantegochen si Apudyus un lanchutuk kan chikayu un makatimpuyug kan Alaklaʼn Jesu Kristu un Apu taku.
1CO.1.10	Susulud, mipagapu si kalobbongan chi ngachen Jesu Kristu un Apu taku, chawatok kan chikayu ta mantitimpuyug kayu losan, taplu achi kayu mansilasila, taplu man-os-ossaan otyan cha somsomokyu ya panggopyu. 
1CO.1.11	Hachi ibilinku kan chikayu, susulud, ti imbyegan cha uchum un tagun Chloe un man-asiillisit kayu. 
1CO.1.12	Ti ha chingngeɏk, mansabsabyali takcheɏanyu, un kalan kalu cha uchum, si Paul suɏutoncha, ked cha uchum, Apollos kalu bo suɏutoncha, ked cha uchum bo, Peter kalu, ya cha uchum, si Kristu.
1CO.1.13	Ha lasilasila kamman si Kristu kan chikayu? Ha Paul kamman chi lilansa si krus gapu kan chikayu? Willu labunyagen kayu kamman gapu si ngachen Paul un chakampun un si Kristu? 
1CO.1.14	Manyamalak ti lappun bilunyagek kan chikayu, malaksig kan cha Crispus kan Gaius, 
1CO.1.15	ked lappun singkalan kan chikayu un bilunyagek chikayu si ngachenku. 
1CO.1.16	O, bilunyagek oyya cha Stephanas un simbyeɏyan, ngim lappun uchum si masmasmokku un bilunyagek. 
1CO.1.17	Ti chakampun un imbuulak kan Jesu Kristu un mambunyeg, ngim imbuulak kan siya un mangibyegbyega si bibiɏuʼn chameg mipanggop kan siya. Ked chakampun un useɏok chi kilalaing chi tagu un mangibyegbyega, ta siyad maawisan cha tagu latoyan Kristu si krus un siya mapakawalan cha byasuɏ taku.
1CO.1.18	Ha bibiɏuʼn chameg mipanggop si latoyan Jesu Kristu si krus, lappun simbila kan cha taguʼn mibyellu. Ngim kan chitakuʼn matagu gapu si lamatiyan taku, siya main-an chi pallakabyelin Apudyus un malagu kan chitaku. 
1CO.1.19	Ked hachi bo kalan chi liigiliʼn ugud Apudyus si awi un kalala,
1CO.1.19	“Yam-alok chi kilalaing cha mangkalaing si allaʼn pita,
1CO.1.19	ya ipailak un lappun simbin chi kilalaingcha.”
1CO.1.20	Ked lappun ituɏung chi kilalaing cha mangkalaing ya lan-acheɏ, ya ulay bo cha kasasallubyak si allaʼn pita. Ti impakpakaammun Apudyus un achipunla potgon cha kilalaing utla pita ti lappun simbila kan siya. 
1CO.1.21	Ti ha kilalaing Apudyus, achipunla palubusan cha tagu un mangwacha si mataguwancha gapu si kilalaingcha. Ti ha piola, matagu cha mamati si ugudla un ibyegbyegami, un lappun simbila si somsomok cha achipun mamati. 
1CO.1.22	Lappun bo simbila si somsomok cha Judio ti pioncha un awed mipailaʼn lakaskaschaaw si maluttuwaancha. Ya ulay bo cha Gentil, siya bò singsingtoncha kilalaing chi tagu. 
1CO.1.23	Ngim siyad ibyegbyegami latoyan Kristu si krus. Ked cha Judio, sasangngaonchaʼn chongɏon, ked cha Gentil, lappun simbila kan chicha. 
1CO.1.24	Ngim kan cha losan un chilutukan Apudyus un mantagula, Judio man willu Gentil, maawatancha losan un si Kristu un ibyegbyegami, siya mangitullongan si pallakabyelin Apudyus ya kilalaingla. 
1CO.1.25	Ti ha planun Apudyus ked mataguwan taku, ked lalallaing lu ha kilalaing cha tagu ulay kalan cha uchum un lappun simbila. Ked ha langkapsutan Apudyus un ha latoyan Jesu Kristu, un kalanchaʼn lappun simbila, siya bo langabyak Apudyus kan cha losan un lalaing.
1CO.1.26	Susulud, achipun taku otyan maliwatan chi kilasasaed taku si lanchutukan Apudyus kan chitaku, ti manmalu kan chitaku lalaing, langatu saedla willu alak chi byaklang. 
1CO.1.27	Ti pililiyan Apudyus cha kalaʼn cha taguʼn lappun simbila. Ti ha panggopla, ibibiinla cha taguʼn masmas-om si kilabyelincha ya kilalaingcha lu umaliʼn eɏgew. 
1CO.1.28	Ya pililiyala bo cha taguʼn labyabya ya maam-amsiw utla lubung, ta mangipain-ala un lappun simbin cha losan un potpotgon cha tagu. 
1CO.1.29	Taplu lappun tagu si mamaspasweɏ si sangwalan Apudyus. 
1CO.1.30	Ti si Apudyus chi langwa si lipatiyan taku kan Jesus Kristu, ked lambyalilola si Kristu siya leɏpuwan chi kilalaing taku. Mipagapu kan siya, maibilang taku un lalintog ya pummeɏkas taku ya ibilang Apudyus chitaku un lappun byasuɏla kan siya. 
1CO.1.31	Tuttuwa hachiʼn liigili un ugud Apudyus un kalala, “Losan un mamaspasweɏ, siya otyan ipasweɏla chi killingwan Apu Jesus.”
1CO.2.1	Susuludku, si ummaliyak utlat langibyegbyeg-an si ugud Apudyus, ammak impakaawat kan chikayu ked lappun iluseɏk si lachaɏom un ugud ya kilalaing un isun chi kilalaing cha uchum. 
1CO.2.2	Ti simsimmokku un iwalin cha losan un awed kan sakon, ta siyad itudtuchuk abus chi mipanggop kan Jesu Kristu, sinchumadlu latoyala si krus. 
1CO.2.3	Ked si illinggewak kan chikayu, gapu ta lakapsutak, lamaypayogpogak si ogyatku. 
1CO.2.4	Ked lappun iluseɏk si lachaɏom un ugud si lantudtuchuwak ya langibyegbyeg-ak si ugud un isun chi kilalaing cha tagu si allaʼn pita, ti ha Ispiritun Apudyus chi langichaɏan kan sakon gapu si pallakabyelinla. 
1CO.2.5	Ked ha pammatiyu, mipagapu si kilabyelin Apudyus, chakampun un mipagapu si kilalaing cha tagu.
1CO.2.6	Ngim achipunku kalan un lappun lachaɏom si mitudtuchu kan cha mamati, ti lu tudtuchuwanmi cha lootong chi pammaticha, lachaɏom chi mantutudtuchumi. Ngim chakampun un kilalaing cha tagu si allaʼn pita willu kilalaing cha langangatuʼn papangat, un mangkiged. 
1CO.2.7	Ti ha kilalaing Apudyus un ibyegbyegami, ked simsimmokla si chaampun chi lubung makwaan ta siya michayawan taku si umaliʼn eɏgew. Ngim achipunla impakaammu si tagu inggala si sala. 
1CO.2.8	Ngim cha losan un langangatuʼn turay si allaʼn pita, lappun pulus lakaawat si hachiʼn kilalaing Apudyus. Ti lu laawatancha, achipuncha impailansa kangatuwan un Apu taku. 
1CO.2.9	Ngim hachi latungpaɏan chi liigili un ugud Apudyus un kalala,
1CO.2.9	“Hachi achipun cha tagu intuntullong ya achipuncha chingchingngeɏ,
1CO.2.9	ya achipuncha laslasmok ked siya insasaggalan Apudyus un
1CO.2.9	para kan cha mangay-ayat kan siya.”
1CO.2.10	Ked cha achipun lipakaammu si awi, impatigammun Apudyus kan chitaku mipagapu si Ispiritula, ti ammula losan, ulay cha lachaɏom un mipanggop kan Apudyus. 
1CO.2.11	Ti lappun tagu si mangagammu si somsomok chi osaʼn tagu, ti abus siya sin-ammu ti siya sinsomsomok. Ked isula bo kan Apudyus un lappun mangagammu si somsomokla lalaksig si Ispiritula. 
1CO.2.12	Ked chitakuʼn mamati, chakampun un ispiritun chi lubung chi ilawat taku, ngim Ispiritu un lampeɏpu kan Apudyus, ta maawatan taku cha losan un illidchon Apudyus kan chitaku. 
1CO.2.13	Ked cha losan un itudtuchumi, chakampun un lampeɏpu si kilalaingmi, ngim lampeɏpu si Ispiritun Apudyus. Ked ipakaawatmi cha laispirituan un katuttuwaan kan cha tagula un inggewan chi Ispiritula.
1CO.2.14	Ngim ha taguʼn lappun chi Ispiritun Apudyus kan siya, achipunla maawat cha kabyeeɏan un mampeɏpu si Ispiritun Apudyus ti lappun simbila kan siya. Ti ha makaawat, abus cha taguʼn awechen chi Ispiritun Apudyus ti siya mangipakaawat. 
1CO.2.15	Ked ha taguʼn awechen chi Ispiritula, siya makailasin si kilabiɏu ya kilalawwing cha losan. Ngim ha taguʼn lappun chi Ispiritun Apudyus kan siya, ked achipunla maawatan chi somsomok chi mamati.
1CO.2.16	Ti liigili si ugud Apudyus un kalala,
1CO.2.16	“Silu sin-ammu si somsomok Apudyus?
1CO.2.16	Silu makatudtuchu kan siya?”
1CO.2.16	Ngim kan chitaku, alla somsomok Jesu Kristu ti awed chi Ispiritula kan chitaku.
1CO.3.1	Ngim susulud, achipun makwa un mantudtuchuwak kan chikayu un isun chi mantutudtuchuk kan cha lootong chi pammatila un ichaychaɏan chi Ispiritun Apudyus. Mantudtuchuwak kan chikayu un isun chi lailubungan un tagu ya isun cha alak un malluglugi un mamati kan Jesu Kristu. 
1CO.3.2	Ked hachi gapun chi achipunku langitudtuchuwan si lachaɏom kan chikayu, ti ha illinggewak utlat isuyu alak un sissiyan sumusususu, un achipun makagòeɏ si mangkot-ong un makan. Ked sissiya kayu si sala un isun cha alak un achipun makaawat si uchum. 
1CO.3.3	Ti sissiyan lailubungan kayu. Ti man-asiapos kayu ya man-asisubog kayu, ked gapu si kamatchiʼn kilasasaedyu siya mampaloklok un isuyu cha achipun mamati. 
1CO.3.4	Isun cha uchum un sakon kalu suɏutoncha, ked cha uchum si Apolos kalu bo suɏutoncha. Hachi mangilasilan un siyad tuɏachonyu cha ugalin cha achipun mamati.
1CO.3.5	Ti silu si Apollos? Kan silu si Paul un pin-ayu mansusubogen? Bubùulon chikami kan Apudyus un mansimsimbi kan siya si mamatiyanyu, ked kacha osa kan chikami koola ipakwan Apudyus kan siya. 
1CO.3.6	Ha miyaligela, sakon chi langimuɏa si bukeɏ, si Apollos chi lansibug, ngim si Apudyus chi lamachakeɏ. 
1CO.3.7	Ked ha langimuɏa ya pin-a malibog, chakampun un lapotpotogcha lu si Apudyus un mamachakeɏ. 
1CO.3.8	Lappun lansabyaliyan chi langimuɏa ya lalibsibug, ti man-isucha kan Apudyus, ked si umaliʼn eɏgew, gunggulaan Apudyus chi kacha osa sigun si killingwala. 
1CO.3.9	Ti chikami kan Apollos, mankadkadwa kami un mansimsimbi kan Apudyus. Ked chikayu isun cha pappayaw Apudyus un ipakawachila ya isuyu byeɏoy Apudyus un impapaudla kan chikami.
1CO.3.10	Gapu si kachegun Apudyus un illidchola kan sakon, isun chi lalaingak un lamaud si byeɏoy un laleman chi langisaachek, ked cha uchum un tagu, chicha isun chi mangituɏuy mampaud si hachiʼn illugik. Ngim kacha osa masapuɏʼn ammala leman chi in-ilolaʼn mampaud. 
1CO.3.11	Ti achipun makwa un sukatan chi ulay siluʼn tagu chi misaachen, siya abus si Jesu Kristu. 
1CO.3.12	Ked cha mangituɏuy mampaud, mansabsabyali in-iloncha. Ti cha uchum useɏoncha byalituk, gambyang ya cha mangkangila un byetu si mampauchencha si byeɏoy taplu bibiɏu ya mangkoscheɏ. Ngim cha uchum, useɏoncha kayu, guɏun ya chagammi. 
1CO.3.13	Ti ha mangulilan Kristu siya eɏgew un manguisala kan cha losan, hachi mangitullongan si kilaustuʼn chi killingwan chi kacha osa, ti ha mangipain-ala, isun chi soggola cha losan ta siya mangitullong si mallalayun ya mangkiged. 
1CO.3.14	Ked lu achipun masgob chi lapaud un ustu lisaachela, gunggulaan Apudyus chi lampaud. 
1CO.3.15	Ngim ha taguʼn masgob chi killingwala, achipun Apudyus gunggulaan siya. Matagu bò amin, ngim isun chi lailisi si apuy.
1CO.3.16	Ha achipunyu ammu un chikayu templon Apudyus ti bilumɏoy chi Ispiritula kan chikayu? 
1CO.3.17	Ked cha taguʼn manyam-an si templon Apudyus, yam-alon bod Apudyus siya. Ti laapudyusan chi templon Apudyus ked chikayuʼn mismu templola.
1CO.3.18	Ked, ilanyu ta achiyu tuntulliyan chi long-egyu. Lu awed kan chikayu mangibilang si long-egla un lalaing un mibyaseɏ si kilalaing cha achipun mamati, masapuɏ otyan un ipabyabyala somsomokla ta koola tuttuwaʼn kilalaing un mampeɏpu kan Apudyus, ulay lu amsiwon cha tagu. 
1CO.3.19	Ti lappun simbila kan Apudyus chi kilalaing chi lailubungan. Ti ha liigili si ugud Apudyus, kalala, “Ha useɏon Apudyus si mangɏogela kan cha taguʼn lalaing ked ha mismuʼn kilasikapcha.”
1CO.3.20	Ked ha osaʼn liigili, kalala bo, “Ammun Apudyus un ha somsomok cha mangkalaing un tagu ked lappun simbila.”
1CO.3.21	Ked lappun otyan mangipasinchayaw si tagu si kabyeeɏalaʼn koon. Ti illidchon Apudyus losan un mangkuwayu.
1CO.3.22	Ked ha katuttuwaan, ilaminla illidchon chikami un mansimbi kan chikayu, ti illidchola si Paul, Apollos, Peter, ha allaʼn lubung, biyeg kan otoy, si sala ya si umaliʼn eɏgew, losan ked mangkuwayu. 
1CO.3.23	Ti chikayu para kan Kristu, ked si Kristu para kan Apudyus.
1CO.4.1	Ibilangyu otyan chikamiʼn apostoles un bubùulon Jesu Kristu, ked impiyeɏn Apudyus kan chikami biyang un mangipatigammu si tuttuwaʼn chaampun mipatigammu inggala si sala. 
1CO.4.2	Ked masapuɏ un pasig mantegochen chi bubùulon si apula. 
1CO.4.3	Ked gapu ta bubùulolak kan Jesu Kristu, achipunku chongɏon cha manguisanyu kan sakon willu manguisan cha tagu si korti kan sakon. Ya achipunku kuison chi long-egku. 
1CO.4.4	Mampeɏkas chi somsomokku, ngim achipunla pion un ibyegaʼn lappun pulus byasuɏk. Ti Apudyus abus chi maligammu, ked mangamung siya un manguis kan sakon. 
1CO.4.5	Ked achi kayu manguis kan cha uchum inggala chumtong chi ustuʼn timpu. Ti siyad uuwayon taku mangulilan Apu takuʼn Jesu Kristu ta siya mangitokweɏ kan cha litataɏu un somsomok ya siya bo mangipakaammu si gegeɏaon chi somsomok.
1CO.4.6	Susulud, iluseɏk si Apollos ya long-egku si mansampaɏanyu, taplu man-acheɏ kayu kan chikami ta achiyu suplingon chi liigili un kalala, “Achiyu chog-an chi liigili.” Ked achiyu ipaspasweɏ chi osa si mangipabyabyaanyu si osa. 
1CO.4.7	Simma langibyegan langatngatu kayu lu cha uchum? Chakampun kamman un si Apudyus chi langatod si losan un awed kan chikayu? Ked puggey un mamaspasweɏ kayu un isun chi achipunyu kabyeeɏan cha awed kan chikayu?
1CO.4.8	Chikayuʼn iCorinth, wechewed cha kasapuɏanyu! Bummaklang kayu! Lambyalin kayu ari ked achipunyu chikami masapuɏ! Bibiɏu otyan lu tuttuwaʼn ari kayu taplu makaturay kami bo kan chikayu! 
1CO.4.9	Ti ha somsomokku, isun chi lambyalilon Apudyus chikami un apostoles kabyabyaan kan cha losan. Isumi lakodchongan un mapatoy, ti buyaon cha losan un tagu ya ulay cha angheles. 
1CO.4.10	Ked chikami, gapu kan Kristu, kalanchaʼn tuntu kami. Ngim chikayu, kalanyuʼn lalaing kayu si lamatiyanyu! Lakapsut kami, ngim chikayu mangkoscheɏ kayu losan! Am-amsiwon cha tagu chikami, ngim las-oman chikayu! 
1CO.4.11	Ulay si sala, mangkukuɏang kami si masapuɏmi un makan ya mailum. Ya lapispissay cha silupmi, ya pampaligatan chikami, ya lappun ustu si inggewanmi. 
1CO.4.12	Ked mauungeɏ kami bo un lumabbu si kasapuɏanmi. Ked lu maeɏwagen kami, iluwaluwanmi chicha. Ked ulay lu mapampaligatan kami, alu-alusanmi. 
1CO.4.13	Lu man-uguchencha chikami si lawwing, songbyatanmi si bibiɏu. Isumi luut un mibyellu, un lappun kasimbiyala si somsomok cha tagu.
1CO.4.14	Chakampun un siyad maluɏatak kan chikayu ta mabiilan kayu, ngim byegbyegaak chikayu un isun cha aalakku un tagtagopok. 
1CO.4.15	Ti ulay lu kalibu-libu cha mangayyuwan si biyegyu kan Jesus Kristu, sakon abus chi pallakaamayu. Ti si lamatiyanyu kan Kristu, lambyalilak un amayu mipagapu si langibyegbyeg-ak si bibiɏuʼn chameg kan chikayu. 
1CO.4.16	Ked chawatok kan chikayu ta tuɏachonyu sakon. 
1CO.4.17	Ked hachi langibuulak kan Timothy utlat, un imbilangkuʼn tagtagopok un alakku ya mantegod un alak kan Apu taku. Ked ipasomsomokla kan chikayu mangkokopyak un maluɏut kan Jesus Kristu, siya itudtuchuk kan cha losan un mamati si kaili-ili un ummoyak.
1CO.4.18	Awed cha uchum un leɏastug kan chikayu un kalancha pun lu achipulak umali manggeggakay kan chikayu. 
1CO.4.19	Ngim lu ipalubus Apudyus, achipun mabyeyeg ked umaliyak utlat. Ked hachi mangagammuwak kan cha halat un mamaspasweɏ, lu awed tuwa kabyeeɏancha willu ha tupokcha gey chi abus un man-uguugud. 
1CO.4.20	Ti ha Mampangatan Apudyus, chakampun si mipanggop si ug-uggud taku ngim pallakabyelin Apudyus si biyeg taku. 
1CO.4.21	Ked himma un-ulloyonyu? Lu umaliyak, om-omeɏak chikayu si bumaɏuwanyu, willu ipailak chi ayatku ya sayakawku? Awed kan chikayu un mampili!
1CO.5.1	Awed chi chingngeɏk un makmakwa utlat un keɏwingan, ti ulay cha achipun mamati, lappun kokòoncha si kamatlat. Ti chingngeɏk un awed kalu osa kan chikayu un pillosla pidwaʼn asawan amala. 
1CO.5.2	Ked sissiya un ilaslastugyu kilabiɏuyu? Ked bumain kayu otyan ked peɏyawonyu siya si gimungyu. 
1CO.5.3+1CO.5.4	Ulay lu lappulak utlat, isun chi awechak kan chikayu ti sosomkok chikayu. Ked gapu ta isun chi awechak kan chikayu, ya mipagapu bo si kalobbongak un illidchon Apu takuʼn Jesus, lagamputku chilusa chi halat un langwa si katchi. Ked lu magimung kayu, un isun chi lakagimungak kan chikayu si ispiritu, mipagapu si pallakabyelin Apu takuʼn Jesus Kristu un awed kan chitaku un mamati: 
1CO.5.5	Ipuɏangyu hachiʼn leɏaki kan Satalas
1CO.5.6	Ked ha ilaslastugyu un chikayu ga ustu, achipun kayu ustu. Ti ammuyu mit cha hachiʼn ugud un kalala, “Lu mikamos chi akit un yeast si arina, paboteɏola losan.” 
1CO.5.7	Masapuɏʼn kaalonyu halat un chachaan un isun chi yeast, un byasuɏ, taplu kasin kayu machuɏsan kan Apudyus, ti katchi masapuɏ kan chikayuʼn lamati kan Jesu Kristu. Ti si Kristu lamayed kan chitaku, un isun chi keɏliluʼn lichatun kan Apudyus si timpun chi hachiʼn Piyastaʼn Mammammokan.
1CO.5.8	Ked si salaʼn mataguwan taku, man-awichen taku otyan cha losan un lawwing un pin-a taku koon. Ked ipapati taku un mangwa si ustu, ya popotpotan taku chi katuttuwaan.
1CO.5.9	Ha osaʼn suɏatku kan chikayu, imbyegak un achi kayu makabibiɏun kan cha taguʼn kachechegchegas.
1CO.5.10	Ngim achipunku kalan un achi kayu makabibiɏun kan cha achipun mamati, un kachechegchegas willu maagum willu akkawan willu cha malaychayaw si silan-apudyus. Ti ma in-ilola lu achipun kayu makabibiɏun, achi kappay masapuɏʼn telanyu allaʼn lubung! 
1CO.5.11	Ngim ha piok un kalan, achi kayu otyan mikama kan cha mangibyega un mamaticha ked siyad pin-acha koon cha lawwing un isun chi makachegchegas, maagum, malaychayaw si silan-apudyus, lakiyap, kabubuuk ya akkawan. Ulay kakan achi kayu miyubung kan chicha.
1CO.5.12+1CO.5.13	Ti lappun mit biyang taku un manguis kan cha chakampun un kadwa takuʼn mamati, ti kiged Apudyus un manguis ya malusa kan chicha. Ngim chitakuʼn mamati, kalobbongan taku un manguis kan cha kadwa takuʼn pin-a makagimung. Ti ha liigili un ugud Apudyus, kalala, “Peɏyawonyu lawwing chi pin-ala koon kan chikayuʼn pin-a manchetchetong.”
1CO.6.1	Lu awatlaʼn awed mansusubogenyu un mamati, pakayuggey umoy manchichilliɏum si kuis un achipun mamati ked chakampun kan cha susuludyuʼn mamati cha ayanyu ta chicha otyan chi mangilintog? 
1CO.6.2	Ha achipunyu ammu un chitakuʼn tagun Apudyus, mipati taku kan Kristu un manguis kan cha losan un tagu si allaʼn pita si umaliʼn eɏgew? Ked lu mipati taku makakuis kan cha losan un tagu si allaʼn pita, ha achipunyu kamman kalobbongan un mangilintog si paat un byaleg un achipunyu langkillaawatan?
1CO.6.3	Ha achipunyu ammu un ipati taku kuison cha angheles si umaliʼn eɏgew? Ked lu kabyeeɏan taku cha katchi, sinchumadlu cha palikut si allaʼn biyeg! 
1CO.6.4	Ked lu awed palikutyu, payuggey iyoy kan cha kuis un achipun mamati un lappun kalobbonganchaʼn mangilintog kan chikayuʼn mamati?
1CO.6.5	Kabibiin cha kamatchi! Ha lappun kamman ossaan kan chikayuʼn mamati si laangsan un ammula mangilintog si palikutyu? 
1CO.6.6	Ked puggey un ingkayu manchichilliɏum kan cha achipun mamati, ta chicha mangilintog kan chikayu!
1CO.6.7	Ha lait un manchichilliɏumanyu, siya mangipaila un laaabyak chi pammatiyu. Ha chakampun kamman si un-ulloy chi alusanyu un uyungancha chikayu ya sallutan chikayu, lu ha manchichilliɏum kayu? 
1CO.6.8	Ngim chakampun, ti man-asiuyung kayu ya man-asisallut kayu, ked ipatiyu bo cha susuludyuʼn mamati.
1CO.6.9	Ha achipunyu kamman ammu un cha mangwa si iluuyung, achipuncha mipati si Mampangatan Apudyus? Ked ilanyu ta achiyu tuntulliyan chi long-egyu, ti losan un mamangwa si kilagatkat un kopya, cha malaychayaw si silan-apudyus, ulay cha kachechegchegas, cha leɏakiʼn mabyayachen willu cha leɏakiʼn kaob-obogcha asinleɏakicha ya cha byebyaiʼn kaob-obogcha asinbyebyaicha, 
1CO.6.10	cha akkawan, cha laagum, cha kabubuuk, cha lakiyap, ya cha leɏastug, achipun cha mipati si Mampangatan Apudyus. 
1CO.6.11	Ked kamatchi ugalin cha uchum kan chikayu si sin-eɏgew. Ngim si sala, lachuɏsan kayu kan cha losan un byasuɏyu, ya pileɏkas Apudyus chikayu un mantagula, ked gapu si killingwan Apu Jesu Kristu ya pallakabyelin chi Ispiritun Apudyus, mibilang kayu lappun byasuɏla kan Apudyus.
1CO.6.12	Lu awatlaʼn awed mangibyega un makwa kaluʼn koola cha losan un piola ti chakampun si chachaan un lintog chi matungpeɏ si sala. O, ngim ulay kamatchi awed cha makwa un ulay ipalubus Apudyus, lappun mituɏungla ti yumamyam-an. Ked ulay lu makwaʼn kook cha losan un piok, achipunku koon ti lu umingsa long-egku, achipunku maiyattom. 
1CO.6.13	Ked lu awatlaʼn awed mangibyega, “Ha makan, killingwan Apudyus un maplokan chi buwang, ked ha buwang, lakwa si inggewan cha makan.” O, siya. Ngim gumatong cha manyam-alan Apudyus kan cha losan. Ngim ha long-eg taku achipun lakwa si mangwaan kan cha kilagatkat un kopya. Ti ha long-eg, lakwa un mansimbi kan Apu Jesu Kristu un siya mangayyuwan si allaʼn long-eg. 
1CO.6.14	Ti ulay lu matoy chi long-eg taku, taguwon bo Apudyus gapu si pallakabyelinla un isun chi lalaguwala kan Apu takuʼn Jesu Kristu.
1CO.6.15	Lappun kamman ammuyu un ha long-eg taku un mamati ked chogan chi long-eg Kristu? Ked makwa kamman un michoga long-eg Kristu si long-eg chi puta? Achipun! 
1CO.6.16	Ha lappun kamman ammuyu un ha taguʼn pin-a makaob-obog si puta, ked lambyalincha ossaan un long-eg? Ti ha imbyegan chi liigili un ugud Apudyus kalala, “Ha chuwa mambyalin ossaan un long-eg.”
1CO.6.17	Ngim ha taguʼn ititipugla angosla kan Apu Jesus, lambyalincha ossaan si Ispiritu.
1CO.6.18	Ked lu katchi, achi kayu makaob-obog si chakampun un asawayu. Ha uchum un byasuɏ, achipunla yam-alon chi long-eg. Ngim cha losan un pin-a makaob-obog si chakampun un asawala, ked byasuɏ manyam-an si long-egla. 
1CO.6.19	Achipunyu kamman ammu un ha long-eg taku ked templon chi Ispiritun Apudyus un illidchola ta inggew kan chitaku? Ked chakampun un chitaku singkuwa si allaʼn long-eg taku ti uwan Apudyus, 
1CO.6.20	ti lapotog chi langngilala. Ked masapuɏʼn useɏon taku long-eg taku si michayawala.
1CO.7.1	Sala malongbyatak kan cha ilimusyu si laluɏatanyu kan sakon. Mipanggop si as-asawa, lu achipun mangasawa osaʼn tagu, ustu mit. 
1CO.7.2	Ngim gapu ta achu lakabyasuɏ un pin-a makaob-obog si chakampun un asawacha, un-ulloy lu kacha osaʼn leɏaki ya byebyai awed asawala taplu lappun maawisanyu un makabyasuɏan. 
1CO.7.3	Ked ha leɏaki un langasawa, masapuɏʼn ipiyeɏla long-eglaʼn ustu-ustu si asawala. Ulay bo asawalaʼn byebyai, masapuɏ boʼn ipiyeɏla long-eglaʼn ustu-ustu si asawala, taplu lagalaschaʼn man-asawa. 
1CO.7.4	Ti ha byebyai un langasawa, chakampun un siya singkuwa si long-egla gapu ta uwan chi asawala. Ya isula bo si leɏaki, chakampun bo un siya singkuwa si long-egla ti uwan bo chi asawala.
1CO.7.5	Ked chikayuʼn man-as-asawa, achipun makwa un iyachiyu long-egyu si asawayu, lalaksig lu lantuɏagenyu si malluwaluwanyu. Ked lu magamput chi eɏgew un lantuɏagenyu, ituɏuyyu bo kachawiyanyuʼn man-asawa taplu achipun kayu masulisug kan Satalas un mangwa si byasuɏ. 
1CO.7.6	Ha mangibyeg-ak si alla ta ammuwonyu un ipalubusku mangasawa, ngim chakampun un bilin. 
1CO.7.7	Ti piok otyan lu makwa un tuɏachonyu sakon un achipun mangasawa. Ngim ammuk un chakampun un man-iisu taku, ti langkangkalasi kabyeeɏan taku un illidchon Apudyus.
1CO.7.8	Chikayuʼn chaampun mangasawa ya labyaɏu. Un-ulloy chi achi kayu mangas-asawa un isuk. 
1CO.7.9	Ngim lu achipun kayu makaiyattom, mangasawa kayu. Ti un-ulloy chi mangasawa kayu lu maligligatan kayu un mangiyaattom si pion chi long-egyu.
1CO.7.10	Chikayuʼn langasawa, alla bilinku kan chikayu ngim chakampun si somsomokku lampeɏpuwala ti si Apu Jesus. Ha byebyai achipun makwa un ichangala asawala.
1CO.7.11	Ngim lu makaichang, masapuɏʼn achipun kasin mangasawa willu mangulin kan asawala. Ked isula bo si leɏaki, masapuɏʼn achipunla bo ichangan chi asawala.
1CO.7.12+1CO.7.13	Chikayu boʼn langasawa un chaampun mamati asawayu, alliya ibyegak kan chikayu chakampun un bilin Apu Jesus ti leɏpu si uwak un somsomok. Ulay achipun lamati asawan chi osa, lu piolaʼn mikabyeɏoy kan siya, masapuɏʼn achipunla ichangan. 
1CO.7.14	Ked ulay achipun lamati leɏakiʼn asawan chi osa, ibilang Apudyus siya un lapapeɏkas gapu si pammatin asawala. Lu chakampun un katchi, ha aalakcha, isucha cha aalak cha achipun mamati. Ngim ha katuttuwaan, imbilang bo Apudyus chicha si sala un aalak cha mamati.
1CO.7.15	Ngim lu awatlaʼn pion cha achipun mamati un ichangan chi asawachaʼn mamati, makwa. Ked siyad mibilang un lawaya ha mamati un asawala. Kamatchi makwa ti pion Apudyus un mallin-awa taku si allaʼn mataguwan taku. 
1CO.7.16	Ti chikayuʼn mamati, ma in-ilonyun mangammu lu matagu asawayuʼn achipun mamati, ulay lu achipun chikayu ichangan.
1CO.7.17	Kacha osaʼn mamati, masapuɏ otyan un ituɏuyla kilasasaedla si lamatiyala, ti hachi illidchon Apu Jesus kan siya. Kamatchi bo ibilinku kan cha losan un mamati un pin-a manchetchetong si kaili-ili. 
1CO.7.18	Lu awatlaʼn lasogyatan chi osaʼn leɏaki si langayagen Apudyus kan siya, chakampun un masapuɏʼn singtola makaalan chi sogyatla. Ked lu achipun lasogyatan si langayagen Apudyus, chakampun bo un masapuɏʼn mampasogyat. 
1CO.7.19	Ti intalu, ulay lasogyatan willu achipun, ti chakampun si hachi lapotog. Ti siyad lapotog chi tumuttuwaan taku si bilin Apudyus. 
1CO.7.20	Ked ulay lu silu kilasasaed chi osaʼn tagu si langayagen Apudyus, chakampun un masapuɏʼn obsola si sala. 
1CO.7.21	Ked lu awatlaʼn musassuka si langayagen Apudyus kan sika, intalu lu ituɏutuɏuyluʼn mammusassu. Ngim lu mipalubus chi mawayaam si kilamusassum, ustu mit lu makwa. 
1CO.7.22	Ti ha musassu si langayagen chi Apu, ked mambyalin lawaya un tagula. Isula bo si taguʼn lawaya si langayagen Kristu, mambyalin siya musassun Kristu. 
1CO.7.23	Amod chi lambyayed Kristu kan chikayu, ked chakampun otyan un mambyalin kayu musassun cha tagu. 
1CO.7.24	Ked susulud, lu silu kilasasaedyu si langayagen Apudyus kan chikayu un mamati, ituɏutuɏuyyu un tumitimpuyug kan Apudyus.
1CO.7.25	Lu mipanggop kan cha allaʼn chaampun mangasawa, lappun ibilinku kan chikayu un lampeɏpu kan Apu Jesus, ngim gapu si kachegula kan sakon makwaʼn mantegochak un mangibyega si kasomsomkak. 
1CO.7.26	Ha somsomokku, gapu kan cha ligat si salaʼn timpu un-ulloy lu sissiya kayu si kasasaedyu. 
1CO.7.27	Ngim chikayu un lilaus langasawa, achiyu ichangan chi asawayu. Ngim chikayu un chaampun mangasawa, un-ulloy chi achi kayu mansingit si asaw-onyu. 
1CO.7.28	Ngim lu mangasawa kayu, chakampun si makabyasuɏ kayu. Chakampun si makabyasuɏ byebyeɏasang lu mangasawa. Ngim ibyegak un un-ulloy lu achi kayu mangasawa, ti piok un milisi kayu si achu un ligligat si allaʼn biyeg un laklak-amon cha man-asawa.
1CO.7.29	Susulud, ha piok un ibyega, chakampun un mabyeyeg chi inggewan taku si allaʼn pita. Ked chikayuʼn leɏaki un alla asawala, ipapatiyu otyan un mansimbi kan Apudyus un isun chi lappun asawala. 
1CO.7.30	Ked chikayu un malomchom isun otyan chi achipun kayu malomchom ya chikayu un lagalas isun otyan bo chi achipun kayu manggalagalas. Ya ulay bo chikayuʼn mangngila un awed cha kukkuwala, ilanyu ta chakampun otya un ha lingin-anyu sosomkonyu. 
1CO.7.31	Ya ulay silu kilasasaedyu willu biyangyu si allaʼn pita si sala, byebyeanyu cha hachi ti achipun mabyeyeg ked gumatong chi alungus cha losan.
1CO.7.32	Ha piok lappun otyan manchanchalagenyu. Ha leɏakiʼn lappun asawala, lawaya un mangwa si losan un mampagalas kan Apudyus, ti lappun uchum si somsomsomkola. 
1CO.7.33	Ngim ha leɏaki un alla asawala, lappun uchum si somsomsomkola lu achi mipanggop si mataguwan si allaʼn pita ya gumalasan asawala, 
1CO.7.34	ked isun chi lagodwa somsomokla. Ked ulay bo byebyai un lappun asawala, lappun uchum si somsomkola lu achi mansimbi kan Apu Jesus, ti siyad piola ichatunla losan un long-egla ya somsomokla kan Apudyus. Ngim ha byebyai un alla asawala, achu somsomkola mipanggop si mataguwala si allaʼn pita ya gumalasan asawala. 
1CO.7.35	Ha mangibyeg-ak si alla, chakampun si ipalitku un mangasawa kayu, ngim abus chi bumaɏuwanyu otyan. Piok un ustu-ustu cha koonyu ya lawaya kayu un mansimbi kan Apudyus un lappun malaktak kan chikayu.
1CO.7.36	Ngim lu mipanggop kan cha lantuɏeg un man-asawa, ked gapu kan cha ligat si allaʼn pita simsimmokcha un olatoncha, ustu mit. Ngim lu achipuncha makaiyattom si long-egcha, ked kasincha somsomkon un man-asawacha, chakampun un byasuɏ lu man-asawacha. 
1CO.7.37	Ngim lu awed leɏakiʼn lakatuɏeg un mangasawa, ngim makwalaʼn miyattom chi liklala un lappun mangipalit kan siya ked simsimmokla un achipun masapuɏ un mangasawa, un-ulloy chi kamatchi. 
1CO.7.38	Bibiɏu mangasawa, ngim un-ulloy chi achipun.
1CO.7.39	Ha byebyai un alla asawala, achipun makwa un ichangala asawala ked kasin mangasawa. Ngim lu matoy chi asawala, makwa un kasin mangasawa si piola, ngim masapuɏʼn siyad asaw-ola mamati kan Apu Jesus. 
1CO.7.40	Ngim ha somsomokku, un-ulloy chi achipun kasin mangasawa. Ammuk un mitimbuɏuy chi somsomokku si Ispiritun Apudyus.
1CO.8.1	Allaya ibyegak kan chikayu mipanggop si mangalan si makan un liyatang si silan-apudyus. Tuttuwa mibyegbyega un alla losan ammu taku. Ngim an-allechen taku, ti ha ammu taku kagga mangichaɏan si tumangsitan chi somsomok taku. Ngim ha ayat pakoskoscheɏola pammati taku losan. 
1CO.8.2	Ti ha taguʼn mamas-om si long-egla un achu kalu ammula, hachi mangipaila un tuttuwaʼn kuɏang chi ammula. 
1CO.8.3	Ngim ha taguʼn mangay-ayat kan Apudyus ked ibilang Apudyus un tagula siya.
1CO.8.4	Lu mipanggop si mangalan si makan un liyatang si silan-apudyus: Ammu taku un chakampun si tuttuwaʼn Apudyus, ti ammu taku un ossaan si Apudyus. 
1CO.8.5	Ti ulay lu achu cha kalanchaʼn apudyus ud langit willu utla pita ked tuttuwaʼn achu cha apudyus ya achu cha ap-apu, 
1CO.8.6	ngim kan chitaku, ossaan si Apudyus. Siya Ama taku un langwa kan cha losan ya siya gapun chi allaʼn mataguwan taku. Ya ossaan bo Apu taku un Siya si Jesu Kristu, ked mipagapu kan siya lakwa cha allaʼn losan ya matagu taku ing-inggala.
1CO.8.7	Ngim achipun cha losan un tagu ammu allaʼn katuttuwaan. Awed cha uchum un tagu un piliingsacha un manchayaw kan cha silan-apudyus, ked lu kaloncha makan un liyatang si silan-apudyus, kalancha lu killancha kalon cha silan-apudyus. Gapu ta lakapsut chi somsomokcha, makabyasuɏcha kan Apudyus lu kaloncha. 
1CO.8.8	Ngim ha katuttuwaan, chakampun un makan chi mampabiɏuwan Apudyus kan chitaku. Ti lappun kalala kan Apudyus ulay kalon taku willu achipun, ti lappun ituɏung chi makan ya lappun bo yam-alola si pammati.
1CO.8.9	Ngim masapuɏʼn an-allechen taku kilawaya taku ta achipun cha kadwa taku makabyasuɏan un lakapsut chi pammatila. 
1CO.8.10	Ta lu awatla un sika alla ammula, ked manga-manganka si chaɏom chi templon cha silan-apudyus. Lu itullong chika si osaʼn tagu un lakapsut chi somsomokla, siya maay-ayan chi somsomokla un makakan si makan un liyatang kan cha silan-apudyus. 
1CO.8.11	Ked gapu si achuʼn ammum, mayam-an chi suludluʼn lakapsut chi somsomokla un langkatoyan Jesu Kristu byasuɏla. 
1CO.8.12	Ked lu makabyasuɏka si suludlu un lakapsut chi pammatila ya am-amchom saktan chi lakapsut un somsomokla, makabyasuɏka kan Kristu. 
1CO.8.13	Ked lu siyad makabyasuɏan chi suludku mangalak si makan un liyatang si silan-apudyus, iyageykuʼn mangan kan cha kamatchi taplu achipun makabyasuɏ suludku.
1CO.9.1	Ha chakampun un lawayaak? Sakon si Paul, un osaʼn apostoles Apu takuʼn Jesus, ti illilak siya. Ked chikayuʼn mamati utlat, chikayu bungan chi kawachik kan Apu taku. 
1CO.9.2	Ked ulay lu achipulak ibilang un apostoles kan cha uchum un tagu, ibilangak otyan kan chikayu ti ha lamatiyanyu kan siya bungan chi kila-apostolesku.
1CO.9.3	Ked allaya songbyatku kan cha mangim-imus si kila-apostolesku. 
1CO.9.4	Ha lappun kamman kalobbongak un mapakalan ya mapailuman gapu si allaʼn kawachik? 
1CO.9.5	Ked lappun kamman kalobbongak un mangiyaw-awit kan asawak si losan un ayak, un isun chi mangkokopyan cha uchum un apostoles, ya cha susulud Apu takuʼn Jesus ya si Peter? 
1CO.9.6	Willu abus kami kan Bernabe masapuɏʼn mangkawachi un lappun kalobbonganmiʼn maidchen si kasapuɏanmi?
1CO.9.7	Somsomkonyu cha alla, awed kamma illilayu si suɏchachu un siya mamayed si gastuwola si kilasuɏchachula? Willu awed kamma kauuma un mammuɏa ked achipunla kalon chi bungan cha immuɏala? Willu awed kamma mangay-ayyuwan un mipalit un umilum si gatas cha ay-ayyuwalala? 
1CO.9.8	Ked chakampun un abus cha alla inyaligku un mambyeseɏan si kamatchi, ti kamatchi bo kalan chi Lintog. 
1CO.9.9	Ti liigili si lintog Moses, kalala, “Achiyu bunguton chi tupok chi byaka un man-ilikonyu taplu makwa un mangan lu piola.”
1CO.9.10	Chakampun, ti chitakuʼn tagu piolaʼn uguchon. Somsomkonyu, ulay cha manchelok willu man-ali, lamlamaonchaʼn awed chi awatonchaʼn buwacha si bungan chi kawachicha. 
1CO.9.11	Ked isula bo kan chikami, chikami langimuɏa si ugud Apudyus kan chikayu ta makatagu kayu kan siya, ked chakampun un lawwing lu apitonmi cha kasapuɏanmi un siya ikatagumi si sala. 
1CO.9.12	Ta lu kalobbongan cha uchum un langibyegbyega kan chikayu, singkumaɏu bò amin kan chikami?
1CO.9.12	Ngim achipunmi iluseɏ kalobbonganmi. Ilalu-alusanmi siluʼn ligat taplu lappun malipod si mibyegbyeg-an chi Bibiɏuʼn Chameg mipanggop kan Kristu. 
1CO.9.13	Ha achipunyu ammu un cha mangkawachi si templo mampeɏpu si templo kaloncha ya cha mansimsimbi si chachattulan, makabingaycha si losan un maichatun kan Apudyus? 
1CO.9.14	Ked isula bo kan cha mangibyegbyega si Bibiɏuʼn Chameg, ti imbilin Apu takuʼn Jesus un lappun uchum si mangeancha si mataguwancha lu achi abus chi kawachicha.
1CO.9.15	Ngim achipunku iluseɏ cha hachiʼn kalobbongak ya achipunku bò isuɏat ta maatod kan sakon cha alla. Un-ulloy chi matoyak lu makaan chi kalobbongak un mangibyegbyega un siya ipaspasweɏk? 
1CO.9.16	Ked lappun kalobbongak un mangilastug si mangibyegbyeg-ak si Bibiɏuʼn Chameg, ti piliyeɏla sakon un mangibyegbyega. Ked kadcheguwak lu achipunku ibyegbyega! 
1CO.9.17	Lu sakon chi lamili si kawachik, makwa un chawatok chi tangchenku. Ngim gapu ta si Apudyus chi langipiyeɏ kan sakon, kook bo amin un lappun somsomokku un matangchalan. 
1CO.9.18	Ked himma tangchenku lù? Siyad tangchenku galasku un mangibyegbyega si Bibiɏuʼn Chameg un libli, achipunku iluseɏ kalobbongak un mangibyegbyega si Bibiɏuʼn Chameg.
1CO.9.19	Ti ulay lu lawayaak un lappun simmusassu kan sakon. Lambyalilok chi long-egku musassun cha losan un tagu taplu achu otyan cha maawisku. 
1CO.9.20	Ta lu Judio cha mambyegbyeg-ak, itachunku si kachawiyan cha Judio taplu achu maawisku kan chicha. Ked ulay lu achipunku tuttuwaon chi lintog, tuttuwaok bo taplu maawisku chicha un mamati kan Jesu Kristu. 
1CO.9.21	Ked isula bo lu mambyegbyegaak kan cha Gentil, ked iwalinku lintog Moses ta itachunku si kachawiyancha taplu achu bo cha maawisku kan chicha. Ngim achipunku kalan un achipunku tuttuwaon chi lintog Apudyus, ti sissiyan suɏusuɏutok chi lintog Kristu. 
1CO.9.22	Isula bo lu byegbyegaak cha lakapsut chi pammaticha, lambyalilak lakapsut un isucha taplu maawisku chicha. Si losan un pamuspusan, itachunku si kachawiyan cha ulay silu kalasichaʼn tagu taplu matagu cha uchum. 
1CO.9.23	Kook cha alla losan gapu ta piok un mibyegbyega Bibiɏuʼn Chameg, taplu miitkomak mabinchisyulan.
1CO.9.24	Iyaligku allaʼn lamatiyan taku un todtodchak. Ti ammu taku un lu awed todtodchak, ipapatin cha losan chi kabyeeɏanchaʼn makatodtodchak ta mangɏogcha, ngim ossaan chi mangɏog un magunggulaan. Ked chitakuʼn mamati, kamatchi otyan cha koon taku un mangipapati si pammati taku taplu maaɏa taku gunggula taku.
1CO.9.25	Ngim masapuɏʼn iyagey taku cha losan un mampakapsut si pammati taku, un isun chi mangkokopyan cha pin-a makakunkuntis. Ti chicha, ammancha disiplilaon ya ileɏam chi long-egcha ti pionchaʼn maaɏa gunggula. Ngim ha gunggula un maaɏacha, mallasu mayam-alala.
1CO.9.26	Ked ha kook, sosomkok kan ipapuutku ta mangɏogak un isun chi makatodtodchak. Ya isuk bo osaʼn makasansantuk un tatanchaalak ta achi mikawas chi santukku. 
1CO.9.27	Ked ha kook bo, iyaattomku cha pion chi long-egku ti chakampun un hachi cha potgok, ta lu mambyegbyegaak kan cha uchum si mataguwancha, achipulak miwalin.
1CO.10.1	Susulud, piok un somsomkonyu cha lakwa kan cha hachiʼn aappu taku si awi si langipuyutan Moses kan chicha. Si hachi, tilalikchungan chi libuu chicha un siya inyalan Apudyus un mangipuyut kan chicha si ayancha. Ked mallin-awacha si lalidchaɏalancha si gawan chi kalanchaʼn Mancheɏaeg un Byeybyey.
1CO.10.2	Ked cha hachiʼn aappu taku, isucha labunyagen si hachiʼn libuu ya hachiʼn byeybyey ti tummuttuwacha kan Moses. 
1CO.10.3	Ya losancha pin-a killan chi tilapay un illodcheg Apudyus, un kalanchaʼn manna,
1CO.10.4	ya ililumcha bo hachiʼn chelum un pileɏoswan Apudyus si byetu.
1CO.10.5	Ngim ulay lu katchi, achipun las-om si Apudyus kan cha kaachuwan kan chicha. Ked chilusala chicha, ot hachi langkakatoyancha si lugeɏ un lappun ummili.
1CO.10.6	Ked cha hachiʼn losan un laklakwa, siya man-achaɏan taku otyan ta achipun taku maawis un mangwa si lawwing un isun cha aappu taku si awi,
1CO.10.7	ya achi taku manchaychayaw kan cha silan-apudyus un isun cha killingwan cha uchum kan chicha. Ti ha liigili un killingwacha, kalala, “Ummaammuy cha taguʼn langa-langan ya ummilu-ilum si hachiʼn inyatangcha si silan-apudyus, ya lalagsaglicha bo.”
1CO.10.8	Achipun taku otyan makaob-obog kan cha chakampun un asawa taku un isun cha killingwan cha uchum kan chicha. Ti si langwaan cha uchum si kamatchi, latoy cha chuwampuɏu ya tiɏullibuʼn tagu si ossaan un eɏgew. 
1CO.10.9	Ked achipun taku mangin-in-an si Apudyus, un isun cha killingwan cha uchum kan chicha ot kintob cha uɏog chicha ot latoycha.
1CO.10.10	Ya achipun taku otyan umingu-inguk, un isun cha killingwan cha uchum kan chicha, ot pilatoy chi anghel chicha.
1CO.10.11	Lakwa losan cha kamatchi ta mansampaɏan taku, ked liigilicha bo ta man-achaɏan takuʼn matattagu si sala, ti allà akit un alungus cha losan. 
1CO.10.12	Ked losan un mangibyegaʼn lapigsa pammatila, masapuɏʼn man-alled ta achi makabyasuɏ. 
1CO.10.13	Ked maawatanyu otyan un losan un masulisugen makabyasuɏan, gagangayla un mipachas cha losan un tagu. Ngim mantegochen si Apudyus, ked ingkarilaʼn achipunla ipalubus un masulisug taku si achipun taku makaya. Lu masulisug taku, siya mangidchela si kilakoscheɏ taku un mangiyattom ta awed in-ilon taku un mangilisi si sallut Satalas.
1CO.10.14	Ked susulud un ay-ayatok, man-awichenyu palagchaychayaw si silan-apudyus. 
1CO.10.15	Ammuk un laangsan kayu, ked somsomkonyu otyan cha allayaʼn ibyegak. 
1CO.10.16	Somsomkon taku cha alla, lu makakan taku si tilapay un Mammammokan kan Apu Jesu Kristu, losan taku manyaman kan Apudyus, milak-am taku si binchisyun ked lu makailum taku si byeyas un siya mitimbuɏuyan taku si libukbukan chi chaɏan Jesu Kristu ked siya machuɏsan cha byasuɏ taku. Ked hachi boʼn makan un pilakalong-egla, lu lapispis-ig ya lakakan taku, hachi bo mangibyega un lipati taku si latoyala si krus. 
1CO.10.17	Gapu ta os-ossaan chi tilapay un si Jesus, ked ulay lu achu taku, isu taku os-ossaan un long-eg mipagapu si os-ossaan un kalon taku.
1CO.10.18	Somsomkonyu cha Israelitas. Lu makakancha si hachi un lichatun kan Apudyus, siya mangipaila un mipaticha bo lakachaychayaw kan siya. 
1CO.10.19	Himma piok un ibyega, ha latattagu kamma silan-apudyus un chaychayawoncha, ya awed kamman lansabyaliyan cha liyatang kan chicha ya uchum un makan? 
1CO.10.20	Lappun, ngim tuttuwaʼn cha iyat-atang cha achipun mamati kan cha silan-apudyus, chakampun kan Apudyus chi mangichatulancha ngim cha aɏan. Ked issak un makatimpuyug kayu si aɏan. 
1CO.10.21	Ti achipun makwa un makakan kayu ya makailum kayu si hachiʼn Mammammokan si latoyan Apu Jesus lu makakan kayu ya makailum kayu bo kan cha manchayaw si aɏan. 
1CO.10.22	Ha mangwa kayu si mangimulan Apudyus? Ya lakoskoscheɏ kayu kamman lu siya?
1CO.10.23	Lu awatlaʼn awed cha mangibyega un, “Lawayaak un mangwa si byaɏanglaʼn piok.” Tuttuwaʼn lawayaan taku, ngim achipun michaɏan cha losan un koon taku si bumaɏuwan taku ya achipun bo mampakoscheɏ si pammatin cha kadwa taku. 
1CO.10.24	Ked ha koon taku otyan, kacha osa somsomkola bumaɏuwan cha bubuɏunla un chakampun un abus chi bumaɏuwan chi long-egla.
1CO.10.25	Makwa un kalonyu cha losan un mangin-an un ischa si mekit un lappun im-imus, ta achi maallilaw cha somsomokyu. 
1CO.10.26	Ti kalan chi ugud Apudyus, “Cha losan un awed utla pita, uwan Apudyus ti killingwala.”
1CO.10.27	Lu ayagen chikayu kan cha achipun mamati un makakan kan chicha, ingkayu lu pionyu, ked losan un ichuslugcha, kalonyu un lappun im-imus lu liiyatang willu achipun, ta bibiɏu mangalanyu. 
1CO.10.28+1CO.10.29	Ngim lu awatlaʼn awed mangibyega un liiyatang chi hachiʼn kalonyu, achiyu kalon gapu kan siya, ti ha awed si somsomokla byasuɏ. Ti himma simbila lu ipatutlu chi wayawayam un mangan ked ha somsomok chi kadwam byasuɏ? 
1CO.10.30	Ti lu manyamalak kan Apudyus pakgey machillaw si mangalak kan cha losan un iyamanku?
1CO.10.31	Ngim ha ibyegak kan chikayu, cha losan un koonyu, koonyu si michayawan Apudyus, ulay chi mangalanyu ya umilumanyu. 
1CO.10.32	Ya an-allechenyu ta achiyu koon cha maasusuwan cha uchum, ulay Judio willu Gentil, ya ulay bo cha losan un susulud taku un mamati kan Apudyus. 
1CO.10.33	Ti katchi pin-ak koon, un cha losan un kook, piok un maay-ayu cha losan un tagu. Ked chakampun un bumaɏuwak chi somsomkok ti siyad singtok cha bumaɏuwan cha losan taplu matagucha otyan.
1CO.11.1	Ked tuɏachonyu otyan chi mangkokopyak un isun chi maluɏachek si mangkokopyan Kristu.
1CO.11.2	Chayawok chikayu ti pappasigyu isosomok sakon kan suysuɏutonyu cha losan un intudtuchuk kan chikayu. 
1CO.11.3	Ngim awed bo osaʼn piok un maawatanyu otyan. Si Kristu awed chi kalobbongalaʼn mangituray kan cha losan un leɏaki, ked ha leɏaki, awed bo kalobbongalaʼn mangituray si asawala, ked si Apudyus awed bo kalobbongalaʼn mangituray kan Kristu. 
1CO.11.4	Ked lu awed leɏaki un lakaabungus un malluwalu willu mangibyegbyega si ugud Apudyus si manchetchetnganyu, ibibiinla si Kristu un mangituray kan siya. 
1CO.11.5	Ngim ha byebyai un achipun man-abungus lu malluwalu willu mangibyega si paibyegan Apudyus si manchetchetnganyu, ibibiinla si asawala. Ked siya isun chi byebyaiʼn laapulugen. 
1CO.11.6	Ti lu achipun man-abungus chi byebyai, un-ulloy chi mampaapulug. Ngim gapu ta kabibiin lu mampaapulug chi byebyai, un-ulloy chi abungusala uɏula.
1CO.11.7	Ngim ha leɏaki, achipun otyan man-abungus, ti siya mangitullongan si paɏang ya kilachayaw Apudyus. Ngim ha byebyai, siya mangitullongan si kilapotog chi leɏaki. 
1CO.11.8	Ti si langwaan Apudyus si tagu, chakampun si byebyai leɏpuwan chi leɏaki, ti ha leɏaki lampeɏpuwan chi byebyai. 
1CO.11.9	Ya chakampun bo un killingwan Apudyus chi leɏaki gapu si byebyai, ngim killingwala byebyai gapu si leɏaki. 
1CO.11.10	Ked gapu kan cha angheles, masapuɏʼn man-abungus chi byebyai un mangipaila si kalobbongan chi leɏaki un mangituray kan siya.
1CO.11.11	Ngim ulay kamatchi, ha biyeg taku kan Apu Jesus, ha byebyai masapuɏla leɏaki ked ha leɏaki masapuɏla bo byebyai. 
1CO.11.12	Ti ulay lu leɏaki lampeɏpuwan chi byebyai si chamu, byebyai mangiyalak si leɏaki si sala. Ked si Apudyus chi lampeɏpuwan cha losan.
1CO.11.13	Chikayu mansomsomok, bibiɏu kamman chi byebyai un malluwalu kan Apudyus si manchetchetnganyu un lappun abungus chi uɏula? 
1CO.11.14	Ked gangayla bo kan cha losan un tagu, un lawwik lu anchu-anchu buuk chi leɏaki, 
1CO.11.15	ngim ustu kan cha byebyai ti siya bumeɏasangancha. Ti ha buukla, laatod kan siya un abungus chi uɏula. 
1CO.11.16	Ngim lu awed sumupling si allaʼn imbyegak, ibyegak kan chikayu lappun ugali taku un katchi, ulay bo cha mamati un pin-a manchetchetong si cha kaili-ili.
1CO.11.17	Lu mipanggop bo si ibilinku kan chikayu, achipun makwa un ichayawku chikayu, ti lu pin-a kayu manchetchetong un manchayaw kan Apudyus, chakampun si bumaɏuwanyu, lu achi lumawinganyu. 
1CO.11.18	Ti chingngeɏk un lu manchetchetong kayu un manchayaw kan Apudyus, man-asisupling kayu un lappun timpuyugyu. Ked isun chi tuttuwaok. 
1CO.11.19	Ngim gagangayla un pin-ata man-asisupling, ti kamatchi main-an chi kilaustuʼn chi pammatin cha uchum. 
1CO.11.20	Ngim lu manchetchetong kayuʼn mangan si Malomsomkan si latoyan Apu Jesu Kristu, chakampun un Malomsomkanyuʼn ustu panggopyu, 
1CO.11.21	ti massugenyu. Ti lu mangan kayu, umun-ula cha uchum mambusug un achipun kayu man-iilluway, ked labibittin cha uchum ti lappun killancha. Ked mabuuk bo cha uchum. 
1CO.11.22	Puggey un kamatlat cha pin-ayu koon? Ha lappun kamman byeɏoyyu si mangalanyu ya umilumanyu? Willu am-amsiwonyu cha tagun Apudyus ya ibibiinyu cha lappun mabyelincha? Simma lamlamaonyu un ibyegak kan chikayu mipanggop si alla? Ha chayawok chikayu? Achipun makwa!
1CO.11.23	Si Apu takuʼn Jesu Kristu langitudtuchu kan sakon si hachiʼn intudtuchuk kan chikayu un koonyu otyan. Ti si langalancha si hachiʼn labi un chaampun si Jesus miyibit, illaɏala tilapay 
1CO.11.24	ot lanyaman kan Apudyus. Pilispis-igla ot kalala, “Allaya long-egku un michatun para kan chikayu. Kalonyu ta malomsomkanyu kan sakon.” 
1CO.11.25	Ked siya bo killingwala si lagamputancha langalan, un illaɏala bo latatasan byeyas, ot kalala, “Ha allaʼn byeyas, siya baruʼn tuɏeg Apudyus kan cha tagula, ked ha chaɏak lu matoyak, siya maluttuwaan si hachiʼn tuɏeg. Ked kacha ilumonyu, koonyu ta malomsomkanyu kan sakon.”
1CO.11.26	Ked susulud, kacha kalonyu tilapay ya ilumonyu allaʼn byeyas, ipakaammuyu latoyan Apu Jesu Kristu inggala si mangulilala.
1CO.11.27	Ked lu awed tagu si mamabyaɏang un makakan ya makailum un chakampun si ibiinla long-eg Apu Jesus si latoyala ya libukbukan chi chaɏala, makabyasuɏ si long-eg ya chaɏan Apu Jesus. 
1CO.11.28	Ked kacha osa masapuɏʼn ulaola usigon chi somsomokla asiyot makakan ya makailum si Malomsomkan si latoyan Jesus. 
1CO.11.29	Ta lu achipunla somsomkon chi kilapotog chi long-eg Jesus ked lakakan ya lakailum si Malomsomkan, makabyasuɏ ked ochesala machusaala kan Apudyus. 
1CO.11.30	Ked hachi gapu un achu cha lasakit ya lakapsut kan chikayu ya siya bo latoyan cha uchum. 
1CO.11.31	Ngim lu ulaon taku yan usigon chi somsomok taku ta pumeɏkas taku, asi taku ot makakan, achipun Apudyus chitaku chusaon. 
1CO.11.32	Ngim lu kuison chitaku kan Apudyus ya idchen chitaku si mansomsomkan taku, koola hachi taplu achipun taku mipati si machusaan cha achipun mamati.
1CO.11.33	Ked susulud, lu manchetchetong kayu un mangan si Malomsomkanyu kan Apu Jesu Kristu, masapuɏʼn man-asiuway kayu. 
1CO.11.34	Ked lu awed labitin, umula otyan mangan ud uwacha ta achin Apudyus chikayu kuison lu machagup kayu manchetchetong. Ked lu mipanggop si uchum un ibyegak kan chikayu, asik ibyega lu umaliyak utlat.
1CO.12.1	Ked si sala, susulud, piok un ipakaawat kan chikayu mipanggop si mangkangkalasi un kabyeeɏan un idchon chi Ispiritun Apudyus kan chitaku, ta maawatanyu otyan. 
1CO.12.2	Ti ammuyu mit un ha chaampunyu mamatiyan, latuntulliyan kayu ti chilaychayawyu cha hachiʼn silan-apudyus un lappun angoscha, ked laawis kayu kan chicha. 
1CO.12.3	Ngim si salaʼn lamatiyanyu kan Jesu Kristu, sabyali. Ked masapuɏʼn maawatanyu un ha taguʼn laidchen si Ispiritun Apudyus, achipunla eɏwagen si Jesus. Ya lappun tagu si mangibyega un si Jesus chi umapuwala lu achipun chi Ispiritun Apudyus ipaspasmok kan siya.
1CO.12.4	Ulay langkangkalasi maatod kan chitaku un kabyeeɏan, ossaan chi leɏpuwancha un ha Ispiritun Apudyus.
1CO.12.5	Ya ulay lu langkangkalasi in-ilon taku un mansimbi kan Apudyus, ossaan bo mansimbiyan taku losan, siya si Apu Jesu Kristu. 
1CO.12.6	Ya ulay langkangkalasi bo kabyeeɏan un mangwa si pion Apudyus, ossaan bo mangatod si koscheɏn cha losan un tagu, siya si Apudyus.
1CO.12.7	Kacha osa kan chitakuʼn mamati laidchen si kabyeeɏan un mangipaila si kilaawed chi Ispiritu kan chitaku ta mauseɏʼn bumaɏuwan. 
1CO.12.8	Ti cha uchum un mamati, illidchen chi Ispiritun Apudyus chicha si laing un mangibyegbyega si ugud Apudyus. Ked cha uchum, laidchencha bo si laing un mangawat si ugud Apudyus. 
1CO.12.9	Ked awed bo cha uchum un laidchen si mangkoscheɏʼn pammati, ha Ispiritu langatod. Ked cha uchum, laidchencha si kabyeeɏan un mampalin-awa kan cha masakit. 
1CO.12.10	Ked cha uchum, illidchen chi Ispiritun Apudyus chicha si kabyeeɏan un mangwa si kaskaschaaw. Ked cha uchum, laidchencha si kabyeeɏan un mangipakaammu si pion Apudyus un ipatigammu. Ya awed bo cha uchum un laidchen si kabyeeɏan un mangilasin lu si Apudyus chi leɏpuwan chi kabyeeɏan willu ha aɏan chi leɏpuwala.
1CO.12.11	Losan cha katchi un kabyeeɏan, lappun sabyali un lampeɏpuwancha lu achi abus chi Ispiritun Apudyus. Illidchela kacha osaʼn lamati lu silu piolaʼn idchon kan chicha.
1CO.12.12	Ha long-eg takuʼn tagu, achu partila ngim ossaan un long-eg. Siya isun Kristu ya cha mamati kan siya. 
1CO.12.13	Ti chitaku losan, cha Judio man willu cha Gentil, cha musassu man willu cha chakampun, libunyeg kan chitaku losan un long-eg Kristu chi ossaan un Ispiritun Apudyus. Ked ha Ispiritun Apudyus iinggew si kacha osa kan chitaku.
1CO.12.14	Somsomkon taku long-eg taku un chakampun un ossaan chi partila ngim achu. 
1CO.12.15	Ked lu awatlaʼn kalan chi iki, “Gapu ta achipulak makakopya si koon chi ima, chakampun un ustuwak un partin chi long-eg.” Ngim makwa kamma katchi? Lai, ti ulay achipun makakopya iki si koon ima, masapuɏn chi long-eg chi iki. 
1CO.12.16	Ked lu kalan bo chi inga, “Gapu ta achipulak makaitullong, chakampun un ustuwak un partin chi long-eg.” Ngim chakampun kamman un masapuɏn chi long-eg chi inga? Masasapuɏla. 
1CO.12.17	Ta lu awatlaʼn losan ata long-eg, himma manchongeɏ kan cha mibyega lù? Ked lu losan bò inga, himma mansungsung lù? 
1CO.12.18	Ngim bibiɏu ta killingwan Apudyus cha losan un partin chi long-eg, insigun si piola. 
1CO.12.19	Ta lu ossaan chi partin chi long-eg, himma in-ilolaʼn makwa un long-eg? 
1CO.12.20	Ngim ha katuttuwaala achu cha partila, ngim ossaan un long-eg.
1CO.12.21	Ked achipun makwa un ibyegan chi ata un achipunla masapuɏ tuɏung ima, ti masapuɏla mit laing! Ya ulay bo uɏu, achipun bo makwa un ibyegalaʼn achipunla masapuɏ si iki, ti masapuɏla mit laing! 
1CO.12.22	Ti cha partin chi long-eg un ibilang taku un lakapkapsut lu cha uchum, ked chicha bo patunged taku masasapuɏ. 
1CO.12.23	Ked cha allaʼn partin chi long-eg un ibilang takuʼn achipun lapotog ya cha achipun otyan maila, chicha mit gey bo patunged taku leleman ya silupan ta matap-ulan. 
1CO.12.24	Ngim cha partin chi long-eg un bibiɏu un maila, achipun taku mit tap-ulan ti achipun masapuɏ. Lantitipugon Apudyus cha losan un partin chi long-eg taplu cha achipun lapotog, chicha patungedla paleɏam. 
1CO.12.25	Kamatchi killingwan Apudyus ta mantitimpuyug cha losan un partin chi long-eg taplu man-asileɏamcha. 
1CO.12.26	Ked lu mapaligatan chi osaʼn partin chi long-eg, mapaligatan cha bo losan. Ked lu machayaw chi osaʼn partin chi long-eg, makatetteɏokcha losan kan siya.
1CO.12.27	Ked chitakuʼn mamati isun chi long-eg Kristu ked kacha osa kan chitaku partila. 
1CO.12.28	Ked lantitimpuyugon Apudyus chitakuʼn ossaan un long-eg un langkangkalasi impabiyangla kan chitaku. Cha ummulaʼn chilutukala, cha allaʼn lan-apostolesla. Ked cha mikadwa, cha allaʼn propeta, ked cha mikatlu, cha mimistulu. Ya awed cha laidchen si kabyeeɏan un mangwa si kaskaschaaw, ya awed cha laidchen si kabyeeɏan un mampalin-awa kan cha masakit. Ya awed cha uchum un laidchen si kabyeeɏan un tumuɏutuɏung, ya awed cha uchum un laidchen si kabyeeɏan un mangipangpangu kan cha mamati, ya awed bo cha laidchen si kabyeeɏan un man-ugud si mansabsabyaliʼn ugud. 
1CO.12.29	Ked chakampun un apostoles cha losan un mamati, chakampun un losan cha propeta willu mimistulu. Ya chakampun bo un losan cha mamati awed kabyeeɏancha un mangwa si kaskaschaaw, 
1CO.12.30	willu mampalin-awa kan cha masakit ya ulay chi man-ugud si mansabsabyaliʼn ugud, willu mangipakaawat si hachiʼn ugud. 
1CO.12.31	Ked kacha osa singtola otyan cha losan un lapotog un kabyeeɏan un idchon chi Ispiritun Apudyus kan chitaku.
1CO.12.31	Ngim awed bo osaʼn ibyegak un lapotpotog ya labibbiɏu lu cha hachiʼn uchum, ha ayat siya pionyu otyan.
1CO.13.1	Ulay lu awatlaʼn awed kabyeeɏak un man-ugud si ulay siluʼn ugud chi tagu ya ulay bo ugud cha angheles, ngim lu lappun ayatku si asintataguk, lappun simbin cha pin-ak ug-ugguchon ti isuk chi gangsa un kangkangkangoncha willu uchum un kumangkalingking chi gingala. 
1CO.13.2	Ked ulay lu kabyeeɏak un mangibyegbyega si ugud Apudyus willu maawatak cha losan un somsomok Apudyus, ya ulay lu mangkoscheɏ pammatik un makwak un iyatun chi bilig si luwaluk, ngim lu lappun ayatku, lappun simsimbik. 
1CO.13.3	Ked ulay lu idchok losan cha kukkuwak kan cha kapus, ya mangkatoyak un mangipapatiʼn mitun-ud kan Apudyus, ngim lu lappun ayatku, lappun magalebku.
1CO.13.4	Ha taguʼn awed chi tuttuwaʼn ayatla si asintatagula, ked laalus ya lasayakaw. Achipun maapos ya achipun mamaspasweɏ. 
1CO.13.5	Achipun latangsit willu achipun lakillot. Achipunla ipatut chi bumaɏuwala abus. Ya chakampun bo un mallasu sumangaala. Ya chakampun un sosomkola lawwing un killingwacha kan siya. 
1CO.13.6	Ked mansigeb chi somsomokla lu awed itullongla un mangwa si lawwing, ngim maganggalasan si katuttuwaan. 
1CO.13.7	Ha taguʼn ustu ayatla si asintatagula, maalusala cha losan un makwa kan siya, ya mamati si losan ya lamlamaola bo un ustu koola, ya maattomala losan un malligatala.
1CO.13.8	Lappun kiged chi ayat. Ngim cha losan un kabyeeɏan un idchon Apudyus si tagu, awed chi mangkigachela. Isun chi kabyeeɏan un mangibyega si losan un ipakaammun Apudyus, mangkiged cha hachi. Ked ha kabyeeɏan un man-ugud si sabyalin ugud, mangkiged bo cha katchi, ti chakampun un pappasig masapuɏ. Ya ulay bo kilalaing, mangkiged bo. 
1CO.13.9	Ti kuɏang chi kilalaing taku si sala ya ulay bo kabyeeɏan taku un mangipakaammu si ugud Apudyus. 
1CO.13.10	Ngim lu gumatong chi wechewechela kan chitaku un lappun kuɏangla, makaan losan cha kabyeeɏan. 
1CO.13.11	Iyaligku kabyen-ogku, ti si kabyen-ogku, ilaalak cha man-uugudku ya mansosomsomokku ya ulay bo mangwaak kan cha losan un makwa. Ngim si salaʼn chummakeɏak, kilaanku losan cha ilaalak un ugalik. 
1CO.13.12	Ha osa boʼn aligla, chakampun un patunged lalaweg chi man-aawat taku si sala, ti isun chi mallagechawalan si man-uuɏabun lagechawan un achipun patunged maimatulan. Ngim si umaliʼn eɏgew un mansagung taku kan Apu Jesus, patunged lalaweg chi mangitullongan taku kan siya. Ked si sala, akit cha ammu taku, ngim si umaliʼn eɏgew, achu cha maagammuwan taku, un ha miyisuwala, isun chi kilalaweg chi mantutullong Apudyus kan chitaku.
1CO.13.13	Ked abus cha tiɏuʼn mallalayun iinggew kan chitaku. Ha umula, siya pammati taku kan Apudyus, ked ha mikadwa, ha lamlama taku mipagapu kan Jesu Kristu. Ked ha mikatlu, ayat un siya kapopotgen kan chicha losan.
1CO.14.1	Ked ipapatiyu un mangayat si asintataguyu. Ya isosomokyu otyan cha kabyeeɏan un idchon chi Ispiritun Apudyus, amod gey cha kabyeeɏan un mangibyegbyega si ugud Apudyus. 
1CO.14.2	Achiyu potgon chi kabyeeɏan un man-ugud si sabyaliʼn ugud un achipunyu maawatan, ti lu katchi man-uugudyu, chakampun un tagu makaug-ugguchenyu ti si Apudyus ya achipun chi tagu maawatan, ti ha ipaugud chi Ispiritun
1CO.14.3	Ngim ha taguʼn awed chi kabyeeɏala un mangibyegbyega si ugud Apudyus, kaug-uggudla cha tagu ked siya kumoscheɏan chi pammaticha ya siya bo masegagencha, ya matuɏungancha bo lu awed ligatcha. 
1CO.14.4	Ngim ha taguʼn man-ugud si sabyalin ugud, abus chi long-egla matuɏungan. Ngim ha taguʼn mangibyegbyega si ugud Apudyus, siya tumuɏung kan cha losan un mamati. 
1CO.14.5	Piok un awed otyan kabyeeɏanyu losan un man-ugud si sabyalin ugud, ngim sinchumadlu lu maidchen kayu si kabyeeɏanyu un mangibyegbyega si ugud Apudyus. Ti lapotpotog tuwa kabyeeɏan un mangibyegbyega si ugud Apudyus lu man-ugud si sabyalin ugud. Ngim bibiɏu bo man-ugud si kamatchi lu awed mangipakaawat si piolaʼn uguchon ta matuɏungan cha losan un mamati.
1CO.14.6	Ked susulud, himma simbin chi umaliyak utlat lu man-uguchak si sabyaliʼn ugud un achipunyu maawatan? Awed kamman ituɏung chi umaliyak kan chikayu lu katchi? Lappun, lalaksig chi mantudtuchuwak kan chikayu si cha impakaammun Apudyus kan sakon, willu cha uchum un impakaawatla, willu cha uchum un ammuk un ugudla, ked siya matuɏunganyu. 
1CO.14.7	Isun chi tungali willu kullibit, lu byebyeɏangon un mamaginga, achipun chi tagu maawatan chi ayugla. 
1CO.14.8	Ya isun bo chi tangguyub un ayyuponcha lu awed gubyat. Ta lu achipuncha leman un mamaginga si ustuʼn mangammuwan, achipun cha suɏchachu maawatan lu masapuɏʼn mansagalachaʼn makagubyat. 
1CO.14.9	Ked isula bo kan chikayu, ta lu man-ugud kayu si sabyaliʼn ugud un achipun cha tagu maawatan, himma in-iloncha un makaawat si pionyuʼn ibyega, ti isun chi itodtodchak chi bidbid cha uguchonyu! 
1CO.14.10	Tuttuwaʼn achu kalasin chi ugud utla pita, ked losan cha sin-ugud maaawwatan ti sigud un ugudcha. 
1CO.14.11	Ngim lu achipunku maawatan chi ugud un us-useɏon chi osaʼn tagu, lappun simbila kan sakon ya lappun bo simbin chi uguchok kan siya. 
1CO.14.12	Gapu ta amod cha memeɏyed kan chikayu un maidchen si kabyeeɏan un idchon chi Ispiritun Apudyus, siya otyan singtonyu kabyeeɏan un tumuɏung si kumoscheɏan chi pammatin cha kadwayuʼn mamati.
1CO.14.13	Ked ha taguʼn awed chi kabyeeɏalaʼn man-ugud si sabyaliʼn ugud un achipunla maawatan, masapuɏ un chawatola kan Apudyus ta idchola bo kilabyelin un mangipakaawat si piolaʼn uguchon. 
1CO.14.14	Isula kan sakon, lu malluwaluwak un useɏok chi ugud un achipunyu maawatan, siyad malluwalu Ispiritun Apudyus un awed kan sakon, ngim achipun chi somsomokku maawatan chi pin-ak uguchon. 
1CO.14.15	Ked himman bo kook lù? Malluwaluwak si ugud un ipasomsomok chi Ispiritun Apudyus un maawatan chi somsomokku. Ked ulay lu mangkantaak, siyad kantaok bo ipasomsomok chi Ispiritun Apudyus un maawatan chi somsomokku. 
1CO.14.16	Ked isula bo kan chikayu otyan, ta lu chayawonyu si Apudyus ked iyuseɏyu sabyaliʼn ugud un achipunyu maawatan un illidchon chi Ispiritun Apudyus kan chikayu, himma in-ilon cha uchum un tumimbuɏuy si manyamalanyu kan siya lù? Ti lappun mangagammuwala lu silu ilugudyu. 
1CO.14.17	Ti ulay lu bibiɏu manyamalanyu kan Apudyus, lappun ituɏungla kan cha uchum!
1CO.14.18	Manyamalak kan Apudyus ti lachakchakeɏ kabyeeɏak un man-ugud si sabyaliʼn ugud lu ha kabyeeɏanyu. 
1CO.14.19	Ngim ulay katlat, lu mitipugak makachetchetong kan cha uchum un mamati, un-ulloyok chi limaʼn ugud chi ibyegak un maawatan cha tagu ta matudtuchuwancha, lu man-uguchak si kalibu-libuʼn ug-uggud un achipuncha maawatan.
1CO.14.20	Susulud, achiyu otyan iyisu mansosomsomokyu kan cha aalak. Ngim lu mipanggop si mangwaanyu si lawwing, hachi otyan chi asiyu man-al-allakan un isun chi lappun ammula, ngim ha mansosomsomokyu, ikamayu otyan si somsomok chi laangsan. 
1CO.14.21	Ya lu mipanggop si mauseɏan cha sabyaliʼn ugud un achipunyu maawatan, awed chi liigili si ugud Apudyus si awi un kalala,
1CO.14.21	“Imbuunku cha taguʼn mansabsabyali ugudcha un umoy
1CO.14.21	mangibyega kan cha tagu si piok un ipaibyega.
1CO.14.21	Ngim ulay pagingaok cha Gentil un mangibyega
1CO.14.21	si piok, achipuncha tumuttuwa kan sakon.”
1CO.14.22	Ked ha mauseɏan cha ugud un sabyali para kan cha achipun mamati si mammammokancha otyan kan siya, chakampun un para kan cha mamati. Ngim ha kabyeeɏan un mangibyegbyega si ugud Apudyus, hachi para kan cha mamati ta matuɏungan chi pammaticha, chakampun un para kan cha achipun mamati. 
1CO.14.23	Ked somsomkonyu allaya, ta lu machagup kayu manchetchetong un man-acheɏ, ked losan kayu man-ugud si mansabsabyaliʼn ugud un achipunyu maawatan, ked liyaspuɏn ummali cha achipun mamati, puggey, chakampun kamman un kalanchaʼn mangkatingang kayu losan? 
1CO.14.24	Ngim lu ochesancha chikayu un sin-ossaonyu ug-ugguchon chi ugud Apudyus, gapu ta chongɏola, hachi mangilasilala un malagbyasuɏ siya. 
1CO.14.25	Ked gapu bo ta miloswa cha losan un litataɏu si somsomokla, hachi bo mambyabyawiyala ked siyad chayawola si Apudyus un kalala, “Tuttuwaʼn alla si Apudyus kan chikayu!”
1CO.14.26	Susulud, lu manchetchetong kayu un manchayaw kan Apudyus, katla otyan cha koonyu. Awed chi mangkanta, awed chi mantudtuchu si ugud Apudyus, awed bo mangibyega kan cha impatigammun Apudyus kan siya, ya awed bo man-ugud si sabyaliʼn ugud ya allat bo mangipakaawat si hachiʼn ilugudla. Masapuɏʼn koonyu losan cha alla taplu matuɏungan cha losan un mamati. 
1CO.14.27	Lu awed man-ugud si sabyaliʼn ugud un achipun maawatan, tiɏu willu chuwa otyan cha man-ugud. Ya achicha manchichisalon ngim mansubsublicha. Ked masapuɏ bo un awed osa si mangipakaawat si ilugudcha. 
1CO.14.28	Ngim lu lappun sin-ammu un mangipakaawat, gumilokcha otyan si chaɏom chi simbyaan ya makaugud cha kan Apudyus si somsomokcha abus.
1CO.14.29	Lu awed mangibyega si impatigammun Apudyus kan chicha, bibiɏu lu tiɏu willu chuwa cha man-ugud. Ked cha uchum ammancha somsomkon lu cha ibyegbyegacha ked lampeɏpu kan Apudyus. 
1CO.14.30	Ked ulay lu awed chi man-ugu-ugud ya awed ipatigammun Apudyus si osaʼn ummaammuy, masapuɏʼn gumilok chi man-ugu-ugud ta misukat chi osa. 
1CO.14.31	Makwaʼn mansukasukat kayu un mangibyegbyega si ugud Apudyus taplu man-achaɏanyu ya masegagenyu si pammatiyu. 
1CO.14.32	Ked ha taguʼn laidchen si kabyeeɏan un mangibyegbyega si ugud Apudyus ked makwaʼn gumilok. 
1CO.14.33	Ti si Apudyus, chakampun un piolaʼn man-asibyakaw taku ngim piolaʼn man-uulud chi somsomok taku.
1CO.14.33	Isun chi makmakwa si losan un kaili-ili, lu machagup manchetchetong cha mamati, 
1CO.14.34	gumigillok cha byebyai. Ked isula otyan kan chikayu un achipun mipalubus cha byebyai un man-ugud, ti masapuɏʼn ipabyabyacha long-egcha kan cha leɏaki, ti hachi liigili si lintog. 
1CO.14.35	Ked lu awed pionchaʼn ammuwon, asicha imuson si asawacha ud uwacha, ti kabibiin lu man-ugud chi byebyai si lachagupan cha mamati.
1CO.14.36	Ha chikayu kamma lampeɏpuwan chi ugud Apudyus? Willu chikayu kamma abus un langawat si ugudla? 
1CO.14.37	Ked lu awed kan chikayu mangibyegaʼn siya ked osaʼn propetan Apudyus, willu awed kalu kabyeeɏala un illidchon chi Ispiritun Apudyus, masapuɏʼn maawatala un losan cha allaʼn inggilik kan chikayu, ked bilin Apu Jesus. 
1CO.14.38	Ked lu achipunla bigbigon cha alla, achipunyu bo bigbigon siya.
1CO.14.39	Ked susulud, ipapatiyu otyan un mangibyegbyega si ugud Apudyus, ked achiyu bo ipalit cha man-ugud si sabyaliʼn ugud. 
1CO.14.40	Ked masapuɏ un koonyu bibiɏuʼn kopyala ya man-uulud.
1CO.15.1	Susulud, piok un ipasomsomok kan chikayu Bibiɏuʼn Chameg un imbyegbyegak kan chikayu, ked siya ilawatyu ya siya bo mambyeseɏan chi pammatiyu si sala. 
1CO.15.2	Ked siya bo chameg un mataguwanyu lu ipupuutyu un mamati, lalaksig lu patiyonyu un lappun katuttuwaala.
1CO.15.3	Intudtuchuk kan chikayu hachiʼn patunged lapotog un ilachek kan Apudyus. Latoy si Kristu ta mapakawan cha byasuɏ taku, ti hachi liigili si ugud Apudyus.
1CO.15.4	Lilobon siya, ked si mikatluʼn eɏgew, ummuli latagu, ti hachi bo liigili si ugud Apudyus.
1CO.15.5	Ot lampaila kan Peter ya cha lasawaɏan si chuwa un apostolesla. 
1CO.15.6	Oli pun, lamingsan lampaila kan cha limanggasut un bubuɏunlaʼn lachagup. Latoy cha uchum kan chicha si sala, ngim chaampun matoy cha kaachuwan kan chicha. 
1CO.15.7	Oli pun lampaila bo kan James asiyot bo lampaila kasin kan cha losan un apostoles. 
1CO.15.8	Ked ha alungusla, lampaila bo kan sakon un lappun pulus lamlamak un mamati.
1CO.15.9	Ti sakon chi kabyabyaan kan cha losan un apostoles ya chakampun otyan un kalobbongak un man-apostoles ti pilampaligatak cha hachiʼn pin-a manchetchetong un mamati kan Apudyus. 
1CO.15.10	Ngim gapu si kachegun Apudyus kan sakon, bummaɏu kilatataguk, ked si sala cha losan un kook ya allaʼn kilasasaedku, mipagapu si tuɏungla kan sakon. Ked chakampun bo un kenga kachegula ti patungedku ipapati un mangwa si losan un pion Apudyus. Ked sin-umamod lin chi mangkakawachik lu ha mangkakawachin cha uchum un apostoles. Ngim chakampun un uwak un kalobbongan chi mangipapattiyak, ngim mipagapu si kachegun Apudyus. 
1CO.15.11	Ked ulay sakon un mantudtuchu kan chikayu willu cha uchum un apostoles, man-iisu bo cha ibyegbyegami un siya pilatiyu.
1CO.15.12	Kan chikami, losanmi ibyegbyega un ummuli si Kristu latagu. Ked puggey cha uchum kan chikayu ibyegaʼn achipun kalu umuli matagu cha latoy? 
1CO.15.13	Ta lu tuttuwa halat, kapilitan un achipun si Kristu ummuli latagu! 
1CO.15.14	Ked lu achipun ummuli latagu si Kristu, lappun bò amin simbin cha allaʼn ibyegbyegami ya lappun bo simbin chi pammatiyu. 
1CO.15.15	Ked chakampun bo un abus cha hachi, ti lu tuttuwaʼn achipun si Kristu ummuli latagu, mantuntulli kami mipanggop kan Apudyus. Ti ibyegbyegami un tilagun Apudyus kasin si Kristu. Ngim lu achipun umuli matagu latoy, achipun bò Apudyus tilagu kasin si Kristu. 
1CO.15.16	Ta lu achipun umuli matagu latoy, achipun bò ummuli latagu si Kristu. 
1CO.15.17	Ked lu achipun ummuli latagu si Kristu, lappun pulus simbin chi pammatiyu ked sissiyan chaampun mapakawan cha byasuɏyu. 
1CO.15.18	Ked isun cha lagamput latoy un lamati kan Kristu, kenga ga lamatiyancha lu tuttuwa hachi. 
1CO.15.19	Ta lu abus chi salaʼn katattagu taku mangisimbiyan si pammati taku kan Kristu, ked lappun uchum si lamlama takuʼn umuli matagu, chitaku bò amin un mamati patunged kachegchegu kan cha losan un tagu.
1CO.15.20	Ngim ha katuttuwaan, tuttuwaʼn ummuli latagu si Kristu, ked siya kaulaan un ummuli latagu ked hachi maluttuwaan un kasin Apudyus taguwon cha losan un latoy. 
1CO.15.21	Somsomkonyu, lu matoy cha losan un tagu gapu si killingwan chi ossaan un tagu si chamchamu, ked makwa boʼn umuli matagu cha losan un tagu gapu si killingwan chi ossaan un tagu. 
1CO.15.22	Ti losan un tagu, matoy cha gapu si lipatiyan taku kan Adam. Siya boʼn umuli matagu losan gapu si lipatiyan taku kan Kristu.
1CO.15.23	Ngim man-uulud cha makwa si tagu ti si Kristu ummun-ulaʼn ummuli latagu kan cha losan un langkakatoy. Ked si umaliʼn eɏgew un mangulilala, siya umuliyan cha losan un langkakatoy un lamati kan siya mataguwan. 
1CO.15.24	Ked lu gumatong chi alungusla, hachi mangɏogen Kristu kan cha losan un turay ya losan un kalobbongan ya pallakabyelin. Ked lu magamput, ipuɏangla bo cha losan kan Amalaʼn Apudyus si Mampangatala. 
1CO.15.25	Ti masapuɏʼn manturay si Kristu inggala abyakola cha losan un kabusuɏla. 
1CO.15.26	Ked ha alungus un kabusuɏ taku un maabyak ked otoy. 
1CO.15.27	Ti awed chi liigili si ugud Apudyus si awi un kalala, “Manturayon Apudyus si Kristu kan cha losan.”
1CO.15.28	Ked lu iturayan Kristu cha losan, hachi ustuʼn mangipuɏangan Kristu un Alak Apudyus si kilaturayla ya ulay bo long-egla kan Apudyus un amala, taplu si Apudyus chi mangituray kan cha losan.
1CO.15.29	Ked ha osa bo, lu chakampun un tuttuwaʼn pauliyon Apudyus taguwon cha latoy, puggey cha uchum mampabunyeg para kan cha biɏunchaʼn lalattoy? Pachaggey koon lù cha katchi lu kalanchaʼn achipun umuli matagu cha latoy? 
1CO.15.30	Ti chikami, lu tuttuwaʼn achipun umuli matagu tagu, himma simbin chi mangkatoyanmi un mangibyegbyega, ulay pasigmi sasaggalaon chi otoy? 
1CO.15.31	Ti susulud, tuttuwaʼn ileɏgew un sasaggalaok chi matoyak. Ngim ulay katchi, alu-alusak ti chikayuʼn susulud chi ipaspasweɏk gapu si pammatiyu kan Jesu Kristu un Apu taku. 
1CO.15.32	Ngim lu achipun umuli matagu latoy, himma maaɏak si allaʼn matattaguwak si sala un isuk chi mapospospos kan cha allayaʼn tagu utla Ephesus un isun cha layun un umtoy. Ta lu chakampun un tuttuwaʼn umuli matagu latoy, lappun simbin cha malligligatak, ked un-ulloy chi suɏutok cha kalancha un, “Manga-manganta ya umilu-ilumta ti matoyta bo lu bigat ked hachiʼn.”
1CO.15.33	Ngim achi kayu otyan paallilaw. “Lu makabibiɏun taku si lawwing un tagu, lumawwing taku bo.” 
1CO.15.34	Ked manchachauliyonyu somsomokyu ta iyageyyu un mangwa si byasuɏ. Ti awed cha uchum kan chikayu un isun chi lappun ammucha kan Apudyus. Ked hachi mibibiilanyu.
1CO.15.35	Awed chi mangimus un, “Himma in-ilon chi latoy un umuli matagu? Ked himman bo kopyan chi long-egcha lu umuli matagu?” 
1CO.15.36	Puggey un katchi imus? Lu mibulubun chi bukeɏ, achipun sumimit malaksig lu umula meɏpos. 
1CO.15.37	Ked hachiʼn mibulubun un isun chi pagoy willu uchum, sumabyali kopyacha lu tumubucha ti chakampun un sissiyan bukeɏ. 
1CO.15.38	Ngim lu limuɏa, idchen Apudyus chi bukeɏ si long-egla si piolaʼn kopya, ked kacha bukeɏ laidchencha si uwachaʼn kopya un long-eg. 
1CO.15.39	Ya isula bo si long-eg cha losan un alla angoscha, ti chakampun un pasigcha man-iisu. Ti sabyali long-eg cha tagu, long-eg cha ayam kan sissiwit ya ugachiw. 
1CO.15.40	Ya isula bo kan cha killingwan Apudyus un awed ud langit ya cha awed utla pita, chakampun bo un man-iisucha, ti sabyali kilabiɏun cha awed ud langit lu ha kilabiɏun cha awed si allaʼn pita. 
1CO.15.41	Ti alla kilabiɏun chi ilit, sabyali bo kilabiɏun chi buɏan, ya sabyali bo kilabiɏun cha bituwon. Langkalakalasi bo kilabiɏucha ti lansabsabyalicha.
1CO.15.42	Isula si umuliyan cha latoy mataguwan. Ti ha long-eg taku utla pita, lalaka un matoy ya meɏpos. Ngim lu umuli matagu long-eg, patunged sabyali ti achipun kasin matoy si ing-inggala. 
1CO.15.43	Ked ha allaʼn long-eg taku si sala ked lawwilawwing ya lakapsut. Ngim lu umuli matagu, lappun ustu-ustu si mangiyisuwan si kilabiɏula ya kilakoscheɏla. 
1CO.15.44	Ha allaʼn long-eg taku si sala, para utla pita abus. Ngim lu umuli matagu, para si makataguwan ud langit. Ked gapu si allaʼn long-eg un para utla pita, kapilitan un awed bo sabyaliʼn long-eg un para ud langit. 
1CO.15.45	Ti liigili si ugud Apudyus un, “Ha ummulaʼn tagu un si Adam, kingwan Apudyus siya un luglugin chi matattaguwan si allaʼn pita un awed chi alungusla.” 
1CO.15.46	Maawatanyu otyan un chakampun un umun-ula mallalayun un long-eg ti masapuɏʼn umula long-eg un para si allaʼn pita asiyot chi mallalayun. 
1CO.15.47	Ha ummulaʼn tagu un Adam, lampeɏpu si pita. Ngim ha mikadwaʼn Adam, langit chi lampeɏpuwala. 
1CO.15.48	Ked cha losan un galak chi ummulaʼn Adam, man-iisu long-egcha ti lampeɏpucha si pita losan. Ngim cha losan un tagu un lichoga kan Kristu, isun bo chi long-eg Kristu un lampeɏpuʼd langit chi long-egcha si umaliʼn eɏgew. 
1CO.15.49	Ked somsomkonyu lu ilawat taku long-eg Adam ti galakla chitaku, sigulachu bo un awaton taku long-eg Jesus si umaliʼn eɏgew, ti awed taku kan siya.
1CO.15.50	Susulud, ha piok un ibyega kan chikayu, kamatla. Ha long-eg taku un awed chi bogasla ya chaɏala, achipun pulus makwa un mipati si Mampangatan Apudyus ti achipun makwa un mikaslang chi meɏpos kan cha matatagu si ing-inggala.
1CO.15.51+1CO.15.52	Ked chongɏonyu allaʼn katuttuwaan un achipun lipatigammu si tagu inggala si sala. Ti chitakuʼn mamati, awed cha uchum kan chitaku un chaampun matoy. Ked lu mipaginga tangguyub Apudyus si alungus cha losan, hachi mapasantan cha long-eg taku, ked siya timpuʼn umuli matagu cha lamati un langkakatoy ked achipuncha kasin matoy si ing-inggala. Ked chitaku boʼn matattagu mapasantan cha long-eg taku. Ked losan takuʼn mamati, mapasantan cha long-eg taku si baruʼn long-eg. 
1CO.15.53	Ti ha long-eg takuʼn pilita mamattoy, ked masapuɏʼn mapasantan si long-eg un achipun matoy, ti makwa si long-eg un matatagu ing-inggala.
1CO.15.54	Ked lu katchi makwa un mapasantan cha long-eg taku un matoy si mallalayun un achipun matoy, hachi mangipaila un tuttuwa hachiʼn liigili un ugud Apudyus un kalala,
1CO.15.54	“Gilamput Apudyus chi matoyan ta lappun kasin matoy.”
1CO.15.55	Ya kalala bo,
1CO.15.55	“Lappun kasin chi otoy mangɏogen si tagu. Ya lappun bo kasin cha tagu
1CO.15.55	umogyatan si matoyancha.” Hachi kalan Apudyus.
1CO.15.56	Ha lampeɏpuwan chi ogyat cha tagu, ha otoy un mipagapu si byasuɏ. Ked ha mangilaweg si byasuɏ, hachi Lintog Apudyus un inggilin Moses.
1CO.15.57	Ngim manyaman taku kan Apudyus gapu si killingwan Apu takuʼn Jesu Kristu, ti idchon Apudyus kan chitaku mangɏogen taku kan otoy.
1CO.15.58	Ked susulud un ay-ayatok, ipapatiyu pammatiyu ya popotpotanyu katuttuwaan. Igettokyu un mangwa si cha pion Apudyus un ipakwa kan chikayu ti ammuyu un chakampun un kenga mansimbiyanyu kan Apudyus.
1CO.16.1	Alla bo ibyegak kan chikayu mipanggop si chilagupyu un ituɏungyu kan cha tagun Apudyus ud Judea. Siyad koonyu imbyegak kan cha mamati si kaili-ili un sakupon chi probinsiya ud Galatia. 
1CO.16.2	Ked ha koonyu, bibiɏu lu chiluminggu un kacha osa kan chikayu umiwalin otyan si sin-akkit un kilawachiyala. Ked umungonyu ta achi kayu manchaguchagup lu umaliyak. 
1CO.16.3	Ked lu gumatongak, mangwaak bo si suɏat un awiton cha hachiʼn chilutukanyu un mangiyoy ud Jerusalem si ilumungyu, ta awed mangagammuwancha si panggop chi ituɏungyu. 
1CO.16.4	Ked lu awatlaʼn sakon chi mangiyoy, ulay kadwaalak kan cha chilutukanyu.
1CO.16.5	Ha somsomokku, inyak umula ud Macedonia asiyak ot umali utlat. 
1CO.16.6	Ked lu gumatongak utlat, mabyeyegak lin un inggew kan chikayu, inggala magamput chi agilid. Ked lu magamput, chikayu mampalubbyat kan sakon si uchum un ayak. 
1CO.16.7	Ta lu ipalubus Apudyus, piok un mabyeyegak otyan kan chikayu ti lawwingok lu sin-akitan chi makabibiɏulak kan chikayu. 
1CO.16.8	Ngim inggewak yan utla Ephesus inggala magamput chi eɏgew chi Pentecost. 
1CO.16.9	Ti ulay achu mallawing kan sakon utla, achu wayak un mantudtuchu ti achu cha meɏyed un manchongeɏ.
1CO.16.10	Lu umali si Timothy utlat, ammanyu bo mangiliyon, ti siya bo osaʼn mangkawakawachi para kan Apu Jesus un isuk. 
1CO.16.11	Ked ilanyu ta achiyu ak-akiton siya, ked ammanyu tuɏungan taplu bibiɏu mangulilala kan sakon utla, ti uuwayok siya ya cha susulud taku.
1CO.16.12	Lu mipanggop kan Apollos un sulud taku, ilàaɏokku siya ta mibiɏun otyan kan cha uchum un susulud taku un umali utlat, ngim achipun makwa si sala. Ngim umali lu awed wayala.
1CO.16.13	Susulud, man-an-alled kayu ya ipapatiyu pammatiyu. Achi kayu otyan mabiin si pammatiyu ngim ipailayu kilatuledyu. 
1CO.16.14	Si losan un koonyu, ipailayu ayatyu si asintataguyu.
1CO.16.15	Susulud, ammuyu mipanggop kan cha Stephanas un simbyeyan, chicha ummulaʼn lamatiʼd Achaia. Ked ammuyuʼn ipapatichaʼn tumuɏung kan cha losan un tagun Apudyus. 
1CO.16.16	Ked chawatok kan chikayuʼn susulud, ta potgonyu otyan cha taguʼn kamatchi, ya ulay bo cha losan un makakawachi kan chicha un mansimbi kan Apudyus.
1CO.16.17	Amod chi galasku si ummaliyan cha Stephanas, Fortunatus ya Achaicus, ti lakaan chi amod un ayuk kan chikayu si langitullongak kan chicha. 
1CO.16.18	Ked silegegcha bo somsomokku un isun chi lalegagencha kan chikayu. Ked masapuɏʼn ipotpotogyu cha kamatchiʼn tagu.
1CO.16.19	Cha allaʼn mamati un pin-a manchetchetong si kaili-ili un sakupon chi probinsiya ud Asia, pakumustaon chikayu utlat. Ya ulay bo cha Aquila kan Priscila un man-asawa ya losan cha mamati un pin-a manchetchetong ud byeɏoycha, losancha bo pakumustaon chikayuʼn susuludmi kan Kristu. 
1CO.16.20	Ya ulay bo cha losan un mamati utla Ephesus, pakumustaoncha bo chikayu. Ked chikayu, lu mampakillumusta kayu, ipailayu otyan chi ayatyu.
1CO.16.21	Sakon si Paul, mismuʼn imak chi langisuɏat si allaʼn alungus chi suɏatku, “Sapay otyan ta bibiɏu kayu utlat.”
1CO.16.22	Lu silu achipun mangayat kan Apu takuʼn Jesu Kristu, kapilitan un machusacha kan Apudyus. Sapay otyan ta chakampun un mabyeyeg ked mangulin si Apu takuʼn Jesu Kristu!
1CO.16.23	Kacheguwan otyan Apu Jesus chitaku losan!
1CO.16.24	Ay-ayatok chikayu losan mipagapu kan Jesu Kristu.
2CO.1.1	Sakon si Paul un chilutukan Apudyus un man-apostoles Jesu Kristu. Ked alla bo si Timothy un sulud taku. Ked allaya suɏatmi kan chikayuʼn pin-a manchetchetong utlat Corinth un malaychayaw kan Apudyus, ya losan un tagun Apudyus si kaili-ili un sakupon chi probinsiya ud Achaia. 
2CO.1.2	Ked iluwalumi kan Apudyus un Ama taku ya Jesu Kristu un Apu taku ta kacheguwancha chikayu ya palin-awaoncha bo somsomokyu losan.
2CO.1.3	Manyaman taku kan Apudyus un Aman Apu takuʼn Jesu Kristu, ti siya Ama takuʼn malagchegu ya Apudyus takuʼn malagliwliwa. 
2CO.1.4	Ti tuɏutuɏungala chitaku kan cha losan un malligatan taku, taplu tumuɏung taku kan cha bubuɏun takuʼn maligligatan si losan un ligat. Ti ha mantutuɏung Apudyus kan chitaku, kamatchi otyan bo mantutuɏung taku kan cha bubuɏun taku. 
2CO.1.5	Lu amod cha malliligat taku, isun chi makaligat taku si ligat Kristu, siya isun bo chi makakuwaan taku si chakeɏʼn tuɏung Apudyus gapu kan siya. 
2CO.1.6	Ked lu maligatan kami, intalu ti ha alungusla ked bumaɏuwanyu ya mataguwanyu. Ked lu matuɏungan kami, siya bo ibungala matuɏungan kayu ya machogchog-an cha koscheyu un mangiyalus kan cha ulay siluʼn ligat un isun chi mangalu-alusanmi. 
2CO.1.7	Ked hachi gapula un lappun manchuwachuwaanmi mipanggop kan chikayu, ti ammumi un ulay maligatan kayu un isun cha malliligatmi, tuɏungan Apudyus chikayu bo un isun chi maluɏungala kan chikami.
2CO.1.8	Susulud, pionmi un ipakaammu kan chikayu hachiʼn lakwa kan chikami si probinsiya ud Asia, ti amod cha ligatmi udchi un achipun kami makaiyalus ya lappun lamlamami un matagu. 
2CO.1.9	Ti isumi laibilang un matoy. Kamatchi cha ligatmi. Ngim lalaweg un lakwa cha hachi losan ta mangachaɏanmi un achipunmi otyan piyeɏon chi kalobbonganmi, ta siyad piyeɏonmi si Apudyus un kalobbongala un malagu si latoy. 
2CO.1.10	Ti sileɏaklibyela chikami si hachiʼn lapaligatanmi un kalanmi pun lu ikatoymi, ked sigulachuwonmi un seɏaklibyen chikami ulay silu makwa, ked siya pipiɏeɏonmi. 
2CO.1.11	Tumuɏung kayu bo un mangiluwalu kan chikami. Ta lu achu mangiluwalu kan chikami, achu bo manyaman kan Apudyus si laluɏungala kan chikami si malongbyatala si luwaluyu.
2CO.1.12	Ichayawmi ya sigulachuwonmi si somsomokmi un cha losan un koonmi kan cha tagu, sinchumadlu kan chikayu, mampeɏkas losan un lappun litaɏu un lawwing. Ked chakampun un somsomok chi tagu lampeɏpuwan cha killingwami ti tiluɏungan Apudyus chikami gapu si kachegula. 
2CO.1.13+2CO.1.14	Ti losan un suɏatmi kan chikayu, lappun lipasagid ked lalaweg cha mambyebyegami taplu maawatanyu. Ti ulay lu chaampunyu patunged maawatan cha awed kan chikami, otyan ta gumatong chi mangawatanyuʼn ustu-ustu ta lu chumtong chi eɏgew un mangulilan Apu Jesus, makwa un ichayawyu chikami un isun chi mangichayawanmi kan chikayu.
2CO.1.15+2CO.1.16	Gapu ta masigulachuk un piyeɏonyu sakon, siyad simsimmokku un ulaonmi umali geggakayon chikayu asi kami ot mangaw-as ud Macedonia ya mangoyak bo kasin utlat lu mangulilak utla un mampeɏpuʼd Macedonia, ta mamidwa maluɏungak kan chikayu un masegagenyu, ya piok boʼn mampatuɏung kan chikayu si allaʼn mambiyasiyak un umoy ud Judea. 
2CO.1.17	Ngim gapu ta achipun lituɏuy chi simsimmokku, achiyu otyan sosomkon un chakampun si mapiɏeɏ cha ugudku un isun cha hachiʼn achipun mamati un amiloncha iteun ngim achipuncha koon.
2CO.1.18	Ngim ha katuttuwaan, chakampun si kamatchiyak, ti mantegochen si Apudyus ked siya tuttuwaok. 
2CO.1.19	Ya lappun bo kamatchi kan Jesu Kristu un Alak Apudyus, ti cha losan un imbyegan Jesus killingwala. Siyad ibyegbyegami kan cha Timothy ya Silas kan chikayu si Jesus. 
2CO.1.20	Ti cha losan un ingkarin Apudyus, si Jesu Kristu latungpaɏala. Ked hachi malakcheɏanmi si kilatuttuwala kan cha losan un tagu ta michayawan Apudyus. 
2CO.1.21	Ked si Apudyus chi mampakoscheɏ si pammati taku losan kan Jesu Kristu ya pililiyan chitaku un mansimbi kan siya. 
2CO.1.22	Ked limeɏkaan chitaku ta siya main-ala un chitaku bo tagula. Ha killingwala, illidchola Ispiritula un inggew kan chitaku ta siya maluttuwaan taku un idchola cha losan un ingkarila.
2CO.1.23	Ammun Apudyus cha katuttuwaan un ha achipunku umaliyan utlat Corinth, lawwingok un maasusu somsomokyu lu omɏak chikayu. 
2CO.1.24	Ti chakampun un siyad panggopmi mampangat kami kan chikayu mipanggop si pammatiyu, ti sigud un ammumi un ustu cha pammatiyu. Ti pionmiʼn chogchog-an cha galasyu un malusuɏut kan Apudyus.
2CO.2.1	Ked simsimmokku un achipulak umali si sala ti lawingok un maasusu somsomokyu. 
2CO.2.2	Ti simma mampagalas kan sakon lu achi chokon kan chikayu? Simman bo in-ilonyuʼn mampagalas kan sakon lu pauyaok chikayu? 
2CO.2.3	Ked hachi langisuɏatak si hachiʼn osaʼn suɏatku kan chikayu, ta lemanyu cha koonyu lu umaliyak, ti lawingok un maasusu somsomokyu ti chikayu chi ustuʼn mampagalas kan sakon. Ked ammuk un lu lagalasak si umaliyak, sigulachu boʼn lagalas kayu. 
2CO.2.4	Ked chakampun un lalaka hachiʼn laluɏatak kan chikayu, ti amod chi sigeb chi somsomokku, ya mantodtodtod chi luwak un mammammok si pin-ayu koon. Ti ha panggop chi hachiʼn suɏatku, chakampun un lumawingan cha somsomokyu ngim mangipain-ak otyan si amod un man-aayatku kan chikayu.
2CO.2.5	Lu awed biɏunyu un langwa si lawwing, chakampun si somsomokku pewingola ngim ulay bo chikayu ti masintut bo somsomokyu. Ngim chakampun si piok un pachangaɏon chi kamatchi kan chikayu. 
2CO.2.6	Umalay chi killingwayuʼn siya kachusaala. 
2CO.2.7	Ked ha koonyu si sala, pakawalonyu siya ya segagonyu ta achila iyagey si pammatila. 
2CO.2.8	Ked chawatok kan chikayu ta ipailayu un tuttuwaʼn ay-ayatonyu siya. 
2CO.2.9	Ti ha osaʼn panggopku si hachiʼn laluɏatak kan chikayu, piok un mangin-in-an lu tuttuwaʼn tuttuwaonyu cha losan un intudtuchumi kan chikayu. 
2CO.2.10	Lu awed pakawalonyu, pakawalok bo siya. Ked ammun Kristu un lu awed pakawalok, liwatak bo cha lakabyasuɏala. Killingwak cha katchi ta siya tuɏachonyu si bumaɏuwanyu 
2CO.2.11	ta achipun chitaku allilawon ya abyakon kan Satalas, ti tagammu taku kilasikaplaʼn maluntulli kan chitaku.
2CO.2.12	Ha gummatngak ud Troas lambyegbyegaak si Bibiɏuʼn Chameg mipanggop kan Kristu, lasegegak ti liwayaalak kan Apudyus un lambyegbyega udchi. 
2CO.2.13	Ngim patungechak lachalagen ti lappun inchesak kan sulud takuʼn Titus. Ot lampakachaak kan cha susulud taku udchi, ot inyak ud Macedonia sington si Titus ot inchesak siyà udchi.
2CO.2.14	Manyamalak kan Apudyus gapu si litipugen taku kan Kristu, ti tuɏungan chitaku si mangɏogen taku si kabusuɏ taku. Ked iluseɏla chikami bo un mangibyegbyega si Bibiɏuʼn Chameg mipanggop kan Kristu si losan un ayanmi. Hachiʼn chameg, ked isun chi byangbyanglun Apudyus un mambyanguwon cha losan un tagu.
2CO.2.15	Ked chitaku boʼn mamati, isu taku byangbyanglu un inchatun Kristu kan Apudyus un mambyanguwon cha losan un tagu, cha matagu ya cha achipun. 
2CO.2.16	Ha malungsungan cha achipun matagu, isu taku mambyangbyangtitan un umtoy. Ngim ha malungsungan cha matagu, isu taku mambyangubyangu un tumagu. Ked silu makabyeeɏ si allaʼn kawachi? 
2CO.2.17	Chakampun un isumi cha uchum un ha mangibyegbyeg-ancha si ugud Apudyus, isun chi laku un mangeancha si pilak. Ngim imbuun chikami kan Apudyus, ipapatimi un man-ugud si sangwalanla, un isun chi mansimbi kan Kristu.
2CO.3.1	Awed lin cha mangibyega un ichayawmi long-egmi, ya masapuɏʼn awed ipailamiʼn suɏat kan chikayu un maluttuwaanyu si kilaustumi un mangibyegbyega willu chikayu mangwa si suɏat un mangipain-anmi kan cha uchum ta maluttuwaancha si kilaustumi. 
2CO.3.2	Chikayu mismu chi suɏatmi un maluttuwaancha, liigili si somsomokmi taplu mangagammuwancha ya mabyasan cha losan un tagu. 
2CO.3.3	Ti chikayu isun chi suɏat Kristu un impakwala kan chikami un mamasaan cha losan un tagu. Ked chakampun un lapis chi langisuɏat ti ha Ispiritun chi matattaguʼn Apudyus. Ked chakampun bo un byetu lisuɏatala ti ha somsomokyu.
2CO.3.4	Ha langibyeg-anmi kan cha alla mantegod kami kan Apudyus mipagapu kan Kristu. 
2CO.3.5	Ked lappun itangsitmi un kalanmi un kabyeeɏanmi allaʼn kawachi, ti lampeɏpu kan Apudyus chi losan un kabyeeɏanmi. 
2CO.3.6	Ti siya langatod si kabyeeɏanmi un mangibyegbyega mipanggop si baruʼn intuɏeg Apudyus un mataguwan cha tagu. Ked ha baruʼn tuɏeg ked chakampun un isun chi liigili si lintog Moses, ngim gapu si kawachin chi Ispiritun Apudyus. Ti ha liigili un lintog, siyad ipakaammula misilaan chi tagu kan Apudyus si ing-inggala. Ngim ha Ispiritun Apudyus, siyad ipakaammula mataguwan kan Apudyus ing-inggala.
2CO.3.7	Ha langidchen Apudyus si hachiʼn lintog kan Moses si awi, un liigili si hachiʼn byetu, patunged summiling chi lupan Moses si kilasiling Apudyus si summanguwan Apudyus kan siya. Ked ulay lu maumas chi siling chi lupala, achipun makaitullong kan cha galak Israel un mangitutullong kan siya gapu si kilasilingla.
2CO.3.8	singkumoscheɏ kilabiɏun chi kawachin chi Ispiritun Apudyus! 
2CO.3.9	Ked lu patunged machayaw chi lintog un machusaan chi tagu, sin-chumadlu bo un machayaw chi mangigetong si mataguwan taku. 
2CO.3.10	Ked makwa un kalan taku un gapu ta lasilsiling patunged chi kilachayaw si sala, lataɏak chi kilachayaw si awi. 
2CO.3.11	Ta lu machaychayaw chi hachiʼn chamuʼn imbyegan Apudyus un mangkiged, sinchumadlu bo un machayawan chi killingwala si sala ti lappun mangkigachela ing-inggala!
2CO.3.12	Ked gapu si lamlamami mipanggop si simsimmok Apudyus, latuled kami un mangibyegbyega. 
2CO.3.13	Ti chakampun un isumi si Moses un sileilala lupala ta achipun cha Israelitas maila maumasan chi siling chi lupala.
2CO.3.14	Ya isula bo kan cha Israelitas un isun chi latap-ulan chi somsomokcha inggala si sala, isucha lakuɏap. Ti lu byasaoncha chachaan un lintog Moses, achipuncha maawatan chi ibyegala. Ngim kamatchi makmakwa inggala mamati cha tagu kan Kristu ked hachi makaalan chi isun chi abungus un lalap-un si somsomokcha. 
2CO.3.15	Ked ulay si sala, lu byasaon cha Judio lintog Moses, isun chi sissiya hachiʼn lalap-un si somsomokcha. 
2CO.3.16	Ngim liigili si ugud Apudyus un lu mansagungcha kan Apu taku, makaan chi hachiʼn lalap-un si somsomokcha.
2CO.3.17	Ked ha Apu taku un ibyegbyegak, siya Ispiritun Apudyus, ked losan un tagu un inggewala, mawayawayaancha. 
2CO.3.18	Ked losan taku un lappun lalap-un si lupala, ipaila taku chi kilabiɏun Apu taku. Ked mipagapu si mangkawachiyan chi Ispiritu kan chitaku, mapabiɏubiɏu taku un miyisu kan siya ta patunged un siya main-an chi kilangatula.
2CO.4.1	Gapu si kachegun Apudyus, laatod kan chikami allaʼn kawachi, ked achipun kami umuya. 
2CO.4.2	Man-awichenmi cha losan un pin-an cha tagu koon un litataɏu ya kabibiin. Achipunmi sikapan cha tagu. Achipunmi suksukatan chi ugud Apudyus ngim ipakaawatmiʼn ustu katuttuwaan. Koonmi cha alla si sangwalan Apudyus ta ammuwon cha ulay siluʼn tagu, siyad ipalawegmi ibyega katuttuwaan, ked kapilitan un mailasin cha losan un tagu un bibiɏu ugalimi. 
2CO.4.3	Ked lu awatlaʼn litaɏu Bibiɏuʼn Chameg un ibyegbyegami, litataɏu kan cha mibyellu. 
2CO.4.4	Ti si Satalas un manturay si tagu utla lubung, sileilala somsomokcha ta achipuncha maila silaw un mampeɏpu si Bibiɏuʼn Chameg mipanggop si kilachayaw Kristu un issu-issun Apudyus. 
2CO.4.5	Ti chakampun si ibyegbyegami mipanggop si long-egmi ngim siyad ibyegbyegami si Jesu Kristu un Apu ked chikami mansimsimbi kan chikayu gapu kan Jesu Kristu. 
2CO.4.6	Ked si Apudyus chi langibyega un, “Lumoswa laweg ta malawagen chi gikbot!”
2CO.4.7	Ngim chikami un mangibyegbyega, isumi byanga un langiggaan Apudyus si kilaɏuub. Kamatchi killingwala ta mipaila chi kangatuwan un pallakabyelinla, chakampun un leɏpu kan chikami ti lampeɏpu kan Apudyus. 
2CO.4.8	Kalayun un achu lak-amonmi un ligligat un isun chi posposposon chikami, ngim chakampun un paabyak kami. Ked ulay lu sin-udchuman un manchuwachuwa kami, ngim chakampun un umuya kami. 
2CO.4.9	Patunged kami mapampaligatan kan cha tagu, ngim achipun Apudyus chikami man-awichen. Ked ulay lu allaʼn otoyon chikami, achipun kami matoy. 
2CO.4.10	Kamatchi laklakwa kan chikami, ked sosòogonmi matoyanmi un isun chi lakwa kan Jesus taplu maila biyegla kan chikami. 
2CO.4.11	Si allaʼn mataguwanmi, pasigmi sosòogon chi matoyanmi gapu kan Jesus taplu mailan cha losan chi biyeg Jesus si allaʼn long-egmi un lalaka un matoy. 
2CO.4.12	Ked ulay lu sosòogonmi matoyanmi, intalu ti siya mataguwanyu si ing-inggala.
2CO.4.13	Awed chi liigili un ugud Apudyus, “Gapu ta lamatiyak kan Apudyus, hachi man-uguchek.”
2CO.4.14	Ti ammumi un si Apudyus chi lalagu kasin kan Apu Jesus, taguwola bo kasin chikami un isun Jesus, ya iyawit chitaku si awechela. 
2CO.4.15	Ked losan cha allaʼn ligatmi, gapu kan chikayu ta umachu-achu cha taguʼn makaawat si tuɏung Apudyus ya umachu-achu bo cha manyaman kan siya si machayawala.
2CO.4.16	Ked chakampun un umuya kami, ti ulay kumapkapsut chi allaʼn long-egmi, biligat un kumoskoscheɏ biyeg un awed kan chitaku un achipun matoy. 
2CO.4.17	Ti cha allaʼn mallangpaw ya sin-akitan un ligligatmi, ked idchola kan chikami chi chakeɏ ya mallalayun un chayaw un lappun miyisuwala. 
2CO.4.18	Ti achipunmi sakbyayan cha mamàila utla pita si sala ti siyad sakbyayanmi cha achipun maila un awed ud langit. Ti cha maila un awed utla pita, maumascha losan, ngim cha achipun maila un awed ud langit, ked lappun mangkigachencha.
2CO.5.1	Ammu taku un ulay matoy chi allaʼn long-eg taku un isun chi sigey, awed chi mallalayun un long-eg un bumɏoy ud langit un idchon Apudyus. Chakampun un tagu langwa ti Apudyus mismu langwa, ked mallalayun si ing-inggala. 
2CO.5.2	Ya umayuwong taku un manguway si baruʼn long-eg un makwaʼn inggew ud langit. 
2CO.5.3	Ti lu masilupan taku, achipun chitaku ochesan un lanlulusay. 
2CO.5.4	Ti ha allaʼn mataguwan taku utla pita, mangngosya taku gapu si ligat taku, chakampun un gapu ta pion taku un matoy, ngim pion taku masukatan allaʼn long-eg takuʼn lalaka un matoy si mallalayun un long-eg un achipun matoy si ing-inggala. 
2CO.5.5	Ked si Apudyus chi langisagala kan chitaku si mansukatan taku. Ked illidchola Ispiritula un iinggew kan chitaku un maluttuwaan taku si mangidchela.
2CO.5.6	Ked ulay silu makwa kan chitaku, pasig kami latuled. Ammu taku un ha inggewan taku utla pita un bumɏoyan chi allaʼn long-eg, adchayuwan taku si awechen Apu takuʼn Jesu Kristu. 
2CO.5.7	Ti matagu kami un ichaɏan chi pammati, chakampun un cha mamàila. 
2CO.5.8	Ked ulay lu silu makmakwa, latuled kami, ti labibbiɏuwonmi chi inggewanmi kan Apu Jesus lu allaʼn inggewanmi utla pita. 
2CO.5.9	Siyad asikasuwon taku koon chi mampagalas kan Apudyus, ulay si salaʼn matattaguwan taku willu inggewan taku kan siya ud langit. 
2CO.5.10	Ti losan taku sanguwon si Kristu si makuisan taku, ta kacha osa maatod kan siya subyalit chi killingwala si allaʼn mataguwala bibiɏu man willu lawwing.
2CO.5.11	Gapu ta ammumi un umogyat kan Apu Jesu Kristu, ked hachi mangipapattiyanmi un awison cha tagu ta mamaticha otyan. Ked ammun Apudyus chikami. Ked lamlamaok un katla bo pallakaammuyu kan chikami si somsomokmi. 
2CO.5.12	Achipunmi panggop chi mangichayaw si long-egmi kan chikayu kasin. Ngim pionmi un idchen chikayu si wayayuʼn mangichayaw kan chikami, ta awed isongbyatyu kan cha tagu un mangipasweɏ si kilasasaedcha ya achipuncha potgon chi kilabiɏun chi somsomok. 
2CO.5.13	Ti ulay kalan cha tagu un latingang kami, gapu si machayawan Apudyus. Ya lu kalanchaʼn laun-ulan somsomokmi, gapu kan chikayu. 
2CO.5.14	Iturayan chikami si ayat Kristu ti lalaweg kan chikami un latoy si Kristu gapu si losan un tagu, piolaʼn uguchon, lakakatoy taku losan si latoyala. 
2CO.5.15	Ked latoy siya para si losan taplu chitaku losan un matattagu, chakampun otyan un bumaɏuwan chi long-eg taku potgon taku, ngim siya otyan potgon taku chi pion Jesu Kristu un latoy ya ummuli latagu gapu kan chitaku.
2CO.5.16	Ked si sala, achipunmi ibilang chi ulay siluʼn tagu si kilasasaedla utla pita. Ulay lu katchi bo killingwami kan Kristu si sin-eɏgew, achipunmi koon si sala. 
2CO.5.17	Ti ulay silu un mamati kan Kristu, bumaɏu kilatatagula ti lakaan chi sigud un lawwing un ugalila ked lasukatan si bibiɏuʼn ugali. 
2CO.5.18	Si Apudyus chi langwa si losan un alla. Gapu kan Kristu inyulinla tagu kan siya. Ked illidchola kan chikami chi kawachi un mangiyulin si tagu kan siya. 
2CO.5.19	Ha ibyegbyegami: Inyulin Apudyus cha tagu kan siya gapu kan Kristu. Achipun Apudyus imbilang cha byasuɏcha. Ked impiyeɏla kan chikami allaʼn chameg un mangiyulilan Apudyus kan cha losan un tagu kan siya. 
2CO.5.20	Ked chikami libuun un mangipakaammu mipanggop kan Kristu. Ked si Apudyus mismu chi mangàaɏuk kan chikayu. Ked gapu si ngachen Kristu, kewayu ta mangulin kayu kan Apudyus. 
2CO.5.21	Ti lappun pulus byasuɏn Kristu. Ngim gapu kan chitaku, impapus-anla kan siya cha losan un byasuɏ taku ta mangulin taku kan siya. Ked lipati taku si kilabiɏula.
2CO.6.1	Ked chikami un makakawachi kan Apudyus, mangkadkachegu kami kan chikayu ta achiyu mambyalilon chi kachegun Apudyus kan chikayu lappun simbila. 
2CO.6.2	Ti kalan Apudyus,
2CO.6.2	“Chingngeɏk chi chilawatyu, hachi ustuʼn timpu un kacheguwak chikayu,
2CO.6.2	ked tuɏungak chikayu lu chumtong chi eɏgew un malaguwak kan chikayu.”
2CO.6.2	Ked chongɏonyu, sala ustuʼn timpu un mangawatanyu si kachegun Apudyus,
2CO.6.2	ti sala ustuʼn eɏgew un mataguwanyu!
2CO.6.3	An-allechenmi ta lappun machillaw si mansimbiyanmi kan Apudyus. Siya ipapatimi tipochon ta lappun makabyasuɏ. 
2CO.6.4	Ked ipailami un chikami bubùulon Apudyus si losan un koonmi. Ked ipapatimi un mangiyalu-alus kan cha losan un sakit, ligat ya losan un kaog-ogyat un makmakwa. 
2CO.6.5	Labyaubyautan kami ya libyaɏubyaɏud kami. Ya gilulugulu chikami bo. Ya lauungeɏ kami bo, ked lapachasanmi un lapuyapuyatan ya labitibitin. 
2CO.6.6	Ked gapu ta mampeɏkas chi somsomokmi ya laammuwanmi chi katuttuwaan, ya kilaalus, ya kilamalegchegu, awed chi Ispiritun Apudyus kan chikami, ya ipailami bo tuttuwaʼn ayatmi kan cha losan un tagu. 
2CO.6.7	Gapu si mangibyegbyeg-anmi si katuttuwaan un ugudla ya pallakabyelin Apudyus, kilabiɏumi aggommi un mangɏogenmi si cha kabusuɏ ya mangkaɏasegmi kan cha mangwa si lawwing kan chikami. 
2CO.6.8	Ulay chayawon chikami ya pabiilan chikami. Ya ulay lu ak-akiton chikami willu bibiɏuwon chikami. Kalanchaʼn latuli kami, siyad abus uguchonmi katuttuwaan. 
2CO.6.9	Ulay lu kalanchaʼn lappun bilangmi ti machamchameg kami. Ked ulay sosòogonmi matoyanmi, mamàila un matatagu kami. Ya ulay lu mapampaligatan kami, achipun kami mapatoy. 
2CO.6.10	Ked ulay lu manchachauy kami, pasig kami bo lagalas. Ya ulay lu kalanchaʼn kapus kami, ngim pabyaklangonmi cha achuʼn tagu. Ked isun chi lappun mabyelinmi, ngim uwami losan si ing-inggala.
2CO.6.11	Chikayuʼn susulud utlat Corinth, gapu si ayatmi kan chikayu, imbyegbyegami losan un somsomokmi kan chikayu. 
2CO.6.12	Chakampun un chikami langkuɏang chi ayatla kan chikayu, ngim chikayu kuɏang chi ayatyu kan chikami. 
2CO.6.13	Ked chikayuʼn ibilangkuʼn aalakku, pakoscheɏonyu otyan chi ayatyu kan chikami un isun chi man-aayatmi kan chikayu.
2CO.6.14	Chitakuʼn mamati, achipun makwa un mitimbuɏuy taku kan cha achipun mamati. Ti achipun makwa un mantipug chi bibiɏu ya lawwing. Makwa kamman un mantipug chi gikbot ya padcha? 
2CO.6.15	Achipun bo makwa un mantimpuyug cha Kristu kan Satalas. Ked isun bo cha mamati ya achipun. 
2CO.6.16	Ti makwa kamman un mantimpuyug chi templon Apudyus ya silan-apudyus? Ti chitaku chi templon chi latattaguʼn Apudyus. Ti imbyegan Apudyus,
2CO.6.16	“Inyak mikabyeɏoy ta inggewak kan chicha,
2CO.6.16	ta sakon chi man-Apudyuscha ya chicha mantaguk.”
2CO.6.17	Ked kalan bo Apudyus,
2CO.6.17	“Telanyu chicha ked summila kayu kan chicha. Achiyu oglen chi kaisaw,
2CO.6.17	ked awatok chikayu.
2CO.6.18	Kalan chi mallakabyelin un Ap-apu, Sakon chi amayu ya
2CO.6.18	chikayu man-alakku.”
2CO.7.1	Susulud un ay-ayatok, losan cha alla ingkarin Apudyus kan chitaku. Peɏkason taku long-eg taku si losan un mampakaisaw si long-eg ya somsomok taku. Ya ipapati taku un matagu un mampeɏkas ya umogyat kan Apudyus.
2CO.7.2	Lukatanyu somsomokyu kan chikami ti lappun killingwami si lawwing kan chikayu ya lappun bo liyam-anmi ya lappun iluyunganmi kan chikayu. 
2CO.7.3	Chakampun un ibyegak alla ta pabyasuɏon chikayu. Ti tuttuwaʼn imbyebyeggak un ay-ayatonmi chikayu, ked ulay man-os-ossaan taku un matoy ya man-os-ossaan taku un matattagu. 
2CO.7.4	Ked mantegochak kan chikayu, ked ichayawmi chikayu. Ked ulay achu cha lapaligatanmi, masegegak mipagapu kan chikayu, ked amod chi galasmi kan chikayu.
2CO.7.5	Ked ulay chi gummatnganmi ud Macedonia, lappun illongmi. Achu ligatmi si losan un ayanmi ti achu cha mansasanga kan chikami ya umogyat kami bo. 
2CO.7.6	Ngim si Apudyus, un malegeg si somsomok cha chummauy, silegegla somsomokmi si gummatngan Titus. 
2CO.7.7	Ked chakampun un abus chi gummatngala gummalasanmi, ngim silegegla chikami si imbyegala lalegagenyu kan siya. Imbyegala bo ayatyu un mangitullong kan sakon, ya impakaammula manchachauyanyu, ya langitatakcheɏanyu kan sakon, siya amochen chi galasku si sala.
2CO.7.8	Ti ulay lu lummawing chi somsomokyu si suɏatku, achipulak lambyabyawi un langisuɏat. Ti mailak un chummauy chi somsomokyu si suɏatku kan chikayu, ulay sin-akitan abus. 
2CO.7.9	Ked si sala, lagalasalak, chakampun un gapu si chummauyan chi somsomokyu ngim gapu si lambyabyawiyanyu. Ti inyuseɏn Apudyus chi chummauyan chi somsomokyu un bumaɏuwanyu, ked lappun lasaktan kan chikayu. 
2CO.7.10	Ti ha lambyalagen chi chummauyan chi somsomok ked mambyabyawiyan un mangichaɏan si mataguwan ked chakampun un byabyawiyon chi hachi. Ngim ha lailubungan un chumauyan ked ha mambyalagela otoy. 
2CO.7.11	Ngim kan chikayu, tuttuwaʼn impalubusyu si Apudyus un languseɏ si hachiʼn chummauyan chi somsomokyu. Ked ha lambyalagela impapuutyu pammatiyu un kasinyu impotog chi ustu-ustuʼn pin-ayu koon, ti lilawingyu killingwan chi hachiʼn lakabyasuɏ un chakampun un pionyuʼn mitakuɏung, ti pionyuʼn mangwa si ustu. Ked chilusayu siya ta achi kayu mabiilan kan Apudyus ya ulay kan chikami. Ked ha osaʼn lambyalagen chi lambyabyawiyanyu, pionyu boʼn itullong sakon. Ked maila un pasig ustu killingwayu mipanggop si kamatchi un lappun lakabyasuɏan. 
2CO.7.12	Ked ulay lu laluɏatak si hachi, chakampun un gapu ta lakabyasuɏ willu lauyungan. Ngim laluɏatak ta ipakaawatku kan chikayu si sangwalan Apudyus, lu mailonyu un langipotog kan chikami. 
2CO.7.13	Ked allaya gapu un lasegeg kami.
2CO.7.13	Chakampun abus un lasegeg kami, lagalasan kami bo si langitullonganmi kan Titus, ti bummaɏu somsomokla si killingwayu. 
2CO.7.14	Inchayawku chikayu kan siya ked lappun mabiilak. Ngim pasigmi ibyega kan chikayu katuttuwaan, ked isula boʼn pasig katuttuwaan cha losan un imbyegami kan Titus mipanggop kan chikayu. 
2CO.7.15	Ked laam-amod bummaɏu somsomokla kan chikayu, ti achipunla maliwatan cha galasyuʼn tummuttuwa si imbyegala, ya chalegyu ya ogyatyu si lammamangiliyu kan siya. 
2CO.7.16	Ked amod galasku ti mantegochen kayu un lappun mangkuɏangala.
2CO.8.1	Susulud, pionmi un ipatigammu kan chikayu mipanggop si kachegun Apudyus un lipaila kan cha mamati ud Macedonia. 
2CO.8.2	Ti ulay amod chi malliligatcha ya achu palikutcha, lagalascha bo. Ked ulay lu patunged cha kapus, isucha byaklang un mangatod si tuɏungcha kan cha susulud taku ud Jerusalem. 
2CO.8.3	Ya takcheɏak bo un chakampun un patinggan chi lobbongcha illidchoncha, ngim illidchoncha losan un kabyeeɏancha un lampeɏpu si somsomokcha. 
2CO.8.4	Ked langkadkachegucha kan chikami un tumuɏungcha un mansimbi kan cha tagun Apudyus ud Judea. 
2CO.8.5	Ked laschaaw kami si man-aatodcha! Ti ha chamu illidchoncha long-egcha kan Apu. Ot lansimbicha bo kan chikami si mangwaancha si pion Apudyus.
2CO.8.6	Si Titus chi ummulaʼn langwa si alla. Siya gapuʼn langkadkachegu kami kan siya un ituɏuyla otyan cha alla ked tuɏungan chikayu un mangigamput si allayaʼn bibiɏu un mansimbi gapu si ayat. 
2CO.8.7	Byaklang kayu si losan un awed kan chikayu: pammati, man-ugud, kilaammu, mangipapati un mangwa si losan ya ayatyu kan chikami. Ked lamlamaonmi un lawedwed chi man-aatodyu si tuɏungyu.
2CO.8.8	Chakampun un ibilinku alla. Ngim ipakaammuk kan chikayu ayat cha allaʼn uchum un mangatod si tuɏung, ta main-an chi gettok un ayatyu kan cha bubuɏunyu. 
2CO.8.9	Ti ammuyu kachegun Apu takuʼn Jesu Kristu. Ulay lu byaklang, lambyalin siya kapus gapu kan chikayu taplu mapabyaklang kayu si kummapusala.
2CO.8.10	Ked allaya ibyegak mipanggop si ituɏungyu. Bibiɏu lu igamputyu illugiyu si lummaus un tawon. Chikayu langilugi un langwa ya langatod si tuɏung. 
2CO.8.11	Ked ilanyu ta igamputyu chi kawachiyu! Ipapatiyu un mangigamput si kiged chi kabyeeɏanyu un mangatod. 
2CO.8.12	Lu mangatod kayu gapu si ayatyu un mangatod, magalasan si Apudyus, achipunla singilon chi chakampun un kabyeeɏan taku un idchon.
2CO.8.13	Chakampun un kalak un bumaklang cha uchum ked chikayu machegsolan. 
2CO.8.14	Ti ha piok, man-asituɏung taku losan. Si salaʼn alla silaweɏyu, bibiɏu lu tuɏunganyu cha makasapuɏ si tuɏung. Ta lu chumtong chi timpuʼn mangkuɏang kayu ya awed sawaɏoncha, tuɏungan chikayu bo. Ta lu kamatchi koon taku, lappun ossaan si maligatan kan chitaku un mamati. 
2CO.8.15	Isun chi liigili si ugud Apudyus, “Ha taguʼn lan-apit si achu, chakampun un lasaweɏ ti illidchola kan cha uchum. Ked ha taguʼn akit chi laapitla, achipun makuɏangan ti idchen cha uchum.”
2CO.8.16	Manyaman kami kan Apudyus ti illidchela si Titus si ayatlaʼn tumuɏung kan chikayu un isun chi ayatmi un maluɏung kan chikayu. 
2CO.8.17	Ti ha langibyeg-anmi un umoy siya utlat, latetteɏok ti leusla simsimmok un umoy utlat. 
2CO.8.18	Ked awed chi osaʼn ibiɏunmi kan siya un sulud taku un machaychayaw si losan un mamati gapu si mangibyegbyeg-ala si Bibiɏuʼn Chameg. 
2CO.8.19	Ked siya mismu chilutukan cha mamati taplu mibiɏun kan chikami un mangiyoy si ituɏung taku kan cha makasapuɏ si tuɏung ud Judea ked chikami mansimsimbi gapu si ayat un machayawan Apu Jesu Kristu ya mipaila taku ayat taku un tumuɏung. 
2CO.8.20	Ked an-allechenmi ta lappun mamabyasuɏ kan chikami mipanggop si in-ilonmi un mansimbi si allaʼn chakeɏ un tuɏung un laumung. 
2CO.8.21	Ti ipapatimi un mangwa si ustu un chakampun abus si sangwalan Apudyus ngim ulay bo si sangwalan cha tagu.
2CO.8.22	Ked ibuunmi allaʼn sulud taku kan chicha un umali utlat un lapachasmi ya lapaloklokanmi si achuʼn byaleg. Ngim si sala ipapatimi un tumuɏung ti patunged kami mantegod kan chikayu. 
2CO.8.23	Lu mipanggop kan Titus, siya biɏunkuʼn tumuɏung si kawachi kan chikayu. Ked lu mipanggop kan cha uchum un susulud taku, chicha pillakalong-eg un libuun kan cha mamati si kaili-ili utla. Ked gapu kan chicha, machaychayaw si Kristu. 
2CO.8.24	Ked ipailayu ayatyu kan chicha taplu mapaloklokan cha losan un mamati ked ichaychayawmi mipanggop kan chikayu.
2CO.9.1	Chakampun un masapuɏʼn isuɏatku kan chikayu mipanggop si tuɏungyu un maiyoy kan cha tagun Apudyus ud Judea. 
2CO.9.2	Ti ammuk un chakeɏ ayatyuʼn tumuɏung, ked inchayawku chikayu kan cha iMacedonia. Imbyegak un, “Cha susulud taku ud Achaia, lakasagalacha un tumuɏung lalipud si lummaus un tawon.” Ked gapu si ayatyu un tumuɏung, laawis cha kaachuwan kan chichaʼn tumuɏung. 
2CO.9.3	Ked ibuunku cha allaʼn susulud taplu mabogasan otyan hachiʼn chayawmi mipanggop kan chikayuʼn lakasagala ituɏungyu. 
2CO.9.4	Ta lu awed mitun-ud kan sakon kan cha iMacedonia ked maochesancha un achipun kayu lakasagala, gettok un mabiilan kami ulay chikayu ti mantegod kami kan chikayu. 
2CO.9.5	Ked laslasmokku un masapuɏʼn paulaok cha allaʼn susulud taku ta chaguponcha cha ingkariyun tuɏung, ta lu gumatong kami, lakasagala cha halat un ituɏungyu. Ked maila un chakeɏ chi ayatyuʼn tumuɏung un chakampun un lapatut kayu.
2CO.9.6	Somsomkonyu un ha taguʼn akit chi imuɏala, akit bo apitola. Ked ha taguʼn achu imuɏala, achu bo apitola. 
2CO.9.7	Ked mangatod otyan chi kacha osa un mampeɏpu si somsomokla. Chakampun un mansigeb chi somsomokla willu mapatut, ti ay-ayaton Apudyus cha mallaay un mangatod. 
2CO.9.8	Ya kabyeeɏan Apudyus un idchon cha losan un masapuɏyu ked masasaweɏ, taplu pappasig umalay un useɏonyu si allaʼn matattaguwanyu ya awed achu si ituɏungyu kan cha mangwa si bibiɏu. 
2CO.9.9	Isun chi liigili si ugud Apudyus, un kalala,
2CO.9.9	“Mallaay un mangatod kan cha kakapus,
2CO.9.9	ked achipun mangkiged chi kilabiɏula ing-inggala.”
2CO.9.10	Si Apudyus un meɏpuwan chi bukeɏ un imuɏan chi man-osok ya siya mangatod si makan un kalon cha tagu. Ked idchen chikayu si losan un bukeɏ un masapuɏyu ked paachuwola taplu umachu apitonyu gapu ta mallaay kayu un mangàatod. 
2CO.9.11	Pabyaklangon chikayu ta makwaʼn mallaay kayuʼn mangàatod si losan un timpu. Ked achu cha manyamyaman kan Apudyus gapu cha tuɏungyu un ilawatcha kan chikami.
2CO.9.12	Ta lu katchi pin-ayu koon, chakampun un abus si matuɏunganyu cha tagun Apudyus, ngim peɏoswaola bo ayat cha achuʼn tagu un manyaman kan siya. 
2CO.9.13	Ked gapu si langipain-anyu si mansimbiyanyu, achu mangichaychayaw kan Apudyus gapu si tummuttuwaanyu si Bibiɏuʼn Chameg mipanggop kan Kristu. Tuttuwaʼn manyamancha kan Apudyus gapu si ayatyu un mangatod si kasapuɏancha ya bumaɏuwan cha losan. 
2CO.9.14	Ked siyad iluwaluwancha chikayu ya amod chi somsomokcha kan chikayu gapu si lappun miyisuwalaʼn kachegun Apudyus kan chikayu. 
2CO.9.15	Ked manyaman taku kan Apudyus gapu si illidchola un lappun miyisuwala.
2CO.10.1	Sakon si Paul un kalanchaʼn lapakumbyabya lu sangwalanyu ngim lateɏod lu umachayu kan chikayu. Mangkadkacheguwak kan chikayu gapu si kilaalus ya kilamalagchegun Jesu Kristu. 
2CO.10.2	Ipakpakaasik kan chikayu ta lu umaliyak utlat chakampun otyan un masapuɏʼn omɏak chikayu. Ammuk un lateɏochak un mangomeɏ kan cha manchillaw kan chikami un mangibyegbyega un lailubungan chi ugalimi ya panggopmi. 
2CO.10.3	Ti ulay tagu kami laing utla pita, chakampun si ikamami cha pin-ami koon un makagubyat gapu si lailubungan un panggop. 
2CO.10.4	Ti ha eɏmas un us-useɏonmi ked chakampun un us-useɏon chi tagu utla pita ngim mallakabyelin un eɏmas Apudyus un manyam-anmi si ulay kakoscheɏan un kabusuɏ. 
2CO.10.5	Ked yam-alonmi cha losan un lilalastug ya cha mantipod si mangagammuwan chi tagu kan Apudyus. Ked ipapatimi un mangɏog losan chi somsomokmi ta tumuttuwa kan Kristu. 
2CO.10.6	Ked lu ipailayu un tumuttuwa kayuʼn ustu-ustu kan Kristu, ked asimi chusaon cha achipun tumuttuwa kan siya.
2CO.10.7	Siyad itutullongyu mamàilan chi atayu. Lu awed mangibyegbyega un siya kalu ustuʼn tagun Kristu, somsomkola otyan chi kilatatagula. Ti ulay chikami, tagu chikami bo kan Kristu. 
2CO.10.8	Chakampun un mabiilak, ulay lu lalabos chi mangkokopyak un malakcheɏ si kalobbonganmi un bumibiyang kan chikayu ti Apudyus chi langatod si kalobbonganmi un tumuɏung kan chikayu, chakampun un manyam-alanmi kan chikayu. 
2CO.10.9	Ked achiyu kalan un og-ogyatok chikayu si allaʼn suɏatku. 
2CO.10.10	Ti awed cha mangibyega un lateɏochak si suɏat ngim lu sangwalan lakapsutak ya lappun simbin chi pin-ak ug-ugguchon. 
2CO.10.11	Ked maawatan otyan cha katlat un tagu un lappun mansabyaliyan cha insuɏatmi kan chikayu lu achayu kami, ya koonmi lu awed kami kan chikayu.
2CO.10.12	Lappun teɏodmi un mangiyisu si long-egmi si cha mangichaychayaw si long-egcha. Tuttuwaʼn lappun mapuutcha. Mangwacha si uwachaʼn iisong chi long-egcha ya man-asichayawcha. 
2CO.10.13	Ngim chikami, achipunmi ichaychayaw chi chakampun un illidchon Apudyus kan chikami, ti siyad ichayawmi mangwaanmi si ipakwala, ked lipati kayu si hachi. 
2CO.10.14	Ked achipunmi lablabson chi biyangmi, ti chikami ummula langibyegbyega kan chikayu si Bibiɏuʼn Chameg mipanggop kan Kristu. 
2CO.10.15	Ked chakampun un ichayawmi kawachi un killingwan cha uchum un tagu. Ngim lamlamaonmi un kumoskoscheɏ pammatiyu ta awed katuɏunganmi. Pasig un awed kami si sakup un illidchon Apudyus. 
2CO.10.16	Ti pionmi un ingkami ibyegbyega Bibiɏuʼn Chameg kan cha uchum un ili un achayu lu chikayu. Chakampun un masapuɏʼn ichaychayawmi kawachiʼn killingwan cha uchum un tagu si sabyaliʼn ili. 
2CO.10.17	Ngim kalan chi liigili un ugud Apudyus, “Lu silu mampachayaw, ichayawla otyan chi killingwan Apudyus.”
2CO.10.18	Ti achipun Apudyus awaton chi taguʼn mangichayaw si long-egla, ngim cha tuttuwaʼn michayaw cha hachiʼn ichayaw Apudyus.
2CO.11.1	Alusanyu otyan sakon ulay isuk chi latingang kan cha allaʼn ibyegak. O, alusanyu sakon. 
2CO.11.2	Ti mangimulak kan chikayu un isun chi man-iimun Apudyus lu sabyali patiyonyu. Ti miyalig kayu si mampeɏkas un byebyeɏasang un intuɏegkuʼn miyasawa si ossaan un leɏaki, siya si Kristu. 
2CO.11.3	Ngim umogyatak ti maallilaw ked chi somsomokyu ya maawis kayu si sabyaliʼn tudtuchu ked man-awichenyu sipupusu ya mampeɏkas un ayatyu kan Kristu, un isun Eve un silikapan chi uɏog. 
2CO.11.4	Ti lu awed umaliʼd utlat un mangibyegbyega si sabyaliʼn Jesus un chakampun un isun chi imbyegbyegami, lalakayuʼn tuttuwaon chicha. Willu lalakayuʼn awaton chi sabyaliʼn Ispiritu lu ha Ispiritun Apudyus un sigud un ilawatyu, willu lamati kayu si sabyaliʼn chameg lu ha imbyegbyegami kan chikayu un pilatiyu. 
2CO.11.5	Ngim ammuk un chakampun si labyabyaak lu cha mangkakapotog un apostolesyu. 
2CO.11.6	Ulay lu buwatku un man-ugud, ngim chakampun un langkuɏangak si ammu. Impakaawatmi cha alla kan chikayu si losan un timpu.
2CO.11.7	Ked lappun silinginku si tangchenku si langibyegbyeg-ak kan chikayu si Bibiɏuʼn Chameg.
2CO.11.8	Ha laludtuchuwak kan chikayu, tilangchelalak kan cha mamati si uchum un ili, ked isun chi ilakawak chicha taplu matuɏungan kayu. 
2CO.11.9	Ti ha illiinggewak kan chikayu, lu awed kasapuɏak achipulak mangkochew kan chikayu, ti langatod cha susulud taku un leɏpuʼd Macedonia si iluseɏk.
2CO.11.10	Ha kilatuttuwaala un awed si Kristu kan sakon, lappun sinlobbong ulay silu kan chikayu ud Achaia un makwaʼn mampagilok kan sakon un mangichaychayaw si allaya. 
2CO.11.11	Puggey un ibyegak cha alla? Gapu ta lawwingok chikayu! Ammun Apudyus un ay-ayatok chikayu. 
2CO.11.12	Ked ituɏutuɏuyku koon cha pin-ak koon si sala taplu lappun in-ilon cha mangibyegbyegan apostolescha kalu un mampachayaw un man-isu kalu cha pin-acha koon si cha pin-ami koon.
2CO.11.13	Ti cha allaʼn tagu, chakampun un tuttuwaʼn apostolescha. Silan-apostolescha, sikapancha cha tagu si losan un kooncha, ya aginpepeɏangchaʼn apostoles Kristu. 
2CO.11.14	Ked achi taku otyan maschaaw, ti ulay si Satalas ked makwa un mampeɏang un isun chi anghel Apudyus. 
2CO.11.15	Ked chakampun un lakaskaschaaw lu cha mansimsimbi kan siya ked mampeɏangcha un isun chi mansimbi si katuttuwaan. Ngim ha mambyalagela, machusacha si losan un killingwacha.
2CO.11.16	Isaɏedku ibyega, lappun otyan singkalan kan chikayu un latingangak. Ngim lu katchi kalanyu, alusanyu un chongɏon cha allaʼn mangipachayawak akit si long-egku. 
2CO.11.17	Ti agammuk un chakampun kan Apu Jesus chi langibyega un uguchok chi katla kan chikayu, ngim ulay isuk chi latingang ituledkuʼn mangichayaw si kamatla kan chikayu. 
2CO.11.18	Ngim gapu ta achu cha mangichayaw si lailubungan un pin-acha koon, hachi bo mampachayawak. 
2CO.11.19	Lalaing kayu siya, ked siya mangan-alusanyu si tilitingang! 
2CO.11.20	Ti attomanyu cha taguʼn mambyalilola chikayu musassu, willu lukuponcha ya sikapancha chikayu willu amsiwoncha kan lipakoncha chikayu. 
2CO.11.21	Ngim tuttuwaʼn mabiilak un mangwa si isun chi pin-acha koon kan chikayu!
2CO.11.21	Ngim lu awatlaʼn mampachayawcha, maituledku boʼn mangichayaw si long-egku un isuk chi latingtingangan. 
2CO.11.22	Lu kalanchaʼn Hebrewcha, Hebrewak bo. Ked lu kalanchaʼn Israelitascha, ulay bo sakon. Ked lu kalancha boʼn chicha galak Abraham, galakak mit bo kan Abraham. 
2CO.11.23	Ked lu kalanchaʼn mansimsimbicha kan Kristu, sinchumadlu chi mansimbiyak lu chicha. Isuk chi latingang un man-ugud. Laligat chi kawachi, libyaɏubyaɏuchak ya labyaubyautalak ya achu bo amasku matoyan gapu si mangipapattiyak. 
2CO.11.24	Langalliman silapsaplitan cha Judio sakon si sintutlumpuɏu ya siyam un saplit. 
2CO.11.25	Ked lamitlu boʼn silapsaplitalak kan cha iRome. Ked lamingsan chi labintukak. Ya lamitlu bo layam-alan chi bapur un lallugalak. Ya lamingsan un lalaptapɏakak si byeybyey si sillabi ya sin-eɏgew. 
2CO.11.26	Singkawed chi lakwa kan sakon si lambiyabiyasiyak, langampiga un amasak maalud si chewwang, ked langampiga boʼn amasak mapatoy kan cha akkawan. Ya langampiga boʼn amas cha kailiyak un Judio mangtoyan kan sakon ya ulay bod cha Gentil. Ya achu bod cha kaam-amak si siudad, si lugeɏ un lappun ummili, si byeybyey ya sinchumadlu cha aginpapati un susulud kan Kristu. 
2CO.11.27	Launge-ungeɏak ya laligligatak. Pappasig un lapuyapuyatalak, labitibitilak ya lauwauwawak, ya lappun kalok, lappun byeɏoy un masuypak ya lappun silupku. 
2CO.11.28	Ked chakampun bo un abus cha hachi, ti biligat un machanchalagelak gapu kan cha losan un mamati un pin-a manchetchetong si kaili-ili. 
2CO.11.29	Ta lu awed kumapsut chi pammatila, kumapsutak bo. Ked lu awed masulisug makabyasuɏ, maam-amod chi sigeb chi somsomokku.
2CO.11.30	Lu awed masapuɏʼn pachayawak, siyad ichayawku cha byaleg un mangipaila si kilakapsutku. 
2CO.11.31	Ked si Apudyus un Aman Apu Jesus chi machaychayaw chi ngachenla si ing-inggala, ammula un achipulak mantuntulli. 
2CO.11.32	Si illinggewak ud Damascus, impabyentay chi gubillachuɏ un chilutukan Ari Aretas chi losan un liwangan chi siudad ta chokmaalak. 
2CO.11.33	Ngim cha mamati udchi, inyinchayulak impacheɏa si lasin chi tiluping un aɏed chi hachiʼn ili, ot lakaawichak.
2CO.12.1	Masapuɏʼn ituɏuyku un mangichayaw, ulay lu lappun maitodla. Ked si sala ug-ugguchok cha impain-ilop Apu Jesus kan sakon ya cha impakaammula. 
2CO.12.2+2CO.12.3	Awed chi osaʼn lamati kan Kristu un lipangatu ud langit un inggewan Apudyus.
2CO.12.4	Ked udchi langit, illinggew chi chingngeɏlaʼn achipun Apudyus ipalubus un maugud, un achipun chi tagu maibyega. 
2CO.12.5	Ked siya ichayawku allaʼn tagu, ngim achipunku ichayaw chi long-egku ti siyad ichayawku kilakapsutku. 
2CO.12.6	Lu piok un mangichayaw si long-egku, mamàila un chakampun un latingangak ti pasig tuttuwa cha losan un ibyegak. Ngim achipunku ichayaw ti issak un awed mangibyegaʼn langatngatuwak lu ha intullongla un killingwak willu chingngeɏla un ilugudku.
2CO.12.7	Taplu achipulak mamaspasweɏ gapu kan cha achuʼn lakaskaschaaw un intullongku kan impalubusla lamaligatan cha anghel Satalas kan sakon ta achipulak mamaspasweɏ. 
2CO.12.8	Ked lamitluwok chilawat kan Apu Jesus ta kaalola otyan chi allaʼn ligatku. 
2CO.12.9	Ngim ha insongbyatla kan sakon, kalala, “Umalay chi kacheguk kan sika un mangiyalus si halat un ligatlu. Ta siyad mangiklaam si kilabyelinku kumapsutam.” Ked amod chi galasku un mangipasweɏ si kilakapsutku ta magiklak chi kilabyelin Kristu kan sakon. 
2CO.12.10	Gapu kan Kristu, lappun kalala kan sakon lu lakapsutak, lu maibibiilak, lu laklak-amok cha ligat, lu mapampaligatalak, lu masuksuklutalak. Ti lu magiklak un kummapsutak, kumoscheɏak ti pakoscheɏola sakon.
2CO.12.11	Isuk chi latingtingangan ngim chikayu chi langipatut kan sakon un lambyalin katchi. Ti chikayu otyan chi mangipasweɏ kan sakon. Ti ulay lu lappun potogku, achipulak ilatiw si ulay silu kan cha langangatuʼn apostolesyu. 
2CO.12.12	Ti ha illinggewak kan chikayu, ilalu-alusak cha losan un ligat ta ipailak kan chikayu osaʼn tuttuwaʼn apostoles. Ked achu bo cha killingwalaʼn sinye ya lakaskaschaaw. 
2CO.12.13	Ked cha losan un killingwak kan cha mamati si cha uchum un ili, isun bod chi killingwak kan chikayu malaksig chi osaʼn byaleg un achipunyu sakon gilastuwan. Ked pakawalolak otyan lu lawwing chi hachi!
2CO.12.14	Lakasagalaak si sala un umali kasin manggeggakay kan chikayu, ked mikapitluk un umali utlat. Chakampun si mampatuɏungak, ti chikayu mismu masapuɏk chakampun un pilakyu. Ti chakampun un masapuɏʼn cha aalak chi mangatod si kasapuɏan cha aamma ya iilla, ngim cha aamma ya iilla mangatod si kasapuɏan cha aalak. 
2CO.12.15	Ked lagalasok ulay gastuwok cha losan un awed kan sakon ya ulay chi losan un koscheɏk para si laispirituan un biyegyu. Ulay kummapsut chi ayatyu kan sakon, maam-amod kumoscheɏ ayatku kan chikayu.
2CO.12.16	Ked umalamung kayu un chakpun lambyalin un pakachegsolanyu. Ngim awed cha mangibyega un silikapak ya ilallilawku chikayu si tilutuli un ugud. 
2CO.12.17	Ngim simma in-ilok un lalluku kan chikayu? Ha langgachingak kamma mipagapu si osa kan cha imbuunku kan chikayu? 
2CO.12.18	Sakon un mismu langibuun kan Titus un umali utlat, ya imbuunku osaʼn sulud taku un lamiɏun kan siya. Ked lilukucha kamman chikayu? Achipun mit, ti os-ossaan chi Ispiritu un langichaɏan kan chikami ked os-ossaan chi panggopmi.
2CO.12.19	Ha somsomokyu lin inggala si sala, taktakcheɏanmi chi long-egmi kan chikayu. Chakampun, ti abus un uguchonmi cha pion Kristu si sangwalan Apudyus ked losan un koonmi, ay-ayatok un susulud, kooncha losan ta matuɏungan kayu. 
2CO.12.20	Ngim machalagelak lu ochesak chikayu un siyad pin-ayu koon cha lawwingok lu umaliyak utlat. Ked kook bo cha achipunyu pion, ti omɏak chikayu lu ochesak chikayuʼn mansusubog, man-iillapos, mallasu sumangaanyu, man-asiimut kayu, man-asikiyap kayu, man-asilikud kayu, man-asipasweɏ kayu, kan lappun timpuyugyu. 
2CO.12.21	Machalagelak lu umaliyak kasin, mabiilak kan Apudyus si sangwalanyu lu ochesak chikayu. Machalagelak lu manchachauyak gapu kan cha losan un lakabyasuɏ si lummaus un eɏgew ya achipuncha lambyabyawi si lawwing un kokkooncha ya lakachegchegascha ya cha losan un lawwing un pipion chi long-eg.
2CO.13.1	Sala pamitluk un umali manggeggakay kan chikayu utlat. Kalan chi liigili un ugud Apudyus, “Lu awed ipabyasuɏcha kan chikayu, masapuɏʼn awed chuwa willu tiɏu un tagu un malistigu lu tuttuwa.”
2CO.13.2	Ha pidwan chi ummaliyak utlat, impatupgak imbyega kan cha lakabyasuɏ ya cha uchum ta iyageycha. Ked ha lappulak kan chikayu, kasinku bo impatupga kan chikayu losan un lappun makailisi si machusaancha si pitluʼn umaliyak. 
2CO.13.3	Kook alla ta paloklokak kan chikayu un si Kristu leɏpuwan chi kalobbongak. Ti chakampun un lakapsut si Jesu Kristu un mangwa si koola kan chikayu, ngim ipailala pallakabyelinla kan chikayu. 
2CO.13.4	Ti ulay lu kilakapsut Kristu latoyala si krus, ngim latagu gapu si kilabyelin Apudyus. Ked chikami lakapsut kami bo, si lipatiyanmi kan siya. Ngim lu mipanggop si koonmi kan chikayu, ipailami pallakabyelin Apudyus si litimpuyugenmi kan siya si latattaguwala.
2CO.13.5	Kacha osa kan chikayu usigola long-egla ta mangitullongala lu tuttuwa un popotpotala pammatila. Sigulachuʼn ammuyu un awed si Jesu Kristu kan chikayu, malaksig lu chakampun un tuttuwaʼn lamati kayu kan siya. 
2CO.13.6	Lamlamaok un maammuwanyu un tuttuwaʼn apostolesak. 
2CO.13.7	Iluwalumi kan Apudyus un lappun otyan koonyu si lawwing, chakampun un gapu ta mangɏogenmi ngim gapu ta koonyu ustu, ulay lu isun chi laabyak kami. 
2CO.13.8	Ti lappun kalobbonganmi un mallawing si katuttuwaan, ngim alla pallakabyelinmi un mansimbi si katuttuwaan. 
2CO.13.9	Magalasan kami lu lakapsut kami ked mangkoscheɏ kayu. Ked ha iluwalumi kan Apudyus miyustu-ustu otyan pammatiyu kan siya. 
2CO.13.10	Ked hachi panggopkuʼn mangisuɏat si alla ti lappulak kan chikayu, taplu lu umaliyak utlat achipunku ipaila kalobbongak un malusa kan chikayu. Ti ha manguseɏak si allaʼn kalobbongan un illidchon Apu Jesus kan sakon, ta bumaɏuwanyu, chakampun si mayam-alanyu.
2CO.13.11	Susulud, hachi ibyegak kan chikayu. Otyan ta bibiɏu kayu losan utlat, ya pabiɏuwonyu kachawiyanyu. Siyad isosomokyuʼn abus cha imbyegbyegak kan chikayu. Mantitimpuyug kayu ot mallin-awa kayu. Ked si Apudyus un puun chi ayat ya lin-awa, iinggew kan chikayu.
2CO.13.12	Man-asikumusta kayu un ipailayu ayatyu kan cha biɏunyu. 
2CO.13.13	Losan cha allaʼn tagun Apudyus, pakumustaoncha chikayu utlat.
2CO.13.14	Ha kachegun Apu Jesus ya ayat Apudyus ya timpuyug chi Ispiritu awed kan chikayu losan.
GAL.1.1	Sakon si Paul un lachutukan un apostoles Jesus Kristu. Chakampun un tagu lanchutuk kan sakon, ngim si Jesu Kristu ya si Amalaʼn Apudyus un lalagu kasin kan siya si latoyala. 
GAL.1.2	Allaya suɏatku kan chikayu ud Galatia. Losan kami kan cha biɏun takuʼn mamati utla, pakumustaonmi chikayu losan un pin-a manchetchetong un malaychayaw kan Apudyus si kaili-iliʼd Galatia.
GAL.1.3	Otyan ta pasig Ama takuʼn Apudyus ya Apu takuʼn Jesu Kristu kacheguwan chikayu losan ya mallin-awaoncha bo cha somsomokyu.
GAL.1.4	Si Jesu Kristu un Apu taku, inchuyala long-egla un matoy gapu si byasuɏ taku, ta maseɏaklibyen taku si salaʼn kilalawwing un makmakwa si allaʼn pita. Killingwan Jesu Kristu cha allaya ta matungpeɏ cha pion Ama takuʼn Apudyus. 
GAL.1.5	Taplu machaychayaw si Apudyus si ing-inggala. Amen.
GAL.1.6	Patungechak maschaaw kan chikayu, ti mallasu ga lan-awichenyu kan Apudyus un lamili kan chikayu gapu si kachegun Jesu Kristu. Ti siya kalu sanguwonyu sabyali un tudtuchu un siya kalu bo bibiɏuʼn chameg 
GAL.1.7	Ngim ha katuttuwaan, lappun uchum si bibiɏuʼn chameg un mataguwanyu lu achi abus cha intudtuchumi. Ngim awed cha uchum utlat un manyam-an si somsomokyu un ipappachascha sukatan chi bibiɏuʼn chameg mipanggop kan Jesu Kristu. 
GAL.1.8	Ngim ulay lu chikami willu anghel un mampeɏpuʼd langit chi mangibyegbyega kan chikayu si sabyaliʼn bibiɏuʼn chameg un maibusuɏ si lagamputmi imbyegbyega kan chikayu, machuchusa ud impiyeɏlu! 
GAL.1.9	Lagamputmi imbyegbyega cha kamatchi kan chikayu, ngim ikasinku ibyega, lu awed mangibyegbyega kan chikayu si sabyaliʼn bibiɏuʼn chameg un maibusuɏ si pilatiyu, machuchusa siya ud impiyeɏlu!
GAL.1.10	Ked himma mammammokanyu kan sakon lù? Ha somsomokyu lin un siyad singsingtok chi michayawak kan cha tagu un chakampun si michayawan Apudyus? Ta lu siyad gamgamak chi chayaw cha tagu, achipunku ituɏuy un mansimbi kan Jesus.
GAL.1.11	Susulud, masapuɏʼn maawatanyu un ha bibiɏuʼn chameg un imbyegbyegak, chakampun un somsomok cha tagu lampeɏpuwala. 
GAL.1.12	Ti chakampun bo un tagu langagammuwak willu awed langitudtuchu kan sakon, ngim si Jesu Kristu mismuʼn langipatigammu kan sakon.
GAL.1.13+GAL.1.14	Lachamegyu mambibiyegku si chamu un langipapattiyak si kachawiyan cha Judio. Lamangpanguwolak kan cha chogwaskuʼn Judio ti patungedku impapati kachawiyan cha chachakkeɏmi. Ked patungedku pilampaligatan cha mamati kan Jesu Kristu ya pilachaskuʼn yam-alon chicha.
GAL.1.15	Ngim ulay kamatchi cha killingkingwak, kilacheguwalak kan Apudyus, ti ulay chi chaampunku miyalakan, chiluchuttukalak gapu si kachegula ya ilayagelak un mansimbi kan siya. 
GAL.1.16	Ot gummatong pun chi ustuʼn timpu un impatigammula kan sakon chi mipanggop kan Alaklaʼn Jesus, taplu ibyegbyegak kan chikayuʼn Gentil. Chakampun un ilachek si tagu, 
GAL.1.17	willu ummoyak ud Jerusalem lan-acheɏ kan cha hachiʼn ummun-ulaʼn apostoles, ti ha killingwak, langaw-asak ud Arabia asiyak ot mangulin kasin ud Damascus. 
GAL.1.18	Ked lummaus pu tiɏuʼn tawon, ummoyku gilaggakay si Peter ud Jerusalem, ot illinggewak kan siya si lasawaɏan si liman eɏgew. 
GAL.1.19	Ngim lappun intuntullongku kan cha uchum un apostoles, abus si James un sulud Apu Jesus. 
GAL.1.20	Tuttuwa losan cha allaʼn isuɏatku kan chikayu. Ammun Apudyus un achipulak mantuntulli.
GAL.1.21	Oli pun, ummoyak bo kan cha ili un sakupon chi Syria ya Cilicia. 
GAL.1.22	Ngim si hachiʼn timpu, lappun sin-ammu kan sakon kan cha hachiʼn mamati kan Jesus ud Judea. 
GAL.1.23	Ti siyad abus un chameg cha tagu kan sakon chi lamampaligatak kan cha mamati si sin-eɏgew, ngim si sala, allaʼn ibyegbyegak chi pammatiʼn pilachaskuʼn yam-alon. 
GAL.1.24	Ot chilaychayawcha si Apudyus gapu kan sakon.
GAL.2.1	Lummaus pu lasawaɏan si opat un tawon, ummoy kami kasin kan Bernabas ud Jerusalem ked ilawitmi si Titus. 
GAL.2.2	Ummoy kami udchi gapu ta impatigammun Apudyus. Gummatong kami pun, ummoyak lakaugud kan cha apostoles un pin-a mangipangpangu kan cha mamati. Ot imbyegak kan chicha bibiɏuʼn chameg un ibyegbyegak kan cha Gentil ta ammuwoncha un ustu pin-ak imbyegbyega ta achi kenga imbyegbyegak si chamu ya sala. 
GAL.2.3	Ot ummallamungcha un ustu losan, ulay bo si Titus un biɏunku un Gentil, achipuncha impatut impasogyat. 
GAL.2.4	Ngim illinggew cha uchum un mangipatut un lakaamung kan chikami un aginpapati, ummalichaʼn mantamcheg lu puggey un chitakuʼn lamati kan Jesu Kristu ked mipalubus un achipun tumungpeɏ si ugalin cha Judio. Ti ha somsomokcha, ipatutcha pakwa cha alla kan chitaku. 
GAL.2.5	Ngim pulus un achipunmi tiluttuwa chicha, ulay sin-akitan, taplu michagas chi katuttuwaan un bibiɏuʼn chameg kan chikayu.
GAL.2.6	Ngim cha allaʼn maibilang un langangatu un isun cha papangat taku, ulay silu cha man lappun mansabyaliyala kan sakon, ti lappun piliyan Apudyus si tagu ya lappun bod inchogacha si intudtuchuk. Ked ha mangibyeg-ak gapu ta isula un lappun sumabyaliyak kan chichaʼn papangat, ti chakampun un lapotog kan sakon chi kilasasaedcha, kan chakampun un kilasasaed chi mangibilangan Apudyus si tagu. 
GAL.2.7	Ti ilagammuchaʼn chilutukalak kan Apudyus un mangibyegbyega si bibiɏuʼn chameg kan cha Gentil. Isun bod chi lanchutukala kan Peter un mangibyegbyega kan cha Judio. 
GAL.2.8	Ti si Peter, lakwa un apostoles cha Judio gapu si pallakabyelin Apudyus, ked siya bo isun chi lakwa kan sakon un apostoles cha Gentil. 
GAL.2.9	Ked biligbig cha James, Peter ya John un maibilang un papangat cha mamati un Apudyus chi lanchutuk kan sakon. Ked lilamalucha chikami kan Barnabas ta mangipain-ancha un mangkakadwa kami. Ked lan-asiteulanmi un chikami kan Barnabas chi umoy mangibyegbyega kan cha Gentil ya chicha bo kan cha Judio. 
GAL.2.10	Ked ha abus un chilawatcha kan chikami, sosomkonmi un tumuɏung kan cha kakapus un mamati ud Jerusalem, ked siya bo insosomokku un koon.
GAL.2.11	Ngim si ummaliyan Peter ud Antioch si osaʼn eɏgew, ilomɏak siya si sangwalan cha tagu ti laillachu. 
GAL.2.12	Kamatla lakwaala: Si gummatngan Peter ud Antioch, lakaubung kan cha uchum un mamati un Gentil. Ngim si hachi, gummatong pun cha uchum un Judio un imbuun James un lampeɏpuʼd Jerusalem, lummissut un lakaubung kan cha Gentil ot summila ti umogyat kan cha Judio un mangipatut un masapuɏʼn masogyatan cha losan un mamati.
GAL.2.13	Ot cha uchum un mamati un Judio ud Antioch, tiluɏedcha bo si Peter, ammucha losan un cha pin-acha kingwa ked chakampun un ustu. Ked ulay si Barnabas, laawis si killingwan Peter un ag-agin. 
GAL.2.14	Ngim laammuwak pun un achipun mitimbuɏuy chi killingwacha si katuttuwaan un intudtuchun chi bibiɏuʼn chameg, ilomɏak si Peter si sangwalancha losan. Kamatla imbyegak: “Peter, tuttuwaʼn Judioka, ngim inyageylu un maluttuwa si ugaliyuʼn Judio gapu si lamatiyam kan Jesu Kristu. Ked puggey ipatut si sala ipakwa kan cha Gentil chi ugalin cha Judio lù?”
GAL.2.15	Ot intuɏuykuʼn kalan kan chicha losan, “Lisisigud un Judio taku ti liyalak taku un Judio, ked chakampun un isu taku cha Gentil un lappun ammucha si lintog Apudyus. 
GAL.2.16	Ngim ammu taku mit un chakampun un malungpaɏan si lintog Apudyus un inggilin Moses chi makaalan chi lakabyasuɏan kan Apudyus, ti abus chi mamatiyan kan Jesu Kristu. Ked ulay chitaku un Judio, abus chi lamatiyan taku kan Jesu Kristu chi langibilangan Apudyus kan chitaku lalintog kan siya, ked chakampun un ha lalungpaɏan taku si hachiʼn lintog. Ti chakampun un siyad makaalan chi byasuɏn chi tagu kan Apudyus chi malungpaɏala si lintog taku un Judio.”
GAL.2.17	Ked hachi mangawatan taku un ulay chitaku un Judio, malagbyasuɏ taku, un isun cha Gentil. Ngim makwa un kalan taku, si Kristu langwa kan chitaku malagbyasuɏ gapu si langiwalilan taku si lintog ta mamati taku kan siya? Lai, chakampun si katchi! 
GAL.2.18	Ti ha katuttuwaan ked, ipailak un lakabyasuɏak lu ulilok kasin chi lintog un lan-awichek si sin-eɏgew. 
GAL.2.19	Ti hachiʼn lintog, laaawwatak un lu silu sumupling, matoy. Ked lappun lamlamak un matuɏungan si hachiʼn lintog. Ked si Jesu Kristu lamlamaok un maluɏung kan sakon un mangwa si pion Apudyus. 
GAL.2.20	Ti libilang un lakakatoyak kan Jesu Kristu si krus, ked chakampun kan sakon chi mangituray si somsomokku si salaʼn katattaguk, ngim si Jesu Kristu un awed kan sakon. Ti ha biyegku si sala, ked mibyeseɏ si pammatik si Alak Apudyus un langipaila si ayatla kan sakon ya inchuyala long-egla para kan sakon. 
GAL.2.21	Susulud, achipun makwa un iwalin taku kachegun Apudyus. Ta lu siyad mangibilangan Apudyus un lakaalan cha byasuɏn cha tagu kan siya gapu si lalungpaɏancha si lintog Moses, achi kappay lappun simbin chi latoyan Jesu Kristu.
GAL.3.1	Chikayuʼn iGalatia, isuyu latingang! Silu lamaliw kan chikayu un lallasuga lamatiyanyu si sabyali? Lalaweg mit chi lantutudtuchumi kan chikayu mipanggop si latoyan Jesu Kristu si krus! 
GAL.3.2	Awed chi imusok kan chikayu: Ha laawatyu kamman chi Ispiritun Apudyus gapu si lalungpaɏanyu si lintog? Willu gapu si lamatiyanyu kan Jesu Kristu si langngeɏanyu si bibiɏuʼn chameg? 
GAL.3.3	Isuyu latingang! Lallugi kayu si laapudyusan un biyeg gapu si tuɏung chi Ispiritun Apudyus, payuggey ituɏuy si uwayuʼn kabyeeɏan? 
GAL.3.4	Ha lappun gey simbin cha achuʼn lapachasyu malipud si lamatiyanyu kan Jesu Kristu? Papayalonyu otyan. 
GAL.3.5	Somsomkonyu alla: Ha langidchen Apudyus si Ispiritula, ta inggew kan chikayu, ya langipain-ala si lakaskaschaaw? Gapu kamman si lalungpaɏanyu si lintog willu ha lamatiyanyu si bibiɏun chameg mipanggop kan Jesu Kristu un chingngeɏyu?
GAL.3.6	Iyaligku lakwa kan apu takuʼn Abraham, liigili si ugud Apudyus un, “Si Abraham, pilatila imbyegan Apudyus, ked gapu si hachiʼn pammatila, imbilang Apudyus siya lalintog.” 
GAL.3.7	Ked maawatanyu otyan un cha taguʼn mamati kan Apudyus, chicha cha tuttuwaʼn galak Abraham. 
GAL.3.8	Liigili si ugud Apudyus si awi un gumatong chi eɏgew un ibilang Apudyus cha Gentil lalintog lu mamaticha kan siya. Ked hachi bibiɏuʼn chameg un imbyegan Apudyus kan Abraham un kalala, “Mipagapu kan sika, mabinchisyulan cha losan un tagu si allaʼn pita.”
GAL.3.9	Ot binchisyulan Apudyus cha losan un mamati un isun chi laminchisyulala kan Abraham gapu bo si pammatila kan siya.
GAL.3.10	Ked losan un mallamlama un awaton Apudyus siya gapu si malungpaɏala si lintog, ked machusacha si ing-inggala un inggilin Moses. Kapilitan un machusa, ti ha liigili si ugud Apudyus, kalala, “Losan un achipun tumuttuwa si ulay ossaan un lintog Apudyus un inggilin Moses, machusa cha ing-inggala.”
GAL.3.11	Ked susulud, patunged lalaweg un achipun makwa un ibilang Apudyus chi tagu lalintog kan siya gapu si lalungpaɏala si lintog. Ti kalala, “Ibilang Apudyus chi tagu lalintog lu mamati kan siya, ya makatagu kan siya si ing-inggala.”
GAL.3.12	Ngim ha lintog, sabyali kalala, ti chakampun un pammati lambyeseɏala, ti kalala, “Ha tagu un malungpeɏ si losan un bilin chi lintog ked achipun machusa, makatagu kan siya si ing-inggala.”
GAL.3.13	Ngim gapu ta lappun tagu si makatungpeɏ si losan un bilin chi lintog, losan otyan cha tagu machusa. Ngim bilayachen chitaku kan Jesu Kristu ti inchuyala long-egla un machusa ta masaka taku. Ti liigili un kalala, “Losan un taguʼn machusa mibitin si kayu, hachi main-an chi chusan Apudyus kan siya.”
GAL.3.14	Ked kamatchi lakwa kan Jesu Kristu taplu makwa un awatonyu un Gentil cha ingkarin Apudyus kan Abraham, Ti si sala, lu mamati taku kan Jesu Kristu, umali Ispiritun Apudyus kan chitaku losan, ti siya ingkarila.
GAL.3.15	Susulud, useɏok un mantuɏachen chi billigat un makmakwa. Lu awatlaʼn mantuɏeg cha chuwaʼn tagu ked pilinmaancha hachiʼn tuɏeg, achipun makwa un awed mangobos willu maloga si hachiʼn lantuɏagencha. 
GAL.3.16	Ked awed chi ingkarin Apudyus kan Abraham un awed chi osaʼn galakla un lumoswa. Ked maawatanyu otyan un chakampun un kalalaʼn iloswan cha achuʼn galakla, ti ha kalala, iloswan chi ossaan un galakla. Ked hachiʼn galakla, siya si Jesu Kristu. 
GAL.3.17	Ked lisisigud chi hachiʼn intuɏeg Apudyus kan Abraham un ingkarilaʼn iloswala si umaliʼn eɏgew. Lummaus pu opatgasut ya tiɏumpuɏun tawon asiyot Apudyus idchon chi lintog kan Moses. Ked achipun makwa un ha lintog iwalinla lantuɏagen cha Apudyus kan Abraham ti lisagsagulud chi lintog. 
GAL.3.18	Ti himma simbin chi langikariyan Apudyus, lu mibyeseɏ si malungpaɏan si lintog un lisagsagulud! Ti ha katuttuwaan, illidchon Apudyus chi intuɏegla kan Abraham un makataguwan si ing-inggala ti siya ingkarila.
GAL.3.19	Kalanyu lin un, simman bo simbin chi lintog? Somsomkonyu allaya: Ha kauseɏan chi lintog, un insagsagulud Apudyus, taplu awed mangilasilan cha tagu si kilalawwing cha pin-acha koon. Ti ha simsimmok Apudyus, matungpeɏ cha hachi inggala lu gumatong chi osaʼn galak Abraham un langikariyala. Hachiʼn ingkarin Apudyus, patunged lapotog lu hachiʼn lintog. Ti ilanyu: Ha langibyeg-an Apudyus si lintog, imbuunla cha angheles un isun chi mambyega, ked chicha langibyega kan Moses asila ot ibyega kan cha tagu. 
GAL.3.20	Ngim hachiʼn ingkarin Apudyus kan Abraham, lappun lambyega ti si Apudyus un mismu ummoy lakatuɏeg kan Abraham.
GAL.3.21	Kalanyu lin un lu kamatchi, suplingon chi lintog chi hachiʼn ingkarin Apudyus. Ngim chakampun! Ti ilanyu: Lu awed lintog un kalobbongalaʼn malagu si tagu, losan otyan cha tagu maibilang lalintog kan Apudyus lu tungpaɏoncha lintog. 
GAL.3.22	Ngim achipun umalay chi lintog un malagu si tagu, ti imbyebyeggan chi liigili si ugud Apudyus un labyabyaɏud cha losan un tagu si kilabyelin chi byasuɏ. Ked masapuɏʼn mamaticha kan Jesu Kristu, ta makwa un idchon Apudyus kan chicha hachiʼn ingkarila un mataguwancha.
GAL.3.23	Si chaampun Jesu Kristu umaliyan, isun chi imbyabyaɏud chitaku si lintog ti siya langiyaachug kan chitaku. Imbyabyaɏudla chitaku inggala lipatigammu mipanggop si mamatiyan kan Jesu Kristu. 
GAL.3.24	Ked isun chi hachiʼn lintog chi lalitingngeɏ kan chitaku inggala si ummaliyan Jesu Kristu. Ngim gapu ta ummali si Jesu Kristu, makwa un ibilang Apudyus chitaku lalintog kan siya gapu si mamatiyan taku.
GAL.3.25	Ngim si sala un gummatong chi mamatiyan kan Jesu Kristu, chakampun un lintog chi malitingngeɏ kan chitaku.
GAL.3.26	Ked gapu si pammati taku kan Jesu Kristu, libilang taku alak Apudyus. 
GAL.3.27	Ked chitaku losan un mamati ya labunyagen gapu si lamatiyan taku kan Jesu Kristu, tuɏachon taku somsomokla ta siya mansosomsomok taku. 
GAL.3.28	Ked si sala, lappun mansabyaliyan cha Judio ya cha Gentil, musassu willu chakampun, ulay leɏaki kan byebyai ti man-iisucha si sangwalan Apudyus gapu si lamatiyancha kan Jesu Kristu. 
GAL.3.29	Ked lu tagu chikayu kan Jesu Kristu, ulay lu Gentil kayu, mibilang kayu un tuttuwaʼn galak Abraham ya chikayu manginlaksun kan cha losan un ingkarin Apudyus kan Abraham.
GAL.4.1	Awed bo iyaligku kan chikayu mipanggop si lintog. Ha uɏok un alak, lu matoy chi amala, mallaksunla losan cha kukkuwan chi amala. Ngim gapu si kilauɏokla, isun chi man-isucha si musassun amala ulay siya singkuwa si losan. 
GAL.4.2	Ti masapuɏʼn potgola losan cha ibyegan cha piliyeɏn amala un mangichaɏan kan siya inggala gumatong chi timpu un imbyegan amala un siya mangichaɏan. 
GAL.4.3	Isula bo kan chitaku, ti ha chaampun taku mamatiyan, isu taku musassu un potgon taku losan cha ugalin cha chachakkeɏ taku si allaʼn pita. 
GAL.4.4	Ngim gummatong pu ustuʼn timpu un inkodchong Apudyus, imbuunla alakla si allaʼn pita ked lambyalin tagu un inyalak chi osaʼn byebyai. Liiyalak un Judio un tumuttuwa si lintog cha Judio 
GAL.4.5	ta awed in-ilolaʼn malaka kan cha losan un isun chi musassun chi lintog, taplu mambyalilola chitaku alak Apudyus.
GAL.4.6	Ha langipain-an Apudyus un ilalakla chitaku ked ha langibuulala si Ispiritun Jesu Kristu un inggew kan chitaku, ked siya mangitudtuchu kan chitaku si mangawagen taku kan Apudyus “Ama.” 
GAL.4.7	Ked si sala, chakampun un musassu taku ti alak chitaku kan Apudyus. Ked gapu ta alak chitaku kan Apudyus, makakuwa taku bo kan cha losan un ipalaksunla.
GAL.4.8	Si chamuʼn chaampunyu maawatan chi mipanggop kan Apudyus, tuttuwaʼn musassu chikayu si hachiʼn silan-apudyus un killingwan chi tagu. 
GAL.4.9	Ngim si sala tilagammuyu tuttuwan Apudyus, ti imbilangla chikayu alakla, payuggey ulilon cha hachiʼn sigud un ugaliyu un lappun pulus simbicha si mataguwanyu? Puggey un pionyuʼn kasin mammusassu kan chicha? 
GAL.4.10	Ya puggey bo un ngililonyu cha hachiʼn eɏgew ya buɏan ya tawon un ngililon cha Judio? 
GAL.4.11	Patungechak machalagen kan chikayu! Ti lappun kaggey simbin cha losan un kilawachik si lantudtudtuchuwak kan chikayu.
GAL.4.12	Susulud, kewayu ta alusanyu tuɏachon sakon. Ti chakampun un lintogmiʼn Judio cha mambyaseɏak un lawayawayaalak, isuyu bo si chaampunyu mangngeɏan si lintog. Ya bibiɏu losan cha killingwayu kan sakon lu ha killingwak kan chikayu si sin-eɏgew. Ked uliyonyu otyan cha hachiʼn somsomokyu. 
GAL.4.13	Ammuyu un gapu si lasakitak illinggewak iliyu, ked hachi chamchamu un langitudtuchuwak si bibiɏuʼn chameg kan chikayu. 
GAL.4.14	Ngim ulay lapaligatan kayu gapu si hachiʼn amod un sakitku, chakampun un lasngay kayu ti ilan-alusanyu ya achipunyu sakon bilaybyay-an. Ti limangiliyak un isun chi anghel Apudyus, willu Jesu Kristu un limangiliyu. 
GAL.4.15	Himma ummoyan cha hachiʼn impailayuʼn sayakaw kan sakon? Ked lu makwa otyan, ulay ukaonyu atayu ya isukatyu si atak. Kamatchi sayakawyu kan sakon! Ked puggey un summabyali somsomokyu kan sakon si sala? 
GAL.4.16	Ha lambyalilak kabusuɏyu gapu si langibyeg-ak si katuttuwaan kan chikayu?
GAL.4.17	Cha uchum un tagu utlat sabyali itudtuchucha, ay-ayuwoncha chikayu. Ngim sabyali gagaɏacha ti lumawinganyu, ha pioncha michoga kayu kan chicha ta man-awichenyu chikami ya cha intudtuchumi taplu chicha cha ichayawyu. 
GAL.4.18	Achipunku kalan un lawwing lu awed tagu un mangipaila si tuttuwan ayatla kan chikayu lu lappun otyan lawwing si panggopla, ya sissiyaola ulay lappulak willu awechak. 
GAL.4.19	Chikayuʼn aalakku kan Jesu Kristu, mapampaligatan chi somsomokku kan chikayu un isun chi manliligat chi allaʼn umalak, ti insakitku manguuwayak si kumoscheɏan chi pammatiyu kan Jesu Kristu. 
GAL.4.20	Lu makwa otyan un awechak kan chikayu si sala, amman taku otyan man-ug-uggud, ngim gapu ta adchayuwan chi byettawa taku lappun ammuk lu silu kook mipanggop kan chikayu.
GAL.4.21	Chikayuʼn simpion un malungpeɏ si lintog un inggilin Moses, ha maawatanyu imbyegan chi hachiʼn lintog? 
GAL.4.22	Liigili si hachiʼn lintog un chuwa alak Abraham un leɏaki, ha osa, inyalak chi musassucha ked ha osa, siya inyalak chi gettok un asawala. 
GAL.4.23	Ha alak Abraham kan musassuchaʼn Hagar, liyalak si kachawiyan un liyalakan cha tagu. Ngim hachiʼn osaʼn alakla si ustuʼn asawala, liyalak gapu si ingkarin Apudyus kan Abraham.
GAL.4.24	Iyaligku cha allaʼn chuwaʼn byebyai si chuwaʼn tuɏeg un intuɏeg Apudyus. Hachiʼn musassu un Hagar ya losan un galakla, iyaligku chicha si lintog un imbyegan Apudyus kan Moses si bilig ud Sinai un sakupon chi Arabia. 
GAL.4.25	Siya bo tuɏuy cha allaʼn aligku ti Hagar chi osaʼn ngachen chi bilig Sinai. Ked losan un taguʼn malungpeɏ si hachiʼn lintog, isucha musassu ti isucha ustuʼn galak Hagar un lichoga kan cha hachiʼn taguʼd Jerusalem si sala. 
GAL.4.26	Ngim ha ustuʼn asawan Abraham un Sarah, un chakampun si musassu, miyalig siya si baruʼn Jerusalem un ustuʼn ili takuʼd langit ya siya ila taku un mamati 
GAL.4.27	Ked lakwaʼn tuttuwa liigili si ugud Apudyus un kalala,
GAL.4.27	“Sikaʼn byasig, mangganggalaska!
GAL.4.27	Ulay lu lappun inyalaklu, matetteɏokka!
GAL.4.27	Ti ulay tilelan chika kan asawam,
GAL.4.27	ad-achu gilalaklu lu hachiʼn byebyai un awed chi asawala.”
GAL.4.28	Ked susulud, chitaku miyaligen Isaac un inyalak cha Abraham gapu si ingkarin Apudyus, ti chitaku liyalak si ingkarin Apudyus. 
GAL.4.29	Ha alak un liyalak si kachawiyan un miyalakan chi tagu, pilampaligatala hachiʼn alak un liyalak gapu si tuɏung chi Ispiritun Apudyus. Ked siya isun chi sala kan chitaku ti cha hachiʼn musassun chi lintog, pampaligatancha chitaku un mamotog kan Jesu Kristu. 
GAL.4.30	Ngim somsomkonyu allayaʼn liigili si ugud Apudyus, un kalala, “Pileɏyawlu cha halat un musassuʼn man-ila ti achipun makwa un makalaksun chi alak chi musassu si alak chi ustuʼn asawala.” 
GAL.4.31	Ked susulud, maawatanyu otyan cha pion chi alla un ibyega, un chakampun un galak chitaku si musassu ti galak chitaku si byebyai un chakampun si musassu.
GAL.5.1	Susulud, chakampun un sissiyan musassu taku ti liwayawayaan Jesu Kristu chitaku si kilamusassu taku si lintog! Ked isosomokyu cha hachiʼn killingwala, ked achiyu ipalubus un kasin chikayu mammusassuwon si lintog.
GAL.5.2	Sakon si Paul un suludyu, ilawegkuʼn mangibyega kan chikayu, ked ammanyu chongɏon: Lu mamati kayu un ha masogyatanyu maseɏaklibyenyu, lappun simbin Kristu kan chikayu. 
GAL.5.3	Somsomkonyu allaʼn ibyegak ta ikasinku: Lu kalanyuʼn masapuɏʼn matungpeɏ kalu lintog mipanggop si sogyat, masapuɏ boʼn tuttuwaonyu losan cha hachiʼn lintog un inggilin Moses. 
GAL.5.4	Cha hachiʼn mangibyega un ha lintog chi tuttuwaoncha un mangibilangan Apudyus kan chicha lalintog, misilacha kan Jesu Kristu, ya achipun Apudyus chicha kacheguwan. 
GAL.5.5	Ngim chitaku, manlamlama taku un ha mangibilangan Apudyus kan chitaku lalintog, ked gapu si kalobbongan chi Ispiritula, ya gapu bo si lamatiyan taku kan Jesu Kristu. 
GAL.5.6	Ta lu mamati taku kan Jesu Kristu, lappun kalasin cha lasogyatan ya cha achipun, ti ha masapuɏ, ha lamatiyan taku kan siya un maila si man-asi-ay-ayatan taku.
GAL.5.7	Ha impapatiyu si chamu, ustu mit! Ked si sala simma langawis kan chikayu un sumila si katuttuwaan? 
GAL.5.8	Chakampun mit un Apudyus un lamili kan chitaku leɏpuwan chi hachi. 
GAL.5.9	Isun chi yeast, un ulay akit, paboteɏola losan un mikamsala, hachi isun chi intudtuchucha kan chikayu. 
GAL.5.10	Ngim mantegod chi somsomokku mipagapu kan chikayu, ti piyeɏok si Apu Jesus un maluɏung si somsomokyu ta achiyu wiwinwichen cha hachiʼn sabyalin itudtuchucha. Ti ha taguʼn mangallilaw si somsomokyu, ulay lu silu, ochesala machusaala kan Apudyus.
GAL.5.11	Ngim ulay sakon, susulud, lu itudtuchuk un masapuɏʼn tuttuwaon taku lintog mipanggop si sogyat, achipulak otyan paligatan kan cha chogak un Judio mipanggop si itudtuchuk un latoyan Jesu Kristu si krus. 
GAL.5.12	Ha piok, cha hachiʼn mangan-allilaw si somsomokyu mipanggop si sogyat, telancha otyan chikayu.
GAL.5.13	Susulud, ilayagen Apudyus chitaku ta mawayawayaan taku, chakampun un masapuɏʼn tuttuwaon taku yan chi lintog un inggilin Moses. Ngim achipun makwa un mallasunyu hachiʼn mawayaanyuʼn mangwa kan cha byaɏanglaʼn pion chi long-eg, ti ha masapuɏʼn koon taku, man-asitilluɏung taku kan cha biɏun taku gapu si man-asi-ay-ayatan taku. 
GAL.5.14	Ti losan cha lintog Apudyus, silalip-ut chi allayaʼn osaʼn bilin un kalala, “Masapuɏʼn ay-ayatom chi asintatagum un isun chi man-aayatlu si long-eglu.”
GAL.5.15	Ngim lu man-asikotob kayu ya man-asisubog kayu, an-allechenyu ti kamatchi man-asiyam-alanyu.
GAL.5.16	Allaya itudtuchuk kan chikayu: Ipalubusyu Ispiritun Apudyus un mangichaɏan si somsomokyu ya tuttuwaonyu piola, ked kapilitan un achipunyu koon cha lawwing un sigud un pion chi long-egyu. 
GAL.5.17	Ti ha lawwing un pion chi long-eg, issala pion chi Ispiritun Apudyus. Ked isula bo si pion chi Ispiritun Apudyus, un issala bo pion chi long-eg. Ked cha allaʼn chuwa, man-asipatutcha si somsomok, ked achipun kayu makakopya si ammuyuʼn bibiɏu. 
GAL.5.18	Ked lu Ispiritun Apudyus chi mangichaɏan kan chikayu, chakampun un lintog chi mangichaɏan kan chikayu.
GAL.5.19	Patunged mampapattak chi pion chi long-eg un lisisigud si tagu, ti ha piola, isuyopla chakampun si asawala ya koola cha losan un kilalawwing, 
GAL.5.20	un isun cha manchayaw si silan-apudyus, ya manguseɏ si pallakabyelin satalas un isun chi man-aalisig ya mambubuyun. Ked cha uchum un meɏpu si pion chi long-eg, siya gumulu ya susubbogen, ulay bo apos, sanga ya kilaagum. Ked ha chalilotlot cha hachiʼn pion chi long-eg, siya mansisilaan un lappun timpuyug, 
GAL.5.21	ti awed chi apos. Ya ulay bo bilubuuk ya liluluku ya uchum un lawwing. Imbyegabyegak kan chikayu ngim ikasinku bo ibyega un lu silu pin-a mangwa si kamatchi, achipun mipati si Mampangatan Apudyus.
GAL.5.22	Ngim sabyali ibungan chi Ispiritun Apudyus kan chitaku. Ti ha iloswala siya ayat, galas, lin-awan chi somsomok, kilaattom, kilaalus, malagchegu ya kilabiɏu, ya mantegochen, 
GAL.5.23	ya kilaalled ya palagpakumbyabya. Ta lu cha hachi awed kan chitaku, lappun lintog un sumupling kan chitaku. 
GAL.5.24	Losan un tagun Jesu Kristu, illissancha lawwing un pion chi long-eg ti isun chi lipaticha liilansa si lilansaan Jesus si krus. 
GAL.5.25	Ked susulud, gapu ta Ispiritun Apudyus chi langatod si makataguwan taku kan Apudyus si umaliʼn eɏgew, masapuɏʼn potgon taku siya si katattagu taku. 
GAL.5.26	Achipun taku malaysayaw ti lappun uchum si ibungala lu achi man-asiillapos ya lawwing un somsomok kan cha uchum.
GAL.6.1	Susulud, lu machuktaɏanyuʼn lakabyasuɏ biɏunyu, chikayu un ichaɏan chi Ispiritun Apudyus ammanyu byegbyegaan siya ta matuɏungan un mangulin si ustuʼn kopyala. Ngim allechenyu ta chakampun un siya bo makabyasuɏanyu. 
GAL.6.2	Man-asituɏung kayu lu awed malligatanyu, ti siya malungpaɏanyu si bilin Jesu Kristu un man-asiay-ayat taku.
GAL.6.3	Lu ha somsomok chi osa un siya kalu ustu un achipunla kasapuɏan chi ulay siluʼn tuɏung, ngim lappun akit mabyelinla, allilawola long-egla.
GAL.6.4	Kacha osaʼn tagu, masapuɏʼn ammala somsomkon cha pin-ala koon ta ammuwola lu bibiɏu willu lawwing. Ta lu bibiɏu, hachi otyan chi magalasala ta achila iyisu cha koola si killingwan cha uchum, un italungcha ichayaw chi long-egcha kan cha tagu. 
GAL.6.5	Ti kacha osa, siya otyan somsomkola kalobbongalaʼn koon.
GAL.6.6	Ha osa boʼn ibyegak, cha matudtuchuwan si ugud Apudyus, masapuɏʼn ibingayala si mabyelinla hachiʼn pin-a maludtuchu kan siya si bibiɏu.
GAL.6.7	Achi kayu maallilaw, susulud, ti ammun Apudyus cha pin-ayu koon. Ti losan un koon ya immuɏan chi tagu, siya bo apitola. 
GAL.6.8	Ked lu koon chi tagu pion chi long-egla, apitola machusaala gapu si hachiʼn killingwala. Ngim ha taguʼn mangwa si pion chi Ispiritun Apudyus, apitola bibiɏu un meɏpu si Ispiritun Apudyus ked inggew kan siya si ing-inggala. 
GAL.6.9	Ked achi taku otyan masngay un mangwa si bibiɏu ta lu siya pin-a taku koon, gumatong chi timpu un mangapitan taku si gunggulan cha losan un killingwa taku un bibiɏu. 
GAL.6.10	Ked susulud, ha salaʼn katattagu taku, ipapati taku un mangwa si bibiɏu kan cha losan un tagu, amod gey kan cha biɏun takuʼn mamati.
GAL.6.11	Sakon si Paul un mismuʼn langisuɏat si allayaʼn alungus cha ibyegak kan chikayu. Ilanyu kilachakeɏn cha allaʼn manggigilik!
GAL.6.12	Cha hachiʼn mangipatut un masogyatan kayu un siya kalu maluttuwaanyu si lintog, siyad singtoncha michayawan chi kilatatagucha. Ya kamatchi kooncha ta lisiyancha mapaligatancha gapu si mamatiyancha kan Jesu Kristu un latoy si krus un siya mataguwan. 
GAL.6.13	Ngim ha katuttuwaala, ulay cha hachiʼn lasogyatan, achipuncha tuttuwaon cha lintog! Pionchaʼn ipapattut chi kamatchi kan chikayu, ta awed isaysayawcha un potgonyu chicha. 
GAL.6.14	Ngim kan sakon, chakampun un michayawak chi singtok, ti lappun uchum si ichayawku lu achi abus chi latoyan Apu takuʼn Jesu Kristu. Gapu si latoyala, lappun somsomokku kan cha losan un lisisigud si tagu si allaʼn pita ti patunged un lappun simbin cha kamatchi kan sakon si sala. 
GAL.6.15	Ked lappun mansabyaliyala kan chitakuʼn lasogyatan willu achipun, ti ha masapuɏ, bumaɏu allaʼn somsomok. 
GAL.6.16	Ked chikayuʼn maluttuwa kan cha allaʼn intudtuchuk, sapay otyan ta mallin-awaon Apudyus cha somsomokyu ya kacheguwala chikayu ti hachi makwa kan cha losan un tuttuwan tagun Apudyus.
GAL.6.17	Ked malipud si sala, lappun otyan maalibunguwan chi somsomokku mipanggop si allaʼn itudtuchuk. Ti impapatik un langwa si pion Apu Jesus un simmusassu kan sakon. Ked lapillapillatan chi long-egku un main-an cha kilatuttuwaala.
GAL.6.18	Susulud, sapay otyan ta kacheguwan chikayu losan kan Apu takuʼn Jesu Kristu. Amen.
EPH.1.1	Sakon si Paul un chilutukan Apudyus un man-apostoles Jesu Kistu. Allaya suɏatku kan chikayuʼn tagun Apudyus un mangipapati si pammaticha kan Jesu Kristu utlat Ephesus.
EPH.1.2	Iluwaluk ta kacheguwan chikayu losan kan Ama takuʼn Apudyus ya Apu Jesu Kristu, ya palin-awaoncha somsomokyu.
EPH.1.3	Igettok takuʼn chaychayawon si Apudyus, un Aman Jesu Kristu un Apu taku ti ha litimpuyugen taku kan Kristu, illidchon Apudyus kan chitaku cha losan un bumaɏuwan un lampeɏpuʼd langit mipagapu si Ispiritula. 
EPH.1.4	Somsomkonyu killingwala: Si chaampunla mangwaan si allaʼn lubung, gilamputla chitaku chilutukan un man-alakla gapu si litimpuyugen taku kan Kristu taplu lappun byasuɏ taku ya lappun machillawan taku si sangwalanla. 
EPH.1.5	Gapu si ayatla, lisisigud si somsomok Apudyus un alakola chitaku mipagapu si latoyan Jesu Kristu. Allaya piola ya panggopla. 
EPH.1.6	Ked chaychayawon taku siya gapu si lakaskaschaaw un kachegula kan chitaku, un inchuyala alaklaʼn Jesu Kristu un tagtagopola. 
EPH.1.7	Gapu si latoyan Kristu, un libukbukan chi chaɏala, lawayawayaan taku ya lapakawan cha byasuɏ taku. Ked allaya main-an chi amod un kachegula 
EPH.1.8	kan chitaku un lappun miyisuwala. Achu-achu kilalaing ya pallakaammu un illidchola kan chitaku ta maawatan taku mipanggop kan siya ya bibiɏuʼn mambibiyeg un tuɏachon taku otyan. 
EPH.1.9	Impatigammula kan chitaku planula un achipun lipakaammu si awi un simsimmoklaʼn matungpeɏ gapu kan Kristu. 
EPH.1.10	Allaya planula: lu makwa losan un masapuɏ un mapasamak ya chumtong chi ustuʼn timpu, mantitimpuyugon Apudyus cha losan un awed ud langit ya utla pita ta si Kristu abus chi man-Apucha.
EPH.1.11	Losan un mapaspasamak ked mibyeseɏ si sigud un planun Apudyus, siya bo si lanchutukala kan chikami ta mambyalin kami tagula gapu si mitimpuyugenmi kan Kristu. Hachi simsimmokla lalipud si chamchamu, 
EPH.1.12	ta maichayaw chi kila-Apudyusla gapu kan chikami un ummula lamati kan Kristu. 
EPH.1.13	Ked si sala, chikayuʼn uchum, lambyalilon bod Apudyus chikayu mantagula si langngeɏanyu si tuttuwan ugudla un Bibiɏuʼn Chameg un siya mataguwanyu. Ked ha lamatiyanyu kan Jesu Kristu, illidchon Apudyus chi Ispiritula ta inggew kan chikayu, ti siya ingkarila un maluttuwaan un tagula chitaku losan. 
EPH.1.14	Ha inggewan chi Ispiritun Apudyus kan chitaku, siya mawayawayaan taku ya maluttuwaan taku un idchon Apudyus cha losan un ingkarila kan chitaku si umaliʼn eɏgew. Ked chaychayawon taku kilabiɏun Apudyus!
EPH.1.15	Ked inggan chi chamuʼn langngeɏak un lamati kayu kan Apu Jesus ya amod chi ayatyu kan cha losan un tagun Apudyus, 
EPH.1.16	achipunku iyagey un manyamayaman kan Apudyus mipagapu kan chikayu. Kan cha losan un malluwaluwak, pasigku ikagasmok chikayu. 
EPH.1.17	Ya iluwaluk kan Apudyus, un patunged machaychayaw un Ama taku ya siya ustuʼn Apudyus ya Aman Jesu Kristu un Apu taku, ta idchen chikayu si kilalaing un mampeɏpu si Ispiritun Apudyus ya ipakaammula bo kan chikayu mipanggop kan siya. 
EPH.1.18	Ya iluwaluk bo ta silawan Apudyus cha somsomokyu ta pumadcha mangilasilanyu lu silu hachiʼn losanyu lamlamaon un awaton si umaliʼn eɏgew. Gapu si lanchutukala kan chitaku ya maawatanyu kilapotog ya kilabiɏun cha idchola kan cha tagula, 
EPH.1.19	ya ta maliklayu kilakoscheɏn chi pallakabyelinla un maluɏutuɏung kan chitakuʼn mamati. Ya siya bo pallakabyelinla un impailala 
EPH.1.20	si lalaguwala kan Kristu si latoyala, ya langipatugewala kan siya si machuwalala ud langit. 
EPH.1.21	Ked inggan chi lallugiyan chi lubung inggala si sala ya umaliʼn eɏgew, lappun miyisuwan chi kilangatun Jesu Kristu, ti siya kangatuwan kan cha losan un alla kilabyelincha un manturay utla pita ya ulay ud langit, ti siya kangatuwan kan cha losan un papangat ya losan un aɏan kan ulay siluʼn ibyegan chi tagu. 
EPH.1.22	Ti killingwan Apudyus si Jesu Kristu un manturay kan cha losan ya killingwala bo siya un pallakauɏu taku un mamati. 
EPH.1.23	Ked cha losan un mamati, chicha pallakalong-egla. Ked cha losan un awed kan Jesu Kristu un uɏu, makabingaycha bo un pallakalong-egla.
EPH.2.1	Si chaampunyu mamatiyan kan Jesu Kristu, lappun lamlamayuʼn mipati kan Apudyus, ti isuyu lalattoy kan siya gapu si byasuɏyu. 
EPH.2.2	Ked si hachi, pin-ayu killingwa ugalin cha achipun mamati, kan tiluttuwayu bo cha pion Satalas, un siya mangichaɏan si losan un alla kilabyelincha un achipun maila, ya cha losan un achipun mamati. 
EPH.2.3	Ya ulay chitaku losan, hachi bo killingwa taku si chaampun taku mamatiyan kan Jesus, ti killingwa taku cha byaɏanglaʼn pion chi long-eg ya cha laslasmok taku. Ked lappun lansabyaliyala kan chitaku ti sigud un lobbong taku un machusa, un isun chi machusaan cha losan un achipun mamati.
EPH.2.4	Ngim si Apudyus, lappun miyisuwan chi ayatla kan chitaku, ya lappun bo miyisuwan chi manchechegula, 
EPH.2.5	ti ulay lu isu taku lalattoy kan siya gapu kan cha byasuɏ taku si chaampun taku mamatiyan, tilagula chitaku mipagapu kan Kristu. Ked ha kachegula siya lalaguwala kan chitaku. 
EPH.2.6	Ked si sala, gapu si litimpuyugen taku kan Kristu, impangatun Apudyus chitaku un makaturay kan Jesu Kristu ud langit. 
EPH.2.7	Killingwan Apudyus cha alla, ta siya mangipain-ala si amod un ayatla ya kachegula kan chitaku si ing-inggala gapu kan Jesu Kristu. 
EPH.2.8+EPH.2.9	Ked gapu si kachegun Apudyus, siya lalaguwala kan chitaku gapu si pammati taku kan Jesu Kristu, ked chakampun un gapu kan cha bibiɏuʼn killingwa taku, ti illidchon Apudyus. Ked achipun makwa un ipaspasweɏn chi tagu. 
EPH.2.10	Ti si Apudyus chi langwa si litimpuyugen taku kan Jesu Kristu. Ya pilabiɏula bo biyeg taku ta makakwa taku si bibiɏuwola, un siya gagaɏalaʼn langwaan kan chitaku ya simsimmokla un siya otyan chi koon taku.
EPH.2.11	Ked chikayuʼn Gentil, achiyu otyan maliwatan un liyalak kayu un chakampun un tuttuwaʼn tagun Apudyus, ked iyamismi un Judio kan chikayu ti achipun kayu lasogyatan, un siya mangammuwan si tagun Apudyus. Ngim ha katuttuwaan, lasin chi long-eg chi sogyat ya tagu laing chi langwa. 
EPH.2.12	Ked si chaampunyu mamatiyan kan siya, achipun kayu lipati kan Kristu ya achipun kayu libilang kan chikami un galak Israel un chilutukan Apudyus. Ked lappun bod ay-ayanyu si intuɏeg Apudyus un ingkarilaʼn idchola kan chikami. Ya lappun bod lamlamayuʼn tuɏungan Apudyus chikayu si salaʼn mataguwanyu, ti lappun ammuyu kan siya. 
EPH.2.13	Ngim sabyali si sala, ti ulay adchayuwan kayu kan Apudyus si sin-eɏgew, liyacheli kayu kan siya gapu si libukbuk un chaɏan Jesu Kristu si latoyala.
EPH.2.14	Si Jesu Kristu langwa si lantitimpuyugen taku un Judio ya cha Gentil. Ked lan-ossaalola chitaku mansusuluchon ti kilaanla cha lallawlawingan taku un mamebyeɏchak kan chitaku. 
EPH.2.15	Ked ha latoyala, kilaanla cha lintog cha Judio ya cha kopyacha, ti siya lallawlawingan taku. Ked si sala, ulay lansillabyali taku un Judio ya Gentil, lan-ossaan takuʼn lansusulud mipagapu si lipatiyan taku kan siya. Ked hachi lantitimpuyugen taku. 
EPH.2.16	Gapu si latoyan Jesu Kristu si krus, siya lakaalan chi lawlawing cha Judio ya cha Gentil, ked gapu si hachi, lantimpuyugola ya lan-ossaalola chitaku langulilon kan Apudyus. 
EPH.2.17	Ked ha ummaliyan Jesu Kristu, intudtuchula mantitimpuyugen taku kan Apudyus, chikayuʼn Gentil un adchayuwan kan Apudyus ya chikami boʼn Judio un ngadloncha tagun Apudyus. 
EPH.2.18	Ked si sala, ulay Judio ya Gentil, lan-ossaalon chitaku si Ispiritun Apudyus un mipati kan Apudyus un Ama, ta umacheli taku kan siya gapu si killingwan Jesu Kristu.
EPH.2.19	Ked chikayuʼn Gentil, ulay lu lappun ay-ayanyu kan cha tagun Apudyus si sin-eɏgew, imbilang Apudyus chikayu si sala tagula si mipatiyanyu kan cha uchum un mamati. 
EPH.2.20	Ha aligla, chitaku losan chi isun chi byeɏoy Apudyus un inggewan chi Ispiritula. Ked si Jesu Kristu isun chi lisaachen chi byeɏoy, ked cha propetala ya cha apostolesla, isucha tukud un mangipakoscheɏ si byeɏoy ti chicha ummulaʼn langipakaammu si mipanggop kan Jesus. 
EPH.2.21	Si Jesu Kristu, siya mamangchon si manchetuman cha losan un pisipis ta migoob si osaʼn laapudyusan un byeɏoy. 
EPH.2.22	Ked gapu si litimpuyugenyu kan Apu Jesu Kristu, chikayu bo isun chi pisipis un useɏon chi Ispiritu Apudyus un mangwa si bumɏoyan Apudyus.
EPH.3.1	Ked sakon si Paul, un labyaɏud gapu si mansimbiyak kan Jesu Kristu kan chikayuʼn Gentil, iluwaluk chikayu kan Apudyus ta matuɏungan kayu. 
EPH.3.2	Ked chingngeɏyu un illidchon Apudyus kan sakon chi biyang un mangipatigammu si kachegula kan chikayu, un siya bumaɏuwanyu. 
EPH.3.3	Ti achipun lipakaammu mipanggop si lipatiyanyuʼn Gentil kan Apudyus inggala si sala, ngim impakaammun Apudyus kan sakon, ked siya allaʼn insuɏatku kan chikayu si sala. 
EPH.3.4	Ked lu byasaonyu alla, maammuwanyu man-aawatku si planun Apudyus mipanggop kan Jesu Kristu un achipun lipakaammu. 
EPH.3.5	Ti inggan chi sin-eɏgew, lappun tagud langagammu si planun Apudyus, ngim si sala, impakaammun chi Ispiritun Apudyus kan chikami un chilutukalaʼn apostolesla ya propetala. 
EPH.3.6	Ked gapu si litimpuyugenyu kan Apu Jesu Kristu, chikayuʼn Gentil makabingay kayu si idchon Apudyus kan chikami un Judio, ya mibilang kayu bo kan chikami un isun chi long-eg Jesu Kristu.
EPH.3.7+EPH.3.8	Ulay lu sakon chi kabyabyaan un tagun Apudyus, killingwala sakon un mansimbi kan siya ti illidchelak si pallakabyelin un mangipakaammu si bibiɏuʼn chameg kan chikayuʼn Gentil. Ked impiyeɏla kan sakon un ipakaammuk kan chikayu kachegun Jesu Kristu un lappun miyisuwala. 
EPH.3.9	Ked ha osaʼn imbyegan Apudyus, ipakaawatku kan cha losan un tagu in-ilon Apudyus un mangipatungpeɏ si planula un achipun lipakaammu. Ti si Apudyus un langwa si losan, achipunla impakaammu hachiʼn planula inggala si sala. 
EPH.3.10	Ked ulay cha losan un achipun maila un alla kilabyelincha, bibiɏu man willu lawwing, achipuncha ammu ti lakaskaschaaw chi kilalaing Apudyus, ti ha piola, chitakuʼn mamati kan Jesu Kristu chi mangitullongancha si kilalaing Apudyus un lappun miyisuwala. 
EPH.3.11	Hachi planun Apudyus, lisisigud si somsomokla, ked lipatungpeɏla losan mipagapu kan Apu takuʼn Jesu Krsitu. 
EPH.3.12	Ked si sala, gapu si lamatiyan taku kan Jesu Kristu ya litimpuyugen taku kan siya, achipun taku umogyat un umacheli kan Apudyus si losan un kochewon taku. 
EPH.3.13	Ked achi kayu otyan maasusu gapu si allaʼn mapaligatak gapu kan chikayu, maalusak losan ti bumaɏuwanyu.
EPH.3.14	Lu somsomkok losan cha killingwan Apudyus un Ama taku, mampalintumingak un malaychayaw kan siya 
EPH.3.15	un puun cha losan ya siya bo Aman cha losan, ulay ud langit ya utla pita. 
EPH.3.16	Iluwaluk kan siya un kangatuwan, ya lappun makasomsomok si pallakabyelinla ta pakoscheɏola somsomokyu gapu si Ispiritula. 
EPH.3.17	Iluwaluk bo ta inggew si Jesu Kristu si somsomokyu gapu si pammatiyu ya lumamut si somsomokyu cha man-aayatyu 
EPH.3.18	taplu kabyeeɏanyuʼn maawatan chi kilapakchot chi ayat Jesu Kristu kan chitaku. Ya chakampun un abus kayu, ngim ulay cha losan un tagun Apudyus, maawatancha losan chi ayat Kristu un lappun miyisuwala. 
EPH.3.19	Ulay achipun taku makasomsomok si kilapakchot chi ayat Kristu kan chitaku, iluwaluk ta machogchog-an otyan chi maawatanyu inggala miyugali kan chikayu ugalin Apudyus un lappun mangkuɏangala.
EPH.3.20	Ulay silu kochewon taku kan Apudyus, makwa un chog-ala cha koola lu kochewon taku willu somsomkon taku, ti lappun kiged chi pallakabyelinla, ti ulay lu achipun taku makasomsomok, makwa kan siya. Ti ha pallakabyelinla, mangkawachi kan chitaku ta matuɏungan taku. 
EPH.3.21	Ked chitaku losan un mamati, chaychayawon taku si Apudyus si ing-inggala gapu kan Jesu Kristu ya lipatiyan taku kan siya! Amen.
EPH.4.1	Ked sakon un libyaɏud gapu si mansimsimbiyak kan Apu Jesu Kristu, ha ibyegak kan chikayu, koonyuʼn makaay-ayu mambibiyegyu kan Apudyus un lamili kan chikayu. 
EPH.4.2	Ha koonyu, masapuɏʼn ipakumbyabyayu long-egyu, ked achi kayu malaysayaw ya masapuɏʼn man-asiillalus kayu ti siya mangipain-anyu si man-asiay-ayatanyu. 
EPH.4.3	Ya ipapatiyu un mangwa si man-ossaalanyu un pion chi Ispiritun Apudyus ya eɏ-eɏtonyu timpuyugyu un lampeɏpu kan siya. 
EPH.4.4	Ossaan taku un long-eg Jesus, ya ossaan bo Ispiritun Apudyus un inggew kan chitaku. Ossaan bo lamlama un awaton taku si umaliʼn eɏgew gapu si lamiliyan Apudyus kan chitaku. 
EPH.4.5	Ked ulay achu taku, ossaan chi Apu taku, ossaan bo pammati taku, ya ossaan bo labunyagen taku. 
EPH.4.6	Ti ossaan si Apudyus un Apun cha losan ya siya bo Aman cha losan. Siya bo iinggew kan chitaku losan ya mangkawachi kan chitaku.
EPH.4.7	Ngim ha kachegun Apudyus, mansabsabyali illidchon Kristu si kacha osa kan chitaku un kabyeeɏan, insigun si simsimmoklaʼn idchon. 
EPH.4.8	Libyega si liigiliʼn ugud Apudyus un kalala:
EPH.4.8	“Ha langulilalaʼd langit, achu ilawitlaʼn byaɏud ya awed bo
EPH.4.8	illidchola un kabyeeɏan kan cha tagu.”
EPH.4.9	Ked, himma piolaʼn uguchon chi allaʼn langulilalaʼd langit? Ha piolaʼn uguchon, ked ummula chummeɏa si kabyabyaan un lugeɏ utla lubung. 
EPH.4.10	Ked hachiʼn chummeɏa un lampeɏpuʼd langit, siya bo ustu-ustuʼn langulin ud langit taplu siya inggew si losan un lugeɏ ta iturayala cha losan un inggew. 
EPH.4.11	Ya illidchola bo cha mansabsabyaliʼn kabyeeɏan kan cha tagu ta matuɏungan cha lamati kan siya. Chilutukala cha uchum si man-apostolesla ya cha uchum si mampropetala. Ya chilutukala cha uchum un mangibyegbyega si bibiɏuʼn chameg ya cha uchum un mampastor ta ayyuwalancha cha mamati ya cha uchum mantudtuchu kan chicha. 
EPH.4.12	Killingwala cha alla taplu isagalala kacha osaʼn mamati un koola pion Apudyus ya mansimbi kan cha susuludla ta kumoscheɏ pammaticha ta man-ossaan un long-eg Kristu. 
EPH.4.13	Taplu man-ossaan chi pammati taku ya ammuwon takuʼn ustu-ustu Alak Apudyus ta chumakeɏ pammati taku un isun chi miyisu taku kan Kristu.
EPH.4.14	Lu katchi makwa kan chitaku, chakampun un sissiyaʼn isu taku cha aalak un mallasu maawisan taku si cha losan un baruʼn tudtuchu, ya achipun taku maallilaw kan cha masikap un mansabsabyali itudtuchucha taplu achipun machegas chi pammati taku. 
EPH.4.15	Ngim ha koon taku, ibyega taku katuttuwaan, achi taku otyan sumanga un mangibyega, ya ipaila taku ayat taku, ti masapuɏʼn miyisu taku kan Kristu si losan un koon taku ti siya uɏu taku. 
EPH.4.16	Siya mangichaɏan kan chitaku un pallakalong-egla, ked uɏatla mamangchon si mansisimpuwan cha losan un long-eg. Ked lu koon chi osaʼn partin chi long-eg chi biyangla, kumoscheɏ ya chumakeɏ long-eg. Ked kamatchi otyan chi koon takuʼn long-eg Jesu Kristu ta kumoscheɏ timpuyug taku ya pammati taku mipagapu si man-aayat taku.
EPH.4.17	Ked itudtuchuk cha alla kan chikayu un imbyegan Apu Jesu Kristu kan sakon, un masapuɏʼn achiyu sissiyaon un pin-a tuɏachon cha kokòon cha achipun mamati, ti siyad suɏutoncha abus cha awed si somsomokcha un lappun simbila 
EPH.4.18	ti achipun lasilawan cha somsomokcha. Ya lappun bingaycha si biyeg un idchon Apudyus, ti lappun ammucha si mipanggop kan siya ya latangkin cha somsomokcha. 
EPH.4.19	Ked lakaan chi bibìilancha ya tuttuwan achipuncha maattoman cha lawwing un pion chi long-egcha ya achipuncha iyagey un pin-a mangwa kan cha losan un lawwing.
EPH.4.20	Ngim chikayu, chakampun un hachi ilacheɏyu mipanggop kan Kristu. 
EPH.4.21	Ti chingngeɏyu mipanggop kan siya ya latudtuchuwan kayu kan siya si katuttuwaan un awed kan Jesus. 
EPH.4.22	Ked masapuɏʼn man-awichenyu cha losan un lawwing un ugaliyu un pin-ayu killingwa si chaampunyu mamatiyan, ti cha hachiʼn ugali siya maallilawanyu ya mayam-alanyu. 
EPH.4.23	Masapuɏʼn mapabiɏu somsomokyu 
EPH.4.24	ked iggayu bibiɏuʼn biyegyu ti killingwa chikayu kan Apudyus un isula. Ti kamatchi isun Apudyus un mampeɏkas ya lappun kaamsiwala.
EPH.4.25	Ked masapuɏʼn achi kayu man-asituli, ngim abus chi katuttuwaan si ibyegayu, ti mantitimpuyug taku losan un ossaan un long-eg Kristu. 
EPH.4.26	Ked lu awed sumangaanyu, allechenyu ta achi kayu mangwa si byasuɏ. Ya achiyu iluchen chi sangayu, sin-akitan otyan ked lakaan. 
EPH.4.27	Ya achiyu ipalubus un subsubon Satalas chikayu. 
EPH.4.28	Lu awed ka-aakaw, masapuɏʼn iyageyla ked lumabbu, ti hachi ustu ta awed mangeala si masapuɏla ya ituɏungla kan cha makasapuɏ si tuɏung.
EPH.4.29	Achi kayu man-ugud si lawwing, ngim siyad uguchonyu cha makatuɏung ya mampakoscheɏ si somsomok cha manchongeɏ mipanggop si bibiɏu. 
EPH.4.30	Ya achiyu koon chi mampachauy si Ispiritun Apudyus un iinggew kan chikayu, siya mangammuwan taku un uwa chitaku kan Apudyus. Ked cha tagu un awed chi Ispiritun Apudyus kan chicha, sigulachuʼn mawayawayaancha si umaliʼn eɏgew. 
EPH.4.31	Masapuɏʼn achiyu sosomkon cha sigeb chi lomlomyu si sasangngaonyu ya summangaanyu. Iyageyyu boʼn sumangasanga ya makasubosubog. Achi kayu otyan mangkiyakiyap ya achiyu mangig-iggaan si ugud cha uchum, 
EPH.4.32	ngim ha koonyu otyan, man-asiillalus kayu ya man-asikachegu kayu. Ya masapuɏ boʼn man-asipillakawan kayu un isun chi lamakawalan Apudyus kan chikayu mipagapu kan Kristu.
EPH.5.1	Ked chikayuʼn aalak Apudyus un patungedla ay-ayaton, masapuɏʼn tuɏachonyu ugalila. 
EPH.5.2	Masapuɏʼn man-asiay-ayat kayu un isun chi man-aayat Jesu Kristu kan chitaku, un inchuyala long-egla ta matoy para kan chitaku. Ked ha latoyala, isun chi mambyanguʼn chatun un mat-opan Apudyus.
EPH.5.3	Gapu ta tagun Apudyus chikayu, achi kayu otyan mangwa si lawwing un isun chi maagum ya makachegchegas. Ulay chi mangug-ugguchen si kamatchiʼn kopya, achiyu otyan koon. 
EPH.5.4	Ya achi kayu otyan man-ugud si lawwing, willu mansallubyak ya man-ugud kan cha lappun simbila ya cha amod un soysoyog, ngim paingsaonyu otyan un manyaman kan Apudyus. 
EPH.5.5	Ti cha taguʼn kachechegchegas ya pasig kabibiin cha pin-acha koon, ked ammuyu un sigulachuʼn achipuncha mipati si Mampangatan Kristu ya si Amalaʼn Apudyus. Ulay cha maagum si losan un ochon ya siya man-apudyuscha, ti siya potpotgoncha un chakampun kan Apudyus. 
EPH.5.6	Allechenyu ta achi kayu maallilaw kan cha masikap un mangibyega si chakampun un tuttuwa. Ti cha achipun mamati si katuttuwaan, sigulachuʼn apitoncha sangan Apudyus. 
EPH.5.7	Ked achi kayu mitimbuɏuy kan cha taguʼn kakammatchi.
EPH.5.8	Si sin-eɏgew, manggikbot chi inggewanyu ti lappun ammuyu kan Apudyus. Ngim si sala, pummadcha somsomokyu gapu si lamatiyanyu kan Apu Jesus. Ked masapuɏʼn ha mambibiyegyu miyulud si pummadchaan chi somsomokyu, 
EPH.5.9	ked ha ibungala, bumaɏu mansosomsomokyu ya maluɏachenyu si katuttuwaan ya cha losan un bibiɏuwon Apudyus. 
EPH.5.10	Siyad achaɏonyuʼn koon cha makaay-ayu kan Apudyus. 
EPH.5.11	Achi kayu mitimbuɏuy si lappun simbila un kokòon cha taguʼn manggikbot chi inggewancha, ngim siyad koonyu cha bibiɏu ta mapadchaan chi kilalawwing cha killingwacha. 
EPH.5.12	Kan ulay chi man-uguchencha kan cha intataɏuchaʼn langwa, ked patunged kabibiin. 
EPH.5.13+EPH.5.14	Ked lu mapadchaan chi kilalawwing cha pin-acha koon, pumatak chi mangilasilancha si kilalawwing ta pabiɏuwoncha otyan. Ked hachi ibyegbyegan chi kanta un kalala,
EPH.5.13+EPH.5.14	“Chikayuʼn lasusuyop, bumangon kayu! Isuyu lalattoy,
EPH.5.13+EPH.5.14	ked umuli kayu matagu, ta silawan Kristu somsomokyu.”
EPH.5.15	Allechenyu otyan cha mambibiyegyu ta achiyu isu cha achipun makaawat si ustu, ti chikayu, laaawwatanyuʼn ustu. 
EPH.5.16	Ked lu awed wayayu un mangwa si bibiɏu, siya otyan cha koonyu, ti cha allaʼn lawwing, maam-amodcha lumawilawing si sala. 
EPH.5.17	Ked achi kayu mantingtingngang ngim siyad singtonyu cha pion Apudyus un ipakwa kan chikayu. 
EPH.5.18	Achiyu ipalubus un mabuuk kayu, ti yumam-an cha kamatchi. Ngim ha koonyu, ipalubusyu Ispiritun Apudyus un mangituray kan chikayu. 
EPH.5.19	Ta lu man-asilallallus kayu, man-asibyasa kayu si ugud Apudyus un Salmo ya ganggalasonyu malayawanyu kan siya si laispirituwan un kankanta. 
EPH.5.20	Ulay silu makwa, pasig kayu manyaman kan Ama takuʼn Apudyus si ngachen Apu takuʼn Jesu Kristu.
EPH.5.21	Kacha osa kan chikayu, masapuɏʼn mampakumbyabya kan cha biɏunla ti kamatchi main-an chi mampakumbyabyaanyu kan Kristu.
EPH.5.22	Chikayuʼn byebyai, masapuɏʼn mampakumbyabya kayu si asawayu un isun chi mampakumbyabyaanyu kan Apu Jesus. 
EPH.5.23	Ti ha leɏaki, siya mangituray si asawala un isun chi mangiturayan Jesu Kristu kan cha losan un mamati, ya si Jesus taguwola cha losan un mamati, un miyalig long-egla. 
EPH.5.24	Ha isun chi mampakumbyabyaan cha mamati kan Kristu, katchi otyan chi isun chi mampakumbyabyaanyuʼn byebyai si asawayu.
EPH.5.25	Chikayu boʼn leɏaki, masapuɏʼn ayatonyu asawayu un isun chi man-aayat Jesu Kristu kan chitakuʼn mamati. Ti si Jesus, gapu si ayatla kan chitaku, inchuyala biyegla para kan chitaku. 
EPH.5.26	Ti mambyalilola chitaku lapeɏkas gapu si laluɏsala kan chitaku si chelum ya ugud Apudyus, 
EPH.5.27	ta siya mangingkuwaala kan chitakuʼn mamati, lappun byasuɏ taku ya lappun bod lawwing taku, ti patunged taku bibiɏu si sangwalanla.
EPH.5.28	Ked chikayuʼn leɏaki, masapuɏʼn ay-ayatonyu asawayu un isun chi man-aayatyu si long-egyu. Ked lu silu mangay-ayat si asawala, ay-ayatola bo long-egla, ti lan-ossaan kayu un long-eg, 
EPH.5.29	ked lappun tagu si lawingola long-egla, ngim pakalala ya lelemala. Ked hachi isun chi koon Jesu Kristu, ti ayyuwalala ya ay-ayatola chitakuʼn mamati 
EPH.5.30	ti chitaku mibilang un long-egla. 
EPH.5.31	Hachi impaigilin Apudyus si ugudla un kalala,
EPH.5.31	“Lu mangasawa leɏaki, telala cha amala kan ilala ked mitipug si asawala
EPH.5.31	ked mambyalincha ossaan un long-eg.”
EPH.5.32	Lachaɏom chi piolaʼn ibyega, un ha man-aawatku, mitipug si Jesu Kristu kan cha losan un mamati ta mambyalincha ossaan. 
EPH.5.33	Ked isula bo mauseɏala si man-asawa. Ti ha leɏaki, masapuɏʼn ay-ayatola asawala un isun chi man-aayatla si long-egla, ked ha byebyai, masapuɏ boʼn ipotogla asawala.
EPH.6.1	Chikayuʼn aalak, masapuɏʼn potgonyu amayu kan ilayu, ti siya ustuʼn koon chi mamati kan Apu Jesus. 
EPH.6.2	Ti siya lintog Apudyus un kalala, “Masapuɏʼn potgonyu amayu kan ilayu.” Hachi umulaʼn bilin Apudyus un awed chi gunggula lu potgon, ti ha ingkarin Apudyus, kalala, 
EPH.6.3	“Lu potgonyu allaya, bibiɏu biyegyu utla pita ya anchu mataguwanyu utla pita.” 
EPH.6.4	Chikayuʼn ama kan ila, achiyu pasangaon cha alakyu ngim tudtuchuwanyu chicha ya disiplilaonyu chicha un isun chi killingwan Apu Jesus kan chitaku.
EPH.6.5	Chikayuʼn musassu, masapuɏʼn ammanyu potgon chi simmusassu kan chikayu ya ipotogyu chicha, ha koonyu, potgonyu chicha un lappun lawwing si somsomokyu un isun chi Jesu Kristu potgonyu. 
EPH.6.6	Chakampun bo un abus chi mangitutullongancha kan chikayu mangwaanyu si ustu, ta lu kamatchi koonyu, ha singtonyu ked ha michayawanyu. Ha koonyu otyan, ibilangyu un si Jesu Kristu simmusassu kan chikayu, ya iggayu kabyeeɏanyu un mangwa si pion Apudyus si losan un somsomokyu. 
EPH.6.7	Bibiɏu otyan chi somsomokyu un mangwa si losan un pakwacha kan chikayu, ti ha katuttuwaan, chakampun un tagu simmusassu kan chikayu, ti si Apu Jesu Kristu. 
EPH.6.8	Ammu taku un cha losan un mangwa si bibiɏu, gunggulaan Apudyus chicha, ulay musassu willu chakampun.
EPH.6.9	Chikayu un awed musassula, masapuɏʼn bibiɏuwonyu koonyu kan chicha. Achiyu chicha og-ogyaton. Ammuyu un chitaku losan, ulay musassu willu simmusassu, os-ossaan chi Apu takuʼd langit. Ked lappun piliyala si tagu ti man-iisuwola losan ulay silu kilasasaedcha.
EPH.6.10	Ha alungus chi ibyegak kan chikayu: Awatonyu pallakabyelin Apu Jesus ta useɏonyu si mangipapattiyanyu un mangwa kan cha losan un pion Apudyus. 
EPH.6.11	Masapuɏʼn useɏonyu losan un illidchon Apudyus un mangaɏaseg si long-eg ta awed in-ilonyuʼn mangisiked kan Satalas un amod chi sikapla. 
EPH.6.12	Ti ha katuttuwaan, chakampun un tagu kagubyat taku, ngim cha pangat cha aɏan ya losan un achipun maila un alla kilabyelincha ya pasig lawwing cha awed si somsomokcha, ked chicha mangituray si tagu utla pita. 
EPH.6.13	Ked useɏon taku losan un illidchon Apudyus kan chitaku un mangaɏaseg si long-eg, ta achi taku maabyak lu chumtong chi lawwing. Ked mangɏog taku lu magamput chi gubyat.
EPH.6.14	Ked mansasaggala kayu un isun chi suɏchachu. Ha suɏchachu, masapuɏla sintulun. Ked siyad isun chi mansintulunyu katuttuwaan. Ha osa bo, masapuɏn chi suɏchachu solod chi biɏukungla. Ked siyad isun chi mansolodyu, ha mangwaanyu si bibiɏu ya ustu. 
EPH.6.15	Ked ha isun chi ikapatusyu, lakasagala kayu un mangibyega si bibiɏuʼn chameg mipanggop si lumin-awaan un idchon Apudyus. 
EPH.6.16	Ked masapuɏ boʼn popotpotanyu pammatiyu kan Jesu Kristu ti siya isun chi keɏasegyu. Ya mantegod kayu kan siya, ti siya mangkeɏasegyu si losan un kaog-ogyat un koon Satalas un isun chi bumaɏabyaɏan tubyey. 
EPH.6.17	Ked ha kilagan byetukungyu, siya lalaguwan Jesu Kristu kan chikayu, ti siya malapaya si somsomokyu. Ya ikakayyayyu bo pachin un illidchon chi Ispiritun Apudyus, un siya ugud Apudyus.
EPH.6.18	Masapuɏʼn malluwaluwalu kayu kan Apudyus ya ichawatyu si losan un timpu ta ichaɏan chikayu si Ispiritu. Ked achipunyu bo maliwatan un manchawat si tuɏung Apudyus para kan cha losan un tagula, ngim allechenyu ya ipupuutyu mangiluwaluwalu para kan chicha. 
EPH.6.19	Ya ipatiyu bo sakon iluwalu ta ipasomsomok Apudyus chi ustuʼn uguchok lu mawayaalak un man-ugud. Ya iluwaluyu bo ta tumeɏochak un mangibyega si bibiɏuʼn chameg un achipun lipakaammu inggala si sala. 
EPH.6.20	Ti gapu si hachi, sakon chi mampabyegaon Jesu Kristu, un siya gapun chi labyaɏuchek. Ked pasigyu otyan sakon iluwalu ta tumeɏochak un mangibyegbyega si allaʼn impiyeɏn Apudyus kan sakon.
EPH.6.21	Achu piok un ibyega mipanggop kan sakon, ngim ustu ti allat un umali si Tychicus ta ipakaammula kan chikayu cha makmakwa kan sakon. Siya sulud takuʼn ay-ayatok ya mantegochen un mansimbi kan Apu Jesus. 
EPH.6.22	Hachi panggopkuʼn mangibuulan kan siya utlat, ta ug-ugguchola mipanggop kan chikami utla ya segagola chikayu.
EPH.6.23	Ked susulud, iluwaluk kan Ama takuʼn Apudyus ya Apu takuʼn Jesu Kristu ta palin-awaoncha somsomokyu ya pakoskoscheɏoncha pammatiyu ya ulay bo ay-ayatyu. 
EPH.6.24	Iluwaluk bo ta kacheguwan Apudyus cha losan un lappun kiged chi man-aayatcha kan Apu Jesu Kristu.
PHP.1.1	Sakon si Paul ya biɏunku si Timothy, chikami ked mansimbi kan Jesu Kristu. Allaya suɏatmi kan chikayu un mangipangpangu utlat Philippi ya chikayuʼn pin-a tumuɏutuɏung kan chicha ya chikayu losan un tagun Apudyus un litimpuyug kan Jesu Kristu.
PHP.1.2	Iluwaluk ta kacheguwan chikayu kan Ama takuʼn Apudyus ya si Apu Jesu Kristu ya palin-awaoncha somsomokyu.
PHP.1.3	Si losan un langikagasmokak kan chikayu, manyamalak kan Apudyus. 
PHP.1.4+PHP.1.5	Inggan chi chamu un lamatiyanyu kan Jesu Kristu inggala si sala, tiluɏutuɏungalak kan chikayu si langipakaammuwak si bibiɏuʼn chameg mipanggop kan siya. Ked pasigak lagalas un mangiluwalu kan chikayu. 
PHP.1.6	Ha illugin Apudyus si biyegyu, bibiɏu ked sigulachuwok un ituɏuyla ya igamputla si eɏgew un mangulilan Jesu Kristu.
PHP.1.7	Ked ustu lu kamatchi mansosomsomokku kan chikayu, ti lapotog kayu kan sakon. Ti tummuɏutuɏung kayu kan sakon si allaʼn kawachik un impakwan Apudyus kan sakon, inggan chi chamuʼn lalakcheɏak si bibiɏuʼn chameg ya ulay si salaʼn labyaɏuchek. 
PHP.1.8	Ammun Apudyus un amod chi ayuk kan chikayu ya ayatku kan chikayu un isun bod chi man-aayat Jesu Kristu kan chikayu.
PHP.1.9	Iluwaluk kan Apudyus ta maam-amod un man-asiay-ayat kayu, ya machogchog-an chi man-aawatyu mipanggop kan Apudyus ya lumaing kayu un mangilasin si losan un katuttuwaan, 
PHP.1.10	ta tumimbuɏuy kayu si ustu. Ked ha bungan cha kamatchi lu mangulin si Jesu Kristu, ked lappun ipabyasuɏla ti ochesala chikayuʼn mampeɏkas. 
PHP.1.11	Tuɏungan Jesu Kristu chikayu taplu bibiɏu ugaliyu. Ked siya michayawan Apudyus ya siya main-an chi kilabiɏula.
PHP.1.12	Susuludku, kalanyu lin lu matipod chi miwaɏawagen chi bibiɏuʼn chameg gapu kan cha allaʼn lakwa kan sakon, ngim chakampun ti chakeɏ ituɏungla. 
PHP.1.13	Ked ammun cha losan un man-aachug si Ari, ya ulay cha uchum un tagu un inggew utla un labyaɏuchek gapu ta mansimbiyak kan Jesu Kristu. 
PHP.1.14	Ked gapu si allaʼn labyaɏuchek, pilakoscheɏla somsomok cha kaachuwan un susulud taku mipanggop kan Apu Jesus ked lakaan chi ogyatcha, ked tummeɏodcha un mangibyegbyega si ugud Apudyus.
PHP.1.15	Tuttuwaʼn awed cha uchum un ha aposcha kan sakon chi panggop chi mangibyegbyeg-ancha mipanggop kan Kristu. Ngim cha uchum, ustu-ustu panggopcha, 
PHP.1.16	ked kooncha gapu si ayatcha, ti ammucha un impalubus Apudyus chi allaʼn labyaɏuchek ta siya malakcheɏak si bibiɏuʼn chameg. 
PHP.1.17	Ngim cha uchum, sabsabyali panggopcha un mangibyegbyega mipanggop kan Kristu, ti ibyegbyegacha gapu si agum. Ti kalancha lu pewingoncha sakon si awechek si allaʼn byabyayɏuchen. 
PHP.1.18	Ngim kan sakon, lagalasak! Ti ulay lu lawwing willu bibiɏu panggopcha, intalu lu ibyegbyegacha si Jesu Kristu ti siya mampagalas kan sakon.
PHP.1.19	Lagalasalak bo ti ammuk un gapu si luwaluyu ya tuɏung chi Ispiritun Jesu Kristu, mawayawayaalak si allaʼn labyaɏuchek.
PHP.1.20	Ha piok ya lamlamaok kan Apudyus, lappun otyan kook si mibibiilak kan siya, amod gey si sala, ta achipun otyan kumupas chi teɏodku un mangipachayaw kan Jesu Kristu. Ulay matoyak willu mataguwak, intalu lu siya michaychayaw mipagapu kan sakon. 
PHP.1.21	Ti lappun uchum si gapun chi mataguwak lu achi abus chi michayawan Jesu Kristu. Ked lu matoyak, simbumaɏu ti inyak kan siya. 
PHP.1.22	Ngim lu matattaguwak, makwan ituɏuyku cha allaʼn lipiyeɏ kan sakon. Ked himma piliyak? Matoyak willu mataguwak? Chakpun maibyega lu silu un-ulloy, 
PHP.1.23	ti losanku pion. Ti ha piok, telak chi allaʼn pita ta inyak kan Jesu Kristu ti siya kabiɏuwan. 
PHP.1.24	Ngim sissiyan kasapuɏanyu sakon, ked un-ulloy chi matattaguwak. 
PHP.1.25	Ked gapu kan chikayu, sigulachuwok ya ammuk un mataguwak pay ti masapuɏʼn inggewak kan chikayu taplu kumoskoscheɏ pammatiyu ya gumalagalas kayu. 
PHP.1.26	Ked lu umaliyak utlat, pumigpigsa malayawanyu kan Jesu Kristu gapu si killingwan Kristu para kan sakon.
PHP.1.27	Ngim susulud, ulay silu makwa kan sakon, masapuɏʼn miyambuɏuy chi mambibiyegyu si bibiɏuʼn chameg mipanggop kan Kristu. Ked ulay lu makaaliyak utlat willu achipun, madngeɏk otyan un ituɏutuɏuyyu pammatiyu ya mantitimpuyug kayu losan un mamati si malakcheɏanyu si bibiɏuʼn chameg un patiyon taku. 
PHP.1.28	Achi kayu umogyat kan cha mallawing kan chikayu, ti ha mangiyiskechenyu kan chicha, hachi mangagammuwancha un maabyakcha ya machusacha, ngim chikayu ked matagu kayu si ing-inggala ti si Apudyus chi mangwa si katchi para kan chikayu. 
PHP.1.29	Ti laatod kan chikayu waya un mamati kan Jesu Kristu. Ngim chakampun un abus chi lamatiyanyu laatod, ngim ulay bo mapaligatanyu mipagapu kan Kristu. 
PHP.1.30	Sigulachu un mipati kayu si ligatku ked ammuyu un ilalualusak cha ligatku si sin-eɏgew ya chochongɏonyu un siya makmakwa kan sakon si sala.
PHP.2.1	Susulud, ha litimpuyugen taku kan Kristu, siya masegagen chi somsomok taku. Ked ha ayatla kan chitaku, siya bo manliwliwa si somsomok taku. Ked litimpuyug taku si Ispiritun Apudyus, ked man-asiay-ayat taku ya man-asikachegu taku. 
PHP.2.2	Ked gapu ta tuttuwa losan cha alla, mantitimpuyug kayu kan man-asiay-ayat kayu un man-os-ossaalonyu somsomokyu ked gamputonyu galasku. 
PHP.2.3	Ya ulay silu koonyu, chakampun otyan un mipangatuwanyu willu michayawanyu. Ti ha koonyu otyan, losanyu ipabyabya long-egyu ked ibilangyu cha biɏunyu un langatngatu lu chikayu. 
PHP.2.4	Siyad singtonyu bumaɏuwan cha biɏunyu, chakampun un abus cha bumaɏuwanyu.
PHP.2.5	Tuɏachonyu somsomok Jesu Kristu, ta siya isun chi mansosomsomokyu,
PHP.2.6	ti siya, ulay lu man-isucha kan Apudyus, chakampun un ipatutla kila-Apudyusla
PHP.2.7	ngim iwwalinla kilangatula, ked lambyalin un tagu un isu taku ked
PHP.2.7	impabyabyala long-egla un isun chi bubùulon Apudyus.
PHP.2.8	Ked impabyabyala long-egla un laluttuwa kan Amala ulay siya latoyala,
PHP.2.8	ti lilansa si krus.
PHP.2.9	Ked hachi langipangatuwan Apudyus kan siya, ked siya kangatuwan
PHP.2.9	un lappun miyisu kan siya.
PHP.2.10	Ked gumatong chi eɏgew un losan un inggew ud langit ya utla pita,
PHP.2.10	ulay cha latoy ya chaampun, cha maila ya achipun maila,
PHP.2.10	losancha mampalintuming si sangwalan Jesus un manchayaw kan siya,
PHP.2.11	ked losan cha tagu ibyega un si Jesu Kristu Ap-apun cha losan.
PHP.2.11	Ked siya michayawan Ama takuʼn Apudyus.
PHP.2.12	Susuludkuʼn ay-ayatok, pasigyu tiluttuwa cha losan un imbyegbyegak si illinggewak kan chikayu, ked sin-umamod otyan si sala un lappulak. Ituɏuyyuʼn mangwa kan cha losan un pion Apudyus un siya ibungan chi pammatiyu inggala matungpeɏ malaguwan Apudyus kan chikayu, ibiinyu siya ya umogyat kayu otyan kan siya. 
PHP.2.13	Inggew si Apudyus kan chikayu, ked siya mangatod si kabyeeɏanyu ya somsomokyu un mangwa si piola.
PHP.2.14	Susulud, ulay silu koonyu, achi kayu umingu-inguk ya makais-isik 
PHP.2.15	taplu lappun lawwingyu ya lappun otyan ipabyasuɏn cha tagu kan chikayu un aalak Apudyus, ulay michochogga kayu kan cha tagu utla lubung un amod chi kilalawwingcha. Ti isuyu cha bituwon un silawancha cha tagu utla lubung. 
PHP.2.16	Ti ha ugud Apudyus, siya mataguwancha si ing-inggala. Ti lu kamatchi koonyu, magalasalak si mangulilan Kristu, ti chikayu main-an cha bungan cha losan un killingwak. 
PHP.2.17	Ulay lu mapatoyak si sala, lagalasak un mangipuɏang si biyegku kan Apudyus ti mipati kan cha biyegyu un isun chi ichatunyu kan Apudyus gapu si pammatiyu kan siya. Ked makagalasak bo kan chikayu. 
PHP.2.18	Siya bò otyan kan chikayu, un makagalas kayu kan sakon.
PHP.2.19	Lu ipalubus Apu Jesus, achipun mabyeyeg ked ibuunku si Timothy utlat un manggeggakay kan chikayu, ta gumalasak otyan lu chongɏok chi mipanggop kan chikayu, 
PHP.2.20	ti si Timothy abus chi bumiyang kan chikayu un isun chi killingwak. 
PHP.2.21	Ti losan cha uchum, siyad somsomokcha bumaɏuwancha ked inwalincha mipanggop kan Jesu Kristu. 
PHP.2.22	Ngim si Timothy, ammuyu kilapotogla. Ked intutullongyu un isumi man-ama, un lantintilluɏung si langibyegbyeg-anmi si bibiɏuʼn chameg. 
PHP.2.23	Lamlamaok un ibuunku siya kan chikayu, lu maagammuwan chi makwa kan sakon. 
PHP.2.24	Ked lamlamaok bo kan Apu Jesus un mibukatak otyan si sin-akitan ta umaliyak utlat.
PHP.2.25	Ked allaya bo si Epaphroditus, un sulud taku un imbuunyu utla ta tumuɏung kan sakon si losan un masapuɏk. Isun chi tuttuwaʼn suludku ti biɏunku un mansimbi kan Apudyus ya isun bod chi suɏchachun Apudyus. Ngim ha somsomokku, bibiɏu lin lu mangulilok siya si sala 
PHP.2.26	ti amod chi ayula kan chikayu losan, ked lachanchalagen ti chingngeɏyu kalu un lasakit. 
PHP.2.27	Tuttuwaʼn amod chi sakitla ti allà akit un matoy. Ngim kilacheguwan Apudyus, chakampun un abus siya kilacheguwan Apudyus ngim ulay sakon bo, ti lu latoy, laam-amod chi somsomokku ya ligatku. 
PHP.2.28	Ked mangulilok siya si sala un amod chi galasku, ta lu itullongyu siya kasin kayu gumalas ya lumangpaw bo somsomokku. 
PHP.2.29	Galasonyu un mamagetong kan siya, ti sulud taku mipagapu kan Apu Jesus. Ked masapuɏʼn potgonyu cha tagu un isula. 
PHP.2.30	Ti siya, amas matoy gapu si mangwaala si kawachin Kristu, ti inchuyala biyegla si tummuɏungala kan sakon si lappulanyu.
PHP.3.1	Ked susuludku, ha ibyegak kan chikayu ked magalasan kayu otyan gapu si litimpuyugenyu kan Apu Jesu Kristu. Achipulak masngay un mangikasin mangibyega kan chikayu si alla ti siya bumaɏuwanyu.
PHP.3.2	Tatanchaalanyu cha taguʼn lawwing chi somsomokcha un mangipatut un mampasogyat kalu kacha tagu taplu makwaʼn mitimpuyugcha kan Apudyus. Lauyung cha katchiʼn tagu un isucha lakupeɏn asu! 
PHP.3.3	Ngim ha katuttuwaan ked chitaku ibilang Apudyus un lasogyatan, chakampun un chicha, ti chitaku malayaw kan Apudyus gapu si pallakabyelin chi Ispiritula, kan chitaku bo malayaw kan Jesu Kristu. Siya abus chi mantegochen taku, un chakampun kan cha ugali ya cha lintog un ipatut cha uchum un tagu un maluttuwa si kamatchi.
PHP.3.4	Lu awed tagu un mantegod si kamatchi, lappun uchum lu achi abus sakon. Lu awed tagu mangibyega un mantegod matagu si ing-inggala gapu si maluttuwaala si lintog, sin-umamochak ti lappun achik killingwa si maluttuwaak si lintog. 
PHP.3.5	Sakon, galakak kan Benjamin un osaʼn tribun Israel. Ked ha mikawaɏuʼn eɏgew chi liyalakak silogyatalak, ked gettokak un Judio. Ya lu mipanggop si maluttuwaak si lintogmiʼn Judio, sakon bo osaʼn Pariseo un patungedku tuttuwaon chi lintog. 
PHP.3.6	Ked si langipapattiyak un langwaan si ugalimiʼn Judio, achu pilaligatak kan cha lamati kan Jesus, ya lappun bo lapabyasuɏak mipanggop si lintogmiʼn Judio ti ilaminku killingwa.
PHP.3.7	Ngim gapu kan Kristu, losan cha pilotpotogku si sin-eɏgew ked si sala ibilangku un lappun simbila losan cha kamatchi, ti laawatak un lappun ituɏungla si mataguwak. 
PHP.3.8	Ya chakampun un abus cha hachi, ngim imbilangku bo chicha losan un lappun simbila gapu ta laammuwak si Jesu Kristu un Apuk. Hachi lapotpotog! Ked mipagapu kan siya, tilelak losan cha hachi ot imbilangkuʼn kaisaw losan cha lapotog kan sakon si sin-eɏgew, taplu ammuwok un ustu-ustu si Kristu 
PHP.3.9	ked mitimpuyugak kan siya. Ked si sala, achipunku piyeɏon chi kilabiɏuk gapu si laluttuwaak si lintogmiʼn Judio, ti ha kilabiɏuk si sala, illidchon Apudyus kan sakon gapu si lamatiyak kan Jesu Kristu. 
PHP.3.10	Ked ha piok si sala, agammuwok un ustu-ustu si Kristu ya mipachasku bo pallakabyelinla si ummuliyala lataguwan. Ya mipachasku bo makaligat kan siya ya miyisuwak kan siya si matoyala. 
PHP.3.11	Ti lamlamaok un umuliyak matagu un isun bod chi ummuliyala lataguwan.
PHP.3.12	Achipunku kalan un ustu-ustuwak un lagamput liyisu somsomokku kan Jesu Kristu, ya achipunku bo kalan un lappun kuɏangku si sala. Ngim ipakatku koon cha piola si losan un kabyeeɏak ti siya panggopla un lamili kan sakon un mantagula. 
PHP.3.13	Susuludku, achipunku kalan un killingwak losan chi pion Jesu Kristu, ngim ha kook, liwatak cha leus un lakwa ti ha awed si somsomokku ked cha kook si umaliʼn eɏgew. 
PHP.3.14	Ipapatik un mangwa si pion Apudyus ta idchelak si gunggula un makataguwan kan siya ud langit un siya langayagela kan chitaku gapu kan Jesu Kristu.
PHP.3.15	Losan taku un lootong chi pammatila kan Jesu Kristu, kamatchi otyan chi somsomok taku. Ngim lu awed sabsabyali somsomokla, si Apudyus chi mangipakaawat kan chikayu. 
PHP.3.16	Ngim ulay lu kamatchi, masapuɏʼn chitaku losan, ituɏutuɏuy taku tuntun-uchon chi impakaammun Apudyus kan chitaku un ustu.
PHP.3.17	Susulud, tuɏachonyu otyan sakon. Ya itullongyu bo cha maluɏed si mambibiyeg un impailami kan chikayu taplu chicha bo tuɏachonyu. 
PHP.3.18	Ti tuttuwa cha hachiʼn imbyegbyegak kan chikayu, ked malluluwaak un kasin mangibyega si sala ti achu cha sissiyaoncha biyegcha un kabusuɏn Jesu Kristu ti ipampaliwacha latoyala si krus. 
PHP.3.19	Ked ha makwa kan chicha, mibyellucha ud impiyeɏlu, ti siya abus un potgoncha cha pipion chi long-egcha. Ked cha kabibiin, hachi isaysayawcha, ked cha awed si allaʼn pita cha pin-acha somsomkon. 
PHP.3.20	Ngim kan chitaku, ud langit chi ustuʼn bumɏoyan taku, ya uuwayon taku mangulilan Apu Jesu Kristu un Malagu kan chitaku, ti umali un mampeɏpuʼd langit. 
PHP.3.21	Ked mambyalilola cha allaʼn lakapsut un long-eg takuʼn matoy isun chi kilabiɏun chi long-egla si ummuliyala lataguwan. Ked makwalaʼn koon chi hachi gapu si pallakabyelinla un mangawis si losan ta mampaituraycha kan siya.
PHP.4.1	Ked susuludkuʼn ay-ayatok, ituɏutuɏuyyu pammatiyu kan Apu Jesu Kristu. Amod chi ayuk kan chikayu, ti chikayu mampagalas kan sakon ya chikayu bo isun chi gunggulak si kawachik.
PHP.4.2	Chikayu Euodia kan Syntyche, kewayu ta mantimpuyug kayu gapu si pammatiyu kan Apu Jesus. 
PHP.4.3	Ya ibyegak bo kan chikayu, biɏunku un lakakawachi kan sakon si allayaʼn ugud Apudyus, tuɏunganyu cha allaʼn byebyai ti tuttuwaʼn impapatichaʼn tummuɏung kan sakon si langibyegbyeg-ak si bibiɏuʼn chameg, un isun cha Clement ya cha allaʼn uchum un lakakawachi kan sakon, un lilista losan cha ngachencha si liblun chi biyeg.
PHP.4.4	Pasig kayu otyan mangganggalas gapu kan Apu Jesu Kristu. Ked ikasikasinku ibyega un ganggalasonyu! 
PHP.4.5	Masapuɏʼn ipailayu kilaalusyu kan cha losan un tagu ti tuttuwaʼn allà akit chi mangulilan Apu Jesus. 
PHP.4.6	Ya achi kayu machanchalagen ulay silu, ngim lu malluwalu kayu kan Apudyus, ibyegayu losan cha kochewonyu kan siya ya ipatiyu bo cha yamanyu kan siya. 
PHP.4.7	Ked idchon Apudyus chi lumin-awaan chi somsomokyu un lappun tagu si makaipakaawat, siya malapaya si somsomokyu mipagapu kan Jesu Kristu.
PHP.4.8	Ha alungus chi allaʼn isuɏatku kan chikayuʼn susulud, siyad isosomokyu cha tuttuwa, lapotog, ustu, mampeɏkas, latagop, machayaw ya cha kabiɏuwan. Ya ulay cha uchum un bibiɏu ya mampabiɏu si somsomok. 
PHP.4.9	Ya cha losan un ilacheɏyu kan ilawatyu kan chingngeɏyu ya intullongyu kan sakon, hachi koonyu. Ked si Apudyus un mampalin-awa si somsomok, iinggew kan chikayu.
PHP.4.10	Amod chi galasku kan Apu Jesus, ti ulay lu labyeyeg, kasinyu sakon tiluɏungan si langipain-anyu si ayatyu kan sakon. Achipunku kalan un laliwatanyu sakon, ngim lappun wayayuʼn mangipaila si ayatyu. 
PHP.4.11	Achipunku kalan un kuɏang cha masapuɏk, ti piliingsak un maplok ulay silu un awed kan sakon. 
PHP.4.12	Pilachasku un lakuɏangan ya lasasaweɏ. Ked si sala, ulay silu makwa kan sakon, ulay mabibittin man willu mamassug, ilagammuk chi kopyan maplokan. Ked lappun lilik kan cha masapuɏk, ulay lappun willu masaweɏ. 
PHP.4.13	Kabyeeɏak losan ulay silu, mipagapu si tuɏung Jesu Kristu un siya mampakoscheɏ kan sakon.
PHP.4.14	Ngim manyamalak ti amod chi tuɏungyu kan sakon kan cha allaʼn ligatku. 
PHP.4.15	Chikayuʼn iPhilippi, ammuyu un chikayu laluɏung kan sakon si ummoyolak ud Macedonia si chamun chi langibyegbyeg-ak si bibiɏuʼn chameg. Chikayu abus chi langatod si losan un masapuɏk un siya isun chi lakakawachiyanyu kan sakon. 
PHP.4.16	Ulay chi illinggewak ud Thessalonica, impawpaw-ityu tuɏungyu kan sakon. 
PHP.4.17	Manyamalak kan cha losan un tuɏungyu kan sakon. Ngim piok un ipakaammu kan chikayu un chakampun un hachi singsingtok, ngim siyad singsingtok chi machogchog-an chi gunggulayu. 
PHP.4.18	Ked si sala, lappun langkuɏangak ngim lasaweɏ, ti ilawatku losan cha impaw-ityu kan Epaphroditus. Ked cha hachiʼn impaw-ityu, isucha mambyanguʼn maichatun kan Apudyus un maplokala ya mampagalas kan siya. 
PHP.4.19	Si Apudyus, lappun miyisuwan chi kilabyaklangla, ked mipagapu kan Jesu Kristu, idchola cha losan un kasapuɏanyu.
PHP.4.20	Ked chaychayawon taku si Apudyus un Ama taku ing-inggala. Amen.
PHP.4.21	Pakumustaok cha losan un tagun Apudyus utlat un lamati kan Jesu Kristu. Ked cha susulud taku un inggew kan sakon, pakumustaoncha bo chikayu. 
PHP.4.22	Siya bo kan cha losan un tagun Apudyus un inggew utla Rome, amod gey cha hachiʼn inggew si byeɏoy chi Ari, pakumustaoncha bo chikayu losan.
PHP.4.23	Iluwaluk ta kacheguwan chikayu losan kan Apu Jesu Kristu.
COL.1.1	Sakon si Paul un chilutukan Apudyus un man-apostoles Jesu Kristu. Awed utla si Timothy un sulud taku.
COL.1.2	Allaya suɏatmi kan chikayuʼn susuludmi utlat Colossae un tagun Apudyus un malagpatiʼn mamotog kan Kristu.
COL.1.2	Iluwaluk ta kacheguwan chikayu losan kan Ama takuʼn Apudyus, ya palin-awaola somsomokyu.
COL.1.3	Lu iluwaluwanmi chikayu, pasig kami manyaman kan Apudyus un Aman chi Apu takuʼn Jesu Kristu, 
COL.1.4	ti chingngeɏmi mipanggop si pammatiyu kan Jesu Kristu ya ayatyu kan cha losan un tagun Apudyus, 
COL.1.5	ti lamlamaonyu inchulin Apudyus un para kan chikayu ud langit. Chingngeɏyu allaʼn lamlama si chamuʼn lipakaammuwala kan chikayu ugud un katuttuwaan un bibiɏuʼn chameg. 
COL.1.6	Ha bibiɏuʼn chameg ked chumakechakeɏ ya miwaɏawaɏas si intilun chi lubung, ked isun chi lakwa kan chikayu si chamuʼn langngeɏanyu ya laawatanyu katuttuwaan mipanggop si kachegun Apudyus. 
COL.1.7	Ilacheɏyu kan Epaphras un ay-ayatonmi un biɏunmi. Siya osaʼn mantegochen un mansimbi kan Kristu ya siya mangitakcheɏ kan chikami utlat. 
COL.1.8	Imbyegala kan chikami mipanggop si ayatyu kan chikami, un illidchon chi Ispiritun Apudyus kan chikayu.
COL.1.9	Ked inggan chi langngeɏanmi un lamati kayu, pin-ami illuwaluwan chikayu ta maammuwanyu ustuʼn kilalaing ya maawatanyu pion Apudyus para kan chikayu. 
COL.1.10	Ti lu katchi, matagu kayu un makaay-ayu kan Apu Jesu ya ipupuutyu un mangwa si mas-omala, ked mamunga kayu si mangkalakalasi un bibiɏuʼn koonyu ya machogchog-an cha ammuyu mipanggop kan Apudyus. 
COL.1.11	Iluwalumi un pakoscheɏon chikayu kan Apudyus si lakaskaschaaw un pallakabyelinla ta maattomanyu, maalusanyu ya lagalas kayu ulay silu makwa kan chikayu. 
COL.1.12	Ked pasig kayu manyaman kan Ama takuʼn Apudyus ti illidchen chitaku si kalobbongan un makatawid si ingkarila para kan cha tagulaʼn mipati si mampangatala un mampadcha. 
COL.1.13	Ti tilagula chitaku si pallakabyelin Satalas un manturay si manggikbot ya impatila chitaku si mampangatan chi tagtagopolaʼn Alakla. 
COL.1.14	Mipagapu kan siya, lawayawayaan taku, piolaʼn uguchon, lapakawan cha byasuɏ taku.
COL.1.15	Si Kristu mangitullongan lu silu isun Apudyus un achipun maila, ya siya lisisigud un illiinggew si chaampun chi lubung makwaan, ya siya kangatuwan kan cha losan un killingwan Apudyus. 
COL.1.16	Ti mipagapu kan siya, killingwan Apudyus cha losan un awed ud langit ya utla pita, cha maila kan achipun maila, pati cha papangat ya cha turay, ya cha alla kalobbongancha. Lakwa cha losan mipagapu kan siya ya para si michayawala. 
COL.1.17	Illiinggew si Kristu si chaampun chi allaʼn lubung makwaan, ya siya mamangchon kan cha losan. 
COL.1.18	Ked siya isun chi uɏu taku un mamati ya chitaku isun chi long-egla. Siya puun chi matattaguwan taku ya siya panguɏuʼn Alak Apudyus. Siya ummuli latagu ta mambyalin kangatuwan kan cha losan. 
COL.1.19	Ti pion Apudyus un awed cha losan un kila-Apudyusla si Alakla. 
COL.1.20	Mipagapu kan Kristu, mantitimpuyugola kan siya cha losan un awed utla pita ya langit. Ked mipagapu si latoyan chi Alakla si krus un libukbukan chi chaɏala, kilaanla cha mampasila kan chicha.
COL.1.21	Ulay chikayu si sin-eɏgew, adchayuwan kayu kan Apudyus. Lambyalin kayu kabusuɏla gapu si cha lawwing un pin-ayu killingwa ya cha pin-ayu simsimmok. 
COL.1.22	Ngim si sala, lambyalilon Apudyus chikayu bibiɏunla un lipaacheli kan siya gapu si latoyan Kristu taplu ipeɏang chikayu un lappun byasuɏla, mampeɏkas ya lappun machillawala si sangwalanla. 
COL.1.23	Ngim masapuɏʼn ituɏuyyu pammatiyu, ya masapuɏʼn popotpotanyu pammatiyu. Ya ammanyu ilan ta achiyu maliwatan chi lamlamayu un ibyegbyegan chi bibiɏuʼn chameg un chingngeɏyu. Ha allaʼn bibiɏuʼn chameg ked libyegbyega si intilun chi lubung ked sakon si Paul un osaʼn mansimsimbi.
COL.1.24	Ulay lu mapampaligatalak gapu si langibyegbyeg-ak kan chikayu, lagalasak bo. Gapu si alla, sakon chi mangigamput si mangkuɏangan chi malliligat Kristu gapu kan cha losan un mamati un mibilang long-egla, un siya simbyaan. 
COL.1.25	Ti chilutukalak kan Apudyus un mansimbi kan cha losan un mamati, ya impiyeɏla kan sakon chi kawachi un mangipakaammu si ugudla ta bumaɏuwanyu un Gentil. 
COL.1.26	Litataɏu allaʼn ugudla kan cha achuʼn lolap. Ngim si sala, impakaammula kan chitakuʼn tagula. 
COL.1.27	Simsimmok Apudyus un ipakaammula kan cha tagula litataɏuʼn bumaɏuwan ya michayawan cha losan un Gentil. Allaya lakaskaschaaw un impakaammun Apudyus: inggew si Kristu kan chikayu, ti siya lamlamayu un mipati si biyeg ud langit.
COL.1.28	Ked ipakaammumi si Kristu kan cha losan un tagu. Byegbyegaanmi chicha ya tudtuchuwanmi chicha si kiged chi kalalaingmi, ti ipeɏangmi kacha osa kan Apudyus un lappun mangkuɏangala si litimpuyugencha kan Kristu. 
COL.1.29	Hachi mangipapattiyak un mangwaan si losan ta matungpeɏ cha alla un useɏok chi mangkoscheɏ un pallakabyelin un illidchon Kristu.
COL.2.1	Chikayuʼn susuludku utlat Colosas ya Laodicea, ya ulay bo cha uchum un chaampun mangitullong kan sakon, piok un ammuwonyu un iggak chi kabyeeɏak para si bumaɏuwanyu. 
COL.2.2	Ti ha piok un para kan chikayu losan, masegeg chi somsomokyu kan meeɏot chi mantitimpuyugenyu gapu si ayatyu, ya maplucha si kilabyaklang chi lamlama un idchon chi ustu-ustuʼn man-aawatyu. Ya ammuwoncha litataɏuʼn panggop Apudyus un mipanggop kan Kristu. 
COL.2.3	Ti si Kristu mangagammuwan taku si losan un lichuchulin un kilalaing ya somsomok Apudyus. 
COL.2.4	Imbyegak cha alla kan chikayu, ta achi kayu otyan maallilaw si chakampun un tuttuwan ibyegbyegan cha kasusukla. 
COL.2.5	Ulay lu lappulak kan chikayu, awechak si ispiritu ti pasigku chikayu sosomkon. Ked matetteɏokak si chingngeɏk un mantitimpuyug kayu ya mangkoscheɏ pammatiyu kan Kristu.
COL.2.6	Gapu ta ilawatyu si Jesu Kristu un man-Apuyu, masapuɏʼn ituɏuyyu suɏuton chi kabibiyeg un miyapot si taguʼn litimpuyug kan siya. 
COL.2.7	Ha pammatiyu kan Jesu Kristu ked isun otyan chi lummamutan chi osaʼn kayu, ya kumoskoscheɏ pammatiyu kan siya un siya litudtuchu kan chikayu. Ya pasig kayu manyaman kan Apudyus.
COL.2.8	An-allechenyu ta achi kayu maawis si tudtuchuʼn umallilaw un impatawid cha iyawi ya cha ispiritu un manturay si lubung. Lappun simbila cha allaʼn tudtuchu siya mangallilaw kan cha somsomok ya chakampun kan Kristu lampeɏpuwala ngim ugalin cha iyawi un simsimmokcha ya cha bilin utla pita.
COL.2.9	Ti lambyalin tagu si Kristu, ngim awed kan siya losan un kila-Apudyus Apudyus. 
COL.2.10	Ked gapu si litimpuyugenyu kan siya, awed kan chikayu lappun mangkuɏangalan biyeg. Ti siya kangatuwan kan cha losan un turay ya kalobbongan.
COL.2.11	Gapu si litimpuyugenyu kan Kristu, isun chi lasogyatan kayu. Chakampun un sogyat un killingwan chi tagu ngim ha insogyat Kristu kan chikayu ked ha langaalala kan cha ugali takuʼn mangwa si lawwing. 
COL.2.12	Ti si labunyagenyu, siya isun chi lakalobolanyu kan Kristu ya lakataguwanyu si ummuliyala lataguwan. Ked mipagapu si pammatiyu si pallakabyelin Apudyus un langipuuli lalagu kan Jesu Kristu.
COL.2.13	Si chaampunyu mamatiyan, isuyu lalattoy kan Apudyus gapu si byasuɏyu ya gapu ta chikayu ked Gentil, un lappun ammuyu mipanggop si lintog Apudyus. Ngim si sala, tilagun Apudyus chikayu ked impati chikayu kan siya. Ya pilakawanla cha losan un byasuɏ taku. 
COL.2.14	Ilumasla listaan cha byasbyasuɏ taku pati impabyasuɏn chi lintog kan chitaku ot imbyellula illansa si krus. 
COL.2.15	Gapu si latoyan Kristu si krus, kilaan Apudyus cha kilabyelin ya kalobbongan cha achipun mailaʼn aɏan un manturay. Ked impailala si losan un illogla chicha.
COL.2.16	Ked susulud, achiyu tuttuwaon cha mampabyasuɏ kan chikayu un mangibyegbyega un masapuɏʼn suɏutonyu achu-achuʼn ngililoncha un isun cha mipanggop si makan ya mailum ya ha koonyu si timpun chi piyasta, summaeɏan buɏan ya Sabyechuʼn man-illongan. 
COL.2.17	Ti losan cha alla, alliliwan cha byaleg un umali, ngim ha katuttuwaan ked si Kristu. 
COL.2.18	Ked achiyu tuttuwaon cha mangak-akit kan chikayu un mangipatut un mangipakumbyabya si long-egyu ta tuttuwaonyu cha ngililoncha ya masapuɏʼn manchayaw kan cha angheles. Cha allaʼn tagu, ibyegbyegacha un langatngatucha kalu lu chikayu ya awed impain-ilop Apudyus kan chicha. Ngim lappun ustu si ilastugcha ti lampeɏpu si lailubungan un somsomokcha. 
COL.2.19	Ked lan-awichencha si Jesu Kristu un siya uɏu takuʼn mamati ya chitaku long-egla. Ha uɏu, siya malingngeɏ si losan un partin chi long-eg taplu man-eɏot chi man-uuluchencha ya mantimpuyugencha. Ked si Kristu mangipachakeɏ sigun si pion Apudyus.
COL.2.20	Chikayuʼn mamati, gapu si litimpuyugenyu lakakatoy kayu kan Kristu, ya lawayaan kayu kan cha ispiritu un manturay si lubung. Ked puggey un sissiyan suysuɏutonyu cha ugalin cha lailubungan un tagu? Kan payuggey tungpaɏon cha katlaʼn bilin, 
COL.2.21	un isun cha, “Achiyu oglen, Achiyu simsiman, Achiyu appachen!” 
COL.2.22	Ti losan un makan ya uchum un ibyegbyegan cha allaʼn bilin, killingwan Apudyus ta useɏon chi tagu, ked lu maamin, abusla. Ha lampeɏpuwan cha hachiʼn bilin ya tudtuchu ked somsomok chi tagu. 
COL.2.23	Ngim an-allechenyu ti isun chi ustu mangipatutancha si malayawan kan cha angheles ya mampakumbyabyaancha ya mamaligatancha si long-egcha. Ngim lappun simbin cha kamatchi ti achipuncha pabiɏuwon cha lawwing un somsomok ya cha pion chi long-eg.
COL.3.1	Ngim chikayuʼn susulud, gapu si lamatiyanyu kan Kristu, lakatagu kayu kan siya ud langit un ummaammuy si machuwalan Apudyus. Ked masapuɏʼn potgonyu cha laapudyusan un byaleg. 
COL.3.2	Ked isosomokyu cha laapudyusan un byaleg, chakampun un cha lailubungan un byaleg. 
COL.3.3	Ti isuyu lalattoy si lummaus un lambibiyegyu, ngim latattagu kayu si lakataguwanyu kan Kristu si sala un litimpuyug kayu kan Apudyus. 
COL.3.4	Si umaliʼn eɏgew, lu mampaila si Kristu un siya tuttuwan biyegyu, ked mipati kayu bo si lumangɏangan chi kilachayawla.
COL.3.5	Kaalonyu cha lawwing un pion cha tagu utla pita un isun cha kachechegchegas ya kaisaw un somsomok. Achiyu bo ipalubus cha lawwing un pion chi long-egyu ya kilaagum, ti siya isun chi malayawan si silan-apudyus. 
COL.3.6	Ked gapu kan cha hachi, kaog-ogyat chi ichusan Apudyus kan cha achipun tumuttuwa kan siya. 
COL.3.7	Kamatchi isun chi kabibiyegyu si chaampunyu lamatiyan un litimbuɏuy kayu si kamatchi. 
COL.3.8	Ngim si salaʼn lamatiyanyu, masapuɏʼn kaalonyu cha allaʼn lawwing, isun chi sumangasanga, mabobos-eɏ, mammumulit, makiyap ya mamabyaɏang un man-ugud. 
COL.3.9	Ya achi kayu bo man-asituli, ti kilaanyu cha sigud un lawwing un mansosomsomokyu pati cha lawwing un ugaliyu 
COL.3.10	ti ilawatyu baruʼn somsomok un illidchon Apudyus un ituɏutuɏuyla pabiɏuwon ta miyisu kayu kan siya ya maammuwanyu siya un ustu. 
COL.3.11	Ked si sala, lappun Gentil willu Judio, cha lasogyatan willu achipun, cha lakaacheɏ ya cha achipun, cha musassu ya cha lawayawayaan, ti si Kristu losan ya inggew siya kan cha losan un mamati.
COL.3.12	Gapu ta chilutukan Apudyus chikayu un tagula un ay-ayatola, masapuɏʼn ipailayu un malagchegu kayu, bibiɏu kayu, mallaay kayu, lapakumbyabya kayu, achi kayu mamaspasweɏ ya man-asiillalus kayu. 
COL.3.13	Alusanyu ituɏged cha susuludyu ya lu awed makabyasuɏ kan chikayu, manpillakawan kayu, un isun chi lampapakawan Apu Jesu Kristu kan chikayu, ked masapuɏʼn pakawalonyu cha uchum. 
COL.3.14	Ked ha kapotgen kan cha alla, man-asiayat kayu ti siya malakod si mantitimpuyugen un lappun mangkuɏangan.
COL.3.15	Ha lin-awan illidchon Kristu masapuɏʼn manturay otyan si somsomokyu, ti siya langayagela kan chikayu ta man-ossaan kayu un long-eg Jesu Kristu. Ya pasig kayu manyaman kan Apudyus. 
COL.3.16	Sosomkonyu cha lapotog un tudtuchun Kristu. Useɏonyu losan un kilalaing un illidchola taplu man-asitudtuchu kayu kan man-asisegeg kayu. Mangkanta kayu si mikankanta un ugud Apudyus ya uchum un kankantan cha mamati ya laispirituwan un kankanta un manyaman kayu kan Apudyus si somsomokyu. 
COL.3.17	Ulay silu koonyu ya ibyegayu, koonyu losan si ngachen Apu Jesus ya mipagapu kan siya manyaman kayu kan Apudyus un Ama.
COL.3.18	Chikayuʼn byebyaiʼn laasaw-an, mampaituray kayu si asawayu ti siya ustuʼn koon chi mamati kan Apu Jesu Kristu.
COL.3.19	Chikayu boʼn leɏakiʼn laasaw-an, masapuɏʼn ayatonyu asawayu, maalus kayu ya achiyu paligatan chicha.
COL.3.20	Chikayuʼn aalak, masapuɏʼn tuttuwaonyu cha langiyalak kan chikayu si losan, ti siya mampagalas kan Apudyus.
COL.3.21	Chikayuʼn Aamma, achiyu amochon cha man-oomeɏyu kan cha alakyu, ta achicha chumauy.
COL.3.22	Chikayuʼn musassu, masapuɏʼn tuttuwaonyu cha losan un ibyegan cha apuwonyu utla pita. Chakampun un abus chi allaancha mangwaanyu si pakwacha ta mas-omcha kan chikayu. Ngim koonyu si tuttuwaʼn somsomokyu gapu si mangibiilanyu kan Apu Jesus. 
COL.3.23	Ulay silu koonyu, ipapatiyu kabyeeɏanyu un mangwa, un kamad Apu Jesus chi mansimbiyanyu, chakampun kan cha tagu. 
COL.3.24	Ti ammuyu un awed chi gunggula un idchon Apu kan chikayu un laksunyu. Ti si Kristu un Apu mansimsimbiyanyu. 
COL.3.25	Ti cha mangwa si lawwing, awed bo subyalit cha kingwacha, ti man-iisuwon Apudyus cha tagu si manguisala.
COL.4.1	Chikayu boʼn awed musassula, masapuɏʼn ustu ya bibiɏu koonyu kan cha musassuyu, ti ammuyuʼn awed chi Apuyu ud langit.
COL.4.2	Alla bo uchum un ibyegak kan chikayu. Ipapatiyu un malluwalu ya achi kayu masngay. Allechenyu ta achi maalliw chi somsomokyu ya manyaman kayu kan Apudyus. 
COL.4.3	Iluwaluwanyu chikami ta idchon Apudyus chi wayami un mangibyegbyega si ugudla ya mipanggop kan Kristu un chaampun maammuwan inggala si sala. Ti siya gapun chi labyaɏuchek si sala. 
COL.4.4	Ked iluwaluwanyu sakon taplu ipakaawatku un ustu-ustu, ti hachi ustuʼn kook.
COL.4.5	Masapuɏʼn bibiɏuwonyu cha koonyu kan cha achipun mamati ya pasigyu ibyega mipanggop kan Jesu Kristu kan chicha. 
COL.4.6	Pasig otyan lagalas ya ustu cha losan un ug-ugguchonyu ta ammuwonyu in-ilonyuʼn malongbyat si kacha osa un makaimus mipanggop si pammatiyu.
COL.4.7+COL.4.8	Si Tychicus un sulud takuʼn ay-ayaton taku ya malagpati ya biɏunmi un mansimsimbi kan Apu. Ibuunku siya kan chikayu utlat ta siya asi mangug-uggud si makmakwa kan chikami utla ya mansegeg si somsomokyu. 
COL.4.9	Buɏlan chi malagpati un sulud takuʼn Onesimus, osa boʼn ay-ayatok un kailiyanyu. Ked chicha chi mangibyega kan chikayu si losan un makmakwa kan chikami utla.
COL.4.10	Si Aristarchus un lakabyaɏud kan sakon, pakumustaola bo chikayu. Ya ulay si Mark un kapingsan Barnabas, pakumustaola bo chikayu. Imbyegbyegak kan chikayu un lu umali si Mark utlat, sayakawonyuʼn mammangili kan siya. 
COL.4.11	Si Jesus Justus, pakumustaola bo chikayu. Ked cha losan un Judio un mamati utla, abus cha allaʼn tiɏu si lakakawachi kan sakon mipanggop si mampangatan Apudyus. Ked chicha masegagen chi somsomokku.
COL.4.12	Si Epaphras un osa boʼn kailiyanyu, pakumustaola bo chikayu. Siya bo osaʼn bubùulon Jesu Kristu. Pasigla ipapati un mangiluwalu kan chikayu ta kumoscheɏ ya maangsan chi pammatiyu ked lappun mangkuɏanganyu un malungpeɏ si pion Apudyus. 
COL.4.13	Paloklokak chi kilalagpotlaʼn mangkawachi para kan chikayu ya para bod cha mamatiʼd Laodicea ya Hierapolis. 
COL.4.14	Si Luke, un ay-ayatonmi un chuktuɏ ya si Demas, pakumustaoncha bo chikayu.
COL.4.15	Pakumustaonyu bo cha susulud takuʼn mamati ud Laodicea ya si Nympha ya cha mamati un pin-a manchetchetong ud uwacha. 
COL.4.16	Lu magamputyu byasaon chi allaʼn suɏatku, ipabyasayu bo si simbyaan ud Laodicea. Ya byasaonyu bo suɏat un mampeɏpuʼd Laodicea. 
COL.4.17	Ya ibyegayu kan Archippus un masapuɏʼn ipapatila gamputon chi kawachiʼn lipiyeɏ kan siya.
COL.4.18	Sakon si Paul, imak chi mismuʼn langisuɏat si alla. Kumusta kayu. Otyan ta mallin-awa kayu losan utlat. Achiyu otyan maliwatan un libyabyaɏuchak. Si Apudyus chi kumachegu kan chikayu losan.
1TH.1.1	Sakon si Paul ya biɏunku cha Silas kan Timothy. Allaya suɏatmi kan chikayuʼn pin-a manchetchetong utlat Thessalonica un litimpuyug kan Apudyus un Ama ya Apu Jesu Kristu.
1TH.1.1	Iluwaluk kan Apudyus ta kacheguwan chikayu ya mallin-awaola biyegyu.
1TH.1.2	Pasig kami manyaman kan Apudyus un Ama mipagapu kan chikayu, ya pasigmi bo iyaɏa chikayu lu malluwalu kami, 
1TH.1.3	ti sosomkonmi cha bibiɏuʼn pin-ayu koon mipagapu si pammatiyu ya ha kilalagpotyu un mansimbi gapu si ayatyu kan Apudyus ya kilaalusyu un lampeɏpu si lamlamayu kan Apu takuʼn Jesu Kristu.
1TH.1.4	Susuludmi un tagtagopon Apudyus, manyaman kami ti ammumi un chilutukan chikayu kan Apudyus. 
1TH.1.5	Ha langagammuwanmi ked ha langibyegbyeg-anmi si bibiɏuʼn chameg kan chikayu, chakampun un chichingngeɏyu abus cha imbyegami, ngim lakagikla kayu bo kan chikami si pallakabyelin chi Ispiritun Apudyus, ked lappun pulus manchuwachuwaan taku mipanggop si kilatuttuwaala. Ammuyu bo ugalimi si illinggewanmi kan chikayu ti losan un killingwami ked bumaɏuwanyu. 
1TH.1.6	Ya tiluɏedyu chikami ya si Apu Jesus, ked ulay lu lapampaligatan kayu si langawatanyu si bibiɏuʼn chameg mipanggop kan Jesu Kristu, lagalas kayu ti pilagalas chikayu si Ispiritun Apudyus. 
1TH.1.7	Ked gapu si kamatchiʼn lambibiyegyu, chikayu tuɏachon cha losan un mamati un inggew si iliʼd Macedonia ya Achaia. 
1TH.1.8	Ti chakampun un abus cha taguʼn iMacedonia ya iyAchaia langngeɏ si ugud Apudyus mipanggop kan Apu Jesus, ngim laammuwan bo pammatiyu kan Apudyus ti lanchilameg si kaili-ili. Ked cha losan un iliʼn ayonmi, achipun masapuɏʼn ug-ugguchonmi mipanggop kan chikayu, 
1TH.1.9	ti chicha langibyegbyega kan chikami mipanggop si lammangiliyanyu kan chikami ya lan-awichenyu cha silan-apudyus taplu mansagung kayu kan Apudyus ta mansimbi kayu si tuttuwaʼn Apudyus un matattagu. 
1TH.1.10	Imbyegacha bo manguuwayanyu si mangulilan chi Alaklaʼn Jesu Kristu un mampeɏpuʼd langit. Siya hachiʼn tilagun Apudyus si latoyala ya siya bo maleɏaklib kan chitaku si kaog-ogyat un sangan Apudyus si umaliʼn eɏgew.
1TH.2.1	Susuludmi, ammuyu un chakampun un kenga langgeggakayanmi utlat. 
1TH.2.2	Ulay lapaligatan kami ya pilabiilan chikami kan cha taguʼd Philippi si sin-eɏgew, ya achu bo lalupling kan chikami utlat iliyu, ammuyu un illidchen Apudyus chikami si teɏod un mangibyegbyega si bibiɏuʼn chameg un lampeɏpu kan siya. 
1TH.2.3	Ti tuttuwa cha ibyegbyegami, ked lappun somsomokmi un manguyung ya lappun somsomokmi si lawwing ya lappun panggopmiʼn sumikap. 
1TH.2.4	Ngim pilaloklokan Apudyus un mantegochen kami un mangibyegbyega si bibiɏuʼn chameg, ked impiyeɏla un siya kawachiyonmi, ya siya ibyegbyegami. Chakampun un mas-oman cha tagu singtonmi, ngim ha mas-oman Apudyus un sin-ammu kan cha awed si somsomokmi. 
1TH.2.5	Ammuyu un chakampun un ummali kami man-eɏ-eɏlug si langibyegbyeg-anmi, ya chakampun bo un mambyegbyega kami ta maleinmi si kilaagummi. Ammun Apudyus un tuttuwa cha allaʼn insuɏatku! 
1TH.2.6	Ked chakampun un siyad singtonmi michayawanmi kan chikayu willu kan cha uchum un tagu, ulay awed kalobbonganmi un apostoles Kristu. 
1TH.2.7	Ngim laalus kami kan chikayu un isun chi ila un mangayyuwan si alakla. 
1TH.2.8	Gapu si ayatmi kan chikayu, lakasagala kami un mangibyegbyega kan chikayu si bibiɏuʼn chameg un lampeɏpu kan Apudyus, ya lakasagala kami un ulay matoy kami mipagapu kan chikayu ti lapotog kayu kan chikami. 
1TH.2.9	Susulud, ammuk un sosomkonyu mangkakawachimi si illinggewanmi utlat, un eɏgewonmi ya lablabiyonmi un langkawachi taplu chakampun un mambyalin kami palikut kan chikayu si mangibyegbyeg-anmi si bibiɏuʼn chameg un lampeɏpu kan Apudyus.
1TH.2.10	Intutullongyu ya ammun Apudyus cha ugalimi kan chikayuʼn mamati utlat, ti lappun lakabyasuɏanmi, ustu killingwami ya lappun lachillawanmi si sangwalanyuʼn mamati. 
1TH.2.11	Ammuyu cha langkokopyami kan chikayu, un isun chi mangkokopyan chi ama kan cha aalakla. 
1TH.2.12	Silegegmi chikayu ya pilakoscheɏmi somsomokyu ya imbilibilinmi kan chikayu un masapuɏʼn umulud kayu si mambibiyeg un lumbong si tagun Apudyus, ti siya mangayeg kan chikayu taplu mipati kayu si mampangatala ya milak-am kayu si kilachayawla.
1TH.2.13	Ya awed bo osaʼn manyamyamalanmi kan Apudyus, si langngeɏanyu si ugud Apudyus un imbyegbyegami, pilatiyu ya achiyu kalan un ugud laing chi tagu ti lailasinyu un katuttuwaan un siya ugud Apudyus. Ked ha ugud Apudyus, ituɏutuɏuyla pabungabungaon chi biyegyuʼn mamati. 
1TH.2.14	Susulud, man-iisu lakwa kan chikayu ya cha lakwa kan cha tagun Apudyus un lititimpuyug kan Jesu Kristu un pin-a lanchetchetong ud Judea, ti pilampaligatan chikayu kan cha kailiyanyu un isun bod chi lamampaligatan cha chogachaʼn Judio kan chicha. 
1TH.2.15	Ti cha Judio lamatoy kan cha propetan Apudyus. Ked cha galakcha bo lamatoy kan Apu Jesus, ked cha chogacha boʼn Judio lamampaligat kan chikami. Achipuncha lakaay-ayu kan Apudyus ti suplingoncha cha losan un tagu 
1TH.2.16	ti tipochoncha chikami si mangibyegbyeg-anmi si ugud Apudyus kan cha Gentil taplu matatagucha otyan. Ked hachi malogchog-ancha kan cha byasuɏcha inggala si mangkigachencha. Ked hachi asin Apudyus sumangaan ked sigulachuʼn chusaola chicha.
1TH.2.17	Susulud, ulay sin-akitan chi lisilaanmi kan chikayu, amod chi ayumi. Ulay lappun kami kan chikayu, pasigmi sosomkon chikayu. Gapu si ayumi kan chikayu, iggami kabyeeɏanmi un mangulin utlat taplu kasin taku man-asitullong. 
1TH.2.18	Pionmi un kasin umali kan chikayu, sinchumadlu kan sakon, impadpachasku un umali ngim tilippotippod Satalas chikami. 
1TH.2.19	Pionmi un umali ti chikayu lamlamami ya chikayu gumalasanmi ya chikayu gunggulami un isayawmi si sangwalan Apu takuʼn Jesus si kasinla umaliyan. 
1TH.2.20	Ti tuttuwaʼn chikayu gapun chi michayawanmi ya chikayu bo mampagalas kan chikami.
1TH.3.1	Ked si hachi, achipun kami makaiyattom si ayumi kan chikayu, simsimmokmi un matelan kami kan Silas ud Athens. 
1TH.3.2	Ot imbuunmi si Timothy utlat, siya osaʼn sulud taku un mansimbi kan Apudyus si mangibyegbyeg-anmi si bibiɏuʼn chameg mipanggop kan Kristu. Imbuunmi siya taplu pakoscheɏola ya segagola chikayu si pammatiyu, 
1TH.3.3	taplu lappun otyan ossaan si umuya kan chikayu gapu kan cha ligatyu. Lagamputyu ilammu un likodchong un mapaligatan taku. 
1TH.3.4	Ti ha illinggewanmi kan chikayu, imbyegbyegami un gumatong chi mapaligan taku ked ilagammuyu un tuttuwaʼn lapasamak. 
1TH.3.5	Ked hachi langibuulak kan Timothy utlat taplu ammuwok chi mipanggop si pammatiyu, ti lachalagelak paka lawa ta silubsub Satalas chikayu ked kenga langkawachiyanmi.
1TH.3.6	Ngim si salaʼn langulin si Timothy utla, ked bibiɏu impachamegla mipanggop si pammatiyu kan man-aayatyu. Imbyegala bo un pasigyu chikami masmasmok ked ha man-aayuyu kan chikami ked isun bod chi man-aayumi kan chikayu. 
1TH.3.7	Ked susulud, ulay amod chi ligat un pilachapachasmi, lasegeg chi somsomokmi gapu kan cha chingngeɏmi mipanggop si pammatiyu, 
1TH.3.8	Ked si sala, lummin-ot chi mataguwanmi lu ituɏutuɏuyyu pakoscheɏon chi pammatiyu kan Apu Jesu Kristu. 
1TH.3.9	Ked amod chi manyayamanmi kan Apudyus mipagapu kan chikayu, ti amod chi galas un laliklami mipagapu kan chikayu si sangwalan Apudyus. 
1TH.3.10	Ked iluwaluwalumi si ileɏgew ya lilabi ta mantitillullong taku kasin taplu ipakaawatmi kan chikayu lu simma mangkuɏangan chi pammatiyu.
1TH.3.11	Sapay otyan ta si Ama takuʼn Apudyus ya Apu takuʼn Jesus chi mangichaɏan kan chikami si chaɏanmi un umali kan chikayu. 
1TH.3.12	Sapay otyan ta eɏ-eɏton Apu Jesus chi man-aayatyu si kacha osa ya ayatyu kan cha losan un tagu, un isun chi kilakoscheɏn chi man-aayatmi kan chikayu. 
1TH.3.13	Ked lu kamatchi, pakoscheɏola somsomokyu taplu lappun makabyasuɏanyu ya lappun bod machillawanyu si sangwalan Apudyus si mangulilan Apu takuʼn Jesus un buɏlan cha losan un tagula.
1TH.4.1+1TH.4.2	Ked susulud, awed chi ibyegami kan chikayu. Lagamputyu ilacheɏ cha intudtuchumi kan chikayu mipanggop si mambibiyeg un mampagalas kan Apudyus. Ti ilammuyu imbilinmi mipagapu kan Apu Jesus un langatod si kalobbonganmi un mangibyega. Ked maila un laawatanyuʼn ustu ti siya mit cha pin-ayu koon si sala. Ngim byegbyegaanmi chikayu gapu si kalobbonganmi un illidchon Apu Jesus. Kewayu ta pabiɏubiɏuwonyu cha ugaliyu.
1TH.4.3	Ti ha pion Apudyus, mampeɏkas taku si mambibiyeg taku. Ked masapuɏʼn achi kayu makaob-obog si chakampun un asawayu. 
1TH.4.4	Chikayuʼn leɏaki, masapuɏ boʼn ammuwonyuʼn ustu mangikabyeɏoy si asawayu si mampeɏkas ya bibiɏuʼn kopya. 
1TH.4.5	Chakampun otyan un cha kilagatkat un pion chi long-egyu mangichaɏan kan chikayu un isun chi kokòon cha taguʼn achipun mangagammu kan Apudyus. 
1TH.4.6	Ked lu mipanggop si kamatchi, allechenyu ta achi kayu makabyasuɏ kan cha suludyu. Achiyu lukuwon chicha un agumanyu chakampun un uwayu. Imbyegbyegami kan chikayu si sin-eɏgew un chusaon Apudyus cha mangmangwa si kamatchiʼn byasuɏ. 
1TH.4.7	Ti ha langayagen Apudyus kan chitaku, chakampun un koon taku cha kaisaw ngim umulud taku si mambibiyeg un mampeɏkas. 
1TH.4.8	Ked cha mallawing kan cha allaʼn tudtuchumi, chakampun un tagu lawingola ngim si Apudyus un langibuun si Ispiritula kan chikayu.
1TH.4.9	Ngim lu mipanggop si man-aayatyu si susuludyuʼn mamati, achipun masapuɏ un awed yan isuɏatmi kan chikayu, ti gilamput Apudyus tiludtuchuwan chikayu un man-asiayat kayu. 
1TH.4.10	Tuttuwa mit un ay-ayatonyu cha losan un susulud takuʼn mamati si losan un iliʼd Macedonia. Ked ibyegami kan chikayuʼn susulud ta pakoskoscheɏonyu man-aayatyu.
1TH.4.11	Bibiɏu lu siyad ipapatiyuʼn koon cha lumin-awaan chi mambibiyegyu ya achi kayu bumibiyang kan cha koon cha susuludyu, ya ha koonyu otyan mallagpot kayu un mangkawachi taplu awed mataguwanyu ti hachi imbyegbyegami kan chikayu si sin-eɏgew. 
1TH.4.12	Ta lu kamatchi ugaliyu, cha taguʼn achipun mamati, potgoncha chikayu ya achipun kayu mangkochekochew si kasapuɏanyu.
1TH.4.13	Susulud, awed chi pionmiʼn ipakaammu kan chikayu taplu maaawwatanyu mipanggop kan cha mamati un lagamput langkakatoy taplu achipun kayu patunged manchachauy un isun cha uchum un taguʼn lappun lamlamacha. 
1TH.4.14	Mamati taku un latoy si Jesus ya kasin latagu, ked hachi gapun chi mamatiyan taku un kasin Apudyus taguwon cha losan un latoy un lamati kan Jesus ked ipaiyawit Apudyus chicha kan Jesus si umaliyala kasin. 
1TH.4.15+1TH.4.16	Ha allaʼn ibyegbyegami kan chikayu ked ha impakaammun Apu Jesus mipanggop si mangulilala kasin utla pita. Kamatla makwa: Si eɏgew un man-osgen Apu Jesus un mampeɏpuʼd langit, ipakuyla bilinla ya man-ugud chi osaʼn pangat cha angheles ya madngeɏ bo tangguyub Apudyus. Ngim chitakuʼn matattagu si hachiʼn eɏgew, chakampun un umun-ula taku umoy mangabot kan Apu Jesus, ngim umun-ula umuli matagu cha langkakatoy 
1TH.4.17	ked chitakuʼn mamati un sissiyaʼn matattagu, mitipug taku kan chicha mipangatu un umoy miyabot kan Apu Jesus si libuu. Ked ichagas taku iinggew kan siya si ing-inggala.
1TH.4.18	Ked man-asisegeg kayu mipagapu kan cha allayaʼn suɏsuɏu.
1TH.5.1	Susulud, lu mipanggop si timpuʼn makwaan cha alla, chakampun un masapuɏʼn isuɏatmi kan chikayu. 
1TH.5.2	Ti tilataggammuyu un ha eɏgew un mangulilan Apu Jesus utla pita, ked isun chi umaliyan chi osaʼn man-aakaw si labi un achipun cha tagu maammuwan. 
1TH.5.3	Lu gumatong chi timpuʼn mangibyeg-an cha tagu un mallin-awacha ya lappun manchalagencha, hachi magalatongan chi machusaancha. Ked isun chi sigeb chi umalak un byebyai. Ked achipuncha malisiyan chi machusaancha.
1TH.5.4	Ngim chikayuʼn susulud, lu chumtong chi hachiʼn timpu, achi kayu matataeg un isun cha achipun mamati. Ti chicha, isun chi iinggewcha si manggikbot, ked hachi mataagencha un isun chi mapukaw lu lumlok chi man-aakaw. 
1TH.5.5	Chitakuʼn mamati, sililawan Apudyus chi somsomok taku ked isun chi padcha willu eɏgew chi iinggewan taku, chakampun un isun chi gikbot willu labi igew taku. 
1TH.5.6	Ked hachi achipun taku otyan maluɏachen si ugalin cha achipun mamati un isucha lasusuyop, ngim masapuɏʼn lakasagala taku ya tingngeɏon taku long-eg taku. 
1TH.5.7	Somsomkon taku un labi masuyopan cha tagu ya labi bo mabuukan cha kabubuuk. 
1TH.5.8	Ngim gapu ta mamati taku isun chi padcha iinggewan taku, masapuɏʼn tingngeɏon taku long-eg taku ya popotpotan taku pammati taku un siya isun chi useɏon takuʼn mansolod. Ked ha man-aayat taku siya isun chi mambyetukung taku si lamlama taku un mataguwan taku ing-inggala. 
1TH.5.9	Ti ha lanchutukan Apudyus kan chitaku, chakampun un malusaala kan chitaku ngim chilutukan chitaku ta matatagu taku si ing-inggala gapu kan Apu takuʼn Jesu Kristu. 
1TH.5.10	Latoy si Jesus para kan chitaku ta makwaʼn makatagu taku kan siya, ulay lu langkakatoy taku willu sissiyaʼn matattagu taku si umaliyala. 
1TH.5.11	Ked ituɏutuɏuyyuʼn man-asisegeg ya man-asituɏung ta kumoscheɏ kayu si allaʼn pammatiyu, un isun chi pin-ayu koon.
1TH.5.12	Awed bo pionmiʼn chawaton kan chikayuʼn susulud. Bibiɏu lu potgonyuʼn ustu cha mangkawakawachi kan chikayu. Chicha mangichaychaɏan ya mangibyegbyega kan chikayu mipanggop si pammatiyu kan Apu Jesus. 
1TH.5.13	Ipailayu mampopotogyu ya ayatyu kan chicha mipagapu si kawachicha. Ya bibiɏu otyan chi mantitimpuyugenyu losan.
1TH.5.14	Alla bo cha uchum un ibyegami. Masapuɏʼn tudtuchuwanyu cha mantungatungangaw, segagonyu cha chummauy, tuɏunganyu cha lakapsut, ya ipailayu alusyu kan cha losan. 
1TH.5.15	Lu awed mangwa si lawwing kan chikayu, achi kayu bumaɏos ngim pasigyu bibiɏuwon cha koonyu kan cha biɏunyu ya cha losan un tagu.
1TH.5.16	Pasig kayu otyan lagalas. 
1TH.5.17	Pasig kayu bo malluwalu. 
1TH.5.18	Ulay silu makwa kan chikayu, manyaman kayu kan Apudyus ti siya piola kan chikayu un lititimpuyug kan Kristu.
1TH.5.19	Achiyu tipochon chi pion chi Ispiritun Apudyus un ibyega kan chikayu. 
1TH.5.20	Achiyu amsiwon cha ibyegbyegan cha propeta, 
1TH.5.21	ngim masapuɏʼn paloklokanyu cha losan un litudtuchu taplu ammuwonyu lu tuttuwaʼn lampeɏpu kan Apudyus. Ked suɏutonyu cha bibiɏu 
1TH.5.22	ya man-awichenyu cha losan un lawwing.
1TH.5.23	Chawatonmi kan Apudyus un puun chi lumin-awaan taku, ta ustu-ustuʼn papeɏkasola chikayu. Chawatonmi bo ta ayyuwalala somsomokyu, kalichodwayu ya long-egyu taplu lappun pulus machillawanyu si kasin Jesu Kristu un Apu taku umaliyan. 
1TH.5.24	Si Apudyus un langayeg kan chikayu, koola cha alla, ti siya ked mantegochen.
1TH.5.25	Susulud, iluwaluwanyu yan chikami.
1TH.5.26	Pakumustaonyu cha losan un susulud taku utlat ta siya mangipaila un man-asiayat kayu.
1TH.5.27	Gapu si kalobbongak un lampeɏpu kan Apu Jesus, ibilinku kan chikayu un ibyasayu allaʼn suɏatku kan cha losan un susulud taku utlat.
1TH.5.28	Iluwaluk ta kacheguwan chikayu kan Jesu Kristu un Apu taku.
2TH.1.1	Sakon si Paul ya biɏunku cha Silas kan Timothy. Allaya suɏatmi kan chikayuʼn mamati un pin-a manchetchetong utlat Thessalonica un lititimpuyug kan Ama takuʼn Apudyus ya Apu takuʼn Jesu Kristu. 
2TH.1.2	Iluwalumi ta kacheguwan chikayu otyan kan Apudyus un Ama ya si Apu Jesu Kristu ya palin-awaoncha somsomokyu.
2TH.1.3	Susulud, masapuɏʼn pasig kami manyamayaman kan Apudyus mipagapu kan chikayu. Bibiɏu lu kamatchi cha koonmi ta kumoskoscheɏ pammatiyu ya machogchog-an chi man-asiay-ayatanyu. 
2TH.1.4	Ked hachi mangichayawanmi kan chikayu kan cha losan un mamati kan Apudyus un pin-a manchetchetong si kaili-ili un ayonmi, ti ulay mapampaligatan kayu mipagapu si pammatiyu, ya achu bo cha ligligatyu, alu-alusanyu ya ipapatiyu pammatiyu.
2TH.1.5	Hachi maluttuwaanmi un lalintog chi mangkukuis Apudyus kan cha losan un tagu, taplu lumbong kayu si mipatiyanyu si mampangatan Apudyus, ti siya maligligatanyu. 
2TH.1.6	Ked gapu ta lalintog chi mangkukuis Apudyus, paligatala cha mamaligat kan chikayu, 
2TH.1.7	ya chikayuʼn mapampaligatan un isumi, palin-awaon Apudyus chikayu si ligligatyu si mangulilan Apu Jesus un mampeɏpuʼd langit un kadwaan cha angheleslaʼn mallakabyelin.
2TH.1.8	Si hachiʼn umaliyala, awed chi gumilegileb un apuy un malusala kan cha achipun mamigbig kan Apudyus ya achipun tumuttuwa si bibiɏuʼn chameg mipanggop kan Jesus un Apu taku. 
2TH.1.9	Lappun kiged chi machusaancha, ti misisilacha kan Apu Jesus si ing-inggala. Ked achipuncha maila pallakabyelinla un lappun miyisuwala. 
2TH.1.10	Si hachiʼn eɏgew un umaliyala, losan un tagula, chaychayawoncha siya ked maschaaw taku si kila-Apudyusla. Ked michoga kayu ti pilatiyu ugud Apudyus un impakaammumi kan chikayu.
2TH.1.11	Ked hachi pasigmi mangiluwaluwan kan chikayu, ta si Apudyus mambyalilola chikayu tagula un lumbong si mangayagela kan chikayu. Iluwaluwanmi bo ta ichaɏan chikayu si pallakabyelinla un mangwa kan cha losan un bibiɏuʼn pionyu un koon ya gamputonyu cha losan un koonyu mipagapu si pammatiyu. 
2TH.1.12	Ta lu kamatchi makwa, michayaw si Jesus un Apu taku mipagapu kan chikayu, ked michayaw kayu bo mipagapu kan siya. Makwa losan cha hachi gapu si kachegun Apudyus ya Apu Jesu Kristu.
2TH.2.1	Susulud, awed chi pionmi un maawatanyu mipanggop si mangulilan Apu takuʼn Jesu Kristu ya ha mitipugen taku kan siya. 
2TH.2.2	Achi kayu lalakan magalliwong ya achi kayu machalagen mipanggop si mangngeɏanyu un lagamput kalu lummaus chi eɏgew un mangulilan Apu Jesus. Ked ulay lu kalanchaʼn ha Ispiritun Apudyus kalu langipakaammu kan chicha, willu awed kalu langitudtuchu kan chicha, willu suɏatmi kalu langammuwancha si kamatchi, achiyu tuttuwaon! 
2TH.2.3	Achi kayu maallilaw ulay silu mangibyega, ti ha eɏgew un mangulilala, achipun yan gumatong inggala umun-ula umachu cha taguʼn sumupling kan Apudyus. Ked si hachiʼn timpu, lumoswa osa un patunged chi mansusuplingla si lintog Apudyus, un machusa ud impiyeɏlu. 
2TH.2.4	Suplingola si Apudyus ya cha losan un silan-apudyus ya cha losan un chayawon cha tagu, ya ipangatula long-egla lu cha losan. Lumlok ked ummamuy si templon Apudyus ud Jerusalem ked iweɏawegla un siya kalu tuttuwaʼn Apudyus!
2TH.2.5	Ha achipunyu masmasmok cha alla, imbyegbyegak mit kan chikayu si illinggewak utlat. 
2TH.2.6	Ked ammuyu lu silu malitippod si hachiʼn malusupling kan Apudyus taplu achipun yan lumoswa inggala chumtong chi ustuʼn timpula. 
2TH.2.7	Tuttuwaʼn awed cha uchum un malusupling kan Apudyus ya ha lintogla si sala, ngim hachiʼn osa un patunged malupling kan siya si umaliʼn eɏgew chaampun mipatigammu ya achipun makwa inggala kaalon Apudyus chi malitippod si lumoswaala. 
2TH.2.8	Ngim lu makaan, hachi lumoswaan chi hachiʼn patunged malusupling kan Apudyus. Ked hachi umaliyan Apu Jesus ked ha langɏang chi kila-Apudyusla maila ked kakma maabyak chi hachiʼn malusupling ked otoyon Apu Jesus siya si sap-uyla. 
2TH.2.9	Ngim sakbyey un maabyak, gapu si kilabyelin Satalas un awed kan siya, mangkangkalasi cha koolaʼn milagro ya lakaskaschaaw un sinyeɏ 
2TH.2.10	ya mangkangkalasi bo koolaʼn lawwing taplu siya mangallilawla kan cha tagu un misila kan Apudyus ta machusacha. Ha panggop chi machusaancha ked achipuncha potgon ya patiyon chi katuttuwaan un siya mataguwancha otyan. 
2TH.2.11	Ked si Apudyus chi mangichaɏan si somsomokcha taplu maallilawcha ya tuttuwaoncha tuntulli 
2TH.2.12	ya makodchongancha losan un machusa, ti achipuncha pilati katuttuwaan, ya siyad gilanggalascha cha killingkingwachaʼn lawwing.
2TH.2.13	Ngim kan chikayuʼn susuludmi un ay-ayaton chi Apu taku, masapuɏʼn pasig kami manyaman kan Apudyus mipagapu kan chikayu. Ti lalipud si chamchamu, chilutukan Apudyus chikayu un matatagu, mipagapu si lamatiyanyu si katuttuwaan ya lambyalilon chi Ispiritun Apudyus chikayu tagulaʼn lapapeɏkas. 
2TH.2.14	Ilayagen Apudyus chikayu ta matatagu kayu mipagapu si bibiɏuʼn chameg un imbyegbyegami kan chikayu taplu makabingay kayu si langɏang chi kila-Apudyus Jesu Kristu. 
2TH.2.15	Ked susulud, isosomokyu hachiʼn tudtuchun Apudyus un tilawid taku un intudtuchumi kan chikayu si illinggewanmi utlat, ya insuɏatmi bo taplu sigulachuwonyuʼn suɏuton.
2TH.2.16+2TH.2.17	Iluwaluk kan Apu takuʼn Jesu Kristu ya Ama takuʼn Apudyus ta pakoskoscheɏoncha somsomokyu ya tuɏungan chikayu taplu pasig bibiɏu cha losan un koonyu ya ibyegayu. Impailan Apudyus chi ayatla kan chitaku, ya mipagapu si kachegula langidchela si masegagen taku un lappun kigedla ya ha bibiɏuʼn lamlama taku.
2TH.3.1	Susulud, ha alungus chi allaʼn suɏatmi kan chikayu, chawatonmi un iluwaluwanyu chikami taplu mampogos un mipachameg chi ugud Apu Jesus ya ipotog kan tuttuwaon cha tagu un isun chi killingwayu. 
2TH.3.2	Iluwaluyu bo ta ilisi chikami kan Apudyus kan cha taguʼn amod chi uyungcha, ti chakampun un losan cha tagu mamati.
2TH.3.3	Ngim mantegochen chi Apu taku, ked pakoskoscheɏola pammatiyu ya seɏaklibyela chikayu kan Satalas. 
2TH.3.4	Ked gapu si tegodmi kan Apu takuʼn Jesus, lamlamaonmi un koonyu ya ituɏuyyu koon cha losan un imbilinmi kan chikayu. 
2TH.3.5	Sapay otyan ta ichaɏan chi Apu taku somsomokyu ta maawatanyu mipanggop si man-aayat Apudyus ya kilaalus Kristu.
2TH.3.6	Susulud, si ngachen Apu takuʼn Jesu Kristu, allaya ibilinmi kan chikayu. Masapuɏʼn achi kayu makabibiɏun kan cha mamati un masachut un mangkawachi ya achipuncha tungpaɏon cha imbilinmi kan chikayu. 
2TH.3.7	Ti ilammuyun mismu un masapuɏʼn tuɏachonyu ugalimi si illinggewanmi kan chikayu. Ti patunged kami mallagpot un mangkawachi. 
2TH.3.8	Pasigmi byeyachen cha illaɏami kan chikayu un kasapuɏanmi, ti ingkaligatanmi un mangkawachi si ileɏgew ya lilabi taplu achi kayu maligatan mipanggop kan cha kasapuɏanmi. 
2TH.3.9	Kamatchi killingwami ta siya tuɏachonyu, ulay alla kalobbonganmi un patuɏung kan chikayu si kasapuɏanmi. 
2TH.3.10	Ti ha illinggewanmi kan chikayu utlat, imbilinmi alla: Achiyu pakalan cha masachut un mangkawachi.
2TH.3.11	Ti chingngeɏmi un awed kalu cha uchum kan chikayu un mantungatungangaw ya siyad mallagpotancha cha bumibiyang si kawachin cha uchum. 
2TH.3.12	Ked awed chi ibilinmi kan cha katlat un tagu, ti siya imbilin Apu Jesu Kristu. Ibilinmi ya segagonmi chichaʼn mangkawachicha ta lumin-awa mambibiyegcha ya awed mangeancha si kasapuɏancha. 
2TH.3.13	Ngim chikayuʼn susulud, achi kayu otyan masngay un mangwa si bibiɏu.
2TH.3.14	Ked lu sissiyaʼn awed cha achipun maluttuwa si allaʼn insuɏatmi, tatanchaalanyu halat un tagu ya achi kayu mitimbuɏuy kan siya taplu bumiin. 
2TH.3.15	Achiyu ibilang siya un kabusuɏyu ngim byegbyegaanyu siya un isun chi suludyu.
2TH.3.16	Iluwaluk kan Apu takuʼn Jesus un puun chi lumin-awaan taku, ta pasigla mallin-awaon cha somsomokyu ulay silu makwa. Ya pasig iinggew kan chikayu losan.
2TH.3.17	Ha allaʼn alungus chi suɏatmi, sakon si Paul chi mismuʼn langigili. Kamatla mangkokopyak kan cha losan un suɏatku taplu milasin un tuttuwaʼn sakon chi lampeɏpuwala.
2TH.3.18	Iluwaluk ta kacheguwan chikayu losan kan Jesu Kristu un Apu taku.
1TI.1.1	Sakon si Paul un apostoles Jesu Kristu. Chilutukalak kan Apudyus un Malagu kan chitaku ya si Jesu Kristu un puun chi lamlama taku.
1TI.1.2	Liya suɏatku kan sika Timothy un imbilangkuʼn tuttuwaʼn alakku gapu si pammatim.
1TI.1.2	Iluwaluk kan Apudyus un Ama taku ya si Jesu Kristu un Apu taku ta kacheguwan chika, tuɏungan chika ya mallin-awaoncha somsomoklu.
1TI.1.3	Timothy, achim liwatan chi imbyegak kan sika si ummoyak ud Macedonia. Chawatok un iinggewka utlat Ephesus ta byegaam cha uchum un tagu utlat ta iyageychaʼn mantudtuchu si tilutuliʼn tudtuchu. 
1TI.1.4	Byegaam bo chicha ta achicha aattingigon cha tilutuliʼn ul-ullit un lakwa si awi ya kapuun cha chachakkeɏchaʼn lampeɏpuwancha. Lappun simbin cha hachi ti mangwacha si oomɏan. Lappun mituɏungla si kawachin Apudyus un makwa mipagapu si pammati. 
1TI.1.5	Ha panggopkuʼn mangibyega kan cha alla kan sika, taplu cha mamati utlat man-asiay-ayatcha, un ha man-aayatcha mampeɏpu si mampeɏkas ya bibiɏuʼn somsomok ya gettok un pammati kan Apudyus. 
1TI.1.6	Cha hachiʼn mantudtuchu si tuntulli, lan-awichencha pammaticha ya makaisi-isikcha un lappun puut chi pin-acha uguchon. 
1TI.1.7	Pionchaʼn mantudtuchu si lintog un illidchon Apudyus kan Moses, ngim achipuncha maawatan cha pin-acha uguchon ya mas-omcha un chicha kamaʼd katuttuwa.
1TI.1.8	Ammu taku un bibiɏu lintog lu ustu mangiyuseɏan chi tagu. 
1TI.1.9	Ammu taku bo un ha lakwaan chi lintog, chakampun un para kan cha taguʼn bibiɏu, ngim lakwa lintog para kan cha taguʼn achipun tumungpeɏ si lintog, cha sumusupling, cha lappun pammaticha kan Apudyus ya cha malagbyasuɏ, cha mangam-amsiw kan Apudyus ya cha mangipotpotog si lawwing ya cha kapapatoy un pilatoycha cha amacha ya ilacha ya uchum un tagu. 
1TI.1.10	Ya lakwa bo lintog para kan cha kachechegchegas, cha mantitillalung mangasawa si asilleɏakicha ya asimbyebyaicha, cha malluku si asintatagucha, cha latuli, cha mangisapata si tilutuli, ya cha losan un taguʼn sumusupling si ustuʼn tudtuchu. 
1TI.1.11	Ha ustuʼn tudtuchu ked mitimbuɏuy si Bibiɏuʼn Chameg mipanggop kan Apudyus un kangatuwan ya machaychayaw, ked siya impiyeɏla kan sakon.
1TI.1.12	Manyamalak kan Jesu Kristu un Apu taku un langatod si koscheɏk un mangwa kan cha impiyeɏla kan sakon, ti imbilangla sakon un osaʼn mantegochen ya chilutukalak un mansimbi kan siya. 
1TI.1.13	Ked ulay lu lawwing cha pin-ak ilugud mipanggop kan siya si sin-eɏgew kan pilaligatak ya pilabiilak cha mamati kan Kristu. Ngim kilacheguwalak kan Apudyus ti achipulak lamati kan Kristu ya lappun ammuk kan cha pin-ak killingwa. 
1TI.1.14	Ngim amod chi manchechegun Apu taku kan sakon ti illidchela sakon si pammatik ya ayat un mangay-ayat si asintataguk ti litimpuyugak kan Jesu Kristu.
1TI.1.15	Awed chi osaʼn libyega un tuttuwaon otyan cha losan un tagu, un kalala, “Ummali si Kristu Jesus utla pita ta taguwola cha malagbyasuɏ.” Ked sakon chi osaʼn patunged malagbyasuɏ. 
1TI.1.16	Ngim kilacheguwalak kan Apudyus ti sakon chi osaʼn mangipain-an Kristu Jesus si kilaalusla ulay kan cha patunged malagbyasuɏ, ta siya mansampaɏan cha losan un mamati kan siya ta maidchencha si mallalayun un biyeg. 
1TI.1.17	Siyad ipotpotog taku ya chaychayawon taku si Apudyus si ing-inggala ti lappun alungusla. Siya Ari si ing-inggala, Ari un matattagu si ing-inggala un achipun matoy, achipun maila, ya siya abus un Apudyus. Amen!
1TI.1.18	Allaya bilin un ipiyeɏk kan sika Timothy un alakku, gapu ta imbyegan cha langagammu kan Apudyus mipanggop kan sika un mantegochen un mantudtuchu si ugudla. Ha imbyegacha, hachi otyan chi malegeg si somsomoklu ti sala makagubyatam si lawwing. 
1TI.1.19	Igettoklu pammatim ya koom losan cha ammun chi somsomoklu un pion Apudyus. Ti awed cha uchum un langiyagey si ammuchaʼn ustu ked siya layam-alan chi pammaticha.
1TI.1.20	Isun chi lakwa kan cha Himeneus ya Alexander, ked impuɏangku chicha kan Satalas ta mansomsomkancha ta achicha man-ang-angawan si Apudyus.
1TI.2.1	Ha umulaʼn ibyegak, masapuɏʼn iluwaluwan taku cha losan un tagu. Chawaton taku ta kacheguwan Apudyus chicha ya manyaman taku kan Apudyus kan cha tuɏungla kan chicha. 
1TI.2.2	Iluwaluwan taku bo cha papangat taku un mangituray kan chitaku ya losan un langatu saedcha taplu mallin-awa mambibiyeg taku ya lawaya taku un manchayaw ya mangipotog kan Apudyus ya mangwaan taku si bibiɏuʼn ugali. 
1TI.2.3	Hachi ustuʼn luwalu ya siya mampagalas kan Apudyus un Malagu kan chitaku. 
1TI.2.4	Ti piolaʼn matatagu cha losan un tagu ya maammuwancha katuttuwaan mipanggop kan siya. 
1TI.2.5	Ti ossaan si Apudyus ya ossaan bo mampatimpuyug kan cha tagu kan Apudyus, siya si Jesu Kristu un lambyalin tagu. 
1TI.2.6	Inchuyala biyegla ta malakala kan cha losan un tagu taplu achipun taku machusa. Hachiʼn killingwala, siya mangipain-an Apudyus un piolaʼn matatagu cha losan un tagu. Lakwa si ustu-ustuʼn timpu un ingkodchong Apudyus. 
1TI.2.7	Ked gapu si hachi, lachutukalak un mangibyegbyega ya apostoles ta inyak ibyegbyega katuttuwaan mipanggop kan siya kan cha Gentil ta mamaticha. Tuttuwa cha allaʼn ibyegbyegak, chakampun un mantuntulliyak.
1TI.2.8	Ked si losan un man-um-ummungan cha mamati, piok un cha leɏaki malluwalu kan Apudyus un mampeɏkas chi somsomokcha ya achipuncha sumanga-sanga willu makasubo-subog.
1TI.2.9	Ked cha byebyai, masapuɏʼn ammancha ileɏam cha mansisilupcha ya ammucha un mabiin ya chakampun otyan un siyad potpotgoncha kilabiɏun chi buukcha ya ulay cha ekuschaʼn byalituk, bongeɏ ya mangkangilaʼn silup. 
1TI.2.10	Ti ha mangitullongan si kilabiɏun chi byebyai ked ha bibiɏuʼn pin-ala koon, ti siya miyapot si byebyaiʼn mangibyega un chaychayawola si Apudyus.
1TI.2.11+1TI.2.12	Achipunku ipalubus cha byebyai un mantudtuchu kan cha leɏaki willu iturayancha cha leɏaki. Masapuɏʼn gumigillok cha byebyai ya ammancha manchochongngeɏ si mantudtuchu kan chicha ya masapuɏʼn mampakumbyabyacha. 
1TI.2.13	Ti ha ummun-ula un killingwan Apudyus ked si Adam un leɏaki asila ot si Eve un byebyai.
1TI.2.14	Ya chakampun un si Adam chi laallilaw ngim ha byebyai, ya siya ummun-ula lakabyasuɏ kan Apudyus.
1TI.2.15	Ked hachi gapula un mapaligatan chi byebyai lu umalak.
1TI.3.1	Tuttuwa cha allaʼn ug-uggud: Lu pion chi tagu un siya osaʼn mangipangpangu kan cha mamati, bibiɏu ya lapotog un kawachi piola. 
1TI.3.2	Ha mangipangpangu, masapuɏʼn lappun kachillawala, ossaan chi asawala, laalled, maattomala cha lawwing un pion chi long-egla, laangsan ya mapotgen. Masapuɏʼn malagmangili ya masapuɏʼn ammulaʼn mantudtuchu. 
1TI.3.3	Achipun kabubuuk ya kagugulu, ngim laalus, achipun makasubosubog ya achipun maagum si pilak. 
1TI.3.4	Masapuɏʼn ammula mangichaɏan si byeyanla kan tuttuwaon cha aalakla ya potgoncha siya. 
1TI.3.5	Ti lu lappun ammula un mangichaɏan si byeyanla, sinchumadlu un achipunla maichaɏan cha mamati kan Apudyus. 
1TI.3.6	Masapuɏʼn chakampun si malamchamuʼn mamati, ta achi sumayaw ya achipun machusa un isun chi lachusaan Satalas. 
1TI.3.7	Masapuɏ boʼn mabiilan cha achipun mamati, taplu achipuncha siya am-amsiwon ya achipun miɏus-ub kan cha sikap Satalas.
1TI.3.8	Isula bo kan cha diakono, masapuɏʼn potgon cha tagu ya miyun-un-un chi man-uugudcha. Achipuncha kabubuuk ya achipuncha maagum si pilak. 
1TI.3.9	Masapuɏʼn mampeɏkas chi somsomokcha un mamangchon si katuttuwaan mipanggop si pammati un impakaammun Apudyus kan chitaku. 
1TI.3.10	Masapuɏ boʼn awed pilachaschaʼn akom, ked lu ustu mangkokopyacha, makwaʼn mansimbicha un diakono.
1TI.3.11	Siya bo kan cha asawacha un masapuɏʼn potgon cha tagu chicha, achipuncha mallikud, maattomancha cha lawwing un pion chi long-egcha
1TI.3.12	Ha diakono masapuɏʼn ossaan chi asawala ya ammuchaʼn mangichaɏan kan cha aalakcha ya byeyancha. 
1TI.3.13	Ti cha diakono un ustu kooncha un mansimbi, mibilangchaʼn langatu ya takcheɏancha ugudcha mipanggop si pammaticha kan Jesu Kristu.
1TI.3.14	Maluɏatak kan sika si sala, ti lamlamaok un achipun mabyeyeg ked umaliyak manggeggakay kan sika. 
1TI.3.15	Ngim lu mataktakak, ha suɏatku mangipakaawat si ustuʼn mambibiyeg taku un lipati si byeyan Apudyus,
1TI.3.16	Lappun miyisuwan chi lipaila un katuttuwaan mipanggop kan Jesu Kristu un pilati taku,
1TI.3.16	ti lambyalin siya tagu, ya pilaloklokan chi Ispiritu kilabiɏula
1TI.3.16	ya illilan cha angheles Apudyus siya.
1TI.3.16	Libyegbyega mipanggop kan siya si kaili-ili
1TI.3.16	ya pilatin cha achuʼn tagu siya utla pita,
1TI.3.16	ya lipangatuʼd langit ta machayaw.
1TI.4.1	Lalaweg chi imbyegan chi Ispiritun Apudyus un chumtong chi timpu un man-awichen cha uchum un tagu ustuʼn pammati, ked tuttuwaoncha cha tuntulli un itudtuchun chi aɏan. 
1TI.4.2	Cha pin-a mantudtuchu si tuntulli, aginpapaticha ya achipuncha mailasin cha lawwing un pin-acha koon, ti lambyalin un siya ugalicha. 
1TI.4.3	Cha kamatchiʼn tagu, itudtuchucha un mipalit chi mangasawa ya paliyawonchaʼn kalon cha uchum un makan. Ngim killingwan Apudyus cha kalasin cha makan ta kalon cha tagu, ked chitakuʼn lamati kan langammu si katuttuwaan, manyaman taku ked makwaʼn kalon taku ulay siluʼn makan. 
1TI.4.4	Ti losan un killingwan Apudyus bibiɏu, ked achipun mipalit un kalon lu manyaman taku kan Apudyus. 
1TI.4.5	Ti mibilang un mampeɏkas chi makan gapu si ugud Apudyus ya luwalu taku.
1TI.4.6	Sulud, lu itudtuchum cha alla kan cha susulud un mamati, mambyalinka bibiɏu un mansimbi kan Jesu Kristu. Machogchog-an chi man-aawatlu si katuttuwaan mipanggop si pammati ya tuttuwaʼn tudtuchu un litudtuchu kan sika. 
1TI.4.7	Timothy, achim chochongɏon cha istorya un lappun simbila ti lappun ituɏungla si pammati. Ha koom, ipapatim un mangileɏam si long-eglu un mangwa si pion Apudyus. 
1TI.4.8	Alla simbin chi mampakoscheɏan taku si long-eg takuʼn mangwa kan cha koon, ngim simbumaɏu lu pakoscheɏon taku laapudyusan un palagsimbi kan Apudyus, ti likari si salaʼn biyeg taku ya biyeg taku si umaliʼn eɏgew.
1TI.4.9	Tuttuwa cha imbyegak, ked masapuɏʼn patiyon takuʼn ustu-ustu. 
1TI.4.10	Ipapati taku un mangwa si pion Apudyus ulay maligatan taku, ti mallamlama taku kan Apudyus un matattagu si ing-inggala, un siya Malagu kan cha losan un tagu, sinchumadlu cha mamati kan siya.
1TI.4.11	Sika Timothy, ibyegam ya itudtuchum cha alla kan chicha. 
1TI.4.12	Achim ipalubus un ak-akitoncha sika gapu si kilaalaklu. Ngim sika otyan chi mantuɏachen cha mamati si man-uugudlu, mambibiyeglu, man-aayatlu si asintatagum, mampopotpotlu si pammatim ya kilapeɏkas. 
1TI.4.13	Inggala umaliyak utlat, ipupuutluʼn mangibyasa si ugud Apudyus kan cha tagu, segagom chicha, ibyegbyegam ya itudtuchum chi ugud Apudyus kan chicha. 
1TI.4.14	Allechem cha illidchon Apudyus un kabyeeɏam si gummingaan cha propeta ya si langipatayan cha mangipangpangu si imacha kan sika.
1TI.4.15	Sosomkom cha allayaʼn intudtuchuk kan sika ta koom si losan un kabyeeɏam ta mangitullongan cha tagu un pumingopingot pammatim. 
1TI.4.16	Allechem chi long-eglu ya cha itudtuchum. Ipapatim un mangwa kan cha alla ta matataguka pati cha manchongeɏ kan sika.
1TI.5.1	Achim omɏan cha lalaklakay lu sika, ngim ammam iyug-uggud un isun chi amam. Ya ibilanglu cha laan-alak lu sika suludlu. 
1TI.5.2	Ya cha mangkabyakot, ibilanglu chichà ilam ya cha byebyeɏasang, ibilanglu chicha susuludluʼn byebyai un lappun lawwing si somsomoklu.
1TI.5.3	Asikasuwonyu cha labyaɏu un lappun uchum si mangasikasu kan chicha. 
1TI.5.4	Ngim lu awed aalakcha willu apucha, tudtuchuwam chicha ta chicha mangasikasu si ilachaʼn labyaɏu, ti ha byeyancha umun-ulaʼn mangwaancha si akomcha un laapudyusan, ya subyalitancha cha kingwan cha chachakkeɏcha ti hachi mampagalas kan Apudyus. 
1TI.5.5	Ngim cha labyaɏuʼn lappun mangasikasu kan chicha, si Apudyus abus chi lamlamaonchaʼn tumuɏung kan chicha, ked iluwaluwalucha si ileɏgew ya lilabi un manchawat si tuɏung Apudyus. 
1TI.5.6	Ngim ha labyaɏu un siyad pin-ala somsomkon cha pion chi long-egla, isun chi lalattoy kan Apudyus ulay lu matattagu. 
1TI.5.7	Itudtuchum cha alla kan cha mamati ta lappun mapabyasuɏancha. 
1TI.5.8	Ngim lu awed achipun mangasikasu kan cha agila, amod gey cha kabyeɏoyla, isun chi lan-awichela pammatila, kan sillumawwing lu cha achipun mamati.
1TI.5.9	Cha ilistayuʼn labyaɏu un makasapuɏ si tuɏung, cha mantawon si olompuɏu willu labyakbyakot ya achipun kasin langasawa.
1TI.5.10	Masapuɏʼn laammuwan cha losan un bibiɏu killingwala, un isun cha in-ilolaʼn lamachakeɏ kan cha aalakla, malagmangilicha ya lapakumbyabyachaʼn lansimbi kan cha mamati,
1TI.5.11	Ngim achiyu ilista cha labyaɏu un chaampun bumakbyakot ti lu gumatong chi timpu un pionchaʼn mangasawa, man-awichencha si Kristu. 
1TI.5.12	Ked hachi machusaancha, ti achipuncha tungpaɏon chi ingkaricha kan Apudyus un kooncha.
1TI.5.13	Ked mambyalincha masachut ya man-attu-attuncha kan cha byebbyeɏoy, ya maam-amod ti ilugichaʼn mallikud ya mangkiyakiyap si lappun bibiyangcha. 
1TI.5.14	Ked itudtuchuk kan cha labyaɏu un chaampun bumakbyakot un un-ulloy lu kasincha mangasawa ta umalakcha ked awed asikasuwonchaʼn byeyancha, ked lappun wayan cha mampabyasuɏ un mangamsiw kan chitaku. 
1TI.5.15	Ti awed cha uchum un labyaɏu un lagamputcha lansagung kan Satalas.
1TI.5.16	Ked lu awed mamatiʼn byebyai ya awed labyaɏu si agila, masapuɏʼn siya mangasikasu kan siya ya achipunla ipabiyang kan cha mamati. Ked cha mamati siyad asikasuwoncha cha labyaɏu un lappun mangasikasu kan chicha.
1TI.5.17	Ked cha allaʼn mangipangpangu kan chikayuʼn mamati un bibiɏu mangkokopyacha, masapuɏʼn ipotogyu chicha ya chog-anyu tangchencha, amod gey cha mangipapati un mangibyegbyega ya mantudtuchu si ugud Apudyus. 
1TI.5.18	Ti ha liigiliʼn ugud Apudyus kalala, “Achiyu bunguton chi tupok chi luwang un man-ilikonyu taplu makwa un mangan lu piola.”
1TI.5.19	Ya achiyu tuttuwaon chi ipabyasuɏn chi osa si osaʼn mangipangpangu malaksig lu awed chuwa willu tiɏu mantistigu un tuttuwaʼn lakabyasuɏ. 
1TI.5.20	Ngim lu awed lakabyasuɏʼn mangipangpangu, omɏanyu si sangwalanyuʼn mamati ta umogyat cha uchum un mangwa si kamatchi.
1TI.5.21	Timothy, bililok sika si sangwalan Apudyus ya si Jesu Kristu ya cha lachutukan un angheles ta tuttuwaom cha losan un imbyegbyegak, un lappun laksigom si tagu. 
1TI.5.22	Achika achanchalutuk si mangichaɏan kan chikayuʼn mamati, ya achika mikama si mambyasuɏan cha uchum. Ya allechem ta achika makabyasuɏ.
1TI.5.23	Chakampun un abus chi chelum si ilumom, ngim masapuɏm chi akit un byeyas
1TI.5.24	Awed cha uchum un taguʼn mamàila byasuɏcha, ked mampapattak un machusacha. Ngim cha uchum, achipun milasin cha lakabyasuɏancha, ngim asi maila lu alungus chi eɏgew. 
1TI.5.25	Ked kamatchi un mamàila cha bibiɏu un pin-an cha uchum un tagu koon, ya ulay cha achipun milasin un bibiɏu, achipuncha mitaɏu si ing-inggala.
1TI.6.1	Lu mipanggop kan cha musassuʼn mamati, masapuɏʼn potgonchaʼn ustu-ustu cha simmusassu kan chicha taplu lappun machillawan Apudyus ya allaʼn itudtuchu taku. 
1TI.6.2	Lu mamati simmusassu kan chicha, masapuɏʼn achipuncha am-amsiwon ti mansusuludcha gapu si pammati. Ngim masapuɏʼn mangkawachichaʼn ustu gapu ta siyaʼd mangapit si kawachicha cha susuludchaʼn mamati un ay-ayatoncha.
1TI.6.2	Timothy, masapuɏʼn itudtuchum ya ilawegluʼn ustu-ustu cha alla. 
1TI.6.3	Lu silu mantudtuchu si sabyaliʼn tudtuchu un achipun mitimbuɏuy si ustu-ustuʼn ugud Apu takuʼn Jesu Kristu ya laapudyusan un tudtuchu, 
1TI.6.4	lasayaw ya lappun ammula kamatchiʼn tagu. Siyad lagalasola makaisi-isik ya makasubo-subog kan cha ugud un lappun simbila. Ha illoswala man-iillapos, susubog, mangkikilliyap ya lawwing un somsomok kan cha biɏuncha. 
1TI.6.5	Ya pasig susubog cha pin-acha koon kan cha taguʼn liluus lummawing chi somsomokcha ya laliwatancha katuttuwaan. Ti ha somsomokcha mipanggop si pammati, ked siya bumaklangancha.
1TI.6.6	Ngim sabyali kilabyaklang chi tuttuwaʼn mamati kan Apudyus, ti tuttuwan byaklang taku lu maplok taku si awed kan chitaku. 
1TI.6.7	Ti lappun intagaked taku si liyalakan taku utla lubung kan lappun bò iyawit taku lu matoy taku. 
1TI.6.8	Ked lu awed umalay un kalon taku ya umalay un silup taku, maplok taku otyan. 
1TI.6.9	Ngim cha taguʼn pionchaʼn bumaklang, lalaka masulisugencha ya achu milus-ubyencha un koonchaʼn tilitingang ya lawwik un pion chi long-egcha, ked siya mayam-alancha ya mibyelluwancha. 
1TI.6.10	Ti ha kilaagum si pilak ked siya puun cha losan un lawwing. Awed cha uchum un gapu si kilaagumcha, lan-awichencha pammaticha kan Apudyus, ked hachi gapula un singkawed chi malak-amchaʼn ligat.
1TI.6.11	Ngim sika Timothy, tagu chika kan Apudyus ked masapuɏʼn man-awichem losan cha alla, ked ha koom ipupuutluʼn mangwa si ustu ya laapudyusan un biyeg. Pakoscheɏom chi pammatim, ayatlu, kilaattomlu ya kilaaluslu kan cha asintatagum. 
1TI.6.12	Ipapatim un mangisiked si pammatim un isun chi makatodtodchakka, ked magunggulaanka si mallalayun un biyeg un siya langayagen Apudyus kan sika ta ipakaammum chi katuttuwaan si sangwalan cha achuʼn tagu. 
1TI.6.13	Bililok sika si sangwalan Apudyus un mangatod si biyeg kan cha losan ya si Jesu Kristu un lantistigu si katuttuwaan si sangwalan Pontius Pilate. Ha ibyegak kan sika: 
1TI.6.14	Masapuɏʼn tuttuwaom cha losan un bilin Apudyus ya ilam ta awed mikawas si itudtuchum willu awed ipabyasuɏcha kan sika inggala si mangulilan Apu takuʼn Jesu Kristu. 
1TI.6.15	Ta lu chumtong chi ustuʼn timpula ipeɏang Apudyus si Jesu Kristu utla pita. Si Apudyus abus chi kangatuwan ya mallakabyelin un manturay. Siya Arin cha losan un aari ya Apun cha losan un ap-apu. 
1TI.6.16	Siya abus chi achipun matoy si ing-inggala ya lappun tagu si makaachali kan siya. Lalipud si chamchamu, lappun tagù langitullong kan siya ya lappun bò makaitullong kan siya. Ked siya machaychayaw si ing-inggala ti lappun miyisuwan chi kilabyelinla! Amen.
1TI.6.17	Timothy, bililom cha byabyaklang utla lubung ta achicha is-iskeɏ ya achicha mallamlama si kilabyaklangcha un sin-akitan chi maumasala. Ngim si Apudyus chi mallamlamaancha, un mangato-atod kan cha losan un kasapuɏan taku ta gumalasan taku. 
1TI.6.18	Ya ibyegam kan chicha ta kooncha bibiɏu. Masapuɏʼn labyaklangcha si bibiɏuʼn kopya ya mallaaycha ya masapuɏʼn mangàatodcha kan cha uchum un tagu. 
1TI.6.19	Lu katchi kooncha, ud langit chi mitepolan cha mallalayun un bilaklangcha un mampakchot chi misaachela si umaliʼn eɏgew ti hachi mataguwan un mallalayun ya siya gettok un biyeg.
1TI.6.20	Timothy, masapuɏʼn ayyuwalam cha losan un impiyeɏn Apudyus kan sika. Ya achim chongɏon cha man-ugu-ugud un lappun simbin chi pin-acha man-is-isikan un kalanchaʼn lalaingcha kalu ngim tilutuli cha hachi. 
1TI.6.21	Awed cha uchum un lan-awichencha pammaticha gapu ta kalanchaʼn lalaingcha kalu.
1TI.6.21	Sapay otyan ta kumachegu si Apudyus kan chikayu losan.
2TI.1.1+2TI.1.2	Sika Timothy un ay-ayatok ya ibilangkuʼn alakku, allaya suɏatku kan sika.
2TI.1.1+2TI.1.2	Sakon si Paul un chilutukan Apudyus un man-apostoles Jesu Kristu, ti siya pion Apudyus. Ked imbuulak un mangibyegbyega mipanggop si mallalayun un biyeg un ingkarin Apudyus kan cha losan un litimpuyug kan Jesu Kristu.
2TI.1.1+2TI.1.2	Iluwaluk kan Apudyus un Ama ya Jesu Kristu un Apu taku ta kacheguwancha sika ya palin-awaoncha bo somsomoklu.
2TI.1.3	Manyamalak kan Apudyus un mansimbiyak un mampeɏkas chi somsomokku, isun chi lansisimbin cha chachakkeɏk si awi. Manyamalak bo kan siya si mangikagasmokak mangiluwaluwan kan sika si ileɏgew ya lilabi. 
2TI.1.4	Lu masmasmokku lantodtochen chi luwam si lansilaanta, patungedku pion un kasin itullong sika taplu gumalasak. 
2TI.1.5	Laslasmokku langipapattiyam si pammatim kan Apudyus, un isun chi pammatin chi apum un Lois ya ilam un Eunice, ked ammuk un hachi bo awed kan sika si sala. 
2TI.1.6	Ked siya ipasomsomokku kan sika ta useɏom cha kabyeeɏam un illidchon Apudyus si langipatayak si imak un langiluwalu kan sika. 
2TI.1.7	Ti ha Ispiritun illidchon Apudyus kan chitaku, achipunla paogyaton chitaku, ngim siya langatod si ispiritun chi pallakabyelin ya ayat ya kilaalled taku.
2TI.1.8	Ked achika mabiin un malistigu mipanggop kan Apu takuʼn Jesu Kristu, ya achika bo mabiin kan sakon un libyaɏud gapu kan siya. Alusam cha ligat un mipachas taku si mangibyegbyeg-an taku si bibiɏuʼn chameg. Alusam, ti pakoscheɏon Apudyus sika. 
2TI.1.9	Ya tilagula chitaku losan ya pililiyala chitaku un mantagula, chakampun un gapu si killingwa taku, ngim gapu si panggopla ya kachegula. Illidchola kan chitaku allaʼn kachegula mipagapu kan Jesu Kristu si chaampun chi lubung makwaan. 
2TI.1.10	Ked sala langipain-ala kan chitaku si kachegula, ti ummali si Jesu Kristu un Malagu kan chitaku. Ked ilabyakla otoy ya imbyegbyegala bibiɏuʼn chameg un siya mangammuwan si biyeg un mallalayun.
2TI.1.11	Sakon chi chilutukan Apudyus un man-apostolesla ta ibyegbyegak ya itudtuchuk chi bibiɏuʼn chameg. 
2TI.1.12	Ked siya gapun chi mapampaligatak si sala. Ngim achipulak mabiin, ti ammuk un Apudyus chi pilatik ya sigulachuwok un kabyeeɏala un ayyuwalan chi impiyeɏla kan sakon
2TI.1.13	Ked masapuɏʼn popotpotam chi katuttuwaan un intudtuchuk kan sika ya ipapatim chi pammatim ya man-aayatlu si asintatagum ti lakatimpuyug taku kan Jesu Kristu. 
2TI.1.14	Ked ha Ispiritun Apudyus un awed kan chitaku, tuɏungala sika un mangayyuwan kan cha lapotog un tudtuchu un impiyeɏla kan sika.
2TI.1.15	Tilagammum un tilelalak kan cha losan un illinggew ud probinsiyan chi Asia, ulay cha Phygelus kan Hermogenes.
2TI.1.16	Kacheguwan otyan Apudyus cha Onesiphorus un simbyeyan, ti inye-eɏgewla ummaliʼn lalegeg kan sakon. Achipun mabiin ulay lu labyaɏuchak, 
2TI.1.17	ti ha gummatngala ud Rome, singsingngitla sakon inggala inchesalak. 
2TI.1.18	Ya ammum bo losan chi in-ilolaʼn lansimbi kan sakon ud Ephesus. Ked kacheguwan otyan Apudyus siya si eɏgew un manguisala kan cha tagu.
2TI.2.1	Sikaʼn alakku, pakoscheɏom chi pammatim kan Apudyus ti amod chi kachegula kan chitaku gapu si litimpuyugen taku kan Jesu Kristu. 
2TI.2.2	Cha losan un chingngeɏm kan sakon un intudtuchuk si sangwalan cha achuʼn tagu, siya ipiyeɏm si taguʼn mantegochem un makwaʼn mantudtuchu kan cha uchum. 
2TI.2.3	Alusam ulay siluʼn ligat un gumatong kan sika ti siya mipachas chi ustuʼn mansimbi kan Jesu Kristu un isun chi suɏchachu. 
2TI.2.4	Ha ustuʼn suɏchachu, achipun makwaʼn mitimbuɏuy chi kawachila si kawachin cha sibinyan, ti masapuɏʼn koola mas-oman chi ap-apula un lanchutuk kan siya. 
2TI.2.5	Ha osa boʼn miyaligen chi mansimbi kan Jesu Kristu, isun chi taguʼn makatodtodchak ti achipun magunggulaan lu achipunla tungpaɏon chi lintog chi todtodchak. 
2TI.2.6	Isun chi mamayaw un mallagpot un mangkawachi, siya umun-ulaʼn man-apit. 
2TI.2.7	Ammam somsomkon cha allaʼn ibyegbyegak, ti tuɏungan chika kan Apudyus ta maawatam losan.
2TI.2.8	Somsomkom si Jesu Kristu un ummuli latagu, un galak David. Siya bibiɏuʼn chameg un pin-ak ibyegbyega. 
2TI.2.9	Gapu si mangibyegbyeg-ak si bibiɏuʼn chameg, mapaligatalak ya labyaɏuchak un isun chi kapapatoy. Ngim achipun makwaʼn matipod chi ugud Apudyus. 
2TI.2.10	Ked maattomak cha losan, gapu kan cha taguʼn chilutukan Apudyus ta matatagucha mipagapu kan Jesu Kristu ya mallalayun un michayawan. 
2TI.2.11	Tuttuwa mibyegbyega un,
2TI.2.11	“Lu lakakatoy taku kan Jesu Kristu,
2TI.2.11	makatagu taku bo kan siya.
2TI.2.12	Lu maattoman taku cha ligat,
2TI.2.12	makaturay taku bo kan siya.
2TI.2.12	Ngim lu puklitan taku siya,
2TI.2.12	puklitala bo chitaku.
2TI.2.13	Lu achipun taku mantegochen,
2TI.2.13	sissiyan mantegochen si Apudyus ti
2TI.2.13	achipunla makwaʼn puklitan chi long-egla.”
2TI.2.14	Ipasomsomoklu cha alla kan cha mamati utlat, ya byegbyegaam chicha si sangwalan Apudyus ta achicha pin-a mansisillongbyat mipanggop si ugud un lappun simsimbila, ti yumamyam-an si somsomok cha manchongeɏ. 
2TI.2.15	Ked sika, ipapatim un mangwa si mas-oman Apudyus. Ya achim ibiin chi kawachim ya allechem ta achi mikawas chi mantutudtuchum si ugudlaʼn katuttuwaan. 
2TI.2.16	Achika mikama kan cha lappun simbila un ug-uggud cha tagu ti siya mampaachayu si somsomok cha tagu kan Apudyus. 
2TI.2.17	Ti ha itudtuchucha, isun chi sakit un mallasu umiklapala ya manyam-alala si long-eg. Kamatchi itudtuchun cha Himeneus kan Philetus, 
2TI.2.18	ti bilay-ancha katuttuwaan ya gilulucha pammatin cha uchum, ti kalancha lagamput kalu ummuli cha tagu latagu. 
2TI.2.19	Ngim achipun masukatan chi katuttuwaan ti mampakchot ya achipun miyug-on chi lisaachen chi pilaud Apudyus. Ked awed chi liigili un kalala, “Ammun Apudyus lu silu cha tagula,”
2TI.2.20	Ha chakeɏ un byeɏoy, wechewed cha ochonla un lapotog ya pampaliwa. Alla kan bilalituk ya mangkangila cha uchum. Awed bo cha kilayu ya pilita. Ked lapotog chi mauseɏan cha uchum ya pampaliwa mauseɏan bo cha uchum. 
2TI.2.21	Siya bo si tagu, lu chuɏsala long-egla si lawwing, lapotog chi manguseɏan Apudyus kan siya, lichatun ya lakasagala un mansimbi si losan un panggop Apudyus.
2TI.2.22	Achim ipalubus un iturayan chika si lawwing un pipion chi long-eg cha bumaru, ked ipapatim un mangwa si bibiɏu. Ya pakoscheɏom chi pammatim kan Apudyus ya ayatlu si asintatagum. Makatimpuyugka kan cha mangkochew si tuɏung kan Apudyus un mampeɏkas chi somsomokcha. 
2TI.2.23	Achika makaisi-isik kan cha lappun simbila, ti ammum un ha mambyalagen cha kamatchi ked susubog. 
2TI.2.24	Ked ha mansimbi kan Apudyus, achipun makwa un makasubog, ngim masapuɏʼn lalaing, maalus kan cha losan un tagu ya kabyeeɏalaʼn mantudtuchu ya laattom. 
2TI.2.25	Ta lu ammala leman un mantudtuchu kan cha sumupling si tuttuwa, idchen lin Apudyus chicha si wayachaʼn mambyabyawi ya maammuwancha katuttuwaan. 
2TI.2.26	Ked hachi malomsomkancha ya maseɏaklibyencha si sikap Satalas un langawis kan chicha un mangwa si piola.
2TI.3.1	Timothy, maawatam otyan un lu allà akit chi alungus chi eɏgew, umachu cha ligat utla lubung. 
2TI.3.2	Ti sumabyali somsomok cha tagu ti siyad abus si somsomkoncha long-egcha ya laagumcha si pilak. Mansokeɏcha, leɏastugcha, am-amsiwoncha cha uchum un tagu kan achipuncha tuttuwaon cha chachakkeɏcha. Lappun manyamalancha ya achipuncha potgon si Apudyus. 
2TI.3.3	Mambyalin un lasukinchaʼn tagu, lappun chegucha si asintatagucha, achipuncha pakawalon ulay silu, mangkiyakiyapcha, lappun alledcha si long-egcha, leɏanggascha, ya isitoncha cha mangwa si bibiɏu. 
2TI.3.4	Ulay chi biɏuncha iyibitcha, lappun alledcha, mansokeɏcha, pipioncha ganggalas chi lubung lu si Apudyus. 
2TI.3.5	Ipappailacha un awed pammaticha, ngim achipuncha bigbigon chi kilabyelin Apudyus un mamaliw si lawwing un ugalicha. Timothy, achayuwam cha kamatchiʼn tagu.
2TI.3.6	Awed cha uchum un makageyyomcha kan cha mabyebyeyan, ked lu paingsaoncha, allilawoncha cha byebbyebyaiʼn mallasu awischa ya kapsut chi somsomokcha, lakabyasuɏcha ya mansabsabyaliʼn lawwing chi pion chi long-egcha. 
2TI.3.7	Cha kamatchiʼn byebyai, pasigcha man-ad-acheɏ ngim achipuncha maammuwan chi katuttuwaan. 
2TI.3.8	Ked cha hachiʼn masikap, suplingoncha katuttuwaan mipanggop kan Apudyus, un isun cha Jannes kan Jambres un siluplingcha si Moses. Ti chicha, lawwing chi somsomokcha ya pampaliwa pammaticha. 
2TI.3.9	Ngim achipun mabyeyeg, ked maammuwan cha tagu un lalukucha, isun chi lakwa kan cha Jannes kan Jambres.
2TI.3.10	Ngim sika Timothy, tiluɏedlu mantutudtuchuk, mangkokopyak, ha panggopku si allaʼn biyeg, ha pammatik, ha alusku, ha man-aayatku ya ha kilaattomku. 
2TI.3.11	Ya ammum bo cha losan un lakwa kan sakon ud Antioch, Iconium ya Lystra, un patungedku lapaligatan. Ngim sileɏaklibyelak kan Apudyus. 
2TI.3.12	Ha katuttuwaan, losan un simpion un matagu si laapudyusan un biyeg gapu si litimpuyugen taku kan Jesu Kristu, ked mapaligatan. 
2TI.3.13	Ngim cha lawwing ya cha mangallilaw, maam-amodcha allilawon cha tagu ya maallilawcha bo.
2TI.3.14	Ngim sika, ituɏutuɏuylu cha ilacheɏm ya pilatim un katuttuwaan, ti ammum cha kilatatagun cha langitudtuchu kan sika. 
2TI.3.15	Somsomkom un malipud si kabyen-oglu, laammuwam cha liigiliʼn ugud Apudyus un siya langisuɏu kan sika mipanggop si mataguwan gapu si pammatim kan Jesu Kristu. 
2TI.3.16	Cha losan un liigiliʼn ugud Apudyus, si Apudyus chi langipasomsomok si liigiliyala. Ked miyuseɏ un maludtuchu kan chitaku si katuttuwaan ya siya mambyegbyega kan chitaku un masapuɏʼn mabyaliwan cha lawwing un ugali taku ya mangun-ulan taku kan cha laillachuwan, ya maludtuchu kan chitaku un mangwa si ustuʼn mataguwan. 
2TI.3.17	Taplu cha taguʼn Apudyus lappun mangkuɏangancha un mansimbi kan Apudyus, ngim lakasagala taku un mangwa kan cha losan un bibiɏu.
2TI.4.1	Ha ibilinku kan sika, Timothy, si sangwalan Apudyus ya si Jesu Kristu un kasin umali un manturay ya manguis kan cha losan un tagu, latattagu man willu cha langkakatoy. 
2TI.4.2	Ibyegbyegam chi ugud Apudyus. Pasigka lakasagala, bibiɏu man willu lawwik un timpu. Awisom chicha ya omɏam cha mangwa si lawwing ya segagom chicha losan. Masapuɏʼn alusam un mantudtuchu. 
2TI.4.3	Ti gumatong chi timpu un achipun cha tagu chongɏon chi katuttuwaan mipanggop kan Apudyus. Ti siyad suɏutoncha cha pipion chi long-egcha ya man-ayegcha kan cha achuʼn mantudtuchu ta siyad abus chi ibyegacha cha pipionchaʼn chongɏon. 
2TI.4.4	Man-awichencha katuttuwaan ti siyad abus potpotgoncha cha liyaawiʼn is-istoryacha. 
2TI.4.5	Ngim sika, masapuɏʼn matingngem chi long-eglu, attomam ulay siluʼn ligat ya ipapatim un mangibyegbyega si bibiɏuʼn chameg ya koom losan cha akomlu un osaʼn mansimbi kan Apudyus.
2TI.4.6	Lu mipanggop kan sakon, gummatong chi uras un michatun chi biyegku un isun chi mailum, ya gummatong chi timpu un malelak si allaʼn lubung. 
2TI.4.7	Impapatik un langwa si pion Apudyus si patinggan chi kabyeeɏak, ya tilungpeɏk cha losan un impiyeɏla kan sakon, ya pilopotpotak chi pammatik. 
2TI.4.8	Ked liiyala ud langit chi bibiɏu un gunggula un idchon Apu Jesu Kristu kan sakon. Ti siya lalintog un kuis si eɏgew un manguisala kan cha losan un tagu. Ked chakampun un abusak si magunggulaan, ngim losan cha taguʼn meɏyed un manguuway si umaliyala.
2TI.4.9	Timothy, masapsapaka otyan umali utla lu makwa. 
2TI.4.10	Ti tilelalak kan Demas ti pipiola cha lailubungan ked ummoy ud Thessalonica. Ked si Crescens, ummoy ud Galatia, ya si Titus, ummoy ud Dalmatia 
2TI.4.11+2TI.4.12	Lappun bo si Tychicus ti imbuunku ud Ephesus. Abus si Luke chi awed utla. Ked chegasom si Mark ked igetonglu utla, ti masapuɏk chi tuɏungla si allaʼn kawachik. 
2TI.4.13	Ked lu umali kayu, awitonyu pokosku un tilelak kan Carpus ud Troas. Awitonyu bo cha libluk, amod gey cha mansuɏatan ti masasapuɏk.
2TI.4.14	Si Alexander un mamboboseɏ, achu killingwalaʼn lawwing kan sakon. Ked si Apudyus chi mangamung un malusa kan siya gapu si killingwala. 
2TI.4.15	Man-alledka bo kan siya ti susuplingola cha itudtuchu taku.
2TI.4.16	Si chamuʼn lasumeɏyaak, lappun ossaan si biɏunku un langitakcheɏ kan sakon, ngim losan cha tilelan sakon. Sapay otyan ta achipun Apudyus pabyasuɏon chicha. 
2TI.4.17	Ulay katchi, tiluɏungalak kan Apudyus ti pilakoscheɏla sakon un mangibyegbyega si bibiɏuʼn chameg ta siya mangngeɏan cha losan un Gentil. Ya siya bo lanseɏaklib kan sakon ti amasak mapatoy si hachiʼn timpu. 
2TI.4.18	Ammuk un seɏaklibyen Apudyus sakon si losan un lawwing ya eɏala sakon si mampangatalaʼd langit. Ked machaychayaw si Apudyus si ing-inggala.
2TI.4.19	Pakumustaom cha Priscilla kan Aquila ya cha Onesiphorus un simbyeyan. 
2TI.4.20	Latelan si Erastus ud Corinth, ked tilelak si Trophimus ud Miletus ti lasakit. 
2TI.4.21	Lu makwa, umalika utla ti chaampun umagilid. Cha Eubulus, Pudens, Linus, Claudia ya cha uchum un susulud taku, pakumustaoncha bo sika.
2TI.4.22	Sapay otyan ta iinggew si Apu Jesus kan sika, ya ha kachegula makaawed kan chikayu losan.
TIT.1.1	Sakon si Paul un mansimsimbi kan Apudyus ya apostoles Jesu Kristu. Imbuulak ta pakoscheɏok chi pammatin cha tagun Apudyus un chilutukala, ya tudtuchuwak chicha ta ammuwoncha katuttuwaan taplu laapudyusan chi mambibiyegcha, 
TIT.1.2	ked lamlamaon taku biyeg un mallalayun. Ti siya ingkarin Apudyus si sin-eɏgew, ked achipun siya mantuli. 
TIT.1.3	Ked si ustuʼn timpu, impakaammula ugudla. Impiyeɏla kan sakon chi allaʼn bilin ta ibyegbyegak si Apudyus un Malagu kan chitaku.
TIT.1.4	Sika Titus, un imbilangkuʼn alakku si pammati. Kacheguwan ya palin-awaon chika otyan kan Apudyus un Ama taku ya si Jesu Kristu un Malagu kan chitaku.
TIT.1.5	Ha gapun chi lalelak kan sika ud Crete ta igamputlu cha kawachi taku utlat ya chutukam cha pallakayon cha mamati si kacha ili un siya imbilinku. 
TIT.1.6	Ha pallakayon masapuɏʼn lappun machillawala ya ossaan chi asawala ked cha aalakla masapuɏʼn mamaticha ya achipuncha lauyung kan masukin. 
TIT.1.7	Ha pallakayon masapuɏʼn lappun machillawala ti siya piliyeɏn Apudyus un mangichaychaɏan kan cha mamati. Achipun leɏastug willu mallasu sangala willu kabubuuk willu kagugulu willu maagum. 
TIT.1.8	Ngim masapuɏʼn malagmangili ya piola cha bibiɏu, laalled, ustu pin-ala koon, mangapudyus ya matingngeɏla pion chi long-egla. 
TIT.1.9	Masapuɏʼn popotpotala tuttuwaʼn ugud Apudyus un litudtuchu, ta makwaʼn mambyegbyega si ustuʼn tudtuchu ya mantubngeɏ kan cha sumupling si ugud Apudyus.
TIT.1.10	Ti achu cha mangkasukin un tagu, isun cha uchum un Judio un lamaticha ked ipatutcha mampasogyaton cha mamati, ngim umallilawcha kan cha uchum un tagu ya lappun simbin cha ugudcha. 
TIT.1.11	Masapuɏʼn pagingkom chicha ti pepewingoncha cha mabyebyeyan mipagapu si itudtuchuchaʼn adchayuwan si katuttuwaan pigagey lu awed mangeancha si pilak. 
TIT.1.12	Osa kan chicha un ibilang cha Cretans un propeta, ked kalala, “Latuli cha iCreta ya laagumcha kan lasachutchaʼn mangkawachi isucha atap un ayam.” 
TIT.1.13	Tuttuwa alla. Masapuɏʼn omɏam chicha ta kumoscheɏcha si pammaticha. 
TIT.1.14	Masapuɏʼn achipuncha chongɏon cha istoryan cha iyawiʼn Judio ya achipuncha chongɏon cha bilin cha taguʼn lan-awichencha katuttuwaan. 
TIT.1.15	Cha taguʼn mampeɏkas chi somsomokcha, ibilangcha bo losan un mampeɏkas. Ngim cha kaisaw cha somsomokcha ya achipun mamati, pasig kaisaw cha awed si somsomokcha ya tiktikeɏcha. 
TIT.1.16	Kalanchaʼn ammucha kalu si Apudyus, ngim achipuncha matakcheɏan siya gapu si pin-acha koon. Kasusuklacha, lappun potgoncha ya lappun pulus kabyeeɏancha un mangwa si bibiɏu.
TIT.2.1	Ngim kan sika, Titus, masapuɏʼn itudtuchum chi ustuʼn tudtuchu. 
TIT.2.2	Tudtuchuwam cha mangkalakay ta man-alledcha, lobbongchaʼn mapotpotog, ya tingngeɏoncha pion chi long-egcha. Masapuɏʼn popotpotancha pammaticha kan Apudyus ya man-aayatcha kan cha asintatagucha ya masapuɏʼn maaluscha ulay achuʼn ligat. 
TIT.2.3	Ulay bo cha mangkabyakot, tudtuchuwam chicha ta lemancha ugalicha. Achicha mallikud willu kabubuuk. Ngim abus cha bibiɏu itudtuchucha, 
TIT.2.4	taplu cha byebyaiʼn kakoskoscheɏcha tagoponcha asawacha ya cha aalakcha, 
TIT.2.5	ya tingngeɏoncha cha lawwing un pion chi long-egcha ya mampeɏkasoncha ugalicha. Tudtuchuwam bo chicha ta kooncha biyangcha si byeɏoy, maaluscha ya potgoncha asawacha. Hachi kooncha ta achi maamsiw chi ugud Apudyus gapu kan chicha.
TIT.2.6	Kamatchi boʼn segagom cha bumaru ta tingngeɏoncha long-egcha. 
TIT.2.7	Ya sika, Titus chi mismu un mangipaila si losan un mantuɏachencha si bibiɏuʼn angwat, ya si mantudtudchuwam, ipailam un tuttuwa ya ipapatim. 
TIT.2.8	Iyustu-ustum cha itudtuchum taplu lappun maamsiwala. Ya bumiin cha mallawing ti lappun maibyegacha si lawwing kan chitaku.
TIT.2.9	Tudtuchuwam cha musassu ta tuttuwaoncha cha simmusassu kan chicha si losan ya kooncha mat-opancha, achicha sumongsongbyat, 
TIT.2.10	ya achicha man-akawan chicha. Masapuɏʼn ipailacha un mapiyeɏanchaʼn ustu-ustu, taplu si losan un kooncha, ha litudtuchu mipanggop kan Apudyus un Malagu kan chitaku ked michaychayaw.
TIT.2.11	Ti impailan Apudyus chi kachegula taplu taguwola cha losan un tagu. 
TIT.2.12	Ya itudtuchula kan chitaku un masapuɏʼn miyagey cha losan un lawingon Apudyus ya cha lailubungan un pipion chi long-eg. Itudtuchula bo un masapuɏʼn tingngeɏon chi long-eg ya bibiɏuwon takuʼn mangwa si pion Apudyus ya laapudyusan un ugali koon taku si katattagu taku utla pita, 
TIT.2.13	si manguuwayan taku si lamlama taku un mipain-an chi kilachayaw Jesu Kristu un kangatuwan un Apudyus taku ya Malagu kan chitaku. 
TIT.2.14	Inchuyala long-egla para kan chitaku ta wayawayaala chitaku si losan un kilalawwing ya peɏkasola chitaku un mantagula ta pasig bibiɏu cha koon taku.
TIT.2.15	Itudtuchum cha alla kan cha tagu. Iyuseɏm chi kalobbongam un malegeg ya omɏam cha makabyasuɏ. Achim ipalubus un ak-akiton chika.
TIT.3.1	Ipasomsomoklu kan cha mamati utlat ta potgoncha cha papangat ya cha manturay, ya tuttuwaoncha chicha ya masapuɏʼn pasigcha lakasagala un mangwa si bibiɏu. 
TIT.3.2	Achicha man-ugud si lawwing ulay siluʼn tagu ya achicha makasubog, ngim masapuɏʼn laaluscha ya ipailacha un lapakumbyabyacha kan cha asintatagucha.
TIT.3.3	Ti ulay chitaku si sin-eɏgew, lasukin taku, achipun taku tumuttuwa, laallilaw taku, lansimbi taku si lawwing un pion chi long-eg ya lagalason taku cha lawwing. Ya ileɏgew un lawwing ya ilaapos cha awed kan chitaku ya man-asisanga taku. 
TIT.3.4	Ngim impailan Apudyus un Malagu kachegula ya tagopla kan chitaku. 
TIT.3.5	Ya tilagula chitaku, chakampun un gapu si bibiɏuʼn killingwa taku, ngim gapu si kachegula kan chitaku. Chiluɏsala cha byasuɏ taku ya illidchela chitaku si baruʼn biyeg mipagapu si Ispiritun Apudyus ya pilabiɏula chitaku. 
TIT.3.6	Illidchon Apudyus chi Ispiritu kan chitaku mipagapu kan Jesu Kristu un Malagu kan chitaku. 
TIT.3.7	Ked gapu si kachegun Apudyus, libilang takuʼn lappun byasuɏla kan siya ya makwaʼn matawid taku lamlamaon takuʼn biyeg un mallalayun.
TIT.3.8	Tuttuwa cha allaʼn imbyegak kan chikayu. Piok un ipatutlu ibyega cha alla, taplu cha lamati kan Apudyus ammancha ileɏam un mangwa kan cha bibiɏu si losan un timpu. Liya cha gettok ya alla magaleb cha tagu.
TIT.3.9	Ngim achika makaisi-isik kan cha lappun puutla ya cha anchu-achun listaan cha chachakkeɏ ya susubog ya titiliw mipanggop si lintog ti lappun ituɏung cha katchi ya lappun simsimbila. 
TIT.3.10	Lu silu mangmangwa si mansisilaanyu, byegbyegaanyu ta iyageyla. Ked lu achipun mabyegaan si chamu ya pidwala, wissechonyu. 
TIT.3.11	Ti ammuyu un cha katchiʼn tagu ked malagbyasuɏcha ya ummachayucha si katuttuwaan. Ked ulay siya ammula un lawwing cha pin-ala koon.
TIT.3.12	Lu ibuunku si Artemas willu si Tychicus kan sika. Umaalika pay kan sakon ud Nicopolis, ti simsimmokku un udchi inggewak si salaʼn agilid 
TIT.3.13	Tuɏungam cha Zenas kan Apollos si mallubyatancha un mambiyasi, ya ammam ilan lu wechewed cha kasapuɏancha. 
TIT.3.14	Tudtuchuwam cha biɏun taku ta kooncha bibiɏu ta makatuɏungcha kan cha makasapuɏ si tuɏung, taplu awed bibiɏuʼn ibungan chi matattaguwancha.
TIT.3.15	Chikami losan utla, pakumustaonmi sika. Pakumustaom bo cha bubuɏun taku un mamati utlat.
TIT.3.15	Otyan ta kacheguwan Apudyus chikayu losan.
PHM.1.1+PHM.1.2	Sika Philemon un ay-ayatonmi ya biɏunmiʼn pin-a mantudtuchu si ugud Apudyus, ha allayaʼn suɏatmi kan sika, maatod bo kan cha suludmiʼn Apphia ya si Archippus un biɏunmi si kawachimi, ya cha losan un mamatiʼn pin-a manchetchetong uwayu. Sakon si Paul, un libyaɏud gapu si mamatiyak kan Jesu Kristu. Awed si Timothy utla un sulud taku.
PHM.1.3	Iluwaluk ta kacheguwan chikayu kan Ama takuʼn Apudyus ya Apu Jesu Kristu ta mallin-awaoncha bo somsomokyu.
PHM.1.4	Pasigak manyaman kan Apudyus si malluwaluwak lu masmasmokku sika suludkuʼn Philemon, 
PHM.1.5	ti chingngeɏk chi pammatim kan Apu Jesus ya ayatlu kan cha losan un mamati kan Apudyus. 
PHM.1.6	Iluwaluk sika ta ibyegbyegam kan cha uchum chi mipanggop si pammati taku, ta machogchog-an cha man-aawatyu mipanggop kan cha losan un bibiɏu un maatod kan chitaku gapu si lamatiyan taku kan Jesu Kristu. 
PHM.1.7	Sulud, magalasalak ya masegegak gapu si man-aayatlu ya mansesegeglu kan cha tagun Apudyus utlat.
PHM.1.8	Ked gapu si pammati taku kan Kristu, un hachi lansuluchenta, lateɏochak un mangibilin si ustuʼn koom. 
PHM.1.9	Ngim gapu ta ay-ayatok sika, un-ulloy chi mampakpakaasiyak kan sika. Ked sakon si Paul, un leɏakay,
PHM.1.10	Alusam ya kacheguwam si Onesimus, un musassum un ummawid. Imbilangku si Onesimus un alakku, gapu ta lamati kan Jesu Kristu si lambyegbyeg-ak si salaʼn labyabyaɏuchek. 
PHM.1.11	Si sin-eɏgew, lappun simbin Onesimus kan sika, ngim si sala, achu simbila kan sika ya ulay kan sakon.
PHM.1.12	Ked mangulilok siya kan sika, ulay mansigeb chi somsomokku si umoyolala. 
PHM.1.13	Piok un inggew otyan utla kan sakon ta tuɏungalak un isun chi sika tumuɏung kan sakon si allaʼn byabyayɏuchen gapu si mangibyegbyeg-ak si bibiɏuʼn chameg. 
PHM.1.14	Ngim achipunku ipatut lu achipunlu iteun, ti ha piok ked mampeɏpu si uwam un somsomok.
PHM.1.15	Hachi gapun lin chi lisilaala kan sika si sin-akitan, ta lu mangulin ichagasla iinggew kan sika. 
PHM.1.16	Ked malipud si sala, chakampun un musassu ngim lapotpotog lu musassu. Ti lambyalin un sulud taku un ay-ayaton taku si sala. Lapotog siya kan sakon, ngim sin-umamod kan sika ti chakampun un musassum abus ngim mansulud kayu gapu kan Apu Jesu Kristu.
PHM.1.17	Ked lu ibilanglu sakon un kadwam, awatom siya un kamaʼd sakon chi awatom. 
PHM.1.18	Ked lu awed killingwalaʼn lawwing kan sika willu awed utangla kan sika, ibilanglu un utangku ked sakon chi mamayed. 
PHM.1.19	Sakon si Paul, mismuʼn sakon chi langigili si alla, byayachek losan cha utangla kan sika. Achipun masapuɏʼn ipasomsomokku kan sika un utanglu kan sakon chi biyeglu. 
PHM.1.20	Ked sulud, koom otyan chi allaʼn chawatku kan sika mipagapu kan Jesu Kristu, ta masegeg chi somsomokku kan Jesu Kristu. 
PHM.1.21	Ha maluɏatak kan sika, sigulachuwok un chakampun un abus chi allaʼn chawatku cha koom, ti ammuk un achu cha koom.
PHM.1.22	Ked osa boʼn ibyegak: Mangiyala kayu si kuwetuʼn inggewak, ti lamlamaok un songbyatan Apudyus cha luwaluyu ked mangulilak kan chikayu.
PHM.1.23	Alla bo si Epaphras, un biɏunkuʼn lakabyaɏud mipagapu kan Jesu Kristu. Pakumustaola chikayu utlat, 
PHM.1.24	isula bo kan cha Mark, Aristarchus, Demas ya Luke un biɏunkuʼn mangkawachi.
PHM.1.25	Sapay otyan ta kacheguwan chikayu losan kan Apu Jesu Kristu.
HEB.1.1	Si awi, inye-eɏgew Apudyus lan-ugud kan cha aappu taku un impaibyegala kan cha propeta ya langkangkalasi in-ilola. 
HEB.1.2	Ngim si alungus chi eɏgew, lan-ugud si Apudyus kan chitaku un iluseɏla Alaklaʼn Jesu Kristu. Siya chilutukan Apudyus un mangingkuwa kan cha losalosan ya migapu kan siya killingwala lubung. 
HEB.1.3	Ked siya mangitullongan taku si kilabiɏun Apudyus ya siya issu-issun chi kila-Apudyus Apudyus. Ya siya mangipatpatuɏuy kan cha losan gapu si mallakabyelin un ugudla. Gilamputla ked killingwa machuɏsan cha tagu si byasuɏcha, langulin ud langit ot ummamuy si machuwalan un makaturay kan Apudyus un kangatuwan.
HEB.1.4	Lambyalilon Apudyus langatngatu Alakla lu cha angheles, ya lapotpotog chi ingngachen Apudyus kan siya lu chicha. 
HEB.1.5	Ti lappun langibyeg-an Apudyus kan cha angheles si imbyegala kan Jesus:
HEB.1.5	“Sika Alakku, si salaʼn eɏgew sakon chi Amam.”
HEB.1.5	Ya lappun bo anghel un langibyeg-an Apudyus si alla,
HEB.1.5	“Sakon chi man-Amam, ked sika man-Alakku.”
HEB.1.6	Ngim alla pun akit chi mangibuulan Apudyus si lapotog un panguɏun Alakla si lubung, imbyegala alla,
HEB.1.6	“Losan un angheles Apudyus, masapuɏʼn
HEB.1.6	mampalintumingcha manchayaw kan siya.”
HEB.1.7	Allaya imbyegan Apudyus mipanggop kan cha angheles,
HEB.1.7	“Cha anghelesku un bubùulok ked makwaʼn
HEB.1.7	mambyalilok chicha bidbid ya
HEB.1.7	gumilegileb un apuy.”
HEB.1.8	Ngim ha Alakla imbyegan Apudyus,
HEB.1.8	“Sikaʼn Apudyus, manturayka si ing-inggala!
HEB.1.8	Lalintog chi in-ilom un manturay.
HEB.1.9	Pipiom chi kilalintog ya issam cha lawwing.
HEB.1.9	Ked Sakon un Apudyuslu, chilutukak sikaʼn Apudyus
HEB.1.9	ya lambyalilok sika laganggalas lu cha kakadwam.”
HEB.1.10	Ya kalala bo,
HEB.1.10	“Ha chamchamu, Sika, Apu un langwa si allaʼn pita
HEB.1.10	ya cha losan un awed ud langit.
HEB.1.11	Ked ulay lu maumas losan cha killingwam, sissiyaka ing-inggala.
HEB.1.11	Ngim cha killingwam, chumachaancha un
HEB.1.11	isun chi chummachaalan cha luput.
HEB.1.12	Tipliyom chicha un isun chi kagoy, ked masukatancha.
HEB.1.12	Ngim sika, lappun mambyambyaliwam si ing-inggala,
HEB.1.12	ulay lu katawwo-tawwon, lappun kiged chi mataguwam.”
HEB.1.13	Ya lappun langibyegaan Apudyus kan cha alla si ulay silun anghel, abus chi Alakla,
HEB.1.13	“Umamuyka si machuwalanku un makaturay inggala ipaabyakku
HEB.1.13	cha losan un kabusuɏm ta chicha isun chi papattayan chi ikim.”
HEB.1.14	Silu lù cha angheles? Chicha Ispiritu un mansimsimbi kan Apudyus ked chicha ibuunla un tumuɏung kan cha taguʼn taguwola.
HEB.2.1	Gapu ta kamatchi kilangatun chi Alak Apudyus, masapuɏʼn ipapati takuʼn popotpotan chi katuttuwaan un chingngeɏ taku ta achi taku umachayu. 
HEB.2.2	Isun chi lintog Apudyus un impakaammun cha angheles kan cha aappu taku un langipaloklok un tuttuwa,
HEB.2.3	Ked lu kamatchi mipanggop si imbyegan cha anghel, sin-umamod un achipun taku malisiyan chi machusaan taku lu ipampaliwa taku chi kapotogen un mataguwan. Ti si Apu Jesu Kristu, siya chamuʼn langipatigammu si mataguwan taku, ked cha hachiʼn lanchochongngeɏ kan siya chicha bo langipatigammu kan chitaku si katuttuwaan. 
HEB.2.4	Ked ulay si Apudyus, impaloklokla katuttuwaan si langwaala kan cha lansabsabyalin sinyeɏ ya langkalakalasi un lakaskaschaaw. Ked illidchela bo cha mamati si kabyeeɏan un lampeɏpu si Ispiritun Apudyus un miyulud si piola.
HEB.2.5	Chakampun un cha angheles chi pililiyan Apudyus un mangituray si baru un lubung un ibyegbyegami ngim ha tagu. 
HEB.2.6	Ti hachi kalan chi osaʼn liigili si ugud Apudyus un kalala,
HEB.2.6	“Apudyus, himman kuma tagu un sosomkom gey chicha?
HEB.2.6	Puggey un potpotgom chicha?
HEB.2.7	Si sin-akitan killingwam chicha un labyebbyebya lu cha angheles.
HEB.2.7	Ngim pilotpotoglu ya pilachayawam.
HEB.2.8	Ya chicha lanturayom kan cha losan un killingwam si allaʼn pita.”
HEB.2.8	Hachi kalala un impaituray Apudyus si tagu cha losan un awed ked piolaʼn uguchon un chumtong chi eɏgew un iturayan chi tagu cha losa-losan. Ngim ha katuttuwaala, achipun taku pay laing maila un iturayan chi tagu cha losan un killingwan Apudyus.
HEB.2.9	Ngim ammu taku un latungpeɏ alla gapu kan Jesus.
HEB.2.9	Ti laipabyabya siya si sin-akitan lu cha angheles, taplu gapu si kachegun Apudyus makwa un mapachasala matoy para kan cha losan un tagu.
HEB.2.9	Ked si sala, gapu si langichuyaala si long-egla un mapampaligatan ya matoy,
HEB.2.9	lipangatu siya ya lapachayawan.
HEB.2.10	Ti miyustu-ustu chi killingwan Apudyus un langwa si losan ya siya lakwaan cha losan un awed para si michayawala, piola un achu cha mambyalin un alakla ta mipaticha bo si kilachayawla. Ustu-ustu langipalubusala si mapaligatan Jesus. Ti si Jesus chi mangichaɏan kan chitaku ya siya puun chi mataguwan taku.
HEB.2.11	Si Jesus chi lameɏkas kan chitaku si byasuɏ ya chitakuʼn pilapeɏkasla ked ossaan chi Ama taku. Ked hachi gapu un achipun Jesus ibiin un mangibilang kan chitaku un susuludla. 
HEB.2.12	Imbyegan Jesus,
HEB.2.12	“Ipakaammuk chi mipanggop kan sika Apudyus kan cha susuludku,
HEB.2.12	ya ikankantak bo chayawku kan sika si michogaak kan chicha.”
HEB.2.13	Ked kalala bo, “Si Apudyus abus chi mantegochek.” Ya kalala bo, “Allaak kan cha allaʼn aalak Apudyus un impuɏangla kan sakon.”
HEB.2.14	Gapu ta tagu cha allaʼn aalak un makwaʼn matoy, lambyalin bo si Jesus tagu un isucha. Killingwala alla taplu gapu si matoyala, abyakola si Satalas un alla kilabyelinla si otoy, 
HEB.2.15	ya wayawayaala cha tagu un miyaligchaʼn labyaɏud si ogyatchaʼn matoy. 
HEB.2.16	Ti lalaweg un chakampun kan cha angheles chi tuɏungala ngim chitaku un taguʼn libilang un galak Abraham. 
HEB.2.17	Ked masapuɏʼn mambyalin si Jesus isu taku si losan un kilatatagu taku un maibilang un susuludla. Ked si sala, siya malagchegu ya mantegochen un kangatuwan un pachi un mansimsimbi kan Apudyus, ti siya lamayed si byasuɏ taku ta mapakawan taku. 
HEB.2.18	Gapu ta pilachaslaʼn mismu ligat ya silubsub Satalas, ked makwalaʼn tumuɏung kan cha silubsub Satalas.
HEB.3.1	Ked, susuludku kan Kristu un chilutukan Apudyus un mantagula ya ilayagela un mipati kan siya ud langit, somsomkon taku si Jesus un biligbig taku, siya imbuun Apudyus kan chitaku ya kangatuwan un pachi taku. 
HEB.3.2	Ked si Jesus, mantegod kan Apudyus un lanchutuk kan siya, un isun bod chi mantetegod Moses un lansimsimbi kan cha losan un tagu si paminyan Apudyus. 
HEB.3.3	Ngim langatngatu si Jesus lu si Moses, un ha aligla, lapotpotog chi taguʼn lampaud si byeɏoy lu ha mismuʼn byeɏoy un pilaudla. 
HEB.3.4	Ti kacha byeɏoy ked awed chi lamaud. Ngim ha langwa si losa-losan ked si Apudyus. 
HEB.3.5	Isun Moses, un tuttuwaʼn mantegochen un bubùulon si paminyan Apudyus. Imbyegala cha byaleg un impakaammun Apudyus un makwa si umaliʼn eɏgew. 
HEB.3.6	Ngim si Jesu Kristu, mantegochen un Alak un mangayyuwan si paminyan Apudyus. Ked chitaku paminyan Apudyus lu ituɏuy taku un siteteɏod ya popotpotan taku lamlama taku.
HEB.3.7	Ked ha koon taku, tuttuwaon taku hachiʼn liigili un intudtuchun chi Ispiritun Apudyus un kalala,
HEB.3.7	“Si salaʼn eɏgew, lu chongɏonyu ugud Apudyus,
HEB.3.8	achiyu patangkilon chi somsomokyu un isun cha aappuyu si awi un summuplingcha kan Apudyus,
HEB.3.8	langin-in-ancha si Apudyus si inggewancha si lugeɏ un lappun ummili.
HEB.3.9	Ti ulay lu intutullongcha killingwak si ulog chi opatpuɏuʼn tawon, sissiyan mangin-in-ancha sakon.
HEB.3.10	Ked hachi summangaan Apudyus kan cha aappucha, ot kalala.
HEB.3.10	‘Pappasig umaadchayu cha somsomokcha
HEB.3.10	ya achipuncha tuttuwaon cha bilinku.’
HEB.3.11	Ked ha summangaan Apudyus, ingkarila un kalala,
HEB.3.11	‘Pulus lu mapachasancha lin-awaʼn insasaggalak.’ ”
HEB.3.12	Ked susulud un mamati, an-allechenyu ta lappun otyan lawwing chi somsomokla kan chikayu ya achipun mamati kan Apudyus ta achipunyu man-awichen si Apudyus un matattagu. 
HEB.3.13	Ngim ha koonyu, ileɏgew otyan un man-asisegeg kayu lu awed pay laing timpu ta achi kayu maallilaw makabyasuɏ ya tumangkin cha somsomokyu. 
HEB.3.14	Ti kadwa taku si Jesu Kristu lu ipapati takuʼn mangituɏuy si pammati taku inggala si alungus chi eɏgew. 
HEB.3.15	Imbyebyeggan chi ugud Apudyus:
HEB.3.15	“Si salaʼn eɏgew, lu chongɏonyu ugud Apudyus,
HEB.3.15	achiyu patangkilon chi somsomokyu un isun cha aappuyu si awi
HEB.3.15	un summuplingcha kan Apudyus.”
HEB.3.16	Silu cha langngeɏ si imbyegan Apudyus ngim summuplingcha kan siya? Chicha losan chi impuyut Moses si langitallayala ud Egypt. 
HEB.3.17	Ya silu bo cha summangaan Apudyus si ulog chi opatpuɏuʼn tawon? Cha taguʼn lakabyasuɏ un langkakatoy si lugeɏ un lappun ummili. 
HEB.3.18	Ya silu bod cha taguʼn langikariyan Apudyus un achipunla chicha peɏlokon si hachiʼn pita un man-illongancha? Cha achipun tummuttuwa kan siya
HEB.3.19	Ked ammu taku un achipuncha mapachasan chi lumin-awaan kan Apudyus ti achipuncha lamati kan siya.
HEB.4.1	Ha ingkarin Apudyus un insagalalaʼn lumin-awaan kan siya ked sissiya. Ked masapuɏʼn an-allechen taku ta lappun otyan matokchey kan chitaku un mallak-am si lumin-awaan. 
HEB.4.2	Ti chingngeɏ taku Bibiɏuʼn Chameg, un isun chi langngeɏan cha aappu taku si awi. Ngim kan chicha, lappun simbin chi chingngeɏcha ti achipuncha lamati. 
HEB.4.3	Chitakuʼn lamati chi mallak-am si hachiʼn lumin-awaan un ingkarin Apudyus. Ngim lu mipanggop kan cha achipun lamati, alliya imbyegala,
HEB.4.3	“Summangaak ot insapatak: Pulus lu malak-amcha
HEB.4.3	chi lumin-awaan un insagalak!”
HEB.4.3	Imbyegala hachi, ulay lu gilamputla insagala hachiʼn lumin-awaan lalipud si langwaala si lubung. 
HEB.4.4	Ti awed bo liigili si ugud Apudyus mipanggop si mikapitu un eɏgew. “Ti ha mikapituʼn eɏgew, lan-illong si Apudyus si gilamputla losan un killingwala.”
HEB.4.5	Ot imbyegala bo kasin: “Pulus lu malak-amcha lumin-awaan un insagalak.”
HEB.4.6	Ked cha ummun-ulaʼn langngeɏ si Bibiɏuʼn Chameg achipuncha lilak-am chi lin-awa ti achipuncha lamati. Ngim alla cha uchum un lallak-am. 
HEB.4.7	Ot kasin langikodchong si Apudyus si osaʼn eɏgew un mallak-aman cha tagu si lumin-awaan, ked ha hachiʼn eɏgew ked sala. Lummaus pu achuʼn tawon, imbyegala bo kan David si liigiliʼn ugud Apudyus un kalala,
HEB.4.7	“Si salaʼn eɏgew, lu chongɏonyu ugud Apudyus,
HEB.4.7	achiyu patangkilon cha somsomokyu.”
HEB.4.8	Ti lu impuyut Joshua cha aappu taku si hachiʼn lumin-awaan un ingkarin Apudyus, achipun otyan Apudyus imbyega kasin un awed chi sabyaliʼn eɏgew un lumin-awaan. 
HEB.4.9	Ked sissiyaʼn awed chi lumin-awaan cha tagun Apudyus, un isun chi maka-illongan kan siya si mikapituʼn eɏgew. 
HEB.4.10	Ti cha losan un makalin-awa kan Apudyus, man-illongcha bo si kawachicha un isun chi lan-illongan Apudyus si kawachila. 
HEB.4.11	Ked ipapati taku kabyeeɏan takuʼn mallak-am si lin-awa kan Siya, ta lappun mikama ulay ossaan kan chitaku si killingwan cha aappu taku gapu ta lappun pammaticha.
HEB.4.12	Ha ugud Apudyus ked latattagu ya mallakabyelin. Latattachom lu sabli un lansupang chi tachomla ti makwalaʼn chuuton inggalad mansilaan chi kalichodwa ya Ispiritu, cha um-um ya utok. Chuutola cha somsomok taku kan milasinla cha losan un somsomok chi tagu ya migagaɏa un bibiɏu willu lawwing un somsomkon.
HEB.4.13	Losan un killingwan Apudyus, ked lappun mitaɏu kan siya ti mampapattak losan si sangwalanla. Ked siya malongbyatan taku kan cha losan un killingwa taku ya ulay cha simsimmok taku.
HEB.4.14	Ked popotpotan taku chi pammati taku, ti si Jesus un Alak Apudyus, siya Kangatuwan un Pachi taku un ummoy kan Apudyus ud langit. 
HEB.4.15	Ti ha Kangatuwan un Pachi taku, maawatala cha losan un kilakapsut taku, ti pilachasla cha kilalasin chi masubsubyen un isu taku bo, ngim kan siya, achipun lakabyasuɏ. 
HEB.4.16	Ked mantegod taku un umacheliʼn malluwalu kan Apudyus un malagchegu, ta awaton taku kachegula ya tuɏungla kan chitaku si timpu un kasapuɏan taku.
HEB.5.1	Kacha kangatuwan un pachi ked chilutukan cha asintatagula ya siya mapiliyan un mangitakcheɏ kan cha tagu si sangwalan Apudyus. Siya mangichatun kan cha sagut ya losan un maichatun kan Apudyus gapu si byasbyasuɏcha. 
HEB.5.2	Ked gapu ta tagu siya, maalusala cha makabyasuɏ un achipuncha ammu pin-acha koon un lawwing, ti ulay bo siya mismu alla bo mangkapuyala. 
HEB.5.3	Ked gapu si kilakapsutla, masapuɏ un mangichatun si chatun kan Apudyus para si mismuʼn byasuɏla ya para kan cha byasbyasuɏn cha tagu.
HEB.5.4	Lappun tagu si italungla chutukan chi uwalan long-eg si machayaw un kasasaed chi kangatuwan un pachi. Ti abus si Apudyus un manchutuk si tagu, un isun chi lanchutukala kan Aaron si awi.
HEB.5.5	Ked isula bo kan Kristu, un achipunla chilutukan chi long-egla un mambyalin Kangatuwan un Pachi, ngim si Apudyus chi lanchutuk kan siya ya langibyega kan siya,
HEB.5.5	“Sika Alakku, si salaʼn eɏgew lambyalilak un Amam.”
HEB.5.6	Siya bo langibyega si osaʼn liigilin ugud Apudyus un kalala,
HEB.5.6	“Pachika si ing-inggala, un isun chi kilapachin Melchizedek.”
HEB.5.7	Si illinggewan Jesus utla pita, inyibinlaʼn lalluwalu ya lanchawat kan Apudyus un makwaʼn malagu kan siya si matoyala. Ked chingngeɏn Apudyus chi luwalula ti tummuttuwa ya ingkumbyabyala somsomokla kan Apudyus. 
HEB.5.8	Ulay lu Alak Apudyus siya, laacheɏla un tummuttuwa gapu si lapampaligatala. 
HEB.5.9	Ked gapu si hachiʼn killingwala lipaila un lappun langkuɏangala, siya lambyalilala puun chi mallalayun un mataguwan cha losan un tumuttuwa kan siya. 
HEB.5.10	Ked chilutukan Apudyus siya un kangatuwan un pachi un isun chi kilapachin Melchizedek.
HEB.5.11	Achu piok un ibyega mipanggop kan cha allaʼn byaleg, ngim mansukun un ipakaawat kan chikayu ti mabyeyeg un maawatanyu. 
HEB.5.12	Ti ulay lu labyeyeg chi lamatiyanyu ya kabyeeɏanyu otyan un mantudtuchu kan cha uchum, ngim inggala si sala masapuɏyu pay laing chi sabyaliʼn mantudtuchu kasin kan chikayu si cha chamchamuʼn tudtuchu mipanggop si ugud Apudyus. Masapuɏyu gatas, chakampun un mangkot-ong un makan. 
HEB.5.13	Ti losan un sumusususu, sissiyan alak achipunla ammu tudtuchu mipanggop si kilalintog. 
HEB.5.14	Ngim cha mangkot-ong un makan ked para kan cha lalakman, un impaingsachaʼn mansomsomok un milasincha bibiɏu kan lawwing.
HEB.6.1	Ked achi taku ipuputput chi chamchamuʼn tudtuchu mipanggop kan Kristu ngim ituɏuy taku achaɏon chi lachaɏom un tudtuchu ta chumakchakɏan chi pammati taku. Achipun masapuɏʼn ikasikasin taku achaɏon chi puun chi pammati taku un isun chi mambyabyawiyan si lawwing un pin-a taku koon
HEB.6.2	cha tudtuchu mipanggop si bunyeg, mangipatayan si ima kan cha iluwaluwan, kasin umuliyan cha latoy mataguwan ya mallalayun un manguisan Apudyus kan cha losan un tagu. 
HEB.6.3	Ked ha koon taku otyan lu ipalubus Apudyus, achaɏon taku cha lachaɏom un tudtuchu un mampakoscheɏ si pammati taku.
HEB.6.4+HEB.6.5	Ti cha taguʼn lan-awichencha pammaticha, achipun makwaʼn mambyabyawicha kasin. Lalawagen chi somsomokcha, lapachasancha amod un binchisyun Apudyus, ya ilawatcha Ispiritun Apudyus. Kan lapachasancha kilabiɏun cha ugud Apudyus ya laliklacha pallakabyelin un mipaila si umaliʼn timpu. 
HEB.6.6	Gapu ta lan-awichencha pammaticha, pulus lu makwaʼn mambyabyawicha kasin, ti isun chi ilansacha kasin si krus chi Alak Apudyus ya imbibiincha si sangwalan cha tagu.
HEB.6.7	Chitaku miyalig un pita. Ha pitaʼn lauche-uchelan tumubu cha bibiɏuʼn muɏa un tumutup kan cha langawachi ked hachi binchisyulan Apudyus. 
HEB.6.8	Ngim ha pitaʼn tummubuwan cha lasi ya cha luut, lappun simbila. Ti achipun mabyeyeg ked yam-alon Apudyus si apuy.
HEB.6.9	Ngim ulay lu kamatchi ilugudmi, ay-ayatok un susulud, achipun kami machalagen mipanggop kan chikayu ti mantegod kami un labibbiɏu kasasaedyu ked lamlamaonmi mataguwanyu. 
HEB.6.10	Ti lalintog si Apudyus, ked achipunla maliwatan cha pin-ayu killingwa ya ayatyu kan siya un impailayu si pin-ayu laluɏungan kan cha susulud taku un mamati ya sissiyan ituɏutuɏuyyu tuɏungan chicha. 
HEB.6.11	Ked pionmi otyan kacha osa kan chikayu ipapatiyu ituɏuy chi lamlamayu ta malak-amyu inggala si alungusla. 
HEB.6.12	Ya achi kayu sumachu-sachut, ngim ha koonyu tuɏachonyu cha lamati ya langan-alusancha, ked ilawatcha ingkarin Apudyus.
HEB.6.13	Si langkariyan Apudyus kan Abraham, gapu ta lappun langatngatu lu siya, intalungla long-egla langkariyan. 
HEB.6.14	Kalala kan Abraham, “Ikarik un binchisyulak sika ya paachuwok cha galaklu.”
HEB.6.15	Gapu ta ilalu-alusan Abraham un languuway, laawatla ingkarin Apudyus.
HEB.6.16	Lu mansapata osaʼn tagu, useɏola ngachen chi osaʼn langatngatu lu siya, ked hachi mampaloklok si ingkarila ya siya bo magamputan cha losan un lillili. 
HEB.6.17	Ked kamatchi bo, un pion Apudyus un ipailan ustu-ustu kan cha taguʼn ummawat si ingkarila un achipun maobbo-obbos chi simsimmokla. Tilakcheɏala alla gapu si ingkarila. 
HEB.6.18	Killingwan Apudyus chi alla ta cha allaʼn chuwa achipun maobbo-obbos ti pulus lu mantuntulli si Apudyus. Ked chitakuʼn mamati kan siya masegeg takuʼn mamopotpot si lamlama un illidchola kan chitaku. 
HEB.6.19	Ked ha allaʼn lamlama taku, siya lumin-otan, mampakchot ya mangigoled si biyeg taku. Siya mangilussut kan chitaku si lumlokan takuʼd langit si ustuʼn inggewan Apudyus.
HEB.6.20	Taplu tuɏungan chitaku, ummun-ula si Jesus un lilumlok para kan chitaku. Siya lambyalin un kangatuwan un pachi taku si ing-inggala, un isun chi kilapachin Melchizedek si awi.
HEB.7.1	Si Melchizedek, siya Ari ud Salem si awi ya osaʼn pachin Apudyus un Kangatuwan. Si langulilan Abraham un ummoy lakagubyat ot ilabyakla cha opat un Ari, ilabot Melchizedek siya ot binchisyulala. 
HEB.7.2	Ot illidchon Abraham kan Melchizedek cha ingkasimpuɏun cha losan un lasamsamcha.
HEB.7.3	Lappun liigili si mipanggop kan amala ya ilala ya ulay bo aappula. Ya lappun bod liigili si liyalakala ya latoyala. Miyalig si Melchizedek un Alak Apudyus un sissiyan pachi ing-inggala.
HEB.7.4	Itullong taku ked chi kilangatun Melchizedek, ti ulay si Abraham un leɏpuwan cha Judio, illidchola kan siya cha ingkasimpuɏun cha silamsamla. 
HEB.7.5	Ha illintog Apudyus mipanggop si ingkasimpuɏu, abus cha galak Levi un pachi alla kalobbongancha un mangawat si ingkasimpuɏu kan cha asin-Judiocha, ulay lu man-iisuchaʼn galak Abraham. 
HEB.7.6	Ngim ulay lu chakampun un galak Levi si Melchizedek, ilawatla ingkasimpuɏu kan Abraham ya bilinchisyulala siya un langawat si ingkarin Apudyus. 
HEB.7.7	Ked lappun chuwa-chuwalan ha taguʼn mambinchisyun ked langatngatu lu ha taguʼn binchisyulala. 
HEB.7.8	Cha papachi un galak Levi langawat si ingkasimpuɏu kan cha tagu, tagucha un matoy. Ngim si Melchizedek un langawat si ingkasimpuɏun Abraham, matattagu siya ti siya imbyegan chi ugud Apudyus. 
HEB.7.9	Ked maibyega taku un ulay si Levi, un mangaw-awat si ingkasimpuɏu kan cha tagu, ked illidchola bo ingkasimpuɏula gapu kan Abraham. 
HEB.7.10	Ti chaampun miyalak si Levi si langabtan Melchizedek kan Abraham, ked maibyega taku un awed pay laing si Levi si long-eg apulaʼn Abraham.
HEB.7.11	Ked ammu taku un illidchon Apudyus chi lintog kan cha Judio un libyeseɏ si lanchutukala kan cha galak Levi un papachi. Lu umalay chi kilapachi un mampalintog si tagu, achipun otyan masapuɏ un awed sabyalin pachi un umali un isun chi kilapachin Melchizedek, un chakampun si kilapachin Aaron. 
HEB.7.12	Ti lu masukatan chi kilapachi, masapuɏ bo un masukatan chi lintog. 
HEB.7.13	Ti lampeɏpu si sabyalin kilapuun si Apu taku, ked lappun ulay ossaan kan cha galakla un lansimbi un pachi si altar. 
HEB.7.14	Ti lalaweg un lampeɏpu si Apu takuʼn Jesu Kristu si kapuun Judah. Ked lappun imbyegan Moses mipanggop si kilapachin cha galak Judah.
HEB.7.15	Ked lalawlaweg chi alla lu awed sabyaliʼn pachi un lumoswa un isun Melchizedek. 
HEB.7.16	Ha lambyalilan Jesus pachi chakampun un mipagapu si lintog un isun chi singgalak kan siya, ngim gapu si pallakabyelin mipanggop si biyeg un mallalayun. 
HEB.7.17	Ti ha imbyegan chi liigilin ugud Apudyus mipanggop kan siya,
HEB.7.17	“Mampachika si ing-inggala un isun chi kilapachin Melchizedek.”
HEB.7.18	Ked liwalin chi chachaan un lintog ti lakapsut chi kabyebyelinla ya lappun simbila. 
HEB.7.19	Ti lappun kabyebyelin chi lintog Moses un mampalintog si tagu. Ked si sala, laatod kan chitaku chi labibbiɏu un lamlama un umacheliyan taku kan Apudyus.
HEB.7.20	Ked awed bo ingkarin Apudyus. Lappun kamatchi si ingkarila si lampachiyan cha uchum. 
HEB.7.21	Ngim si lambyalilan Jesus pachi, ingkarin Apudyus kalan kan siya:
HEB.7.21	“Sakon si Apudyus, ikarik un sika pachi si ing-inggala,
HEB.7.21	ked achipun makwa un maobbo-obbos chi somsomokku.”
HEB.7.22	Gapu si allaʼn ingkarila, si Jesus chi mambyalin un malakcheɏ taku si labibbiyu un katuɏagen Apudyus si tagu lu ha chachaan.
HEB.7.23	Ha chamu, achu cha papachiʼn lampaspasali lampachi ked achipuncha lantuɏuy si kilapachicha ti lato-latoycha. 
HEB.7.24	Ngim si Jesus, sissiya kilapachila ti matatagu ing-inggala. 
HEB.7.25	Ked hachi gapula un kabyeeɏalaʼn malagu kan cha umacheli kan Apudyus gapu kan siya ti matatagu ing-inggala un mangiyàaɏuk kan chicha si sangwalan Apudyus.
HEB.7.26	Ked si Jesus chi kangatuwan un pachi un miyapot kan chitaku. Ti laapudyusan siya, lappun kachillawala, lappun byasuɏla, lisila kan cha malagbyasuɏ ya lipangatuʼd langit. 
HEB.7.27	Chakampun un isun cha uchum un kangatuwan un papachi un biligat un masapuɏʼn manchatun kan Apudyus gapu si basuɏla ya byasuɏn cha tagu. Ngim si Jesus, lamingpingsan chi langichatulala si mismuʼn long-egla un matoy ked umalay ing-inggala taplu mapakawan cha byasuɏn cha tagu. 
HEB.7.28	Ti mibyeseɏ si lintog Moses, awed cha taguʼn lachutukan un kangatuwan un pachi, ulay lu lakapsutcha. Ngim ha ingkarin Apudyus, un ummun-ulud si lintog, chilutukala un kangatuwan un pachi Alakla un lappun byasuɏla si ing-inggala.
HEB.8.1	Ha allaʼn pionmiʼn uguchon: Awed chi kangatuwan un pachi taku un ummamuy si machuwalan chi Kangatuwan un Apudyus ud langit un makaturay kan siya. 
HEB.8.2	Ked mansimsimbi un kangatuwan un pachi si Kasantuwan un Lugeɏ un siya tuttuwaʼn sigey un tinulda un si Apudyus mismu chi lamaud, chakampun si tagu.
HEB.8.3	Kacha kangatuwan un pachi ked lachutukancha un mangichatun kan cha sagut ya cha ayam un chatun kan Apudyus. Ked gapu ta siya kangatuwan un pachi taku masapuɏʼn awed bo ichatunla kan Apudyus. 
HEB.8.4	Lu awed si Jesus utla pita si sala, achipun makwa un mampachi ti allat cha papachi un mangichatun kan cha sagut un imbilin chi lintog Moses. 
HEB.8.5	Ha kawachicha un pachi ked isun chi kopya ya alliliwan chi awed ud langit un igew Apudyus. Ti alla pun un mampaud si Moses si sigey un tinulda un manchaychayawancha, bilegbyegaan Apudyus siya un kalala, “Masapuɏʼn ammam tuɏachon cha losan un kopyan chi impailak kan sika si illinggewam si bilig.”
HEB.8.6	Ngim si sala, ha kawachin Jesus un lipiyeɏ kan siya un kangatuwan un pachi ked langatngatu lu ha kawachin cha ummulaʼn pachi, ti siya mangiyugud si labibbiɏun tuɏeg Apudyus kan cha tagu. Labibbiɏu baruʼn tuɏeg Apudyus lu ummulan tuɏegla ti libyaseɏ si labibbiɏun ingkarila.
HEB.8.7	Ti lu lappun kuɏang chi chamuʼn intuɏeg Apudyus, achipun otyan masapuɏʼn awed mikadwaʼn tuɏeg. 
HEB.8.8	Ngim tilagammun Apudyus chi kilakuɏang cha tagu ot kalala:
HEB.8.8	“Gumatong chi timpu kalan chi Apu un mangwaak si baruʼn katuɏagen
HEB.8.8	kan cha Iyisrael ya cha iJudah.
HEB.8.9	Chakampun un isun chi tuɏeg un killingwak kan cha aappucha
HEB.8.9	si eɏgew un langitallayak kan chichaʼd Egypt.
HEB.8.9	Ti achipuncha tilungpeɏ chi intuɏegku,
HEB.8.9	ot lan-awichek chicha, kalan Apudyus.
HEB.8.10	Allaya baruʼn tuɏeg un kook kan cha taguʼd Israel si umaliʼn eɏgew.
HEB.8.10	Pasigku ipaspasmok kan chicha cha lintogku ya kook ta igettokcha tuttuwaon.
HEB.8.10	Ked sakon chi man-Apudyuscha ya chicha bo mantaguk.
HEB.8.11	Ked achipun masapuɏ un man-asitudtuchucha willu man-asibyegacha,
HEB.8.11	‘Ammuwonyu si Apudyus, ti losan cha tagu ammuwon sakon,
HEB.8.11	cha kabyabyaan inggala cha kangatuwan.’
HEB.8.12	Ti pakawalok cha byasbyasuɏcha ya
HEB.8.12	achipunku sosomkon cha kilalawwingcha.”
HEB.8.13	Ha mangibyeg-an Apudyus si baruʼn tuɏeg, killingwala ummulan tuɏeg un magamput chi kasimbiyala. Ked ammu taku un losan un magamput chi kasimbiyala ya chummachaan ked achipun mabyeyeg ked maumas.
HEB.9.1	Ot si sala, ha ummulaʼn intuɏeg Apudyus ked awed cha bilinla mipanggop si palagchaychayaw ya pilaudchaʼn sigey un tinulda un manchaychayawancha utla pita.
HEB.9.2	Hachiʼn sigey un tinulda ked awed chi chuwaʼn kuwetula. Ha lasinla un ummulaʼn kuwetu ked lingachelancha un Lasantuwan un Lugeɏ, un inggewan cha papattayan si silaw ya lamisaan un lipapattayan cha tilapay un lichatun kan Apudyus.
HEB.9.3	Ha mikadwaʼn kuwetu un labyebyechak si ketila ked lingachencha Kasantuwan un Lugeɏ un para kan Apudyus. 
HEB.9.4	Cha inggew ked cha bilalituk un altar un sosoggen si insenso ya kasun un lapuntuɏan si byalituk, un kalancha, Kasun chi Tuɏeg. Si chaɏom chi Kasun inggew chi bilalituk un angang un inggewan chi manna ya inggew bo si kasun chi sekud Aaron un summimit ya chuwaʼn tappitap un byetuʼn ligiliyan chi simpuɏuʼn bilin Apudyus. 
HEB.9.5	Ked ha ngatuwon chi kasun, awed cha anghel un ngadloncha cherubim un mangipaila si kilaawed Apudyus. Tilalikchungan chi payakcha chi tangub chi kasun un laweɏakgiyan si chaɏa si tilawon ta matap-ulan cha byasuɏn cha tagu. Ngim chakampun si salaʼn timpu chi mangipakaawatak kan cha laoy.
HEB.9.6	Lu laleman cha losan un awed si Sigey un tinulda, ked biligat un lumlok cha papachi si ummulaʼn kuwetu ta kooncha biyangcha. 
HEB.9.7	Ngim abus chi kangatuwan un pachi si makaslok si langinchaɏom un mikadwaʼn kuwetu, ked mamingsan si sintawon chi lumlokala. Ked masapuyʼn awed illokla si chaɏa un ichatunla kan Apudyus gapu si byasuɏla ya byasuɏn cha tagu un achipuncha gilagaɏa.
HEB.9.8	Ked gapu si alla, impakaammun chi Ispiritun Apudyus un achipun makaslok chi tagu si Kasantuwan un Lugeɏ lu sissiyan awed chi ummulaʼn kuwetu. 
HEB.9.9	Losan cha alla awed chi miyaligela si salaʼn timpu. Ti cha sagut ya chatchatun un ayam un inchatun cha papachi ked achipuncha makacheɏus si somsomok cha manchaychayaw. 
HEB.9.10	Cha allaʼn bilbilin mipanggop si makan, mailum ya cha kalasin chi in-ilon un manchiɏus si long-eg. Losan cha alla ked langinlasin un bilbilin un makwa inggala umali timpuʼn mamaliwan Apudyus si losa-losan.
HEB.9.11	Ngim ummali si Kristu un kangatuwan un pachin cha bibiɏuʼn byaleg un pin-a taku mapachas si sala. Lilumlok siya si langatngatu ya simbumaɏu un sigey un tinulda ud langit, un achipun chi tagu pilaud ya lappun si allaʼn lubung. 
HEB.9.12	Lamingpingsan lilumlok si Kristu si Kasantuwan un Lugeɏ. Ked chakampun si chaɏan cha keɏching ya ayyubun cha byaka chi inyawitla un inchatunla ngim ha mismuʼn chaɏala inchatunla ta makaan cha byasuɏ taku ya matagu taku ing-inggala. 
HEB.9.13	Si lintog, lu ha osaʼn tagu ked mibilang un kaisaw, masapuɏʼn iweɏakgiyancha si chaɏan cha keɏching ya lakiʼn byaka un lakamsan si chebun chi lasgob un bumalasang un byaka ta mapapeɏkascha si kilalawwingcha.
HEB.9.14	Ked sinchumadlu kilabyelin chi chaɏan Kristu! Mipagapu si mallalayun un Ispiritu, inchuyala long-egla un lappun kabyasbyasuɏala kan Apudyus. Ked ha chaɏala mameɏkas si somsomok taku ta man-awichen taku cha lawwing un lappun puupuutla ta mansimbi taku kan Apudyus un latattagu.
HEB.9.15	Ked hachi gapulaʼn si Kristu pin-a mangiyugud si baruʼn tuɏeg Apudyus kan cha tagu, taplu cha chilutukan Apudyus awatoncha mallalayun un tawid un ingkarila. Gapu si latoyala, silakala chicha ta mawayawayaan cha lakabyasuɏ si ummulaʼn katuɏagen.
HEB.9.16	Lu awed liigili si kasuɏatan chi osaʼn tagu mipanggop si tawid, lappun makaaɏa si tawidla inggalà mapaloklokan un latoy chi langwa si hachiʼn kasuɏatan. 
HEB.9.17	Ti lappun makwaan chi kasuɏatan lu sissiyan matatagu chi taguʼn langwa. Alla kakwaala lu latoy chi taguʼn langwa. 
HEB.9.18	Hachi gapulaʼn ulay chi ummulaʼn tuɏeg Apudyus ked lappun lakwaala lu lappun chaɏa un siya mampaloklok un awed latoy.
HEB.9.19	Ti ha killingwan Moses si awi si langibyegbyeg-ala kacha bilin chi lintog kan cha tagu, langaɏa si chaɏan cha ayyubun byaka ya keɏching ot kilamsala si chelum. Ot langaɏa si chutchut chi keɏlilu un lakoleɏan si mancheɏaeg ot impakatla si pingin chi kayuʼn hysop. Ot illusongla si chaɏa ot inweɏakgila si liblun chi lintog ya losan un taguʼn illinggew. 
HEB.9.20	Kalala, “Ha allaʼn chaɏa siya mangipaloklok si intuɏeg Apudyus kan chikayu un imbilinla un masapuɏʼn tuttuwaonyu.”
HEB.9.21	Ot liweɏakgiyan bod Moses si chaɏa chi Sigey un tinulda ya cha losan un mauseɏ si manchaychayawancha. 
HEB.9.22	Ha katuttuwaala, kalan chi lintog un allà akit un losan un byaleg ked machuɏsan si chaɏa, ya lu lappun mibukbuk si chaɏa lappun bod mapakawan si byasuɏ.
HEB.9.23	Ked losan cha allaʼn byaleg un isun chi liglatun cha awed ud langit ked masapuɏʼn machuɏsancha gapu si katlaʼn chatun. Ngim cha awed ud langit ked masapuɏcha labibbiɏuʼn michatun lu cha alla. 
HEB.9.24	Ti achipun lilumlok si Kristu si Lasantuwan un Lugeɏ un pilaud chi tagu ya lagechawan chi tuttuwaʼn lugeɏ. Ngim lilumlok ud langit mismu ked awed si sala un mangitakcheɏ kan chitaku si sangwalan Apudyus. 
HEB.9.25	Ked chakampun si lilumlok ud langit ta umoyla ikasi-kasin ichatun chi long-egla un isun chi kangatuwan un pachi un tilawon un lumlok si Kasantuwan un Lugeɏ un mangichatun si chaɏan cha ayam. 
HEB.9.26	Ti lu katchi killingwala, ikasi-kasinla bò amin malligat malipud si lakwaan chi lubung. Ngim si alungus chi timpu lamingpingsan ummali taplu si mangichuyaala si long-egla un matoy, ked makwaʼn kaalola byasuy. 
HEB.9.27	Lakodchongan chi tagu un matoy mamingsan, ked lu magamput, kuison Apudyus. 
HEB.9.28	Isun Kristu, lamingpingsan un inchuyala long-egla ta kaalola cha byasuɏn cha tagu. Ked asi umali kasin, chakampun un gapu si byasuɏ, ngim taguwola cha manguuway kan siya.
HEB.10.1	Ha lintog Moses ked alliliwan cha bibiɏuʼn byaleg un gumatong, chakampun un tuttuwaʼn kopya cha allaʼn katuttuwaan. Gapu si alla, achipun pulus mapalintog cha umacheli manchayaw kan Apudyus mipagapu si tilawon un chatun si ayam. 
HEB.10.2	Ti lu tuttuwaʼn lamingpingsan un lachuɏsan cha byasbyasuɏn cha manchaychayaw kan Apudyus, lappun otyan lalikliklacha un lakabyasuɏcha ya inyageycha otyan un manchatun. 
HEB.10.3	Ngim cha allaʼn ichatu-chatuncha ked tilawon un mangipakagasmok si byasbyasuɏcha. 
HEB.10.4	Ti achipun makwaʼn kaalon chi chaɏan cha byaka ya keɏching cha byasuɏ.
HEB.10.5	Ked si ummaliyan Kristu utla lubung, kalala kan Apudyus,
HEB.10.5	“Chakampun si ayam un michatu-chatun ya cha uchum un chatun chi piom,
HEB.10.5	ngim insagalam chi long-egku un michatun.
HEB.10.6	Achipunka mas-om kan cha chatchatun un sogsoggoncha
HEB.10.6	ya cha ichatu-chatuncha para si byasbyasuɏcha.”
HEB.10.7	Oli pun kalak, allaak Apudyus, ummaliyak un mangwa si piom,
HEB.10.7	un siya liigili mipanggop kan sakon si liblun chi lintog.
HEB.10.8	Umula, kalala, achipunlu pion ya mas-oman cha michatun ya cha chatun un sogsoggoncha ya cha ichatchatuncha para si byasbyasuɏcha, ulay lu siya liilintog kan chicha. 
HEB.10.9	Lagamput pun kalala, Allaak, Apudyus, ummaliyak un mangwa si piom. Kilaan Apudyus chi ummulaʼn michatun ot insukatla michatulan Kristu. 
HEB.10.10	Gapu ta killingwan Jesu Kristu chi pion Apudyus, pummeɏkas taku kan cha byasuɏ taku mipagapu si lamingpingsan un langichatulala si long-egla.
HEB.10.11	Ileɏgew un mansimsimbi kacha pachi ya ikasi-kasincha manchatun si ayam kan Apudyus. Ngim achipun makwa un kaalon cha chatun cha byasuɏn cha tagu. 
HEB.10.12	Ngim si Kristu, lamingsanla inchatun chi long-egla para si byasuɏ taku, ked umalay si ing-inggala. Lagamput pun, ummamuy si machuwalan Apudyus ud langit un makaturay kan siya. 
HEB.10.13	Ked udchi man-uwayala inggala abyakon Apudyus cha kabusuɏla. 
HEB.10.14	Ked gapu si lamingpingsan un lanchatulan Jesu Kristu, lapalintogla ing-inggala cha pummeɏkas un tagun Apudyus.
HEB.10.15	Ked ha Ispiritun Apudyus takcheɏala bo alla kan chitaku. Umula kalala,
HEB.10.16	“Allaya baruʼn tuɏeg un kook kan chicha si umaliʼn eɏgew, kalan Apudyus.
HEB.10.16	Imuɏak cha lintogku si pusucha ya igilik si somsomokcha.”
HEB.10.17	Ya kalala bo,
HEB.10.17	“Achipunku sosomkon cha byasuɏcha ya
HEB.10.17	cha lawwing un killingwacha.”
HEB.10.18	Si sala lu lapakawan cha byasuɏ, achipun masapuɏʼn awed kasin michatun para si byasuɏ.
HEB.10.19	Ked susulud, lawayawayaan taku un makaslok si Kasantuwan un Lugeɏ un igew Apudyus gapu si chaɏan Jesus. 
HEB.10.20	Gapu si langichatulala si long-egla, inlukatla kan chitaku chi baru ya mataguwan un chaɏan, isun chi lilumsut si ketila un mamallod si lumlokan si igew Apudyus.
HEB.10.21	Ked si sala awed chi mallakabyelin un pachi taku un mangayyuwan kan chitaku un tagun Apudyus. 
HEB.10.22	Ked umacheli taku kan Apudyus un sipupusu ya mantegod chi pammati taku kan siya, ti lachuɏsan chi somsomok taku si cha kilalawwing un isun chi laweɏakgiyan taku si chaɏan Jesus ya isun chi lachuɏsan chi long-eg taku si mampeɏkas un chelum.
HEB.10.23	Ked ooglen taku lamlama taku kan Apudyus un lappun chuwa-chuwala, ti si Apudyus ked mantegochen un tungpaɏola cha ingkarila. 
HEB.10.24	Ya somsomkon taku in-ilon taku un mangipakoscheɏ si ayat si kacha osa ya mangwa si bibiɏu. 
HEB.10.25	Ya achi taku iyagey un pin-a man-um-ummung kan cha kadwa takuʼn mamati, un isun chi kokòon cha uchum. Ngim man-asisegeg taku, amod gey si salaʼn maila takuʼn chanchali chi eɏgew un mangulilan Apu Jesus.
HEB.10.26	Ti lu igagaɏa taku ituytuɏuy un mangwa si byasuɏ un lagamput taku ilagammu chi katuttuwaan, lappun uchum si michatun un makakaan kan cha byasuɏ. 
HEB.10.27	Ya lappun bo uchum si koon taku lu achi taku uwayon chi kaog-ogyat un malusaan Apudyus ya gumilegileb un apuy un mangikisap kan cha bumusuɏ kan Apudyus. 
HEB.10.28	Mapatoy un achipun makacheguwan chi taguʼn sumupling si lintog Moses lu awed chuwa willu tiɏu un mansistigu si byasuɏla.
HEB.10.29	Ked sin-umamod bo machusaan chi taguʼn mangikiteg si Alak Apudyus ya manliwliw-ala chaɏa un langipaloklok si katuɏagen Apudyus un siya lameɏkas si cha byasuɏ ya cha langam-amsiw si malagchegu un Ispiritu. 
HEB.10.30	Ti ammu taku langibyega, “Sakon chi simbiyang un bumaɏos. Sakon chi mamayed.” Kalala bo, “Kuison Apudyus cha tagula.”
HEB.10.31	Kaog-ogyat cha mallak-am si chusan chi latattaguʼn Apudyus.
HEB.10.32	Somsomkonyu chi kasasaedyu si lummaus un timpu. Si lalawagen chi somsomokyu, ilan-alusanyu amod un ligat ngim achipun kayu lampaabyak, 
HEB.10.33	sin-udchuman langig-iggaan ya pilampaligatan chikayu si sangwalan cha achuʼn tagu. Ya sin-udchuman, lakasagala kayu un mipati makaligat kan cha bubuɏun un lamati. 
HEB.10.34	Ti kilacheguwanyu bubuɏunyuʼn lamati un labyabyaɏud. Ya ulay silamsamcha kukkuwayu, ilan-alusanyu un lagalas kayu ti ammuyu mismu un awed chi labibbiɏu ya mallalayun un kukkuwayu ud langit.
HEB.10.35	Ked achiyu kaalon chi lamlamayu ya tegodyu ti chakeɏ magunggulayu. 
HEB.10.36	Masapuɏ un man-alu-alus kayu ta siyad koonyu chi pion Apudyus ked awatonyu cha ingkarila. 
HEB.10.37	Ti kalan chi liigiliʼn ugud Apudyus,
HEB.10.37	“Achipun mabyeyeg ked umali siya, achipunla byeybyeyegon.
HEB.10.38	Ked ha lalintog un taguk ked matatagu gapu si pammati,
HEB.10.38	ngim lu man-awichela sakon, achipulak mas-om kan siya.”
HEB.10.39	Ngim achipun taku mibilang kan cha taguʼn lan-awichencha si Apudyus ot lataɏakcha, ngim mibilang taku kan cha mamati ya matagu ing-inggala.
HEB.11.1	Ha pammati ked maligulachuwan un matungpeɏ allaʼn lamlamaon taku. Siya mambyaseɏan taku si cha byaleg un achipun taku miila ked awed cha. 
HEB.11.2	Gapu si pammatin cha aappu taku, hachi langiteulan Apudyus kan chicha.
HEB.11.3	Gapu si pammati maawatan taku un lakwa lubung ya losan un miilaʼn byaleg mipagapu si ugud Apudyus,
HEB.11.4	Gapu ta alla pammatin Abel, lakaay-ayu inchatunla kan Apudyus lu ha inchatun Cain.
HEB.11.5	Gapu si pammati, achipun Enoch pilachas chi otoy ti illaɏan Apudyus siya un sissiyaʼn matattagu, ot achipun laochesan. Ti kalan chi liigiliʼn ugud Apudyus un sakbyey un illaɏan Apudyus siya, ilay-ayula si Apudyus.
HEB.11.6	Ked lappun tagu si makaay-ayu kan Apudyus lu lappun pammatila. Ti lu silu umachali kan Apudyus, masapuɏʼn patiyola un awed si Apudyus ya gunggulaala cha mangipapati mansingit kan siya.
HEB.11.7	Gapu si pammati, chingngeɏn Noah impatubgan Apudyus mipanggop si makmakwa si umaliʼn eɏgew ulay achipunla intullong. Ot lampaud si chakeɏn bapur ta mataguchaʼn simbyeyan.
HEB.11.8	Gapu si pammati, tummuttuwa si Abraham si langayagen Apudyus kan siya ot ummoy si osaʼn ili un ingkarilaʼn idchon kan siya. Tilelala ilila, un lappun ammula lu udma ayala.
HEB.11.9	Gapu si pammati, illinggew si Abraham un isun chi kakkaili si pitaʼn ingkarin Apudyus kan siya. Illinggew siya si sigey un tinulda, ulay bo cha alaklaʼn Isaac ya apulaʼn Jacob un makatawid kan siya si ingkarin Apudyus. 
HEB.11.10	Ti lilamlaman Abraham chi siudad un mallalayun chi lisaachela, un pilaud ya killingwan Apudyus.
HEB.11.11	Gapu si pammati, lakwaʼn gummalak cha Abraham kan Sarah, ulay lu leɏakaɏakay siya ya byasig si Sarah ti imbilangla un mantegochen si Apudyus un tungpaɏola chi ingkarila.
HEB.11.12	Ked isun chi latoy si Abraham ti achipun makagalak, ngim lampeɏpu kan siya chi ummachu-achu un galak un isun chi kaachun cha bituwon ud langit ya kaachun cha legen si teɏanteg chi byeybyey.
HEB.11.13	Lamati losan cha allaʼn tagu kan Apudyus inggala latoycha. Achipuncha ilawat cha ingkarin Apudyus ngim intullongcha abus ya lilamlamacha cha kari ulay lu mabyeyeg chi katungpaɏala. Ked biligbigcha un mangilicha ya kakkailicha utla pita. 
HEB.11.14	Cha taguʼn mangibyega si kamatchi ked ipailacha un awed chi singsingtoncha un mismuʼn ilicha. 
HEB.11.15	Lu siya sosomkoncha hachiʼn ilin tilelancha, lawayacha otyan un mangulin. 
HEB.11.16	Ngim ha lilamlamacha ked labibbiɏu un ili, ked siya ud langit. Ot hachi gapula un achipun mabiin si Apudyus un maawagen un Apudyuscha, ti inyaallala osaʼn siudad para kan chicha.
HEB.11.17	Gapu ta alla pammatin Abraham kan Apudyus, lakasagalan mangichatun kan Isaac un alakla si lamappachasan Apudyus kan siya. Ilawatla cha ingkarin Apudyus ot lakasagalaʼn mangichatun si ossaan un alakla, 
HEB.11.18	ulay lu imbyegan Apudyus kan siya, “Mipagapu kan Isaac chi mampeɏpuwan cha galaklu.”
HEB.11.19	Biligbig Abraham un kabyeeɏan Apudyus un mangipuuli malagu si latoy. Ked isun chi katchi lakwa un isun chi langulin kan siya si Isaac malipud si otoy.
HEB.11.20	Gapu si pammati, chilawat Isaac chi binchisyun Apudyus kan cha Jacob kan Esau mipanggop si umaliʼn eɏgew.
HEB.11.21	Gapu si pammati, sakbyey un matoy si Jacob, bilinchisyulala illuwaluwan cha alak Joseph. Lalum-uk si sekudla ot chilaychayawla si Apudyus.
HEB.11.22	Gapu si pammati, sakbyey un matoy si Joseph, imbyegalad chi umoyolan cha iyIsrael ud Egypt, ya imbilinla bo kooncha mipanggop si lechegla.
HEB.11.23	Gapu si pammatin cha chachakkeɏn Moses, si liyalak si Moses, intaɏucha siya si tiɏuʼn buɏan. Gapu ta intullongchaʼn laleman chi alak, achipuncha ummogyat un lalupling si illintog chi Ari.
HEB.11.24	Gapu si pammati, si chummakeɏ pun si Moses, illissala un alakon chi byebyai un alak Pharaoh.
HEB.11.25	Ti un-ulloyola makaligligat kan cha tagun Apudyus lu ha lak-amola makaganggalas si byasuɏ si sin-akitan. 
HEB.11.26	Imbilangla un lapotpotog chi makaligat gapu kan Kristu lu ha losan un kilabyaklang ud Egypt, ti lamlamaola chi gunggulan Apudyus si umaliʼn eɏgew. 
HEB.11.27	Gapu si pammati, tilelan Moses ud Egypt un lappun ogyatla si sangan chi Ari. Ilan-alusala chi ligat un lilak-amla ti isun chi intullongla si Apudyus un achipun maila. 
HEB.11.28	Gapu si pammati, imbilinla un ganggalasoncha Piyastan Lallausan ya imbilinla kan cha iyIsrael un weɏakgiyancha si chaɏan chi keɏlilu lap-at chi sawang chi byeɏoycha ta achipun chi Anghel chi Otoy otoyon cha panguɏun alak un leɏaki.
HEB.11.29	Gapu si pammati, chummemang cha iyIsrael ud Mancheɏaeg un Byeybyey un isun chi illoycha mammagan pita. Ngim pilachas pun cha iyEgypt un chumemang, laaludcha.
HEB.11.30	Gapu si pammati, liguɏ-ub chi bilatuʼn aɏed ud Jerico, si lagamputcha langangkalliguwan cha iyIsrael si pituʼn eɏgew.
HEB.11.31	Gapu si pammati, achipun lakakatoy si Rahab un puta si latoyan cha kailiyala un achipun lamati kan Apudyus. Ti limangilila cha libuun malamcheg si hachiʼn ili.
HEB.11.32	Achu pay chi makwaʼn ibyegak ngim umalay chi hachi, ti kumuɏang chi timpuk un mangug-uggud mipanggop kan cha Gideon, Barak, Samson, Jephthah, David, Samuel ya cha propeta.
HEB.11.33	Mipagapu si pammaticha, ilabyakcha cha gilubyatchaʼn ili, lalintog chi lantuturaycha ya ilawatcha ingkarin Apudyus. Gapu si pammaticha, pilaikomcha tupok cha layun,
HEB.11.34	cha uchum, achipuncha lasgob si gumilgillaub un apuy,
HEB.11.35	Gapu si pammati, ilawat cha uchum un byebbyebyai cha latagu kasin un kabyeɏoychaʼn latoy.
HEB.11.35	Ngim illinggew cha uchum un tagu un lapampaligatan inggala latoycha, issancha un mawayawayaan ti lamlamaoncha labibbiɏuʼn biyeg si umuliyancha mataguwan kasin. 
HEB.11.36	Cha uchum, laam-amsiwcha ya labyaubyautancha, ked cha uchum lakawaɏancha ya laibyaɏudcha. 
HEB.11.37	Labinbintuk cha uchum inggala latoycha, lalagachi langkadwa cha uchum ya lapatoy cha uchum si sabli. Cha uchum gapu ta kapuscha, lapampaligatancha ya laam-amischa lalliklikwoscha un lansilup si kublit chi keɏlilu ya keɏching. 
HEB.11.38	Lalliklikwoscha si lugeɏ un lappun ummili ya si bibbilig ya lilliyang ya abut chi pita. Achipun lumbong cha tagu utla lubung un makikadwa kan chicha.
HEB.11.39	Losan cha ked bibiɏu maibyegbyega kan chicha gapu si pammaticha ngim achipun cha laawat chi ingkarin Apudyus. 
HEB.11.40	Ti awed chi labibbiɏun byaleg un simsimmok Apudyus para kan chitaku losan. Ha panggopla ked kadwa taku chicha un umawat si katungpaɏan chi ingkarila ta mambyalilola chicha lappun langkuɏangancha.
HEB.12.1	Ked chitaku bo, gapu ta achu-achu taguʼn langalligu kan chitaku un langipaloklok si pammaticha, masapuɏʼn kaalon taku cha losan un sumlod ya cha byasuɏ un langituray kan chitaku. Ked igga taku kabyeeɏan taku un mangwa si simsimmok Apudyus un isun chi osaʼn umoy makatodtodchak si todtodchak. 
HEB.12.2	Ya ipapati taku un mangisosomok kan Jesus un puun ya mangigamput si pammati taku. Ilan-alusala cha ligat si krus un achipunla imbibiin chi latoyala gapu si gumalasala un lan-uuway kan siya. Ked si sala, awed un ummamuy si machuwalan Apudyus ud langit un makaturay kan siya.
HEB.12.3	Ked ammanyu somsomkon chi in-ilon Jesus un langan-alus si amod un ligat un killingwan cha malagbyasuɏ kan siya, ta achipun kayu umuya willu achipunyu iyagey un mantegod kan Apudyus. 
HEB.12.4	Ti ha katuttuwaan, lappun mit lapatoy kan chikayu si mamadpachasanyu un achipun makabyasuɏ. 
HEB.12.5	Ha laliwatanyu ugud Apudyus un malegeg kan chikayu un imbilangla un aalakla? Kalala,
HEB.12.5	“Alakku, achim manliwliw-an chi palagsaplit Apudyus
HEB.12.5	ya achika umuya lu omeɏala sika.
HEB.12.6	Ti si Apudyus saplitala cha ay-ayatola ya chusaola
HEB.12.6	cha losan un imbilangla un alakla.”
HEB.12.7	Ked alusanyu ligat ya ibilangyu un isun chi mansasaplit Apudyus kan chikayu ti imbilangla chikayu un aalakla. Ti lappun alak un achipun chi amala omɏan ya saplitan. 
HEB.12.8	Lu achipunla chikayu saplitan un isun chi mansasaplitla kan cha losan un alakla, chakampun un tuttuwaʼn alak chikayu ngim sabyali sin-alak kan chikayu. 
HEB.12.9	Isun cha chachakkeɏ taku utla pita, saplitancha chitaku ked potgon taku mit chicha. Singkumaɏu otyan un mampaituray taku kan Ama takuʼd langit ta matatagu taku. 
HEB.12.10	Ti cha aamma taku utla pita, sin-akitan chi mansasaplitcha kan chitaku un simsimmokchaʼn bibiɏuwoncha. Ngim si Apudyus saplitala chitaku si bumaɏuwan taku, ta mambyalin taku laapudyusan un isula. 
HEB.12.11	Ha timpun chi masaplitan taku, achipun taku magalasan ti mansigeb. Ngim lu lagamput, ha ibungala ked lumin-awaan chi somsomok ya lalintog un biyeg kan chitakuʼn lakapachas si saplitla.
HEB.12.12	Ked, pakoscheɏonyu cha laungeɏn imayu ya lakapsut un puwogyu. 
HEB.12.13	Ked ituɏuyyu biyeg un makaay-ayu kan Apudyus, ta cha mampilapilay chi pammatichaʼn mangitutullong kan chikayu ked achipuncha kumapsut ngim kumoscheɏcha.
HEB.12.14	Iggayu kabyeeɏanyuʼn makatimpuyug kan cha losan un tagu ya iggayu kabyeeɏanyu un umulud si laapudyusan un kabibiyeg, ti lu achipun laapudyusan chi tagu, ked achipunla itullong si Apudyus. 
HEB.12.15	Masapuɏʼn ilanyu ta lappun otyan mangissan kan chikayu si kachegun Apudyus. Ya ilanyu ta lappun otyan manlotwachen cha lawwing langkedlu umiklap ya gumulu ya achu cha mitakuɏung. 
HEB.12.16	Ked ilanyu ta lappun kan chikayu chi mangwa si kakitkitagen willu achipunla ipotog chi laapudyusan un byaleg un isun Esau. Ti insukatla kalobbongan chi panguɏuʼn alak si singkumakan.
HEB.12.17	Ked ammuyu un lagamput pu alla, piolaʼn aɏan chi binchisyun amala ngim ilissan amala. Ti liluus un lappun mamaliw si killingwala ulay lu lalluluwa un langibyabyawi.
HEB.12.18	Ha umacheliyan taku kan Apudyus ked chakampun un isun cha lapachasan cha iyIsrael ud Bilig Sinai un ummachelicha si osaʼn bilig un inggew chi gumilegileb un apuy, manggikbot ya bummali. 
HEB.12.19	Chingngeɏcha bo tangguyub ya kaog-ogyat un gingan Apudyus. Si chingngeɏcha hachiʼn gingan Apudyus, langkadkachegucha un achipun guminga kan chicha. 
HEB.12.20	Ti achipuncha makwaʼn tungpaɏon chi imbilinla: Lu awed mangchos si allaʼn bilig, ulay ayam, masapuɏn tamtampukonyu inggala matoy.
HEB.12.21	Ked gapu ta patunged kaog-ogyat chi hachiʼn intullongcha, ulay si Moses kalala, mamaypayogpogak gapu si ogyatku.
HEB.12.22	Ngim chitaku, ummacheli taku si Bilig Zion ya si siudad chi latattaguʼn Apudyus ya Jerusalem ud langit, un lagalas un man-um-ummungan cha kalibu-libun angheles un manchaychayaw kan siya. 
HEB.12.23	Ummacheli taku si man-um-ummungan cha aalak Apudyus, un lililista ngachencha ud langit. Ya ummacheli taku kan Apudyus un manguis kan cha losan un tagu ya cha ispiritu cha lalintog un tagu un lambyalilon Apudyus lappun mangkuɏangancha. 
HEB.12.24	Ked ummacheli taku kan Jesus un mangiyugud si baruʼn tuɏeg kan Apudyus ya ha libukbuk un chaɏala chi mangibyega si labibbiɏuʼn byaleg lu ha chaɏan Abel.
HEB.12.25	Ked ilanyu ta ammanyu chongɏon si Apudyus, achiyu isikon lu siya man-ugud kan chikayu. Ti lu cha iyIsrael si awi un achipun lanchongeɏ kan Moses utla pita ked achipuncha lalisiyan chi chusan Apudyus. Ked himma in-ilon taku un makailisi si machusaan lu achipun taku chongɏon chi ipatubgan Apudyus un lampeɏpuʼd langit. 
HEB.12.26	Gumminga pun si Apudyus, liyug-on utla pita. Ngim si sala ingkarila, Mamingsan pay un iyug-onku chakampun abus chi allaʼn pita ngim ulay cha awed ud langit.
HEB.12.27	Ha ugud un mamingsan pay ked ipailala chi makaalan cha losan un killingwala un liyug-on, ta cha achipun miyug-on cha iinggew.
HEB.12.28	Ked susulud, manyaman taku kan Apudyus ti mipapatti taku si mampangatala un achipun miyug-on. Ya chayawon taku si Apudyus un lakaay-ayu kan siya un ipotog taku ya ogyatan taku siya. 
HEB.12.29	Ti si Apudyus taku ked isun chi apuy un lasapola losan.
HEB.13.1	Ituytuɏuyyun man-asi-ayat un isun chi mansusulud kayu kan Kristu. 
HEB.13.2	Ked achiyu liwatan un mammangili si kakkaili, ti awed cha uchum un lammangili un achipun cha ammu un cha angheles cha limangilicha.
HEB.13.3	Ya sosomkonyu cha susulud kan Kristu un libyabyaɏud, un isun chi lakabyaɏud kayu kan chicha. Sosomkonyu bo cha lilanggasancha, un isun chi lilanggasan chikayu bo.
HEB.13.4	Masapuɏʼn ipotog taku losan chi man-as-asaw-an ya ituɏuy cha man-asawa un mantegod si kacha osa. Ti chusaon Apudyus cha makachegchegas ya cha pin-a mangwa si kakitkitagen.
HEB.13.5	Achiyu aguman chi pilak. Maplok kayu otyan si awed kan chikayu. Ti kalan Apudyus, “Achipunku pulus chikayu telan ya achipunku pulus chikayu man-awichen.”
HEB.13.6	Ked lateɏod taku un mangibyega,
HEB.13.6	“Si Apudyus chi tumuɏutuɏung kan sakon,
HEB.13.6	ked lappun pulus umogyatak.
HEB.13.6	Simman li makwan cha tagu kan sakon?”
HEB.13.7	Sosomkonyu cha ummun-ulan langipangpangu kan chikayu, un langibyegbyega kan chikayu si ugud Apudyus. Somsomkonyu chi bibiɏuʼn lambyalagen chi mambibiyegcha ya tuɏachonyu pammaticha. 
HEB.13.8	Achipun mambyambyaliw si Jesu Kristu! Siya-siya si sin-eɏgew, si sala ya si ing-inggala. 
HEB.13.9	Ked achi kayu machegas si cha mangkangkalasin tudtuchu un sabsabyali. Ti kumoscheɏ somsomok taku gapu si kachegun Apudyus, chakampun si maluttuwaan si bilin mipanggop si makan. Ti cha laluttuwa si cha hachiʼn bilbilin ked achipuncha pulus latuɏungan.
HEB.13.10	Awed cha laichatun si altarmi ulay cha papachiʼn mansimsimbi si mangngachen un byeɏoy Apudyus ked lappun kalintogenchaʼn mangan. 
HEB.13.11	Illok chi kangatuwan un pachin cha Judio chi chaɏan cha ayam si Kasantuwan un Lugeɏ ta ichatunla para si byasbyasuɏn cha tagu. Ngim soggoncha cha long-eg cha ayam si lasin chi kampu. 
HEB.13.12	Isun bo Jesus un lampaligat ya latoy si lasin chi siudad taplu peɏkasola cha tagu kan cha byasbyasuɏcha si mismuʼn chaɏala. 
HEB.13.13	Ked intaku kan Jesus si lasin chi kampu ked mipati taku si libibìilala. 
HEB.13.14	Ti chakampun si allaʼn lubung chi iinggewan taku ing-inggala ngim ha lamlamaon taku ked siudad ud langit un inggewan taku si umaliʼn eɏgew. 
HEB.13.15	Ked masapuɏ un ituɏutuɏuy taku manchaychayaw kan Apudyus un isun chi chatun taku kan Siya. Hachi ustuʼn koon cha losan un mamigbig un Siya Apu. 
HEB.13.16	Ked achi taku maliwatan un mangwa si bibiɏu ya lalaay kan cha makasapuɏ, ti katchi cha chatun un makaay-ayu kan Apudyus.
HEB.13.17	Tuttuwaonyu cha mangipangpangu kan chikayu ya potgonyu chicha, ti chicha mangayyuwan si biyegyu ya masapuɏn songbyatancha kan Apudyus lu killingwacha kawachicha. Tuttuwaonyu chicha ta magalasancha un mangwa si kawachicha. Lu achipunyu tuttuwaon chicha, chumauycha ya lappun maitodla si bumaɏuwanyu.
HEB.13.18	Susulud, ituɏutuɏuyyu un mangiluwalu kan chikami ti sigulachuʼn ammumi un mampeɏkas chi somsomokmi gapu ta pionmiʼn koon chi ustu kan cha losan un tagu. 
HEB.13.19	Ked chawatok kan chikayu ta ipapatiyuʼn mangiluwaluwalu kan sakon ta achipun mabyeyeg ked mangulilak kan chikayu.
HEB.13.20	Iluluwaluk chikayu kan Apudyus un meɏpuwan chi lin-awa. Siya langipuuli lalagu kan Apu takuʼn Jesus un siya kangatuwan un pastuɏ un man-aayyuwan kan cha keɏlilu. Gapu si chaɏala, siya lalungpeɏ si mallalayun un katuɏagen. 
HEB.13.21	Sapay otyan ta idchola bibiɏu losan un masapuɏyu ta koonyu piola ya koola kan chitaku chi makaay-ayu kan siya, gapu kan Jesu Kristu. Siya chaychayawon taku si Kristu si ing-inggala. Amen.
HEB.13.22	Susulud, chawatok kan chikayu ta alusanyu chongɏon cha allaʼn byegbyegak kan chikayu un masegagenyu, ti akit chi allaʼn insuɏatku kan chikayu.
HEB.13.23	Piok un ammuwonyu un lawayawayaan si Timothy un sulud taku un libyaɏud. Lu alimpogos un gumatong, siya kadwak lu umaliyak utlat mangeggakay kan chikayu.
HEB.13.24	Pakumustaonyu losan cha mangipangpangu kan chikayu ya losan un tagun Apudyus utlat. Cha susulud takun lamati utla Italy, pakumustaoncha chikayu.
HEB.13.25	Sapay otyan ta kacheguwan chikayu losan kan Apudyus.
JAS.1.1	Sakon si James un mansimbi kan Apudyus ya Apu Jesu Kristu. Allaya suɏatku kan chikayuʼn Judio un mamati un lawatawatak si ili-ili. Bibiɏu kayu otyan losan.
JAS.1.2	Susulud, lu mapaligatan kayu si mangkangkalasiʼn ligat, ibilangyu un gumalasanyu, 
JAS.1.3	ti ammuyu un lu maalusanyu ligat gapu si pammatiyu, ked hachi pumigsaan chi kilaattomyu.
JAS.1.4	Ked masapuɏʼn alu-alusanyu cha ligat, ta maot-otnganyu ya bibiɏu mambibiyegyu un mangwa kan cha losan un pion Apudyus.
JAS.1.5	Lu awed kan chikayu mangkuɏang si laing, masapuɏʼn malluwalu kan Apudyus ot maatod kan siya, ti lalaay si Apudyus kan cha losan un taguʼn manchawat kan siya. 
JAS.1.6	Ngim lu malluwalu kayu, masapuɏʼn patiyonyu un idchon Apudyus chi chawatonyu ya achi kayu manchuwa-chuwa. Ti ha taguʼn manchuwa-chuwa, isun chi challuyun si byeybyey un iyulli-ullin chi bidbid. 
JAS.1.7+JAS.1.8	Ha katchiʼn tagu un manchuwa-chuwa ya mangkossa-kossa si losan un koola, achipunla lamlamaon un awed idchon Apudyus kan siya ti lappun idchola kan cha kamatchi.
JAS.1.9	Chikayuʼn kakapus un mamati, masapuɏn magalasan kayu ti ipotpotog Apudyus chikayu. 
JAS.1.10	Ya chikayuʼn byabyaklang un mamati, magalasan kayu otyan ulay lu ipacheɏan Apudyus chikayu ti ha byaklang ya kilabyaklangla ked mampatingga un isun chi sabsabung un sin-akitan ked lappun. 
JAS.1.11	Lu umilit si amod, makyaw cha muɏa ked mantok-eg chi sabungcha ked lakaan chi kilabiɏula. Katchi bo makwa si byaklang un matoy si mangasikasuwala si kilabyaklangla.
JAS.1.12	Pian chi tagu un miyattomla ligat, ti lu misikedla pammatila magunggulaan siya si biyeg ing-inggala un siya ingkarin Apudyus kan cha mangay-ayat kan siya.
JAS.1.13	Ngim lu masubsub chi tagu, achipun makwa un kalala si Apudyus chi lalubsub kan siya. Ti achipun masubsub si Apudyus si lawwik ya achipun bo mansubsub. 
JAS.1.14	Ti masubsub chi tagu un makabyasuy lu maawis si lawwing un pipion chi long-egla. 
JAS.1.15	Ked lu ig-iggalan koon chi lawwing un pipion chi long-egla, hachi makabyasuɏala. Ked lu ig-iggalaʼn mangwa si byasuɏ, siya misilaala kan Apudyus si ing-inggala.
JAS.1.16	Ked susulud un ay-ayatok, lu masubsub kayu, achiyu pabyasuɏon si Apudyus si lawwing un pin-ayu koon. 
JAS.1.17	Ti losan un bibiɏu ya ustu un maatod kan chitaku ked lampeɏpu kan Apudyus un awed ud langit. Siya langwa kan cha silaw ud langit. Ngim ulay lu mambyalibyaliw cha killingwala, achipun pulus mambyaliw si Apudyus. 
JAS.1.18	Gapu si simsimmokla, lambyalilola chitaku aalakla gapu si lamatiyan taku si ugudlaʼn katuttuwaan ked chitakuʼn aalakla chi kapotogen kan cha losan un killingwala.
JAS.1.19	Susuludkuʼn ay-ayatok, ammanyu somsomkon cha alla: Masapuɏn lakasagala takuʼn manchongeɏ, ngim amman taku allechen un man-ugud ya achi mallasu sumangaan taku. 
JAS.1.20	Ti lu sumanga chi tagu ked achipun makakopya si bibiɏuwon Apudyus. 
JAS.1.21	Siya kaalonyu cha losan un lawwing un somsomok ya cha losan un lawwing un angwat. Ked ipakumbyabyayu long-egyu ya patiyonyu ugudla un limuɏa si somsomokyu, ked hachi malagu kan chikayu.
JAS.1.22	Achiyu allilawon chi long-egyu un manchongeɏ lawa si ugud Apudyus, ngim masapuɏn koonyu cha imbyegala. 
JAS.1.23	Ti ha taguʼn manchongeɏ lawa si ugud Apudyus ya achipunla tuttuwaon, isun chi taguʼn mallagechawan. 
JAS.1.24	Itutullongla long-egla ked lu lumawa, kakmala laliwatan chi paɏangla. 
JAS.1.25	Ngim ha taguʼn ammala ipapatiʼn man-acheɏ si ustu-ustuʼn lintog Apudyus un siya manwayawaya si tagu ya ipapuutla manchongeɏ ya achipunla liwatan cha chingngeɏla ngim koola ibyegala, binchisyulan Apudyus siya si losan un koola.
JAS.1.26	Ha tagu un mangibyegaʼn mangapudyus ngim achipunla miyattom chi tupokla, ked eɏ-eɏlugela long-egla ya lappun simbin chi mangapudyusala. 
JAS.1.27	Ti ha taguʼn ibilang Ama takuʼn Apudyus un gettok un mamati ked: tuɏunganta cha laulila ya cha labyaɏu si cha malligatancha ya achipunta mikama si lawwing un kokòon cha tagu si allaʼn lubung.
JAS.2.1	Susulud, gapu ta lamati kayu kan Jesu Kristu un Apu takuʼn kachayawan, masapuɏn achi kayu mampili si tagu gapu si kasasaedcha. 
JAS.2.2	Lungay awed chuwaʼn tagù umali si maup-uppulanyu, ha osa byaklang un mansisingsing si buɏawan ya laleman chi silupla ked ha osa, kapus un mampitto-pittoy 
JAS.2.3	ked siya ipain-anyu si bibiɏu chi byaklang ya kalanyu, “Allaya umamuyam un laleman,” ngim kalanyu si kapus, “Ancha sumikachem willu Mallupiledka si ikiyak,” 
JAS.2.4	ked lakabyasuɏ kayu ti mampili kayu si tagu ya lambyalin kayu kuis un lawwing chi somsomokyu.
JAS.2.5	Chongɏonyu, susuludkuʼn ay-ayatok. Siya chilutukan Apudyus cha kakapus un tagu si allaʼn lubung un byaklang si pammati ya chicha mipati si mampangatala un siya ingkarila kan cha mangay-ayat kan siya. 
JAS.2.6	Ngim imbibiinyu cha kakapus! Cha byabyaklang met cha mangam-amis kan chikayu ya pin-a mangichiɏum kan chikayu si korti. 
JAS.2.7	Chicha pin-a mangibyega si lawwing si machaychayaw un ngachen Jesu Kristu un pilati taku.
JAS.2.8	Ked lu tungpaɏonyu kapopotgen un lintog Apudyus un kalala, “Masapuɏʼn ayatom cha asintatagum un isun chi man-aayatlu si long-eglu,”
JAS.2.9	Ngim lu mampili kayu si tagu gapu si kilasasaedcha, makabyasuɏ kayu ti suplingonyu lintog Apudyus. 
JAS.2.10	Ti lu silu mangibyegaʼn tuttuwaola cha losan un lintog ngim lu siluplingyu os-ossaan un lintog Apudyus ked lakabyasuɏ kayu si losan. 
JAS.2.11	Ti imbyegan Apudyus si lintogla un kalala, “Achika makachegchegas,” kalala bo, “Achika pumatoy.”
JAS.2.12	Ked somsomkonyu un sigulachuʼn kuison Apudyus chikayu lu tiluttuwayu lintoglaʼn manwayawaya kan chitaku. Ked ha uguchonyu ya koonyu masapuɏʼn umulud si itudtuchun chi lintog. 
JAS.2.13	Ti achipun Apudyus kacheguwan chi taguʼn achipun kumachegu si asintatagula. Ngim cha malagchegu kan cha uchum, achipun umogyat lu kuison Apudyus siya.
JAS.2.14	Susuludku, himma simbila lu awed taguʼn mangibyega un alla pammatila, ngim achipun mailad chi bibiɏuʼn angwatla? Ha taguwon kamman chi pammatila siya? 
JAS.2.15	Lungay awed choga takuʼn mamati un makasapuɏ si silup ya makan, 
JAS.2.16	ya kalan chi osa kan chikayuʼn, “Ingkan, otyan ta binchisyulan chika kan Apudyus ya idchen chika si masapuɏm un makan ya silup,” ngim lu achipunyu idchen si masapuɏla, himma simbin chi hachi? 
JAS.2.17	Kamatchi bo pammati gey un abus, lu achipun mapatachulan si bibiɏuʼn angwat, lappun simbila ya miyalig un lalattoy.
JAS.2.18	Ngim awed chi mangibyega, “Ha osaʼn tagu, awed pammatila abus ngim ha osa, awed bo bibiɏuʼn angwatla abus.” Ked katla isongbyatku: “Achipunlu mipaila kan sakon chi katuttuwaan chi pammatim lu achipunlu mapatachulan si bibiɏuʼn angwat. Ked sakon, ipailak kan sika chi kilatuttuwan chi pammatik si bibiɏuʼn angwatku.” 
JAS.2.19	Mamati kayu un ossaan si Apudyus? Ustu mit, ngim somsomkonyu un ulay cha chimunyu mamaticha bo kan Apudyus ya mamayogpogcha si ogyatcha kan siya. 
JAS.2.20	Chikayuʼn laog-oggogen! Ha pionyuʼn ipailak un ha pammati un lappun kingwalad bibiɏu ked lappun simbila? 
JAS.2.21	Isun Abraham un apu taku si awi. Chakampun kamman un siya langibilangan Apudyus kan siya un lalintog gapu si killingwala si langichuyaala kuma kan alaklaʼn Isaac si altar?
JAS.2.22	Mailayu un lapatachulan chi pammatila si bibiɏuʼn angwatla, ked ummustu-ustu chi pammatila gapu si killingwala. 
JAS.2.23	Ot latungpeɏ liigili un ugud Apudyus un kalala, “Lamati si Abraham kan Apudyus ot lapalintog siya si sangwalan Apudyus.”
JAS.2.24	Mailayu un ibilang Apudyus un mapalintog chi tagu gapud chi killingwala, chakampun si pammatila gey abus.
JAS.2.25	Isun bo Rahab un aggasoyan un byebyai. Ti si gummatngan cha Israelitas un ummoy lantamcheg, lamati siya kan Apudyus. Intaɏula chicha ya tiluɏungala chichaʼn ummawid si sabyaliʼn chaɏan. Imbilang Apudyus siya un lalintog gapu si killingwala un lammangili kan cha ummoy lantamcheg.
JAS.2.26	Katchi bo chi pammati, lu achipun mapatachulan si bibiɏuʼn angwat ked lalattoy, isun chi long-eg un latoy lu lappun angosla.
JAS.3.1	Susulud, achiyu gamgaman un mantudtuchu si ugud Apudyus ti ammuyu un lachegchegson chi mangkukuis Apudyus kan cha pin-a mantudtuchu si ugudla, lu cha tudtuchuwancha. 
JAS.3.2	Losan taku achu mikachaw-asala. Ngim lu awed tagu un maattomala un achipun man-ugud si lawwing, ked laangsan ya maallechela long-egla.
JAS.3.3	Isun chi kabyayu, lu mapatingeɏan chi tupokla, tumuttuwa kan chitaku, makwa un ipooy taku kabyayu si pion taku un mangikaplan. 
JAS.3.4	Isun bo chi bapur, ulay lu chakeɏ ya michulun chi lapigsan bidbid, makwaʼn mipooy chi chalibyeɏ si piolaʼn mangikaplan gapu si byenbyen-it un tabla un awed si pon-edla. 
JAS.3.5	Katchi bo tupok taku, ulay lu byenbyen-it ked mamaspasweɏ. Ya isun chi byenbyen-it un peɏatik chi apuy, lu gungngot makwaʼn lasapola eɏwa-eɏwa un gilubyat. 
JAS.3.6	Ha tupok taku ked isun chi apuy ti siya mampeɏpuwan cha lawwik un ugud un umiklap ya mampeɏwing si kilatatagu taku. Ti si Satalas chi meɏpuwan cha lawwing un ibusgey chi tupok.
JAS.3.7	Losan un kalasin chi atap un ayam, cha sissiwit, cha mangkakkachap ya cha inggew si chelum ked makwaʼn paamuwon chi tagu ked alla cha lapaamu. 
JAS.3.8	Ngim lappun tagud makapaamu si tupokla. Ti achipun makaiyattom ya man-ugud si lawwing un isun chi kochot un umtoy.
JAS.3.9	Ha tupok useɏon takuʼn manchayaw kan Apu taku ya Ama takuʼn Apudyus ya siya bo useɏon takuʼn man-eɏaweg si asintatagu taku un kingwan Apudyus un kais-isula. 
JAS.3.10	Ossaan chi tupok, ngim manchayaw ya man-eɏaweg. Susulud, chakampun otyan un katchi! 
JAS.3.11	Ha miyaligela, awed kamman uud un manchisan lumoswad chi mampeɏkas ya manggigipɏok un chelum? 
JAS.3.12	Lappun! Ti achipun makwaʼn lumoswa chi mampeɏkas un chelum si uud un siya lumos-loswaan chi manggigipɏok un chelum. Isula bo un ha byeybyey ked chakampun un siya meɏpuwan chi mailum un chelum. Isulaʼn lappun geyabya un mamunga si mangga ya lappun grapes un mamunga si geyabya.
JAS.3.13	Awed kamman lalaing ya malag-awat kan chikayu? Lu awed, masapuɏn ipailala kilalaingla si bibiɏuʼn biyegla si mangwaala si bibiɏuʼn angwat un lapakumbyabya. 
JAS.3.14	Ngim lu amod chi aposyu ya lakukuttuman kayu, achiyu otyan ilastug un mangibyegan lalaing kayu ti lambyalilonyu tilutuli chi katuttuwaan. 
JAS.3.15	Ha katchiʼn laing ked chakampun un lampeɏpu kan Apudyus, ngim lampeɏpu si somsomok chi tagu, un lailubungan ya lampeɏpu kan Satalas. 
JAS.3.16	Ti lu awed apos ya kutum, ked lappun timpuyug ya awed losan un kalasin chi kilalawwing.
JAS.3.17	Lu awed kan chitaku kilalaing un lampeɏpu kan Apudyus, ked mampeɏkas taku, pion taku mallin-awa, sumayakaw taku, malagteun taku, malagkachegu taku ya pasig bibiɏu koon taku kan cha asintatagu taku ya achipun taku mampili si tagu ya achipun taku mamappain-on. 
JAS.3.18	Ked lu mapalin-awa taku cha uchum, isun chi lammuɏa taku si lumin-awaan, un siya ibungala kilalintog un bibiɏuʼn angwat.
JAS.4.1	Himma gapun chi mantitiliwanyu ya mansusubogenyu? Siya gapula cha lawwing un pipion chi long-egyu un pin-a umalimuchong un achipun chi long-egyu maattoman. 
JAS.4.2	Achu pionyuʼn maaɏa, ngim achipun kayu makaaɏa ked siya pumatoyanyu. Alla cha pionyuʼn aguman ngim achipun kayu makaaɏa ked siya chi mantitiliwanyu ya mansusubogenyu. Achipun kayu makaaɏa kan cha pionyu ti achipun kayu manchawat kan Apudyus. 
JAS.4.3	Ked lu manchawat kayu, achipun Apudyus idchon ti lawwik chi panggopyuʼn manchawat, ti mangganggalasan abus chi long-egyu.
JAS.4.4	Chikayuʼn achipun mantegochen, issu-issuyu kachechegchegas ti achipunyu ibibiin chi pammatiyu kan Apudyus. Sigulachuʼn ammuyu un, lu potpotgonyu cha lawwik un ganggalason chi allaʼn lubung, kabusuɏ chikayu kan Apudyus! Lu somsomkonyuʼn mitimbuɏuy kayu si lailubungan un kopya, mambyalilonyu long-egyu kabusuɏn Apudyus. 
JAS.4.5	Achiyu ibyegan lappun simbin chi liigili un ugud Apudyus un kalala,
JAS.4.5	“Mangimon si Apudyus lu awed kapilleɏos chi Ispiritun Apudyus
JAS.4.5	un illiggala kan chitaku.”
JAS.4.6	Ngim amod chi kachegun Apudyus kan chitaku. Ti kalan chi liigili un ugud Apudyus,
JAS.4.6	“Sangaon Apudyus cha lasayaw, ngim
JAS.4.6	kacheguwala cha lapakumbyabya.”
JAS.4.7	Ked masapuɏʼn idchonyu biyegyu kan Apudyus. Iskedyuʼn tupapaon si Satalas ked kakmala telan chikayu. 
JAS.4.8	Umachali kayu kan Apudyus, ot umachali bo kan chikayu. Chikayuʼn malagbyasuɏ, mambyabyawi kayu kan cha byasuɏyu ya peɏkasonyu cha somsomokyu. Ya chikayuʼn manchuwa-chuwa, man-ossaalonyu somsomokyu kan Apudyus. 
JAS.4.9	Mallangchu kayu, chumauy kayu ya man-ibin kayu gapu si byasuɏyu. Iyageyyuʼn mayokyokyok ya ilugiyuʼn man-ibin. Achi kayu mangganggalas ngim chumauy kayu. 
JAS.4.10	Ipakumbyabyayu long-egyu si sangwalan Apudyus ked pachayawala bo chikayu.
JAS.4.11	Susulud, achi kayu man-asilikud. Lu silu mallikud willu mamabyasuɏ si suludla, ked lilikudla ya pilabyasuɏla bo lintog Apudyus un kalala ayatonyu cha uchum. Ngim lu pabyasuɏonyu chi lintog Apudyus, chakampun si tumuttuwa kayu si lintog ngim lambyalin kayu osaʼn mampabyasuɏ. 
JAS.4.12	Si Apudyus abus chi langwa si lintog ya siya abus chi alla kalintogela un mamabyasuɏ. Siya abus chi alla kilabyelinla un malagu ya manyam-an kan chitaku. Ked lappun pulus kalintogen taku un mamabyasuɏ kan cha asintatagu taku.
JAS.4.13	Chongɏonyu, chikayuʼn mangibyegbyega un, “Katla koonmi: Si salaʼn eɏgew willu bigat ingkami si osaʼn ili ked inggew kami udchi si masintawon ked mallaku kami ta machog-an chi pilakmi.” 
JAS.4.14	Ha ammuyu kamman chi makwa lu bigat? Lai! Ti allaʼn biyeg taku ked isun chi asuk un lumoswa si sin-akitan ked maumas.
JAS.4.15	Katla otyan chi ibyegayu, “Lu ipalubus Apudyus, matatagu kami ked koonmi cha katla willu katchi.” 
JAS.4.16	Ngim mamaspasweɏ kayu kan lasayaw kayu. Losan un silasayaw ked lawwing. 
JAS.4.17	Ked ha tagu un ammula ustu un makwa ya achipunla koon, makabyasuɏ.
JAS.5.1	Chongɏonyu, chikayuʼn byabyaklang! Man-ibin kayu ya mallangchu kayu gapu si ligat un makwa kan chikayu. 
JAS.5.2	Laumas cha bilaklangyu ya amilon cha ataki cha silupyu. 
JAS.5.3	Letiyan cha buɏawanyu ya pilakyu. Ked ha laticha siya mampaloklok un chakampun si ustu languseɏanyu si kilabyaklangyu. Ked yam-alon Apudyus cha long-egyu un isun chi apuy ti lan-umung kayu si kilabyaklang si salaʼn alungus chi eɏgew. 
JAS.5.4	Achipunyu illidchon cha tangchen cha pilanguyu ya cha lan-aliyonyu si cha payawyu. Man-ibiibincha kan chikayu ked ha lilicha chingngeɏn Apudyus un Mallakabyelin. 
JAS.5.5	Chikayu, lalam-ay chi biyegyu utla pita ya gilanggalasyu si byaɏanglaʼn pin-ayu koon. Isuyu byaka un pilalungpuyu cha long-egyu sakbyey un mapeti kayu ti pinpillokyu chi long-egyu sakbyey un chusaon Apudyus chikayu. 
JAS.5.6	Kilodchonganyu ya pilatoyyu cha gigillok un lappun kabyasbyasuɏala.
JAS.5.7	Ked chikayuʼn susuludku, masapuɏʼn alusanyu inggala si mangulilan Jesu Kristu. Ilanyu ked cha kauuma un alusancha uwayon chi uchen si man-oskancha si pitacha ya alusancha uwayon chi mamungaan cha immuɏacha asicha ot apiton chi lapotog un bungan chi immuɏacha. 
JAS.5.8	Chikayu masapuɏ bon alusanyu. Pakoscheɏonyu somsomokyu ti chanchali mangulilan Apu Jesu Kristu. 
JAS.5.9	Susulud, achi kayu man-asiinguk ta achipun Apudyus chikayu kodchongan. Masapuɏʼn ammuwonyu un chanchali timpu un gumatngala ya manguisala si tagu.
JAS.5.10	Susulud, somsomkonyu cha propetan Apudyus un ummoy langibyegbyega si ugud Apudyus. Chicha mansampaɏanyu si kilaalus un mangiyattom si losan un ligat. 
JAS.5.11	Ha kilatuttuwaala, pian cha tagu un mangiyalus un mangiyattom si cha ligat. Chingngeɏyu kilaalus Job un ilan-alusala ligat ya ammuyu in-ilon Apudyus un langwa kan siya un kapipian si alungusla.
JAS.5.12	Ngim ha kapopotgen si losan, susulud, achi kayu mansapata un useɏonyu ngachen Apudyus ud langit willu cha inggew utla pita. Ngim kalanyu “O” lu tuttuwa, willu “Lai” lu chakampun, ta achipun Apudyus chikayu kodchongan.
JAS.5.13	Lu awed mapaligatan kan chikayu? Masapuɏʼn malluwalu kan Apudyus. Lu awed lagalas kan chikayu, masapuɏʼn mangkanta si palagchaychayaw kan Apudyus. 
JAS.5.14	Ked lu awed masakit kan chikayu, masapuɏʼn ipaayegla cha pallakayon chi simbyaan ta iluwaluwancha siya ya apɏusancha siya si ngachen Apu Jesu Kristu. 
JAS.5.15	Ked gapu si luwalucha un mamaticha kan Apudyus, makaan chi sakitla ti kaalon Apudyus ya pakawalola bo cha byasuɏla. 
JAS.5.16	Ked man-asibyega kayu kan cha byasuɏyu ya man-asiluwalu kayu ta maagasan kayu. Ti ha luwalun chi lalintog un tagu ked amod kilabyelinla ya bibiɏu makwaala.
JAS.5.17	Isun propeta Elijah. Siya ked tagu un isu taku. Inggettokla un lalluwalu ta achipun otyan umuchen ot achipun ummuchen si tiɏuʼn tawon ya godwa. 
JAS.5.18	Ingkasinla bo lalluwalu ta umuchen ot tuttuwan ummuchen ot tummubu kasin cha muɏa si pita.
JAS.5.19	Susuludku, lu awed osa kan chikayuʼn man-awichela chi katuttuwaan ya awed bo mangiyulin kan siya, ked lansagung kan Apudyus, 
JAS.5.20	masapuɏʼn ammuwonyu un lu silu mangiyulin si osaʼn malagbyasuɏ kan Apudyus, ked siya lalagu si malagbyasuɏ si matoyala un mangisila kan siya kan Apudyus ing-inggala ya mapakawan chi amod un byasuɏla.
1PE.1.1	Sakon si Peter un osaʼn apostoles Jesu Kristu. Allaya suɏatku kan chikayuʼn lachutukan un tagun Apudyus un liwaɏas kan cha ili-ili ud Pontus, Galatia, Cappadocia, Asia ya Bithynia. 
1PE.1.2	Si chamu sigud un chiluchuttukan chikayu kan Ama un Apudyus un mibyeseɏ si sigud un simsimmokla. Ked piolaʼn mambyalin kayu laapudyusan un alakla mipagapu si Ispiritula ta tuttuwaonyu si Jesu Kristu ya lachuɏsan kayu gapu si libukbukan chi chaɏala.
1PE.1.2	Sapay otyan ta kacheguwala ya mallin-awaon Apudyus cha somsomokyu losan.
1PE.1.3	Machaychayaw si Apudyus un Aman Apu takuʼn Jesu Kristu! Gapu si amod un kachegula, illidchola kan chitaku baruʼn biyeg mipagapu si ummuliyan Jesu Kristu lataguwan. Ked ha lamlama taku illidchon chi allaʼn baruʼn biyeg. 
1PE.1.4	Lamlamaon taku un tawichon taku cha kilabyaklang un lichuchulin ud langit un lappun miyisuwala, achipun mayam-an, achipun lumawing kan achipun kumupas. 
1PE.1.5	Gapu si pammati, ayyuwalan Apudyus chikayu si pallakabyelinla inggala chumtong chi malaguwala kan chitaku un lisagala un mipaila si alungus chi timpu.
1PE.1.6	Ked gumalas kayu, ulay lu masapuɏʼn chumauy kayu si sin-akitan gapu si achuʼn kalasin chi ligat un mapachasanyu. 
1PE.1.7	Ti cha achuʼn ligat un mapachasyu, hachi main-an chi katuttuwaan chi pammatiyu. Ulay chi byalituk mayam-an si apuy. Ked ha pammatiyu lapotpotog lu ha byalituk. Ked masapuɏʼn mapaloklokan chi pammatiyu, ta hachi main-an chi katuttuwaala. Ked gapu si tuttuwaʼn pammatiyu, michayaw kayu ya mipangatu kayu si mangulilan Jesu Kristu. 
1PE.1.8	Ked si Jesu Kristu, ulay lu achipunyu intullong, ngim ay-ayatonyu. Ulay si sala, mamati kayu kan siya ulay achipunyu intullong. Ked amod chi galasyu un lappun miyisuwala. 
1PE.1.9	Ti ha ibungan chi pammatiyu siya mataguwan chi kalichodwayu.
1PE.1.10	Ha allaʼn mataguwan siya simsimsimmok ya ilad-acheɏn cha propetan Apudyus un langipadtu si kachegu un idchon Apudyus kan chikayu. 
1PE.1.11	Ilim-imuscha lu silu ustuʼn timpu un makwaala ya in-ilon bo chi milasilala. Ti ha Ispiritun Kristu un inggew kan chicha, ilun-ulala impakaammu kan chicha mapaligatan Kristu asi ot chi michayawala. 
1PE.1.12	Impakaammun Apudyus kan cha propeta un chakampun un bumaɏuwancha cha pin-acha koon ngim bumaɏuwanyu. Libyega kan chikayu mipanggop kan cha alla. Impakaammun cha langibyegbyega si Bibiɏuʼn Chameg, un chicha inchaɏan chi Ispiritun Apudyus un libuun un lampeɏpuʼd langit. Cha allaʼn byaleg chi pionchaʼn maawatan ulay cha angheles.
1PE.1.13	Ked isagalayu somsomokyu un mangwa si pion Apudyus. Man-alled kayu ya popotpotanyu lamlama takuʼn binchisyun un maitod kan chikayu si mangulilan Jesu Kristu. 
1PE.1.14	Aalak chikayu kan Apudyus, ked masapuɏʼn tuttuwaonyu siya. Ked achiyu ipalubus chi long-egyu un iturayan cha lawwing un sigud un pipionyu si chaampunyu mangagammuwan si katuttuwaan. 
1PE.1.15	Ngim si sala, laapudyusan kayu otyan si losan un koonyu, un isun Apudyus un lappun byasuɏla un langayeg kan chikayu. 
1PE.1.16	Ti liigili si ugud Apudyus un, “Masapuɏʼn laapudyusan kayu otyan ti lappun byasuɏk.”
1PE.1.17	Lappun laksigon Apudyus. Kuisola tagu un miyulud si killingwala. Kalanyu, “Amami” lu malluwalu kayu kan Apudyus. Ked lu katlat, masapuɏʼn ibiinyu siya ya potgonyu siya si salaʼn matattaguwanyu utla pita. 
1PE.1.18	Ti ammuyu un lawayawayaan kayu si lappun simbilaʼn mambibiyeg un tilawidyu kan cha aappuyu. Ked ha lansakala kan chikayu, chakampun un pilak willu byalituk un makwaʼn mayam-an, 
1PE.1.19	ngim ha lansakala ked kapotgen un chaɏan Kristu un libukbuk si latoyala. Ked siya isun chi keɏlilu un lappun pulus lawwikla ya chipiktulaʼn maichatun kan Apudyus. 
1PE.1.20	Si chaampun chi lubung makwaan, chilutukan Apudyus si Kristu ta mansakala kan cha tagu, ngim achipun siya lipaila ti bumaɏuwanyu inggala si alungus chi eɏgew. 
1PE.1.21	Gapu kan siya lamati kayu, mantegod kayu kan Apudyus un langipauli lalagu kan siya ya langipachayaw kan siya. Taplu ha pammatiyu ya lamlamayu awed kan Apudyus.
1PE.1.22	Ked si sala, gapu si lamotgenyu si katuttuwaan lachuɏsan chi somsomokyu ta man-asiay-ayat kayu un mansusulud si pammati. Ked ha ibyegak, eɏ-eɏtonyu man-aayatyu si losan un somsomokyu, 
1PE.1.23	ti liyalak kayu kasin, ked ha baruʼn biyegyu ked chakampun un lampeɏpu si taguʼn mamattoy, ngim lampeɏpu si matattagu ya mallalayun un ugud Apudyus. 
1PE.1.24	Kalan chi liigiliʼn ugudla,
1PE.1.24	“Cha losan un tagu, isucha luut un mallasuʼn makyaw ked latoy,
1PE.1.24	ked ha kilabiɏucha, isun bod chi tabbyak chi luut.
1PE.1.24	Lu makyaw chi luut, mantabbya tabbyakla ked lappun.
1PE.1.25	Ngim ha ugud Apudyus ked mallalayun.”
1PE.1.25	Hachiʼn ugud Apudyus ked siya bibiɏuʼn chameg un libyegbyega kan chikayu.
1PE.2.1	Ked gapu si liyalakanyu kasin kan Apudyus, masapuɏʼn man-awichenyu cha losan un lawwing, mantuntulli ya kamad bibiɏu kan cha uchum, ilaapos ya mangkiyakiyap kan cha asintataguyu. 
1PE.2.2	Isuyu kàiyalak un piolaʼn sumusususu, kamatchi otyan chi mallalayedyu un mangad-acheɏ si ugud Apudyus ta kumoscheɏ pammatiyu ya matatagu kayu ing-inggala. 
1PE.2.3	Ti lagamputyu lapachasan chi kilabiɏu ya kachegun Apudyus.
1PE.2.4	Ked umachali kayu kan Apu. Siya miyalig un matattaguʼn byetu un inwalin cha tagu, ngim siya chilutukan Apudyus ya kapotogen kan siya. 
1PE.2.5	Ked umachali kayu un isun chi matattaguʼn byetu un mauseɏ si mampauchen si laispirituan un byeɏoy. Mansimbi kayuʼn laapudyusan un pachi un mangichatun si laispirituwan un chatun,
1PE.2.6	Ti kalan chi liigili un ugud Apudyus,
1PE.2.6	“Awed chi pililiyak un kapotogen un byetu un iggak ud Zion un mampon-ed.
1PE.2.6	Ked lu silu mamati kan siya, achipun pulus mibibiin.”
1PE.2.7	Kan chikayuʼn mamati, lapotog chi hachiʼn byetu. Ngim cha hachiʼn achipun mamati, kalala,
1PE.2.7	“Ha byetu un inwalin cha pin-a lampaud si byeɏoy un
1PE.2.7	kalanchaʼn lappun simbila,
1PE.2.7	siya lambyalin un kapotgen un mampon-ed.”
1PE.2.8	Ked ha osa boʼn liigili, kalala,
1PE.2.8	“Liya byetuʼn misabyangtuwan cha tagu,
1PE.2.8	ya siya bo milus-ubyencha.”
1PE.2.8	Misabyangtucha ti achipuncha tumuttuwa si ugud Apudyus, un siya likodchong un kooncha.
1PE.2.9	Ngim chikayu pililiyan Apudyus un tagula ya papachiʼn chi Ari un mansimbi kan siya. Ya chikayu laapudyusan un tagula, mismuʼn tagun Apudyus, ti chikayu mangibyegbyega si lakaskaschaaw un killingwala.
1PE.2.10	“Si sin-eɏgew, chakampun un taguʼn Apudyus chikayu, ngim si sala lantagun Apudyus chikayu. Si sin-eɏgew, achipunyu ammu kachegun Apudyus, ngim si sala kilacheguwan chikayu.”
1PE.2.11	Susulud un ay-ayatok, isu taku mangili si allaʼn lubung. Chawatok kan chikayu un achi kayu paituray kan cha lawwing un sigud un pipion chi long-eg, un siya sumupling si kalichodwayu. 
1PE.2.12	Ya ammanyu leman cha koonyu kan cha Gentil. Ulay lu awed ipabyasuɏcha si lawwing kan chikayu, lu mimìilaʼn bibiɏu cha pin-ayu koon ked chaychayawoncha si Apudyus si eɏgew un umaliyala.
1PE.2.13	Gapu kan Apu Jesu Kristu, masapuɏʼn tumungpeɏ taku kan cha losan un turay. Ya masapuɏʼn tumungpeɏ taku si Emperador un kangatuwan un manturay, 
1PE.2.14	ya ulay cha gubillachuɏ un imbuunla un malusa kan cha mangwa si lawwing ya mangichayaw kan cha mangwa si bibiɏu. 
1PE.2.15	Ti ha pion Apudyus siyad koonyu cha bibiɏu ta mapagilok cha man-ugu-ugud si tilutuli ya lappun simbila. 
1PE.2.16	Matagu kayu un isun cha taguʼn lawayawayaan, ngim achiyu useɏon chi wayawayayu un pangtàun si lawwik. Ngim matagu kayu un isun chi musassun Apudyus. 
1PE.2.17	Masapuɏʼn potgonyu cha losan un tagu, ya ay-ayatonyu cha susuludyuʼn mamati. Ya masapuɏ boʼn umogyat kayu kan Apudyus, ya potgonyu emperador.
1PE.2.18	Chikayuʼn musassu, masapuɏʼn tuttuwaonyu cha sinmusassu kan chikayu ya potgonyu chicha, chakampun un abus cha bibiɏu ya laalus, ngim ulay bod cha lauyung. 
1PE.2.19	Ti bibiɏuwon Apudyus chi taguʼn mangiyalus si mapaligatala ulay chakampun un lobbonglaʼn mapaligatan, un ha mangiyalusala gapu si malosomkala kan Apudyus. 
1PE.2.20	Ti lappun tagu si machayaw gapu si langalusala si lapaligatala lu siya tuttuwaʼn langwa si lawwing. Ngim lu bibiɏu koonyu ya paligatan chikayu ked maattomanyu, mas-om si Apudyus. 
1PE.2.21	Ti hachi langayagen Apudyus kan chikayu, gapu ta lapaligatan si Kristu gapu kan chikayu ked tilelala mantuɏachenyu ta suɏutonyu biyeg Kristu.
1PE.2.22	Ti siya, achipun pulus lambyasuɏ ya
1PE.2.22	lappun ilug-uggudla si tuntulli.
1PE.2.23	Si langam-amsiwancha kan siya, achipun summongsongbyat si lawwing. Si lapampaligatala, achipun lan-og-ogyat, ngim lantegod kan Apudyus un lalintog un manguis. 
1PE.2.24	Bilukud Kristu cha losan un byasuɏ taku si latoyala si krus ta awed in-ilon takuʼn mawayawayaan si pallakabyelin chi byasuɏ ya matagu taku un mangwa si ustu. Gapu si sugatla, lapalin-awa kayu. 
1PE.2.25	Ti si chamchamu, isu taku lachungaw un keɏlilu. Ngim si sala, inyulin chitaku kan Jesu Kristu un pastuɏ taku ya mangay-ayyuwan si kalichodwa taku.
1PE.3.1	Chikayuʼn laasaw-an un byebyai, masapuɏʼn ipabyabyayu long-egyu si asawayu ta lu awatlaʼn awed cha uchum kan chikayu un chaampun mamati si ugud Apudyus, mamaticha lu itullongcha bibiɏuʼn ugaliyu. Ked achipun masapuɏ un man-ugudcha, 
1PE.3.2	ti itutullongcha kilabiɏun cha ugaliyu ya mampopotogyu kan Apudyus. 
1PE.3.3	Ya achiyu igga amod un ang-anggayu un isun chi man-apichenyu si buukyu un man-eɏtiyu, ya manguseɏanyu si byalituk willu bibiɏuʼn silup. 
1PE.3.4	Ngim ha lachaɏom un kilabyeɏasang ked bibiɏuʼn somsomok, kilaalus ya mallin-awan somsomok. Liya kilabyeɏasang un ibilang Apudyus un kapotogen si sangwalanla. 
1PE.3.5	Katla killingwan cha lamati un byebbyebyai si awi un lantegodcha kan Apudyus ya impabyabyacha long-egcha si asawacha. 
1PE.3.6	Isun Sarah, un tiluttuwala si Abraham un asawala, ya ilawagela siya un ap-apula. Ked chikayu si sala cha galak Sarah lu koonyu cha bibiɏu ya achi kayu umogyat.
1PE.3.7	Ked isula bo kan chikayuʼn langasawaʼn leɏaki. Masapuɏʼn maawatanyu ya ayyuwalanyu cha asawayu, ti lakapkapsutcha lu chikayu. Ya masapuɏʼn potgonyu chicha ta makatawidcha si mallalayun un biyeg un idchon Apudyus. Koonyu cha alla taplu lappun mataktakan chi luwaluyu.
1PE.3.8	Ha alungus chi ibyegak kan chikayu. Masapuɏʼn mantitimpuyugonyu somsomokyu ya liklayu. Man-asi-ayat kayu un isun chi mansusulud ya man-asikachegu kayu. Ya masapuɏʼn kacha osa lapakumbyabya si biɏunla. 
1PE.3.9	Lu awed mangwa si lawwing kan chikayu, achiyu subyalitan si lawwing. Lu awed man-ugud si lawwing, achiyu bo songbyatan si lawwing. Ngim ha koonyu iluwaluyu ta binchisyulan Apudyus chicha ti hachi langayagen Apudyus kan chikayu, taplu makatawid kayu si binchisyun. 
1PE.3.10	Ti kalan chi liigili un ugudla,
1PE.3.10	“Cha simpion un bibiɏu biyegla ya lagalas, masapuɏʼn
1PE.3.10	achipun man-ugu-ugud si lawwing ya achipun mantuntulli.
1PE.3.11	Ya masapuɏʼn man-awichela cha lawwing ked koola cha bibiɏu,
1PE.3.11	ya masapuɏʼn ipapatila sington chi makatimpuyug kan cha kadwala.
1PE.3.12	Ti pasig Apudyus itutullong cha lalintog ya
1PE.3.12	chochongɏola cha luwalucha.
1PE.3.12	Ngim man-angutala cha mangwa si lawwing.”
1PE.3.13	Ked silu mallawing kan chikayu lu ipapatiyu un mangwa si ustu? 
1PE.3.14	Ngim ulay lu mapaligatan kayu gapu si mangwaanyu si ustu, kapipian kayu. Achi kayu umogyat kan chicha ya achi kayu manchaleg, 
1PE.3.15	ngim siyad potgonyu si Kristu un Apu. Ya pasig kayu makasagala un malongbyat kan cha mangimus mipanggop si lamlama un awed kan chikayu.
1PE.3.16	Ngim masapuɏʼn mampeɏkas chi somsomokyu ta lu awed man-ugud si lawwing kan chikayu gapu si bibiɏuʼn ugaliyu kan Kristu, bumaincha si lawwing un ilugudcha. 
1PE.3.17	Ti un-ulloy chi mapaligatan taku si mangwaan taku si ustu, lu siya pion Apudyus, lu mapaligatan taku gapu si mangwaan taku si lawwing. 
1PE.3.18	Ti lamingpingsan latoy si Kristu gapu si byasuɏn cha losan ta mapakawan cha byasbyasuɏ taku. Latoy chi lalintog un tagu gapu kan chitakuʼn malagbyasuɏ taplu iyachalila chitaku kan Apudyus. Latoy chi long-egla ngim latattagu ispiritula. 
1PE.3.19+1PE.3.20	Ummoy chi ispiritula lambyegbyega kan cha libyabyaɏud un kalichodwan
1PE.3.21	Ked ha miyaligen chi chelum, isun chi bunyeg un mangipaila si mataguwan taku si sala. Chakampun un mauɏasan chi kaisaw si long-eg, ngim mangkariyan kan Apudyus gapu si mampeɏkas un somsomok. Siya malagu kan chikayu gapu si ummuliyan Jesu Kristu lataguwan, 
1PE.3.22	un ummoy ud langit. Ked awed si machuwalan Apudyus, ked iturayala cha losan un angheles ya losan un turay ya awed pallakabyelinla.
1PE.4.1	Gapu ta lapaligatan si Kristu si long-egla, lakasagala kayu otyan un malligat un isula. Ti lu mapaligatan chi long-eg, iyageylaʼn mangwa si byasuɏ.
1PE.4.2	Ked malipud si sala inggala si matoyanyu, masapuɏʼn paituray kayu si pion Apudyus, chakampun un ha sigud un pipion chi long-eg un lawwing. 
1PE.4.3	Masapuɏ un achipunyu koon cha pin-ayu killingwa si sin-eɏgew un pipion cha Gentil un koon. Isun chi makachegchegas, sigud un pipion chi long-eg, kabubuuk, mallukuluku, leɏabos un ganggalas, ya kabibiin un malayawan si silan-apudyus. 
1PE.4.4	Ngim si sala, mataegcha ti inyageyyuʼn pin-a makakopya kan chicha si leɏabos un lawwing un kokkooncha. Ked hachi man-uguchencha si lawwing kan chikayu. 
1PE.4.5	Ngim songbyatancha kan Apudyus un lakasagala un manguis kan cha latattagu ya cha latoy. 
1PE.4.6	Ked hachi mibyegbyeg-an chi bibiɏuʼn chameg ulay kan cha latoy, taplu makuischa un isun cha losan un tagu. Ngim libyegbyega kan chicha chi bibiɏuʼn chameg taplu makatagucha si laispirituan un isun Apudyus.
1PE.4.7	Allà akit chi alungus cha losan ked masapuɏʼn mansomsomok kayuʼn ustu ya tingngeɏonyu long-egyu ta lappun malaktak si malluwaluwanyu. 
1PE.4.8	Ked ha kapopotgen, masapuɏʼn man-asiayat kayu, ti ha ayat pulasala cha amod un byasbyasuɏ.
1PE.4.9	Ya mallaay kayu otyan un mammangili ya achi kayu uminguk. 
1PE.4.10	Usaɏon otyan chi kacha osa chi illidchon Apudyus un kabyeeɏala un mansimbi si bumaɏuwan cha bubuɏunla, isun chi osaʼn bibiɏuʼn man-ayyuwan kan cha lakalakalasi un binchisyun un illidchon Apudyus. 
1PE.4.11	Ked ha laidchen si kabyeeɏan un mambyegbyega, masapuɏʼn ibyegbyegala ugud Apudyus. Ked ha laidchen bo si kabyeeɏan un mansimbi, masapuɏ un mansimbi si kiged chi kabyeeɏala un illidchon Apudyus. Kamatchi makwa, ta cha losan un makwa, maichaychayaw si Apudyus gapu kan Jesu Kristu. Siya machaychayaw ya mallakabyelin un manturay si ing-inggala. Amen.
1PE.4.12	Bubuɏun un ay-ayatok, achi kayu maschaaw si amod un mapaligatanyu, un isun chi awed achipun maawatan un makmakwa kan chikayu. 
1PE.4.13	Ngim ha koonyu otyan, ganggalasonyu makaligatanyu si ligat Kristu, ta makaganggalas kayu ya mipaila michayawala. 
1PE.4.14	Pian kayu lu mibibiin kayu gapu si pammatiyu kan Kristu, ti inggew kan chikayu chi machayaw un Ispiritun Apudyus. 
1PE.4.15	Ngim otyan ta lappun mapaligatan kan chikayu gapu si pummatoyanyu, man-aakaw kayu, mangmangwaanyu si lawwing ya bumibbiyanganyu si lappun ilay-ayanyu. 
1PE.4.16	Ngim lu mapaligatan kayu gapu kan Kristu, achipun kayu otyan mabiin ngim chayawonyu si Apudyus ti libilang kayu un tagula.
1PE.4.17	Gumatong chi timpuʼn manguisan Apudyus kan cha tagu, ked ulaola cha tagula. Ked lu chitaku ulaola kuison, simma makwa kan cha achipun tumuttuwa si bibiɏuʼn chameg un lampeɏpu kan Apudyus! 
1PE.4.18	Ti kalan chi liigili un ugud Apudyus,
1PE.4.18	“Lu laligat un matagu cha lalintog, simma mambyalagen cha
1PE.4.18	lappun Apudyusla ya cha malagbyasuɏ?”
1PE.4.19	Ked chikayuʼn mapampaligatan gapu si pion Apudyus, ipapatiyuʼn mangwa si bibiɏu ya ipuɏangyu long-egyu kan Apudyus un mantegochen, ya ituɏutuɏuyyu un mangwa si bibiɏu.
1PE.5.1	Allaya cha tudtuchuk kan chikayuʼn mangipangpangu kan cha mamati utlat. Kalobbongak un maludtuchu kan chikayu ti sakon boʼn suludyu, osaak un mangipangpangu ya tistigu si lapaligatan Kristu, ked siya mipatiyak si machayawala un mipaila. 
1PE.5.2	Masapuɏʼn ayyuwalanyu cha mamati un lipiyeɏ kan chikayu un isun chi keɏlilun Apudyus. Koonyu biyangyu, chakampun otyan un mapatut kayu ngim gapu si ayatyu. Chakampun otyan un gapu si agum chi pilak, ngim gapu ta pionyuʼn mansimbi kan Apudyus. 
1PE.5.3	Achiyu ipatut chi pionyu si tagu un lipiyeɏ kan chikayu, ngim chikayu otyan chi mantuɏachencha. 
1PE.5.4	Ked lu mampaila si Jesu Kristu un Ap-apun chi Pastuɏ, awatonyu machaychayaw un koronaʼn mallalayun.
1PE.5.5	Katchi bo kan chikayuʼn bumaru, masapuɏʼn mampaituray kayu kan cha pallakayon. Ya chikayu losan, masapuɏʼn lapakumbyabya kayu si kacha osa, ti kalan chi liigili un ugud Apudyus,
1PE.5.5	“Lawingon Apudyus cha lasayaw,
1PE.5.5	ngim kacheguwala cha lapakumbyabya.”
1PE.5.6	Ked mampakumbyabya kayu kan Apudyus un mallakabyelin ta siya mangipangatu kan chikayu lu chumtong chi timpula. 
1PE.5.7	Ipiyeɏyu cha losan un suklutyu kan Apudyus ti siya mangay-ayyuwan kan chikayu.
1PE.5.8	Mansasaggala kayu otyan ya man-alled kayu. Malliklikwos si Satalas un kabusuɏyu, un isun chi lakupeɏn layun un mansingisingit si kalola. 
1PE.5.9	Ked pakoscheɏonyu pammatiyu ta tubngaɏonyu siya. Ti ammuyu cha susuludyuʼn mamati un inggew si intilun chi lubung, man-iisun malligligatcha un isun bod chi ligligatyu. 
1PE.5.10	Ngim lu lagamput chi sin-akitan un malligatanyu, si Apudyus un meɏpuwan cha losan un kachegu, siya langayeg kan chikayu un mipati si mallalayun un machayawala gapu si litimpuyugenyu kan Kristu. Pakoscheɏonyu pammatiyu, pabiɏuwonyu somsomokyu ya pumingot kayu. 
1PE.5.11	Siya mallakabyelin un manturay si ing-inggala. Amen!
1PE.5.12	Insuɏatku alla gapu si tuɏung Silvanus un imbilangkuʼn mantegochen un sulud. Laluɏatak kan chikayu ta segagok chikayu ya paloklokak alla un tuttuwa kachegun Apudyus. Ked itakcheɏyu cha hachi.
1PE.5.13	Pakumustaon chikayu kan cha mamati ud Babylon, un chilutukan Apudyus un isuyu. Pakumustaon chikayu bo kan Mark un ibilangkuʼn alakku. 
1PE.5.14	Man-asikumusta kayu un mangipaila un man-asiay-ayat kayuʼn mansusulud. Mallin-awa otyan chi somsomokyu losan un mamati kan Kristu.
2PE.1.1	Sakon si Simon Peter, osaʼn apostoles Jesu Kristu un mansimbi kan siya.
2PE.1.1	Allaya suɏatku kan chikayu losan un mamati, gapu si kilalintog Apudyus ya si Jesu Kristu un Malagu kan chitaku. Laatod kan chikayu pammatiyu un isun bod chi pammatimi. 
2PE.1.2	Sapay otyan ta umad-achu mapachasyu un kachegu ya lumin-awa somsomokyu gapu si mangammuwanyu kan Apudyus ya si Jesus un Apu taku.
2PE.1.3	Gapu si pallakabyelin Apudyus, illidchola kan chitaku cha losan un kasapuɏan taku ta suɏuton taku laapudyusan un kabibiyeg. Makwaʼn suɏuton taku ti ammu taku siya un langayeg kan chitaku gapu si mismuʼn kilachayawla ya kilabiɏula.
2PE.1.4	Ked ha langidchen Apudyus kan cha lapotog ya mangkabyaɏuʼn ingkarila kan chitaku, taplu malisiyan taku cha lawwing un pipion chi long-eg un mayam-alan ya makwaʼn mipati taku kan cha laapudyusan un kasasaed un awed kan siya.
2PE.1.5	Ked gapu si alla, iggayu kabyeeɏanyu ta chog-anyu kilabiɏun chi pammatiɏu si bibiɏuʼn ugali. Masapuɏʼn chog-anyu bibiɏuʼn ugali si maligammuwanyu si ustu. 
2PE.1.6	Achipun umalay cha hachi, masapuɏʼn tingngeɏon cha pion chi long-eg. Ked chog-an taku bo si kilaattom, ked achipun bod umalay chi kilaattom, masapuɏʼn chog-an taku bo si laapudyusan un ugali. 
2PE.1.7	Ya achipun bod umalay cha hachi, masapuɏʼn chog-anyu si ayat kan cha susulud takuʼn mamati. Ked chakampun un abus cha hachi, ti masapuɏʼn ipapati takuʼn mangipaila si laapudyusan un ayat taku ulay lu siluʼn tagu. 
2PE.1.8	Ti lu wechewed cha alla kan chitaku, kumoskoscheɏ ya umachu ibungan chi lamatiyan taku kan Apu Jesu Kristu.
2PE.1.9	Ngim lu silu lappun kan siya cha allaya, isun chi lakuɏap ya adchaliyan abus chi mitullongla ya laliwatalaʼn lachuɏsan cha lisisigud un byasuɏla.
2PE.1.10	Ked, susulud, ipapati taku un mangwa si pion Apudyus ta mapaloklokan chi langayagela kan chitaku. Ta lu koon taku cha hachi, achipun taku miɏus-ub si pammati taku. 
2PE.1.11	Ked magalasan si Apudyus un mangipeɏlok kan chitaku ta mipati taku si mallalayun un Mampangatan Apu takuʼn Jesu Kristu un Malagu kan chitaku.
2PE.1.12	Ked pasigku ipasomsomok cha alla kan chikayu, ulay ammuyu ya ulay limuɏa katuttuwaan kan chikayu. 
2PE.1.13	Ti ha somsomokku, lobbongkuʼn pasig ipasomsomok kan chikayu cha allaʼn byaleg si salaʼn katattaguk. 
2PE.1.14	Ti ammuk un allà akit chi matoyak ti hachi imbyegan Apu takuʼn Jesu Kristu kan sakon. 
2PE.1.15	Ked kook chi kabyeeɏak taplu pasigyu sosomkon cha alla ulay magamputak matoy.
2PE.1.16	Ti cha impakaammumi kan chikayu mipanggop si pallakabyelin Apu takuʼn Jesu Kristu ya mangulilala kasin, chakampun un langlangwa kami si is-istorya, ti mismuʼn illiilan cha atami lummangɏangan chi kila-Apudyusla. 
2PE.1.17	Ti illiinggew kami si hachiʼn langipachayawan Apudyus un Amala kan siya, ya langipain-ala si kila-Apudyusla. Ked chingngeɏmi bo gingan chi mallakabyelin un Apudyus un lampeɏpuʼd langit un kalala, “Allaya tagtagopok un Alakku ked siya masmas-omak.” 
2PE.1.18	Mismuʼn chingngeɏmi hachiʼn ginga un lampeɏpuʼd langit si illinggewanmi kan siya si bilig un kalanchaʼn laapudyusan.
2PE.1.19	Ked lapaloklokanmi un tuttuwa imbyegbyegan cha propeta si awi. Ked bibiɏu lu asikasuwonyu cha inggilicha, ti chicha isun chi silaw un malisilaw si gikbot inggala bumigbigat ked masilawan chi somsomokyu si lilang chi ambigaton. 
2PE.1.20	Somsomkonyu alla, ti patunged lapotog, un lappun tagu si makwaʼn mangilaweg si pion chi liigiliʼn ugud Apudyus un ibyega si uwalaʼn somsomok.
2PE.1.21	Ti lappun laipadtu un lampeɏpu si somsomok chi tagu, ngim inchaɏan chi Ispiritun Apudyus chicha si langibyegbyeg-ancha si ugud Apudyus.
2PE.2.1	Ked illinggew bo cha silan-propeta un lummoswa ud Israel. Ked kamatchi bo si sala, ti lummoswa cha uchum un aginsusuɏu kan chikayu un itudtuchucha mayam-alan ya chakampun si katuttuwaan. Ked achipuncha awaton si Jesu Kristu un man-Apucha ulay siya lansaka kan chitaku, ked hachi mipatiyancha si magalatong un machusaancha. 
2PE.2.2	Ngim ulay kamatchi, achu bo cha sumuɏut kan chicha un makakopya kan cha lawwing un pin-acha koon. Ked gapu kan chicha, mayam-an chi katuttuwaan. 
2PE.2.3	Ked gapu si kilaagumcha, sikapancha un mantudtuchu kan chikayu si is-istorya un killingkingwacha ta mangeancha si pilak. Ngim labyeyeg un lakasagala chi machusaancha ya achipun masuyop chi manyam-an kan chicha.
2PE.2.4	Ti achipun Apudyus kilacheguwan cha angheles un lakabyasuɏ, ngim imbyellula chichaʼd impiyeɏlu ta mabyabyaɏudcha si hachiʼn manggikbot
2PE.2.5	Ya achipunla bo kilacheguwan cha tagu si chamu un timpun Noah, ti lilitapla pita ot laaludcha losan. Ot abus si Noah un langibyegbyega si bibiɏu un kopya, chi tilagula ya cha pituʼn kabyeɏoyla. 
2PE.2.6	Ked isula bo killingwala si ili ud Sodom ya Gomorrah. Singgobla inggala chummabu ked lambyalilola chicha mansampaɏan si mambyalagen cha lappun Apudyuscha. 
2PE.2.7	Ngim sileɏaklibyela si Lot, un osaʼn lalintog un tagu un lalibulibuk chi somsomokla kan cha lawwing cha achipun tumuttuwa si lintog un tagu.
2PE.2.8	Si Lot, lakaumili kan chicha, ked biligat un malibulibuk chi somsomokla gapu kan cha lawwing un pin-acha koon un itutullongla ya chongchongɏola. 
2PE.2.9	Ked ammun Apudyus chi in-ilolaʼn maleɏaklib kan cha mamati un mapaligatan, ya ammula boʼn byentayan cha taguʼn achipun mamati inggala si umaliʼn eɏgew un manguisala ta machusacha, 
2PE.2.10	sinchumadlu chusan cha ummingsan maluɏut si pipion chi long-egcha ya cha mangam-amsiw kan cha turay Apudyus.
2PE.2.10	Lateɏodcha ya latangsitcha, achipuncha umogyat un mangkiyakiyap kan cha machaychayaw ud langit un awed chi pallakabyelincha. 
2PE.2.11	Ked cha angheles, ulay lakoskoscheɏ ya chakchakeɏ pallakabyelincha lu chicha, achipuncha ibyega kabyasuɏancha si sangwalan chi Apu. 
2PE.2.12	Ngim cha allaʼn aginsusuɏu, isucha kaog-ogyat ya atap un ayam un liyalakchaʼn machochokmaan ya mapatoy. Ya lappun pulus biincha, ya achipuncha maawatan siya. Ked ha mambyalagencha, mayam-ancha.
2PE.2.13	Gapu ta pilaligatancha cha uchum un tagu, mapaligatancha bo. Ti chicha, ganggalasonchaʼn mangwa si losa-losan un kabibiin un pipion chi long-egcha, ulay lu eɏgew. Siyad kooncha cha kabibiin lu umoycha makakan kan chikayu un miyaligcha si mansa un mampakaisaw si silup, ked ituɏutuɏuycha ganggalason cha mallablabos un laglagsak. 
2PE.2.14	Ked lu itullongcha cha byebyai, pionchaʼn chegchegasan chicha, achipuncha iyagey un mangwa si byasuɏ. Ya lalaingcha boʼn mangawis kan cha lakapsut chi pammaticha un makabyasuɏ. Ya ummingsa kilaagum si somsomokcha. Ked chuchussaon Apudyus chicha! 
2PE.2.15	Tilelancha ustuʼn chaɏan ot lalungachungawcha. Tiluɏedcha killingwan Balaam un alak Beor si awi, un lambyasuɏ gapu si kilaagumla si pilak.
2PE.2.16	Ngim ilomɏan chi changki si killingwalan byasuɏ, gumminga un isun chi tagu, ot inyageyla un pin-a mangwa si kilauyungla.
2PE.2.17	Miyalig cha aginsusuɏu si laksit un uud, ya isucha bo mibyalibyali un libuu. Insasaggalan Apudyus chi inggewancha un manggikbot. 
2PE.2.18	Mamaspasweɏchaʼn mantobyeg chi gingacha ngim tilitingang ya lappun simbin chi ibyegbyegacha. Ked useɏoncha cha lawwing un pipion chi long-egcha un mansulisug kan cha tagu un malluglugi malelan si lawwing un biyeg. 
2PE.2.19	Ingkaricha kan chicha chi wayawaya. Ngim ha katuttuwaala, chicha bo ked musassun cha lawwing un pipion chi long-eg. Ti lu silu makaabyak si tagu, iturayan chi hachi un langabyak kan siya. 
2PE.2.20	Maseɏaklibyen cha tagu si kilalawwing chi lubung gapu si mangammuwancha kan Jesu Kristu un Apu ya Malagu kan chitaku. Ngim lu uliloncha bo kasin cha sigud un killingwacha, sin-umamod chi kilalawwing chi kasasaedcha lu ha chamchamu. 
2PE.2.21	Un-ulloy chi achipuncha laammuwan chi chaɏan un kilalintog lu laammuwancha ked lan-awichencha bo cha laapudyusan un bilin un laatod kan chicha. 
2PE.2.22	Lipaila chi lakwa kan chicha un tuttuwa chi mibyegbyega un kalanchaʼn, “Ha asu, kasinla kalon chi inyud-udla, ya ha laomos un byeɏok, kasin mambyangbyang si pitok.”
2PE.3.1	Bubuɏunku un ay-ayatok, allaya mikadwaʼn suɏatku kan chikayu. Ha panggopkuʼn langisuɏat si chuwaʼn suɏat, ta ipasomsomokku otyan kan chikayu ta pakoskoscheɏonyu bibiɏu ya mampeɏkas un somsomokyu. 
2PE.3.2	Sosomkonyu otyan cha intudtuchun cha propetan Apudyus si awi ya cha bilin Apu Jesu Kristu un Malagu un impakaammun cha apostoles kan chikayu.
2PE.3.3	Umula si losan, masapuɏʼn maawatanyu un lu chanchaliʼn gumatong chi alungus chi eɏgew, lumoswa cha tagu un siyad suɏutoncha lawwing un pipion chi long-egcha. Ked yokyokyokoncha chikayu 
2PE.3.4	un kalancha, “Alla, amin! Chakampun kamman un ingkarilaʼn mangulin? Ked udman chi awechela? Latoy lawa cha aammami, ngim lappun loob-obsan cha losan lalipud si lakwaan chi lubung!” 
2PE.3.5	Gagaɏaoncha achipun bigbigon chi katuttuwaan, un si chamchamu lan-ugud gey si Apudyus ot lakwa langit ya allaʼn pita. Lakwa allaʼn pita malipud si chelum ya chelum bo lalagula kan cha losan un latagu. 
2PE.3.6	Ya chelum bo lanlitapla un lanyam-an losan si allaʼn pita si lalusaala kan cha tagu. 
2PE.3.7	Ngim gapu si ugud Apudyus un illuusla insasaggala langit ya pita un kasin mayam-an. Ked apuy chi useɏola un manyam-an si manguisala ya malusaala kan cha taguʼn achipun mamati kan siya.
2PE.3.8	Bubuɏunku un ay-ayatok, achiyu otyan maliwatan chi allaʼn ossaan un byaleg! Si sangwalan Apudyus, man-isuwola ossaan un eɏgew si sillibun tawon! Ya ha sillibun tawon, isun chi ossaan un eɏgew kan Apudyus.
2PE.3.9	Ked chakampun un meɏolot si Apudyus un mangwa si ingkarila un siya malomsomkan cha uchum. Ngim alu-alusala chikayu gapu ta issalaʼn awed mibyellu ulay ossaan, ti piolaʼn mambyabyawi otyan cha losan un tagu kan cha byasbyasuɏcha.
2PE.3.10	Ngim ha eɏgew un mangulilan Apu Jesu Kristu achipun maammuwan, ti isun chi umaliyan chi man-aakaw. Ked si mangulilala, maumas chi langit un michisan chi amod un atingeɏ, ked melas cha losan si apuy, ha ilit, seɏeg ya cha bituwon ked ulay cha losan un inggew si pita maumas cha.
2PE.3.11	Ked gapu ta katla mayam-alan cha losan, simma mambyalilan taku lù? Masapuɏʼn ichatunyu long-egyu kan Apudyus ya laapudyusan chi mambibiyegyu. 
2PE.3.12	Si man-uuwayan taku si gumatngan chi eɏgew Apudyus, koon taku losan un kabyeeɏan taku ti achipun mabyeyeg ked gumatong. Si hachiʼn eɏgew, siya masgobyen ya mayam-alan cha inggew ud langit, ked melas si apuy cha losan. 
2PE.3.13	Ngim chitaku, lamlamaon taku ingkarin Apudyus un baruʼn langit ya baruʼn pita un inggewan cha lalintog.
2PE.3.14	Ked bubuɏunku un ay-ayatok, si manguuwayanyu si hachiʼn eɏgew, ipapatiyu kabyeeɏanyu ta mampeɏkas kayu un lappun machillawanyu ya mallin-awa somsomokyu si sangwalala. 
2PE.3.15	Laalus si Apudyus ked ibilangyu kilaaluslaʼn wayayu un illidchola taplu matatagu kayu. Siya bo insuɏat sulud takuʼn Paul kan chikayu gapu si laingla un illidchon Apudyus kan siya. 
2PE.3.16	Si losan un suɏatla mipanggop si alla, katla pin-ala ipasomsomok. Awed cha uchum un insuɏatla un mansukun un maawatan, ked ob-obsoncha chi ustuʼn piolaʼn uguchon ti lappun ammucha ya lakapsut chi pammatichaʼn tagu un isun cha pin-an cha uchum koon si liigilin ugud Apudyus. Ked siyad kooncha machusaancha si ing-inggala.
2PE.3.17	Ked chikayuʼn bubuɏunkuʼn ay-ayatok, ilaaggammuyu alla. Ked an-allechenyu ta achi kayu maallilaw si boko-bokon un tudtuchun cha taguʼn achipun tumungpeɏ si lintog ked makaan kayu si bibiɏuʼn kasasaedyu kan Apudyus. 
2PE.3.18	Ngim chumakeɏ kayu si kachegu ya pallakaammu kan Jesu Kristu un Apu taku ya Malagu kan chitaku. Ipangatu ya ichaychayaw taku si Kristu, si sala ya si ing-inggala! Amen.
1JN.1.1+1JN.1.2	Ha allaʼn suɏatmi kan chikayu, awed chi ibyegami mipanggop si hachiʼn kalanchaʼn Ugud un siya mampeɏpuwan chi biyeg un mallalayun. Sigud un illiinggew kan Apudyus un Ama si chamchamuʼn chaampun chi lubung makwaan, ngim lambyalin tagu ot illinggew si allaʼn pita, ked intullongmi siyaʼn ustu. Chingngeɏmi bo ugudla ya ilappachenmi bo long-egla. 
1JN.1.3	Ked cha hachiʼn intullongmi ya chingngeɏmi, ipakaammumi kan chikayu ta mitipug kayu kan chikami ya makatimpuyug kami kan Apudyus un Ama taku ya si Jesu Kristu un Alakla. 
1JN.1.4	Ked ha mangisuɏatanmi kan cha alla, taplu miyustu-ustu galas taku.
1JN.1.5	Allaya chingngeɏmi si hachiʼn Alak Apudyus ked ipakaammumi kan chikayu: Si Apudyus chi silaw, ti lappun pulus pangot kan siya. 
1JN.1.6	Ked lu ibyega taku un lakatimpuyug taku kan siya ngim iinggew taku si manggikbot, mantuntulli taku, ti achipun mitimbuɏuy chi katatagu taku si katuttuwaan. 
1JN.1.7	Ngim lu iinggew taku si padcha un isun Apudyus, bibiɏu makatimpuyugen taku kan cha susulud takuʼn mamati ked machuɏsan taku kan cha losan un byasuɏ taku mipagapu si chaɏan Jesus un Alakla.
1JN.1.8	Lu kalan taku un lappun byasuɏ taku, tuntulliyan taku long-eg taku ked makaan chi katuttuwaan kan chitaku. 
1JN.1.9	Ngim lu ipudlu taku cha byasuɏ taku kan Apudyus, pakawalola ya peɏkasola chitaku kan cha losan un kilalawwing. Ti si Apudyus ked mantegochen ya ustu-ustu pin-ala koon. 
1JN.1.10	Ngim lu kalan taku un achipun taku lambyasuɏ, mambyalilon taku si Apudyus matuli, ked achipun limuɏa cha ugudla si somsomok taku.
1JN.2.1	Ha panggopkuʼn maluɏat kan chikayuʼn imbilangkuʼn aalakku, ta achi kayu makabyasuɏ. Ngim lu awed makabyasuɏ, awed si Jesu Kristu un lappun byasuɏla un siya malakcheɏ kan chitaku kan Apudyus un Ama. 
1JN.2.2	Si Kristu langikaɏu si chusan cha byasbyasuɏ taku taplu mapakawan taku, ked chakampun un abus cha byasuɏ taku ngim cha byasuɏn cha losan un tagu.
1JN.2.3	Lu tuttuwaon taku cha bilin Apudyus, sigulachuʼn ammu taku si Apudyus. 
1JN.2.4	Ked lu awed mangibyega un ammula si Apudyus ngim achipunla tuttuwaon cha bilinla, siya ked matuli ya achipun lummamut chi katuttuwaan kan siya. 
1JN.2.5+1JN.2.6	Ngim ha maluttuwa si ugud Apudyus, lappun mangkuɏangan chi ayatla kan siya. Ked lu awed mangibyega un litimpuyug kan Apudyus, masapuɏʼn tuɏachola ugalin Jesu Kristu. Ked lu kamatchi koon taku, hachi maligulachuwan taku un tuttuwan litimpuyug taku kan Apudyus.
1JN.2.7	Bubuɏunkuʼn ay-ayatok, ha allaʼn bilin un isuɏatku kan chikayu, chakampun un kàichatu, ngim chachaan un bilin un laatod kan chikayu si chamchamu, hachiʼn bilin un chingchingngeɏyu. 
1JN.2.8	Ngim kamad kàichatu allaʼn bilin ti lalàilaʼn ustu-ustuʼn latungpeɏ si killingwan Jesus ya ulay bo mambibiyegyu si sala. Ti allaʼn umaki-akit chi pangot ked lumilalilang chi ustu-ustuʼn silaw.
1JN.2.9	Lu awed mangibyegaʼn iinggew si padcha ngim lawingola suludlaʼn lamati, sissiyaʼn iinggew si pangot. 
1JN.2.10	Ngim ha mangay-ayat si suludlaʼn lamati iinggew si padcha, ked lappun kan siya gapun chi makabyasuɏan cha uchum.
1JN.2.11	Ngim ha mallawing si suludlaʼn mamati, pangot chi iinggewala ya malidtidchaɏalala, ked lappun ammula si ayala ti kiluɏap chi pangot.
1JN.2.12	Chikayuʼn imbilangkuʼn aalakku, maluɏatak kan chikayu, ti lapakawan cha byasuɏyu mipagapu kan Kristu. 
1JN.2.13	Chikayu boʼn aamma, maluɏatak kan chikayu ti ammuyu siya un sigud un illiinggew malipud si chamchamu. Ya chikayu boʼn babbaru, maluɏatak kan chikayu ti illogyu si Satalas.
1JN.2.14	Ikasinku ibyega gapun chi maluɏatak kan chikayu. Chikayuʼn imbilangkuʼn aalakku, laluɏatak kan chikayu ti ammuyu Ama taku. Chikayu boʼn aamma, laluɏatak kan chikayu ti ammuyu siya un sigud un illiinggew malipud si chamchamu. Chikayu boʼn babbaru, laluɏatak kan chikayu ti mangkoscheɏ kayu ya limuɏa ugud Apudyus si somsomokyu ya illogyu si Satalas.
1JN.2.15	Achiyu ayaton cha lailubungan un sumupling si pion Apudyus ya cha inggew si lubung. Ti lu ayatonyu cha allaʼn byaleg, lappun bò ayatyu kan Apudyus un Ama taku. 
1JN.2.16	Ti cha losan un lailubungan, un isun cha lawwing un ugali un sigud un pipion chi long-eg taku, cha allaʼn aguman cha itutullongcha, ya ipaspasweɏcha cha bilaklangcha ya kasasaedcha, ked chakampun un Apudyus un Ama taku lampeɏpuwancha ngim lampeɏpucha si allaʼn lubung. 
1JN.2.17	Ked ha allaʼn lubung ya cha losan un kilalawwing un aguman cha tagu, mangkiged. Ngim ha pin-a mangwa si pion Apudyus, awed kan siya biyeg un mallalayun.
1JN.2.18	Aalakku, chancheli alungus chi lubung! Ked chingngeɏyu un umali kalanchaʼn kabusuɏn Kristu. Ked si sala, lummoswa cha achuʼn kabusuɏn Kristu, ked hachi mangammuwan taku un chancheli umaliyala kasin. 
1JN.2.19	Cha hachiʼn kabusuɏla, litipugcha kan chitaku si sin-eɏgew, ngim chakampun un tuttuwan kadwa takuʼn mamati, siya gapun tilelancha chitaku. Lu kadwa taku chicha, intuɏutuɏuy cha otyan un iinggew kan chitaku. Ngim summilacha taplu mipaila un lappun kan chicha ustuʼn mankakadwaan taku.
1JN.2.20	Ngim chikayu, awed chi Ispiritun Apudyus kan chikayu un illidchon Kristu, ked ammuyu losan chi katuttuwaan. 
1JN.2.21	Ha panggopkuʼn laluɏat kan chikayu, chakampun un gapu ta achipunyu ammu katuttuwaan, ngim gapu ta ammuyu, ya ammuyu bo un lappun tuli un mampeɏpu si katuttuwaan.
1JN.2.22	Silu lù chi latuli? Ha mangibyegaʼn chakampun un Kristu si Jesus. Siya ked kabusuɏn Kristu, ked chakampun si abus chi Alak Apudyus chi achipunla bigbigon ngim ulay bo si Apudyus. 
1JN.2.23	Ti ha taguʼn achipun mamigbig si Alak Apudyus, achipunla bo bigbigon si Amalaʼn Apudyus. Ngim ha taguʼn mamigbig si Alak, bigbigola bo Ama.
1JN.2.24	Ked ibyegak kan chikayu, ipapatiyu chingngeɏyu malipud si chamchamu ta mimuɏa si somsomokyu. Lu ha chingchingngeɏyu malipud si chamchamu limuɏa si somsomokyu, pasig kayu iinggew si Alak ya si Ama. 
1JN.2.25	Ked allaya ingkarin Kristu kan chitaku, ha biyeg un mallalayun.
1JN.2.26	Isuɏatku cha alla kan chikayu mipanggop kan cha mangan-allilaw kan chikayu. 
1JN.2.27	Ngim kan chikayu, iinggew chi Ispiritun Apudyus un illidchon Kristu, ked achipun masapuɏʼn awed sabyali un mantudtuchu kan chikayu, ti siya mantudtuchu kan chikayu mipanggop kan cha losan. Ked cha losan un itudtuchula, pasig katuttuwaan ya lappun tuntulli. Ked ammanyu tuttuwaon cha hachi, ya iinggew kayu mitimpuyug kan Kristu.
1JN.2.28	Ked chikayuʼn imbilangkuʼn aalakku, iinggew kayu kan siya taplu lateɏod kayu ya achipun kayu mabiin kan siya lu mangulin si umaliʼn eɏgew. 
1JN.2.29	Tuttuwaʼn ammuyu un lalintog si Kristu.
1JN.3.1	Somsomkon taku amod un tagop Ama takuʼn Apudyus kan chitaku, ti imbilangla chitakuʼn aalakla ked tuttuwa hachi. Ngim cha achipun mamati, achipuncha bigbigon un chitaku aalak Apudyus, ti achipuncha bigbigon si Apudyus un Ama. 
1JN.3.2	Bubuɏunkuʼn ay-ayatok, aalak Apudyus chitaku si sala, ngim chaampun taku patunged maawatan chi mambyalilan taku si umaliʼn eɏgew. Ngim ammu takuʼn si mangulilan Kristu kasin, miyisu taku kan siya ti itullong takuʼn ustu-ustu kopyala. 
1JN.3.3	Ked cha losan un mallamlama un miyisucha kan Kristu, masapuɏʼn mampeɏkas chi biyegcha un isun Kristu.
1JN.3.4	Lu silu makabyasuɏ, siluplingla lintog Apudyus, ti ha byasuɏ sumupling si lintog. 
1JN.3.5	Ammuyu un ummali si Kristu utla pita taplu kaalola cha byasbyasuɏ taku ti siya lappun pulus byasuɏla. 
1JN.3.6	Ked lu silu iinggew kan Kristu, achipunla ituɏutuɏuy pin-a makabyasuɏ, ngim ha mangituɏutuɏuy makabyasuɏ, achipun lamati kan Kristu ya lappun pulus ammula mipanggop kan siya.
1JN.3.7	Chikayuʼn imbilangkuʼn aalakku, allechenyu taplu achi kayu maallilaw. Lalintog chi tagu un mangwa si ustu, un isun Kristu un lalintog. 
1JN.3.8	Ngim ha mangituɏutuɏuy makabyasuɏ, litimpuyug kan Satalas un siya diablo, ti ha diablo, sigud un lakabyasuɏ malipud si chamchamu. Ked hachi gapun chi ummaliyan chi Alak Apudyus utla pita, taplu yam-alola cha losan un pin-an chi diablo koon. 
1JN.3.9	Ked ha taguʼn lambyalin alak Apudyus, achipunla ituɏutuɏuy makabyasuɏ ti awed kan siya somsomok Apudyus. Ked gapu ta ilalak Apudyus siya, achipun makwa un ituɏutuɏuyla makabyasuɏ. 
1JN.3.10	Ha mangilasilan taku kan cha aalak Apudyus ya cha aalak chi diablo, kamatla: Ha taguʼn achipun mangwa si bibiɏu ya achipunla ay-ayaton chi susuludla, chakampun un alak Apudyus.
1JN.3.11	Allaya chingchingngeɏyu malipud si chamchamu: Masapuɏʼn man-asiayat taku. 
1JN.3.12	Ya masapuɏʼn achi taku tuɏachon chi ugalin Cain, ti si Cain tiluttuwala si Satalas ot pilatoyla suludlaʼn Abel. Palaggey patoyon chi suludla? Gapu ta pasig lawwing cha angwat Cain, ngim ha angwat suludla, pasig lalintog.
1JN.3.13	Ked susulud, achi kayu masmaschaaw lu lalawwingon chikayu kan cha achipun mamati. 
1JN.3.14	Intalu, ti ammu taku un achipun taku misila kan Apudyus un isun chi sin-eɏgew un lisila taku siya, ngim si sala alla biyeg taku un mallalayun. Ammu taku un tuttuwa hachi, ti ay-ayaton taku cha susulud takuʼn mamati. Ha lappun ayatla si asintatagula, isun chi lalattoy. 
1JN.3.15	Ti ha tagu un lalawwingola suludla, isun chi kapapatoy. Ked ammuyu un ha kapapatoy, lappun kan siya biyeg un mallalayun.
1JN.3.16	Kamatla mangagammuwan taku si tuttuwaʼn ayat, inchuyan Jesu Kristu biyegla para kan chitaku. Ked chitaku bo, masapuɏʼn makasagala taku un mangichuya si biyeg taku para kan cha susulud taku. 
1JN.3.17	Lu awed osà tagu un alla mabyelinla ked itullongla osaʼn suludlaʼn kakkaasi, ngim achipunla kacheguwan, himma ilolaʼn mangibyega un ay-ayatola si Apudyus? 
1JN.3.18	Chikayuʼn imbilangkuʼn aalakku, ha man-aayat taku kan cha susulud taku, chakampun otyan un ugud taku abus, ngim masapuɏʼn sipupusu ya mipaila si pin-a taku koon. 
1JN.3.19	Lu kamatchi man-aayat taku, siya mangagammuwan taku un tuttuwaʼn aalak chitaku kan Apudyus. Ked mallin-ot taku un umachali kan Apudyus. 
1JN.3.20	Ked ulay lu amuyuwan chitaku si somsomok taku, ti lapotpotog si Apudyus lu ha somsomok taku ked ammula losa-losan mipanggop kan chitaku.
1JN.3.21	Ked bubuɏunkuʼn ay-ayatok, lu achipun umamuyu somsomok taku, lateɏod taku un malluwalu kan Apudyus. 
1JN.3.22	Ked idchola ulay silu kochewon taku kan siya, ti tuttuwaon taku cha bilinla ya siyad koon taku cha mampagalas kan siya. 
1JN.3.23	Ked allaya bilinla kan chitaku: masapuɏʼn mamati taku si ngachen Jesu Kristu un Alakla ya man-asiayat taku un siya imbilin Kristu kan chitaku. 
1JN.3.24	Cha losan un maluttuwa kan cha bilin Apudyus, iinggew kan Apudyus ked iinggew bo si Apudyus kan siya. Ked ha mangagammuwan taku un iinggew si Apudyus kan chitaku, ammu taku mipagapu si Ispiritu un illidchola un iinggew kan chitaku.
1JN.4.1	Bubuɏunkuʼn ay-ayatok, achiyu patiyon cha taguʼn mangibyegbyega un awed kalu Ispiritun Apudyus kan chicha. Ngim paloklokanyu yan lu tuttuwaʼn si Apudyus chi lampeɏpuwan chi hachiʼn ispiritu. Ti ummachu cha tuntulliʼn propeta un lummoswa utla lubung. 
1JN.4.2	Kamatla mangilasilanyu lu tuttuwaʼn Ispiritun Apudyus: Lu bigbigola un ummali si Jesu Kristu utla pita un lambyalin tagu, awed kan siya Ispiritu un lampeɏpu kan Apudyus. 
1JN.4.3	Ngim lu achipunla bigbigon un lambyalin tagu si Jesus, lappun kan siya Ispiritu un lampeɏpu kan Apudyus. Ngim lampeɏpu si kabusuɏn Kristu ispiritu un awed kan siya. Chingchingngeɏyu un ummali hachiʼn kabusuɏn Kristu, ked awed utla lubung.
1JN.4.4	Ngim chikayuʼn imbilangkuʼn aalakku, uwa chikayu kan Apudyus ked illogyu cha silan-propeta, ti ha Ispiritun Apudyus un awed kan chikayu ked mallakabyelin lu si Satalas un mangituray kan cha achipun mamati. 
1JN.4.5	Cha allaʼn silan-propeta, chicha cha tagu un ha ugalicha suɏutoncha cha lailubungan un sumupling si pion Apudyus, ked ha itudtuchucha, cha mitimbuɏuy si ugalicha, ked cha achipun mamati pionchaʼn chochongɏon chicha. 
1JN.4.6	Ngim chitaku uwan Apudyus, ked cha mangagammu kan Apudyus, pionchaʼn chochongɏon chi itudtuchu taku, ngim cha chakampun un uwan Apudyus, issanchaʼn chongɏon chitaku. Ked hachi mangagammuwan taku lu himma lampeɏpuwan chi itudtuchucha, ha Ispiritun Apudyus un puun chi katuttuwaan willu Satalas un puun chi tuntulli.
1JN.4.7	Bubuɏunku, man-asiayat taku ti si Apudyus chi puun chi ayat. Ked ha mangay-ayat kan cha susuludla, lalaweg un siya ked alak Apudyus ya ammula si Apudyus. 
1JN.4.8	Ngim ha taguʼn lappun ayatla, lappun teɏon ammula kan Apudyus ti si Apudyus ked ayat. 
1JN.4.9	Ked ha ilon Apudyus un langipaila kan chitaku si man-aayatla, imbuunla ossaan un Alakla si allaʼn pita taplu makatagu taku kan siya si ing-inggala mipagapu kan siya. 
1JN.4.10	Kamatla tuttuwaʼn ayat: Chakampun un ha man-aayat taku kan Apudyus ngim ha man-aayatla kan chitaku ya langibuulala si Alakla ta mapakawan cha byasbyasuɏ taku.
1JN.4.11	Bubuɏunkuʼn ay-ayatok, lu kamatla man-aayat Apudyus kan chitaku, masapuɏʼn man-asiayat taku. 
1JN.4.12	Lappun tagu si langitullong kan Apudyus ngim lu man-asiayat taku, iinggew si Apudyus kan chitaku ked maila si biyeg taku chi ayat Apudyus un lappun mangkuɏangala.
1JN.4.13	Ha mangagammuwan taku un iinggew taku kan Apudyus ya iinggew bo si Apudyus kan chitaku, ti illidchola Ispiritula kan chitaku. 
1JN.4.14	Ked chikami, intullongmi si Jesus kan sistiguwanmi un imbuun Apudyus chi Alakla utla pita ta siya Malagu kan cha tagu. 
1JN.4.15	Ked lu silu mamigbig un Alak Apudyus si Jesus, iinggew si Apudyus kan siya ya iinggew bo siya kan Apudyus. 
1JN.4.16	Ked tilagammu taku ya mamati taku si ayat Apudyus kan chitaku.
1JN.4.16	Si Apudyus ayat, ked iinggew kan Apudyus chi mangay-ayat kan cha suludla, ked iinggew bo kan siya si Apudyus. 
1JN.4.17	Ked lu kamatchi man-aayat taku, machogchog-an inggala lappun mangkuɏangala ked lappun umogyatan taku si hachiʼn eɏgew un manguisan Apudyus kan cha losan un tagu, ti mitimbuɏuy chi mambibiyeg taku kan cha ugalin Kristu. 
1JN.4.18	Lu awed ayat taku kan Apudyus, lappun pulus ogyat taku, ti ha ayat un lappun mangkuɏangala, kaalola ogyat. Ti ha leɏpuwan chi ogyat, malosomkan si chusan Apudyus. Ked lu silu umogyat, langkuɏang chi ayatla.
1JN.4.19	Man-asiayat taku ti ummun-ula un ilay-ayat chitaku kan Apudyus. 
1JN.4.20	Lu awed mangibyega un ay-ayatola si Apudyus ngim lawwingola bo suludla, ked matuli. Ti lu achipunla ayaton chi suludla un itutullongla, ma in-ilolaʼn mangayat kan Apudyus un achipunla intullong. 
1JN.4.21	Allaya imbilin Apudyus kan chitaku: Lu silu mangay-ayat kan Apudyus, masapuɏ boʼn ayatola cha susuludlaʼn mamati.
1JN.5.1	Cha losan un mamati un si Jesus chi Kristu un imbuun Apudyus utla pita, ked alak Apudyus. Ked lu silu mangay-ayat si Ama, ay-ayatola bo aalak chi Ama. 
1JN.5.2	Ked lu ay-ayaton taku si Apudyus ya tuttuwaon taku cha bilinla, hachi mangagammuwan taku un ay-ayaton taku bo cha aalak Apudyus. 
1JN.5.3	Ti ha mangay-ayatan taku kan Apudyus, siya maluttuwaan taku kan cha bilinla. Ked cha bilinla, chakampun un mansigeb un tuttuwaon, 
1JN.5.4	ti cha losan un alak Apudyus, eɏgoncha cha kilalawwing utla lubung un sumupling kan Apudyus. Ked ha pammati taku kan Jesu Kristu, siya mangɏogen taku. 
1JN.5.5	Abus cha mamati kan Jesu Kristu un Alak Apudyus chi makaeɏog kan cha kilalawwing utla lubung.
1JN.5.6+1JN.5.7+1JN.5.8	Hachiʼn ummaliyan Jesu Kristu utla pita, awed cha tiɏu un maluttuwaan un siya Alak Apudyus. Ha umula, hachiʼn lampabunyagela si chelum. Ked ha mikadwa, ha libukbukan chi chaɏala si latoyala. Ked ha mikatlu, ha Ispiritu Santu, ked tuttuwa cha losan un ibyegala. Cha allaʼn tiɏu, mantitimbuɏuy cha pionchaʼn ibyega mipanggop kan Jesu Kristu. 
1JN.5.9	Lu awed malistigu, tuttuwaon taku ngim lapotpotog chi mansisistigun Apudyus, ti sigulachuʼn tuttuwaon taku cha imbyegan Apudyus mipanggop si Alakla. 
1JN.5.10	Ked ha mamati si Alak Apudyus, limuɏa si somsomokla hachiʼn silistiguwan Apudyus mipanggop si Alakla. Ngim ha achipun mamati si imbyegan Apudyus, mambyalilola si Apudyus matuli, ti achipun mamati si imbyegan Apudyus mipanggop si Alakla. 
1JN.5.11	Ked ha insistigun Apudyus, illidchola kan chitaku biyeg un mallalayun, ked leɏpu allaʼn biyeg kan Alakla. 
1JN.5.12	Ha taguʼn litimpuyug si Alak Apudyus, awed kan siya biyeg un mallalayun. Ngim ha taguʼn achipun litimpuyug si Alak Apudyus, lappun kan siya biyeg un mallalayun.
1JN.5.13	Ha langisuɏatak kan cha alla kan chikayuʼn mamati si ngachen chi Alak Apudyus, taplu agammuwonyu un awed kan chikayu biyeg un mallalayun. 
1JN.5.14	Ked mantegod taku un umachali kan Apudyus ti lu silu kochewon taku kan siya, lu mitimbuɏuy si piola, chongɏola chitaku. 
1JN.5.15	Ked lu ammu taku un chongɏola cha chawaton taku, ammu taku un lagamput taku maaɏa cha kinchew taku kan siya.
1JN.5.16	Lu maila taku sulud taku un makabyasuɏ, un chakampun si misilaala kan Apudyus, iluwalu taku kan Apudyus ta pakawalola ya idchela siya si biyeg un mallalayun. Ngim awed chi byasuɏ un ha mambyalagela misilaan kan Apudyus, ked chakampun un ibyegak un masapuɏ iluwaluwan taku katchi un tagu ta mapakawan. 
1JN.5.17	Tuttuwaʼn losan un lawwing un koon ked byasuɏ, ngim awed chi byasuɏʼn makwan mapakawan taplu achipuncha mipooy si machusaan un lappun kigedla.
1JN.5.18	Ammu taku un lappun alak Apudyus un ituɏutuɏuyla mambyasbyasuɏ, ti seɏaklibyen chi mismuʼn Alak Apudyus siya ked achipun si Satalas makatikchin kan siya.
1JN.5.19	Ammu taku bo un aalak chitaku kan Apudyus, ngim cha taguʼn achipun mamati si Satalas chi mangituray kan chicha.
1JN.5.20	Ya ammu taku bo un ummali Alak Apudyus utla pita ked lilawagela somsomok taku taplu ammuwon taku tuttuwaʼn Apudyus. Ked litimpuyug taku kan siya un tuttuwaʼn Apudyus ti litimpuyug taku si Alakla un si Jesu Kristu. Siya tuttuwaʼn Apudyus ya siya lampeɏpuwan chi biyeg un mallalayun.
1JN.5.21	Ked chikayuʼn imbilangkuʼn aalakku, masapuɏʼn allachenyu cha silan-apudyus.
2JN.1.1	Sakon si John un pallakayonyuʼn mamati, allaya suɏatku kan sikaʼn ila un pililiyan Apudyus ya cha aalaklu. Tuttuwan ay-ayatok chikayu, ya chakampun un abusak si mangay-ayat kan chikayu ti ulay bo cha losan un langagammu si katuttuwaan. 
2JN.1.2	Ti hachiʼn katuttuwaan un awed kan chitaku, ked ichagasla iinggew kan cha chitaku ing-inggala.
2JN.1.3	Sapay otyan ta kacheguwan, kaasiyan ya palin-awaon chikayu kan Ama takuʼn Apudyus ya si Jesu Kristu un Alakla ta ammuwon taku katuttuwaan ya man-asiay-ayat taku.
2JN.1.4	Amod chi galasku si laammuwak un tiluttuwan cha uchum un aalaklu katuttuwaan un imbilin Ama takuʼn Apudyus kan chitaku. 
2JN.1.5	Ked ha chawatok kan sika, potpotgok un ila, masapuɏʼn man-asiayat taku. Ha allayaʼn ibyegak, chakampun si baruʼn bilin, ngim sigud un bilin Apudyus kan chitaku malipud si chamchamu. 
2JN.1.6	Ha ustu-ustuʼn man-aayat taku, siya maluttuwaan taku kan cha bilinla. Ked ha bilinla un chingchingngeɏ taku malipud si chamchamu, kalala un masapuɏʼn man-asiayat taku.
2JN.1.7	Achu cha taguʼn lummoswa si sala un pin-a man-allilaw kan cha tagu. Cha taguʼn achipun mamigbig un ummali si Jesu Kristu un lambyalin tagu. Cha kamatchiʼn tagu, mangallilaw ya kabusuɏn Kristu. 
2JN.1.8	Ked allechenyu ta achipun mataɏak cha kilawachiyu, ngim maaɏayu cha gunggulayu.
2JN.1.9	Ulay siluʼn tagu, lu achipunla suɏuton chi intudtuchun Kristu, ngim chog-ala, achipunla ammu si Apudyus, Ngim ha mangituytuɏuy un sumuɏut si intudtuchun Kristu, si Apudyus un Ama ya si Jesu Kristu un Alakla iinggew kan siya. 
2JN.1.10	Ked lu awed umali kan chikayu un sabyali itudtuchula, achiyu mangiliyon si byeɏoyyu kan achiyu pakumustaon. 
2JN.1.11	Ti cha mammangili kan cha katchiʼn tagu, isun chi makakopyacha kan cha lawwing un koola.
2JN.1.12	Achu cha piok un ibyega kan chikayu, ngim achipunku pion un igili si allayaʼn suɏatku ti lamlamaok un geggakayon chikayu ked hachi asik mangug-ugguchen taplu ustu-ustuʼn maganggalasan taku.
2JN.1.13	Pakumustaon chikayu kan cha allaʼn aalak cha susulud utla un pililiyan bo Apudyus.
2JN.1.13	Hachi abus un ibyegak.
3JN.1.1	Suludkuʼn Gaius un ay-ayatok:
3JN.1.1	Allaya suɏatku kan sika, sakon si John un pallakayonyuʼn mamati.
3JN.1.2	Biɏunkuʼn ay-ayatok, ilulluwaluk ta bibiɏu biyeglu ya mallin-awaka un isun chi kilapakchot chi pammatim. 
3JN.1.3	Amod chi galasku si gummatngan cha uchum un susulud taku ked ilug-uggudcha un ipapatim un popotpotan chi katuttuwaan. Tuttuwa un suysuɏutom chi katuttuwaan. 
3JN.1.4	Lappun uchum si mampagalas kan sakon lu achi abus chi mangngeɏak un suysuɏuton cha aalakku katuttuwaan.
3JN.1.5	Biɏunkuʼn ay-ayatok, patunged bibiɏu kachawiyam kan cha susulud takuʼn ummiyan utlat, ti ulay lu kailicha, bibiɏu lammamangilim kan chicha. 
3JN.1.6	Ked ilug-uggudcha kan chikamiʼn mamati un pin-a manchetchetong utla mipanggop si man-aayatlu kan chicha. Ked bibiɏu lu pasiglu chicha tuɏungan si mambyaatancha ti siya lumbong un makaay-ayu kan Apudyus. 
3JN.1.7	Ti lambyaatcha gapu ta mansimbicha kan Kristu. Achipuncha mangkochew si tuɏung cha taguʼn achipun mamati. 
3JN.1.8	Ked chitakuʼn mamati, masapuɏ mangtod taku si kasapuɏan cha kamatchiʼn tagu taplu makakawachi taku kan chicha un mangipakaammu si katuttuwaan.
3JN.1.9	Illinggew chi insuɏatku kan chikayuʼn mamati un pin-a manchetchetong utlat, ngim achipun Diotrephes biligbig chi kalobbonganmi. Piola un siya abus chi mangipangpangu. 
3JN.1.10	Ked lu umaliyak utlat, ibyegak cha lawwing un kokòola, un amod cha mallilikudla kan chikami. Achipun maplok si hachi, issala boʼn mangiliyon cha susulud takuʼn mamati. Ked ipalitla cha mammangili kan chicha, ya peɏyawola chicha si simbyaan!
3JN.1.11	Biɏunkuʼn ay-ayatok, achim tuɏachon cha lawwing, ngim siyad tuɏachom cha bibiɏuʼn kopya. Lu silu mangwa si bibiɏu, si Apudyus chi singkuwa kan siya. Ngim lu silu mangwa si lawwing, lappun ammula kan Apudyus.
3JN.1.12	Ngim si Demetrius, patunged bibiɏu cha ilug-uggud cha tagu mipanggop kan siya. Ha katuttuwaan chi mampaloklok kan siya. Ulay bo chikami, paloklokanmi un bibiɏu siya, ked ammum un tuttuwa ibyegbyegami.
3JN.1.13	Achu cha piok un ibyega kan sika, ngim achipunku pion un igili si allayaʼn suɏatku. 
3JN.1.14	Ked lamlamaok un achipun mabyeyeg ked itullongku sika, ked hachi man-ug-ugguchenta.
3JN.1.15	Sapay otyan ta palin-awaon Apudyus chikayu. Pakumustaon chika kan cha losan un biɏunlu utla. Pakumustaom yan sin-ossaon cha biɏun taku utlat.
3JN.1.15	Hachi abus un ibyegak.
JUD.1.1	Sakon si Jude un osaʼn mansimbi kan Jesu Kristu ya sulud James. Allaya suɏatku kan chikayu un ilayagen ya ay-ayaton Apudyus un Ama, ya aadchugen Jesu Kristu.
JUD.1.2	Iluwaluk ta chogchog-an Apudyus chi kachegula kan chikayu, palin-awaola cha somsomokyu, ya chogchog-ala bo man-aayatla kan chikayu.
JUD.1.3	Potpotgok un susuludku, mallagpotak un maluɏat kan chikayu mipanggop si mataguwan taku losan un mamati. Ngim kasapuɏan un maluɏatak kan chikayu, ta ipapatiyu malakcheɏanyu si pammatiyu un lamingpingsalon Apudyus illidchon kan cha tagula. 
JUD.1.4	Ti achipunyu mailasilan un allat cha aginsusuɏu un litipug kan chikayu un lappun somsomokcha kan Apudyus. Ti paspasantancha katuttuwaan mipanggop si kachegun Apudyus. Us-useɏoncha ugud Apudyus un maleincha si kokòoncha un lawwing. Achipuncha bigbigon si Jesu Kristu un ossaan un Mistulu ya Apu taku. Ha machusaancha labyeyeg un impakaammun chi liigili un ugud Apudyus si awi.
JUD.1.5	Ulay lu sigud un ammuyu cha laklakwa si awi, piok un ikasin ipasomsomok kan chikayu chi in-ilon Jesus un lalagu kan cha galak Israel malipud Egypt. Ngim lagamput pun, liyam-anla cha achipun lamati kan siya. 
JUD.1.6	Somsomkonyu cha angheles un achipuncha inchagas illiingew si sigud un kasasaedcha ngim tilelancha ustuʼn igewcha. Ti impupuk Apudyus chicha si manggikgikbotan. Lichagascha lakawaɏan inggala si gumatngan chi eɏgew un manguisala kan chicha. 
JUD.1.7	Somsomkonyuʼd Sodom ya Gomorrah ya cha lampalikwos un ili.
JUD.1.8	Kamatchi bo cha pin-acha im-impon cha allaʼn tagu, pin-acha koon cha byasuɏ un malimok si long-egcha. Achipuncha potgon cha turay Apudyus, ya am-amsiwoncha cha machaychayaw un angheles. 
JUD.1.9	Ulay si Michael un pangat cha anghel, achipunla killingwa kamatchi. Ti ulay chi lansubogencha kan chimunyu mipanggop si mangaɏa si lecheg Moses, achipun lan-ugud si lawwing. Ngim ha imbyegala, “Kiged Apudyus un malubngeɏ kan sika.”
JUD.1.10	Ngim cha allaʼn tagu, byaɏangla uguchonchaʼn lawwing kan cha byaleg un achipuncha maawatan. Cha byaleg un sigud un ammucha, isun chi sigud un liklan cha atap un ayam, ked cha alla manyam-an kan chicha.
JUD.1.11	Kadchegu cha allaʼn tagu! Ti tiluɏedcha killingwan Cain.
JUD.1.12	Cha allaʼn tagu un pin-a makakan kan chikayu chumimokcha gapu ta leɏawotcha ya kabibincha ti mabuubuukcha. Siyad somsomkoncha abus chi long-egcha. Isucha libuu un miyangi-angin un lappun uchenla, ya kayuʼn achipun mamunga ulay lu timpun chi mambubunga, latoychaʼn ustu-ustu ti labyegutcha. 
JUD.1.13	Isucha kaog-ogyat un challuyun si byeybyey un peɏoswaola cha mantetebuteb un kaisaw un kabibiin un angwatcha. Isucha bo cha malungachungaw un bituwon un inyaallan Apudyus chi manggikgikbotan un inggewancha si ing-inggala.
JUD.1.14	Si Enoch un mikapituʼn lolap kan cha galak Adam, impadtula si awi machusaan cha kamatchiʼn tagu un kalala, “Ilanyu, umali Apu un kadwala cha kalibu-libuʼn anghelesla. 
JUD.1.15	Ta kuisola cha losan ya chusaola cha malagbyasuɏ un lappun Apudyuscha gapu kan cha losan un lawwing un killingwacha ya cha losan un kilokobot un imbyegacha si laluplingancha kan siya.” 
JUD.1.16	Cha allaʼn tagu, pasigcha umingu-inguk ya lappun mat-opancha. Ya siyad pin-acha koon cha byaɏanglaʼn lawwing un pipion chi long-egcha. Isaysayawcha long-egcha ya pin-acha soysoygen cha tagu taplu makwaʼn eɏancha pioncha.
JUD.1.17	Ngim chikayuʼn potpotgok un bubuɏun, sosomkonyu cha impadtun cha apostoles kan Jesu Kristu un Apu taku. 
JUD.1.18	Kalancha kan chikayu, “Lu chumtong chi alungus chi timpu, lumoswa cha mangam-amsiw kan chikayu. Cha allaʼn tagu un siyad pin-acha suysuɏuton cha lawwing un pipion chi long-egcha.” 
JUD.1.19	Cha kamatchiʼn tagu, mangmangwacha si mansisilaanyu.
JUD.1.20	Ngim kan chikayu un potpotgok un bubuɏun, ipapatiyu man-asipapigsa si mampeɏkas un pammatiyu. Malluwalu kayu mipagapu si pallakabyelin chi Ispiritun Apudyus. 
JUD.1.21	Popotpotanyu ayat Apudyus, si manguuwayanyu si kachegun Apu takuʼn Jesu Krisu un mangatod kan chikayu si biyeg un mallalayun.
JUD.1.22	Tuɏunganyu cha manchuwa-chuwa pammaticha. 
JUD.1.23	Ya taguwonyu cha uchum un achipun mamati un isun chi lapsutonyu chicha si apuy. Ya kacheguwanyu cha uchum un mambyasbyasuɏ, ngim sangaonyu cha lawwing un angwatcha ti isucha kiisaw un makamansa.
JUD.1.24+JUD.1.25	Machaychayaw otyan si Apudyus un mangay-ayyuwan kan chikayu taplu achi kayu makabyasuɏ. Siya mangichateg kan chikayu un mampeɏkas ya amod chi galasyu si sangwalanla. Os-ossaan si Apudyus un Malagu kan chitaku mipagapu kan Jesu Kristu un Apu taku, uwala kilachayaw, kilangatu, kilabyelin ya turay malipud si sin-eɏgew, si sala ya si ing-inggala. Amen.
REV.1.1	Ha allayaʼn liblu, ked mipanggop si impakaammun Apudyus kan Jesus Kristu un makwa si umaliʼn eɏgew. Ilulan Jesu Kristu impakaammu taplu maawatan cha losan un mansimbi kan siya cha makwa si umaliʼn eɏgew. Achipun mabyeyeg ked makwa cha alla losan. Ha in-ilon Jesu Kristu un langipatigammu kan John un mansimbi kan siya, ked imbuunla anghel un mangibyega kan siya. 
REV.1.2	Ot imbyegan John cha losan un intullongla ya chingngeɏla. Ked ha allayaʼn liblu langigiliyala si ugud Apudyus un tilakcheɏan Jesu Kristu. 
REV.1.3	Ked binchisyulan Apudyus chi taguʼn mambyasa si sangwalan cha uchum, ya mabinchisyulan bo cha losan un manchongeɏ lu tuttuwaoncha ibyegbyegala, ti achipun mabyeyeg ked makwa cha alla losan!
REV.1.4	Sakon si John. Allaya suɏatku kan chikayuʼn mamati un pin-a manchetchetong si pituʼn ili si probinsiyan chi Asia.
REV.1.4	Si Apudyus, sigud un illinggew ulay si chamchamun cha losan, ya pasig iinggew, ulay si sala ya si ing-inggala. Ked otyan ta tuɏutuɏungan chitaku losan kan Apudyus ya palin-awaola somsomok taku losan, ya ha Ispiritula un pituʼn kalasi kalobbongala, un pasig iinggew si sangwalan Apudyus un Ap-apu, 
REV.1.5	ya si Jesu Kristu bo un malagpati un mangipatigammu si ibyegan Apudyus. Si Jesu Kristu kaulaan un ummuli latagu kan cha latoy, ya siya bo mangituray kan cha losan un ari utla lubung.
REV.1.5	Ya si Jesu Kristu, amod chi ayatla kan chitaku, ked ha latoyala un libukbukan chi chaɏala lanwayawayaala kan chitaku, ti isun chi imbyabyaɏud chitaku si byasuɏ, 
REV.1.6	ya impatila chitaku si mampangatala, lambyalilola bo chitaku pachi un mansimbi kan Amalaʼn Apudyus.
REV.1.7	Somsomkonyu allaya: Kasin umali si Jesu Kristu un manggagawa si libuu, ked losan cha tagu itullong, ulay cha hachiʼn lallut-uk kan siya. Ked losan cha tagu si kaili-ili mamayogpog si ogyatcha si umaliyala ti hachi machusaancha. Ked sigulachuʼn makwa cha alla!
REV.1.8	Kalan Apudyus un mallakabyelin, “Sakon chi Alpha un luglugi ya sakon bo Omega un alungus cha losan, ti sigud un illiinggew siya si luglugin cha losan ya awed bo si sala ya iinggew bo si ing-inggala.”
REV.1.9	Sakon si John un suludyu, biɏunku chikayu un mangiyalu-alus si maligligatan taku gapu si lamatiyan taku kan Jesu Kristu, ya biɏunku bo chikayu si mipatiyan taku si mampangatan Apudyus, ulay awechak si sala utla Patmos un osaʼn ili un langgagawa si byeybyey. Illiyoyak utla gapu si langitudtuchuwak si ugud Apudyus ya katuttuwaan un impatigammun Jesus kan sakon. 
REV.1.10	Osaʼn Chuminggu un manchaychayawan kan Apudyus, awed chi impain-ilop chi Ispiritun Apudyus kan sakon, ked awed chi chingngeɏk un chakeɏʼn ginga un isun chi tangguyub un lituptup si ochogek. 
REV.1.11	Ot kalala kan sakon, “Isuɏatlu losan cha mipaila ya mipadngeɏ kan sika, ta ipaw-itlu kan cha mamati un pin-a manchetchetong si pituʼn ili un Ephesus, Smyrna, Pergamum, Thyatira, Sardis, Philadelphia ya Laodicea.”
REV.1.12	Lantuwiliyak pun un mangitullong si hachiʼn makaug-uggud kan sakon, intullongku pituʼn papattayan chi pagsilawan, un pasig byalituk. 
REV.1.13	Ked illinggew chi osaʼn langgagawa un isun chi taguʼn mallagolagoyon chi silupla ya libyalikis chi bilalituk un takyed si biɏukungla. 
REV.1.14	Ked ha buukla, amod chi putilakla un isun chi kapas. Ya ha atala bo, isun chi byaɏa. 
REV.1.15	Ked ha chepanla, mansilisiling un isun chi bilunsi un laboseɏ. Ked ha gingala, isun chi alaas chi tumeteub un chelum.
REV.1.16	Ked ha machuwalan un imala, ilooglela pituʼn bituwon. Ked ha tupokla, lummoswa mantachom un sabli un lansupang chi tachomla. Ked ha lupala, mansiling un isun chi seɏan ilit chi kilapigsala.
REV.1.17	Ked si hachiʼn langitullongak kan siya, lalitwechak si sangwalanla un isuk chi latoy si amod un ogyatku. Oli pun iloglela sakon si chuwalan un imala, ot kalala, “Achika umogyat! Sakon chi luglugin cha losan, ya sakon bo alungus cha losan.”
REV.1.18	Sakon si Apudyus un lappun matoyala! Impalubusku long-egku un mapatoy, ked si sala achipulak akit matoy. Sakon chi simbiyang si otoy ya alla bo kalobbongak si inggewan cha latoy.
REV.1.19	“Ked isuɏatlu losan un mipaila kan sika, un makwa si sala, ya cha makwa si umaliʼn eɏgew. 
REV.1.20	Ha piolaʼn ipaila cha allaʼn pituʼn bituwon un itutullonglu si machuwalan un imak, ya cha allaʼn pituʼn papattayan chi pagsilawan un byalituk, kamatla piolaʼn uguchon un lappun laligammu. Ha pituʼn bituwon, chicha miyaligen cha pituʼn angheles cha hachiʼn pituʼn simbyaan. Ked ha pituʼn papattayan chi pagsilawan, chicha miyaligen cha taguʼn mamati si hachiʼn pituʼn simbyaan.”
REV.2.1	Ot kalala, Isuɏatlu alla si anghel un mangayyuwan kan cha mamatiʼd Ephesus:
REV.2.1	“ ‘Sakon si Jesu Kristu un mamangchon si pituʼn bituwon si machuwalan un imak, ya sakon bo manggagawa si pituʼn papattayan chi pagsilawan un bilalituk. Allaya ibyegak kan chikayu. 
REV.2.2	Ammuk cha losan un pin-ayu koon, kilapangogyu. Ammuk bo mangiyalu-alusanyuʼn mangkawa-kawachi si kiged chi kabyeeɏanyu. Ammuk bo mansasangaanyu kan cha lawwing un tagu, ya pilaloklokanyu bo katuttuwaan kan cha mangibyega un apostolescha, ya ilagammuyu un matulicha. 
REV.2.3	Tuttuwaʼn laalus kayu, ya lapampaligatan kayu gapu si pammatiyu kan sakon un achipun kayu lappog.
REV.2.4	“ ‘Bibiɏu mit losan cha hachi, ngim awed chi lawwingok kan chikayu. Kummapsut chi man-aayatyu kan sakon ya ulay cha susuludyu, chakampun un isun chi chamu un mampakchot chi ayatyu. 
REV.2.5	Somsomkonyu otyan chi ayatyu si chamu, ta mambyabyawi kayu ked ipauliyu hachiʼn chamuʼn killingwayu. Ta lu achipun kayu mambyabyawi si byasuɏyu, umaliyak ked kaalok chi pagsilawanyu si lipapattayala. 
REV.2.6	Ngim awed chi osaʼn bibiɏuwok kan chikayu, ti gettok un lalawwingonyu pin-an cha Nicolaitans killingwa un lalawwingok bo.
REV.2.7	Chikayuʼn lainga-an, manchongeɏ kayu otyan kan cha losan un ibyegbyegan chi Ispiritun Apudyus kan chikayu un mamati si kaili-ili. Ked cha taguʼn achipun paabyak si lawwing ked idchek chicha si kalintogen un mangan si bungan chi kayu un awed ud langit si inggewan Apudyus, un siya mangatod si mallalayun un biyeg.’ ”
REV.2.8	Kalala bo, Isuɏatlu allaya si anghel un mangayyuwan kan cha mamatiʼd Smyrna:
REV.2.8	“ ‘Sakon chi luglugi ya alungus cha losan, ya sakon bo hachiʼn latoy un ummuli latagu. Ked allaya ibyegak kan chikayu. 
REV.2.9	Ammuk losan cha mapaligatanyu ya kilakapusyu. Ngim ha katuttuwaan, byabyaklang kayud langit gapu si pammatiyu kan sakon. Ya ammuyu bo lawwing un ibyegbyegacha kan chikayu, un chicha mangibyegbyega un tagun kalu Apudyus chicha gapu si kila-Judiocha, ngim chakampun ti chicha tagun Satalas! 
REV.2.10	Ked ibyegak kan chikayu un achi kayu umogyat kan cha losan un ligat un umali kan chikayu. Ti si Satalas, pachasola kaalon chi pammatiyu ked mangwa si mibyaɏuchenyuʼn uchum. Ngim simpuɏuʼn eɏgew chi mapampaligatanyu ked abusla. Popotpotanyu pammatiyu kan sakon, ulay siya ikatoyyu, ked gunggulaak chikayu si mallalayun un biyeg si umaliʼn eɏgew. 
REV.2.11	Chikayuʼn lainga-an, manchongeɏ kayu otyan kan cha losan un ibyegan chi Ispiritun Apudyus kan chikayu losan un mamati si kaili-ili. Ked cha taguʼn achipun paabyak si lawwing, achipuncha mipati si machusaan un maawagen maikadwaʼn otoy.’ ”
REV.2.12	Kalala bo, Isuɏatlu bo allaya si anghel un mangayyuwan kan cha mamatiʼd Pergamum:
REV.2.12	“ ‘Sakon chi mamangchon si mantachom un sabli un lansupang chi tachomla. Ked allaya ibyegak kan chikayu. 
REV.2.13	Ammuk chi inggewanyu, lugeɏ un isun chi bilumɏoyan Satalas ti siya pangat utlat. Ngim ammuk un ay-ayatolak kan chikayu ti achipunyu lan-awichen chi pammatiyu ulay chi langtoyancha kan cha kailiyanyu ya suludyuʼn Antipas un osaʼn mangipapatiʼn langipakaammu si mipanggop kan sakon.
REV.2.14	“ ‘Ngim awed bo cha uchum un lawwingok mipanggop kan chikayu, ti awed cha uchum kan chikayu un maluɏusuɏut si intudtuchun Balaam si awi, siya langitudtuchu kan Balak un langawis kan cha galak Israel ta mangwacha si byasuɏ. Intudtuchula mangalancha kan cha lichatun si silan-apudyus, ya mangwaan cha leɏaki ya byebyai si kilagatkat.
REV.2.15	Ya awed bo cha uchum kan chikayu un maluɏusuɏut si tudtuchun cha Nicolaitans. 
REV.2.16	Ked ibyabyawiyu byasuɏyu! Ta lu achipunyu, umaliyak ked chusaok chikayu un useɏok chi ugudku un miyalig si sabli un lumoswa si tupokku. 
REV.2.17	Chikayuʼn lainga-an, manchongeɏ kayu otyan kan cha losan un ibyegbyegan chi Ispiritun Apudyus kan chikayu losan un mamati si kaili-ili. Ked cha taguʼn achipun paabyak si lawwing, idchok kan chicha makan un lichuchulin un awed ud langit. Ya idchok bo si kacha osa mamputilak un byetu un liigiliyan chi baru un ngachen, ked lappun uchum si sin-ammu lu achi abus chi maidchela.’ ”
REV.2.18	Kalala bo, Isuɏatlu bo allaya si anghel un mangayyuwan kan cha mamatiʼd Thyatira:
REV.2.18	“Sakon chi Alak Apudyus, un ha atak ked isun chi apuy un gumilegileb, ked ha ikik, malilisiling un isun chi bulinsi un laboseɏ. Ked allaya ibyegak kan chikayu: 
REV.2.19	‘Ammuk losan cha pin-ayu koon ya kilapakchot chi ayatyu, pammatiyu, ha mangipapattiyanyu un mansimbi kan sakon, ya mangiyalu-alusanyu si ulay siluʼn ligat. Ammuk bo un ummad-achu cha pin-ayu koon un bibiɏu si sala lu cha killingwayu si chamuʼn chi lamatiyanyu.
REV.2.20	“ ‘Ngim awed bo lawwingok mipanggop kan chikayu, ti impalubusyu lantudtuchuwan chi osaʼn aginsusuɏu un isun Jezebel,
REV.2.21	Liwayaak siya si mambyabyawiyala, ngim issala ti achipunla iyagey cha kakaisawan un pin-ala koon. 
REV.2.22	Ked kook chi amod un masakitala un lappun miyisuwala ked achipun makabyangon si uumbogela, ya siya bo makwa kan cha hachiʼn lakakopya kan siya. Ked amod chi mamaligatak kan chicha losan lu achipuncha ibyabyawi ya iyagey cha hachiʼn lawwing un pin-acha koon. 
REV.2.23	Ked otoyok bo cha maibilang un aalakcha un maluɏut kan siya ta awed mangagammuwan cha losan un mamati si kaili-ili un sakon ked ammuk cha losan un somsomok ya ha pion cha tagu. Ked idchok bo subyalit cha pin-an cha losan un tagu killingwa, bibiɏu willu lawwing.
REV.2.24	“ ‘Ngim cha uchum kan chikayu utlat Thyatira, un achipun laluɏut si tudtuchun chi hachiʼn byebyai ya achipun langacheɏ kan cha kalanchaʼn lachaɏom un tudtuchun Satalas, ha ibyegak kan chikayu, achipunku chog-an cha ligatyu. 
REV.2.25	Ngim ha ibyegak kan chikayu, popotpotanyu pammatiyu inggala umaliyak.
REV.2.26	“ ‘Ked cha tagu un achipun paabyak si lawwing, un mangipapatiʼn mangwa si piok inggala si matoyancha, chicha mangipatawichek si kalobbongan un makaturay kan sakon si kaili-ili 
REV.2.27	un isun chi kalobbongan un illidchon Amak kan sakon. Ked lappun makaabyak kan chicha, ngim abyakonchaʼn ustu-ustu cha achipun mambigbig si turaycha un isucha byanga un machiwin ked laplaptak.
REV.2.28	Ked idchok bo kan chicha chi bituwon un ambigaton. 
REV.2.29	Chikayuʼn lainga-an, manchongeɏ kayu otyan kan cha losan un ibyegbyegan chi Ispiritun Apudyus kan chikayu losan un mamati si kaili-ili.’ ”
REV.3.1	Kalala bo, Isuɏatlu allaya si anghel un mangayyuwan kan cha mamatiʼd Sardis:
REV.3.1	“ ‘Sakon chi litipugen chi Ispiritun Apudyus un pituʼn kalasi kalobbongala. Ya sakon bo mamangchon si pituʼn bituwon. Ked allaya ibyegak kan chikayu. Ammuk losan cha pin-ayu koon, ya ammuk bo un lanchilameg un makatagu kayu kan Apudyus. Ngim ha katuttuwaan, isun chi lalattoy kayu kan siya ti tupokyu abus chi igew chi pammatiyu! 
REV.3.2	Isuyu lasusuyop. Ked bumangon kayu ta pakoscheɏonyu halat un akit un pammatiyu ta achi miyabus. Ti mailak un langkukuɏang cha pin-ayu koon si sangwalan Apudyus. 
REV.3.3	Ked somsomkonyu cha hachiʼn litudtuchu kan chikayu un chingngeɏyu si chamu, ked siya patiyonyu ta ibyabyawiyu cha byasuɏyu. Lu achipunyu iyagey cha kamatchi, umaliyak ta chusaok chikayu un achipunyu mapuutan ti isun chi umaliyan chi osaʼn man-aakaw.
REV.3.4	“ ‘Ngim awed cha uchum kan chikayù utlat Sardis un achipuncha lipati si lakabyasuɏan cha kaachuwan, ked isun chi achipun lamansaan chi silupcha. Masilupancha si mamputilak ya mibiɏuncha kan sakon si umaliʼn eɏgew ti alla kalobbongancha gapu si kilaustuʼn chi pammaticha. 
REV.3.5	Ked cha tagu un illogcha lawwing, isula boʼn masilupancha si mamputilak. Achipunku kaalon chi ngachencha si libluʼn lilistaan cha ngachencha losan un makatagu kan Apudyus si ing-inggala, ti siyad ibyegak si sangwalan Ama, ya cha hachiʼn anghelesla, chicha taguk. 
REV.3.6	Chikayuʼn laingaan manchongeɏ kayu otyan kan cha losan un ibyegan chi Ispiritun Apudyus kan chikayu losan un mamati si kaili-ili!’ ”
REV.3.7	Kalala, Isuɏatlu bo allaya si anghel un mangayyuwan kan cha mamatiʼd Philadelphia:
REV.3.7	“ ‘Sakon si Jesus un lasantuwan ya katuttuwaan. Sakon bo mamangchon si tebik chi Mampangatan Apudyus ud langit un miyalig si byeɏoy David. Ked lu sakon chi mangiwalit, lappun makaiyolob. Ked lu iyolobku, lappun bod makaiwalit. Ked allaya ibyegak kan chikayu.
REV.3.8	Ammuk cha losan un pin-ayu koon, ya ammuk bo un akit chi kilakoscheɏyu. Ngim intalu ti impapatiyuʼn laluɏusuɏut kan cha losan un tudtuchuk ya achipunyu sakon lan-awichen. Ked isun chi liwawayyangwang chi sawang kan chikayu un lappun makaiyolob.
REV.3.9	“ ‘Ked mailayu kook kan cha taguʼn lantuntulli un langibyegan Judiocha kalu un tagun Apudyus ngim chakampun, ti tagun Satalas chicha. Ked awed chi kook kan chicha un mampalintumingcha si sangwalanyu un malayaw kan chikayu, ked hachi mangagammuwancha un ay-ayatok chikayu. 
REV.3.10	Ked gapu ta tiluttuwayu hachiʼn imbyegak un alusanyu ligat, seɏaklibyek chikayu si amod un ligat
REV.3.11	Allà akit chi mangulilak, ked popotpotanyu pammatiyu kan sakon ta lappun makapeɏos si gunggulayuʼn mallalayun un makatagu kan Apudyus. 
REV.3.12	Ked losan un taguʼn achipun paabyak si lawwing, mambyalilok chicha tukud chi templon Apudyus. Ked imeɏkak bo kan chicha ngachen Apudyus ya ngachen chi ilila un baruʼn Jerusalem, un mampeɏpuʼd langit kan Apudyus. Ya imeɏkak bo kan chicha baru un ngachenku. 
REV.3.13	Chikayuʼn laingaan manchongeɏ kayu otyan kan cha losan un ibyegbyegan chi Ispiritun Apudyus kan chikayuʼn mamati si kaili-ili.’ ”
REV.3.14	Kalala, Isuɏatlu bo allaya si anghel un mangayyuwan kan cha mamatiʼd Laodicea:
REV.3.14	“ ‘Sakon chi langachalan si Tuttuwa ya Mapiyeɏan ti sakon chi mangipakaammu si katuttuwaan mipanggop kan Apudyus. Ya sakon bo leɏpuwan cha losan un killingwan Apudyus. Ked allaya ibyegak kan chikayu. 
REV.3.15	Ammuk cha losan un pin-ayu koon, un lappun kakwaan chi pammatiyu ti isuyu lantipugen chi man-atung ya mantunglin. Ked piok un giklaonyu chi kilaatungyu willu kilatunglinyu!
REV.3.16	Ngim gapu ta isuyu lantipugen chi man-atung ya mantunglin, isun chi umisaw chi tupokku, ked hachi mangituppaak kan chikayu! 
REV.3.17	Ked kalanyuʼn lappun mangkuɏanganyu, ti wechewed kalu losan cha masapuɏyu, ya ha somsomokyu, byabyaklang kayu losan. Ngim achipunyu ammu un ha katuttuwaan, chikayu kakapusan ya kachegchegu ti isuyu lallalabus ya lakuɏap. 
REV.3.18	Ked ha ibyegak kan chikayu, sakon otyan chi mangeanyu si latan-in un byalituk un siya ustu-ustuʼn pammati, ti hachi isun chi tuttuwaʼn bumaklanganyu. Ya sakon bo mangeanyu si mamputilak un luput ta mansilupyu taplu makakaan chi mabiilanyuʼn mallalabus. Mangaɏa kayu bo kan sakon si agas ta maagasan chi kuɏapyu taplu makatullong kayu kasin.
REV.3.19	“ ‘Losan un taguʼn ay-ayatok, om-omɏak ya saplitak ta matudtuchuwancha. Ked sosomkonyu allayaʼn itudtuchuk ta ibyabyawiyu cha byasuɏyu. 
REV.3.20	Chongɏonyu! Allaak un sumisiked si sangwalan chi somsomokyu un mangkongkongkong. Ked losan un mangngeɏ kan sakon ya ilukatla somsomokla ked pelokolak, makabibiɏulak ya makakalak kan siya.
REV.3.21	“ ‘Ked losan un achipun paabyak si lawwing, itipugku chichaʼn makaamuy kan sakon ya makaturay un isun chi killingwan Ama kan sakon si langɏogek kan Satalas. 
REV.3.22	Chikayuʼn laingaan manchongeɏ kayu otyan kan cha losan un ibyegbyegan chi Ispiritun Apudyus kan chikayu losan un mamati si kaili-ili.’ ” Cha alla, ked impaisuɏat Jesu Kristu kan sakon.
REV.4.1	Lagamput pun cha hachi, lantangechak ud langit ot lailak chi sawangla un liwawalit. Ot kasinku bo chingngeɏ gingan chi hachiʼn chamuʼn lakaug-uggud kan sakon un isun chi gingan chi tangguyub, un kalala, “Wilù utla ta ipailak kan sika cha masapuɏʼn makwa si umaliʼn eɏgew.” 
REV.4.2	Ot si hachi, impangatuwak si Ispiritun Apudyus ud langit. Ot intullongku umaammuy si tugew chi Ari. 
REV.4.3	Ked ha kopyan chi hachiʼn umaammuy, mamilipilit un isun cha hachiʼn mangkangilaʼn byetu un kalanchaʼn jasper ya carnelian. Ya kilalligun chi tileg chi umaammuyala un isun chi siling chi byetu un kalanchaʼn emerald.
REV.4.4	Awed bo chuwampuɏu ya opat un aammuyan un lampalikwos si hachiʼn aammuyan Ari, ked cha umaammuy, cha chuwampuɏu ya opat un mangipangpangu. Ked lasilupancha si mamputilak ya awed chi koronacha un byalituk. 
REV.4.5	Ot awed bo leɏpu si umaammuyan Ari un sumsumlit un kilat ya kumichukichung un kuchuɏ. Ked ha sangwalan bo, awed cha pituʼn pagsilawan un gumilegileb, ked chicha pituʼn kalasi un Ispiritun Apudyus. 
REV.4.6	Ked ha sangwalan bod chi hachiʼn umaammuyala, awed chi mallin-ong un byeybyey un isun chi tullong chi samling.
REV.4.6	Awed bo cha lampalikwos si umaammuyan Ari un opat un parsua ked losan ata ochogcha ya sangwalancha. 
REV.4.7	Ha osa, isun chi layun chi tullongla, ked ha mikadwa, isun chi byaka. Ked ha mikatlu, isun chi lupan chi tagu lupala, ked ha mikapat, isun chi bukaw un tumattattayap. 
REV.4.8	Ked losan cha hachiʼn opat, sin-oolom cha payakcha ked losan bò ata, ya ulay bo long-egcha.
REV.4.8	“Lappun miyisuwan chi kilabiɏun
REV.4.8	chi Apu takuʼn Apudyus un Mallakabyelin,
REV.4.8	ti siya kabiɏuwan. Siya illiinggew si luglugin cha losan,
REV.4.8	ya awed bo si sala, ya iinggew bo si ing-inggala.”
REV.4.9	Ked cha hachiʼn opat un matattagu un parsua, siyaʼd ikankantacha kilabiɏun chi hachiʼn umaammuy un Ari, ked chaychayawoncha ya manyamyamancha kan siya un matatagu si ing-inggala. Ked si hachiʼn mangkankantaancha, 
REV.4.10	mampalintuming cha hachiʼn chuwampuɏu ya opat un mangipangpangu si sangwalan chi hachiʼn umaammuy si malayawancha kan siya un matatagu si ing-inggala. Ot illiggacha koronacha si sangwalanla, ot ikankantacha,
REV.4.11	“Apumi un Apudyus, kalobbongam un machayaw
REV.4.11	gapu si kilabiɏum ya pallakabyelinlu,
REV.4.11	ti sika langwa si losan. Ked gapu si ayatlu,
REV.4.11	siya lakwaan ya lataguwan cha losan.”
REV.5.1	Awed bo intullongku un lalulukut un papin un ilooglen chi hachiʼn umaammuy si chuwalan un imala. Ked hachiʼn papin, losan lagiliyan chi lambilisak ya langampitu bobodla.
REV.5.2	Ya awed bo intullongku un osaʼn mangkoscheɏʼn anghel un chilakeɏla gingala un kalala, “Silu sinlobbong un mangubyed ya mamukyed si allayaʼn lalulukut un papin?” 
REV.5.3	Ngim lappun sinlobbong un mamukyed si hachiʼn lalulukut un papin, ulay cha hachiʼn inggew ud langit ya utla pita, ya ulay bo cha losan un langkakatoy. 
REV.5.4	Ot lalluluwaak ti lappun laochesan si sinlobbong. 
REV.5.5	Ngim kalan chi osa kan cha hachiʼn mangipangpangu kan sakon, “Agey, achika man-ibin, ti anchiya laawagen si Layun un siya langatu un galak David ya galak bod Judah. Ilabyakla si Satalas ked siya sinlobbong un mamukyed si halat un papin un langampitu bobodla, ked bukyachola ya byesaola.”
REV.5.6	Si hachi, awed chi intullongkuʼn Keɏlilu un summisiked si langgawaan cha hachiʼn mangipangpangu ya cha hachiʼn opat un parsua un lampalikwos si aammuyan Ari. Ked hachiʼn Keɏlilu, mamàila cha pilat si lapatoyala. Lasakguchen si pitu ya pitu bo atala un chicha miyaligen cha pituʼn Ispiritun Apudyus un libuun si losan un lugeɏ utla pita. 
REV.5.7	Oli ked ummacheli hachiʼn Keɏlilu si ummaammuy un Ari ot illaɏala lalulukut un papin un ilooglen chi chuwalan un imala. 
REV.5.8	Illaɏala pu papin, lampalintuming losan cha hachiʼn opat un parsua ya cha hachiʼn chuwampuɏu ya opat un mangipangpangu si sangwalan chi keɏlilu un malayaw kan siya. Ked kacha osa kan cha hachiʼn mangipangpangu, ilooglencha arpa un para tukeɏ ya chuyug un bilalituk ked laplu si byangbyangluʼn insenso, ked siya miyaligen chi luwalun cha losan un tagun Apudyus. 
REV.5.9	Ot kilantacha baruʼn kanta un kalancha,
REV.5.9	“Sika abus chi sinlobbong un mangaɏa
REV.5.9	si lalulukut un papin un langampitu bobodla,
REV.5.9	ya sika alla kalobbongalaʼn
REV.5.9	mamukyed ya mamasa,
REV.5.9	ti sika lapatoy un libukbuk chi chaɏala.
REV.5.9	Ked hachi imbyayedlu kan cha tagu
REV.5.9	ta makwa un mantagun Apudyus chicha.
REV.5.9	Ked cha hachiʼn silakam,
REV.5.9	leɏpucha si kilapuun cha tagu si kaili-ili si allaʼn lubung,
REV.5.9	awed bo cha leɏpu si losan
REV.5.9	un mansabsabyalin ugud.
REV.5.10	Ked impatim bo chicha si Mampangatam,
REV.5.10	ya lambyalilom bo chicha pachi un mansimbi kan Apudyus.
REV.5.10	Ked chicha mangituray utla pita
REV.5.10	si umaliʼn eɏgew.”
REV.5.11	Ot lallangɏangaak pun, chingngeɏk chi gingan cha achu-achuʼn angheles un achipun mabilang ti kalibulibucha, ot kilalliguchaʼn lasikesiked cha hachiʼn opat un parsua ya cha hachiʼn mangipangpangu ya hachiʼn umaammuyan Ari. 
REV.5.12	Ot chilakeɏchaʼn mangkankanta un kalancha,
REV.5.12	“Allaya Keɏlilu un lapatoy,
REV.5.12	siya abus chi alla kalobbongalaʼn
REV.5.12	mipangatu ya machayaw,
REV.5.12	ya lappun miyisuwan chi kilabyaklangla
REV.5.12	ya kilalaingla ya ulay chi pallakabyelinla
REV.5.12	ya kilabiɏula.”
REV.5.13	Oli ked chingngeɏk bo langkankantaan cha losan un parsua, un inggew ud langit ya utla pita, ya losan un inggew si byeybyey, ya cha losan un inggew si awechen cha langkakatoy. Ked losancha mangkankanta un kalancha,
REV.5.13	“Kan sika un ummaammuy un Ari ya hachiʼn Keɏlilu,
REV.5.13	machaychayawcha si ing-inggala
REV.5.13	ya mibyegabyega kilabiɏucha ya kilangatucha
REV.5.13	ya pallakabyelincha si ing-inggala.”
REV.5.14	Ked kalan cha hachiʼn opat un parsua, “Amen!” Ot lampalintuming cha hachiʼn mangipangpangu un lanchaychayaw.
REV.6.1	Oli ked intullongku Keɏlilu un langubyed si hachiʼn pituʼn bobod chi lalulukut un papin. Si langubyachela si ummun-ulaʼn bobod, chingngeɏk chi imbyegan chi osa kan cha hachiʼn opat un parsua un isun chi gingan chi kuchuɏ, un kalala, “Wilu!” 
REV.6.2	Ot intullongku mamputilak un kabyayuʼn lummoswa. Ked awed chi langakabbyayu un lalangchon si peɏsuk un umoyla igubyat. Ya laidchen bo si korona, ot lallubbyat un umoy makagubyat kan cha losan un kabusuɏla ked siya mangɏog.
REV.6.3	Ot ilubyachen pun bo chi hachiʼn keɏlilu mikadwaʼn bobod, chingngeɏk bo gingan chi mikadwaʼn parsua un kalala bo, “Wilu!” 
REV.6.4	Ot lummoswa bo mancheɏaeg un kabyayu. Ked ha langakabbyayu, laidchen si chakeɏʼn sabli ya pallakabyelin un manyam-an si timpuyug cha tagu utla pita ta mampipillatoy cha tagu.
REV.6.5	Ot ilubyachen pun bo chi hachiʼn Keɏlilu mikatluʼn bobod, chingngeɏk bo gingan chi mikatluʼn parsua un kalala, “Wilu!” Ot intullongku bo lummoswaʼn mangngitit un kabyayu, ked ha langakabbyayu, ilooglela kikilluwan. 
REV.6.6	Ot chingngeɏk bo ginga un isun chi leɏpu si illinggewan cha opat un parsua, un kalala, “Mainggi allaʼn pita, ked ha ngilan chi singkiluʼn bilayu, paseɏn chi labbu si masin-eɏgew, ya siya bo isun chi ngilan chi tiɏuʼn kiluʼn gakaw. Ngim achipun ngumatu ngilan chi byeyas ya apɏus.”
REV.6.7	Ilubyachela pun bo mikapat un bobod, chingngek bo gingan chi mikapat un parsua un kalala bo “Wilu!” 
REV.6.8	Ot intullongku boʼn lummoswa osaʼn kabyayu un ha chutchutla, kumukupas chi putilakla, ked ha ngachen chi langakabbyayu, Otoy. Ot litun-ud chi hachiʼn langachalan si Hades un inggewan cha latoy. Ot laidchencha si kalobbongan un mamatoy kan cha tagu si ingkapatla utla pita un ha makwaancha, mapatoy si gubyat cha uchum, ya matoy cha uchum si uɏat, ya matoy bo cha uchum si sakit, ya otoyon bo cha atap un ayam cha uchum.
REV.6.9	Ilubyachen pun bod chi hachiʼn Keɏlilu mikalimaʼn bobod, intullongku bo si pon-ed chi altar un sosoggencha si michatun kan Apudyus cha kalichodwan cha taguʼn lapatoy gapu si langitudtuchuwancha si ugud Apudyus ya lalistiguwancha si katuttuwaala. 
REV.6.10	Ot impokawcha, “Apudyus un Mallakabyelin, lappun miyisuwan chi kilabiɏum ya kilatuttuwan cha imbyegam, awed imusonmi kan sika. Kam-amman chi manguisam kan cha taguʼn achipun mamati utla pita, ya malusaam kan chicha gapu si lamatoyancha kan chikami?” 
REV.6.11	Oli ked laidchencha losan si mamputilak un luput, ot imbyegan Apudyus un umillongcha yan inggala man-oochas losan cha lapatoy un biɏun taku boʼn mansimbi kan Apudyus, un isun bod chi lapatoyancha.
REV.6.12	Ilubyachen pun bod chi Keɏlilu mikalom un bobod. Chummita si amod, ya ngummitit chi ilit un isun chi kangititan un luput. Ya chummeɏaeg bo buɏan un isun chi kilacheɏaeg chi chaɏa. 
REV.6.13	Ked cha losan un bituwon, lan-od-odchegcha si pita un isun chi matok-agen cha bungan chi kayu lu bumali. 
REV.6.14	Ked ha langit, laumas un isun chi malukutan chi papin. Ya losan cha bibbilig ya pitaʼn langgawa si byeybyey, liyatuncha losan.
REV.6.15	Oli ked ummawid cha losan un tagu, pati cha losan un Ari ya losan un ap-apu si lubung ya ulay bo cha losan un pangat cha suɏchachu ya losan un byabyaklang, ya ulay cha mansosokeɏ ya cha awed saedcha ya cha lappun saedcha. Losancha ummawid un ummoycha mantaɏu si bibbilig, lilliyang ya chopchopɏas. 
REV.6.16	Ked pilokawancha bibbilig ya chopchopɏas un illinggewancha,
REV.6.17	Ti allaʼn gummatong chi amod un sumangaancha. Ked sala malusaancha kan cha tagu utla pita, ked lappun ossaan si makalasat.”
REV.7.1	Lagamput pun losan cha hachi, intullongku bo opat un angheles un sumisiked si opat un sulin chi lubung. Ked sosonchoncha bidbid ta achipun mabidbichen ulay siluʼn lugeɏ utla pita, byeybyey ya ulay siluʼn kalasi un kayu. 
REV.7.2	Chicha angheles un piliyeɏn Apudyus un langidchen si pallakabyelin un manyam-an si pita ya byeybyey. Ot intullongku osaʼn anghel un lampeɏpu si sumileɏan ilit, un ilooglela meɏkan chi matattaguʼn Apudyus. Ked lampokaw kan cha hachiʼn opat un angheles, 
REV.7.3	kalala, “Achiyu yam-alon chi pita, byeybyey ya kakkayu inggala mameɏkaan chi kichey cha losan un mansimbi kan Apudyus.” 
REV.7.4	Ot chingngeɏk bo bilang cha hachiʼn lameɏkaan chi kicheycha, ked umoychaʼn 144,000 ked leɏpucha losan si galak cha hachiʼn simpuɏu ya chuwaʼn alak Israel.
REV.7.5+REV.7.6+REV.7.7+REV.7.8	Umoy un simpuɏu ya chuwaʼn libu cha lameɏkaan si kacha osaʼn kapuun cha hachiʼn simpuɏu ya chuwan galak Israel. Ked simpuɏu ya chuwaʼn libu lameɏkaan si galak Judah, ya ulay bo galak Reuben, galak Gad, Asher, Naphtali, Manasseh, Simeon, Levi, Issachar, Zebulun, Joseph ya Benjamin.
REV.7.9	Oli ked kasilak lallangɏanga ot intullongku cha achu-achuʼn tagu un lappun makabilang si kilaachucha! Mansabsabyali leɏpuwancha, wechewed cha lampeɏpu si losan un kilapuun cha tagu si lubung ya kaili-ili un awed cha losan un kalasin cha ugud. Ked losancha summisiked si sangwalan chi hachiʼn umaammuy un Ari ya hachiʼn Keɏlilu, ked lasilupancha losan si mamputilak ya mampàochoncha si tubun chi iyug un mangipain-ancha si galascha. 
REV.7.10	Ked chilakeɏcha gingacha un kalancha, “Machaychayaw si Apudyus takuʼn umaammuy un Ari taku, ya hachiʼn Keɏlilu, ti lappun uchum si Malagu kan chitaku lu achi abus chicha.”
REV.7.11	Ot cha losan un angheles un lasikesiked ya langalligu si umaammuy un Ari ya cha hachiʼn mangipangpangu ya cha hachiʼn opat un parsua, ked losan cha lampalintuming un malayaw kan Apudyus, 
REV.7.12	un kalancha, “Allaya katuttuwaan! Sikaʼn Apudyus, kalobbongam un machaychayaw ti sika kangatuwan ya kalaingan, ya alla bo pallakabyelinlu ti lappun achi makwa kan sika. Ked manyaman kami kan sika ya chaychayawonmi sika si ing-inggala! Amen.”
REV.7.13	Oli ked lan-imus kan sakon chi osa kan cha hachiʼn mangipangpangu un kalala, “Ammum lu silu cha hachiʼn lasilupan si mamputilak, ya himma lampeɏpuwancha?”
REV.7.14	Ot summongbyatak, “Lappun ammuk Apu, ngim sika sin-ammu.”
REV.7.14	Ot kalala bo kan sakon, “Chicha cha taguʼn lamati un lapampaligatan ud pita, un silaksakancha luputcha si chaɏan chi hachiʼn Keɏlilu, ked siya pummutilakala un kaiyaligela lauɏasan cha byasuɏcha. 
REV.7.15	Ked ha awechencha si sangwalan Apudyus un umaammuy un Ari, ta mansimbicha kan siya si templola si ileɏgew ya lilabi. Ked si Apudyus un umaammuy un Ari, pasig iinggew un mangalikun kan chicha. 
REV.7.16	Ked achipuncha mabitin si ing-inggala, ya achipuncha bo mauwaw, ya achipuncha kasin mailitan ya malingtan. 
REV.7.17	Ti hachiʼn Keɏlilu un langgagawa si hachiʼn umaammuyan chi Ari, ked siya isun chi mangayyuwan kan chicha, ked siya mangipuyut kan chicha si igew chi mailum un chegsi un mangatod si mallalayun un biyeg.
REV.8.1	Ot ilubyachen pun bo chi Keɏlilu mikapituʼn bobod chi hachiʼn lalulukut un papin, gummilok cha losan un inggew ud langit, umoy si godwan chi uras. 
REV.8.2	Oli ked intullongku cha pituʼn angheles un summisiked si sangwalan Apudyus, ked laidchencha si sin-ossaʼn tangguyub.
REV.8.3	Ot gummatong chi osaʼn anghel un ilooglela bilalituk un iiggaan chi byangbyangluʼn insenso. Ot ummoy summiked si sangwalan chi bilalituk un altar un inggew si sangwalan chi umaammuyan chi Ari. Ot laatod bo kan siya achuʼn insenso ta ichogala si luwalun cha losan un tagun Apudyus, un ichatunla si altar. 
REV.8.4	Ot ha asuk chi lasgob un insenso un lichoga si luwalun cha tagun Apudyus ked ngummatu losan un lampeɏpu si hachiʼn ilooglen chi anghel un summisiked si sangwalan Apudyus. 
REV.8.5	Oli pun pillun chi hachiʼn anghel chi hachiʼn iiggaan si byangbyanglu si byaɏa un illaɏala si altar, ot igap-uɏla utla pita, ot kummuchuɏ, ya kumilakilat ya chummitachita.
REV.8.6	Oli pun, cha hachiʼn pituʼn angheles, lansagalachaʼn mamaginga si tangguyubcha. 
REV.8.7	Pilagingan pun chi ummulaʼn anghel chi tangguyubla, ummuchen si chuwaɏu ya apuy un lachaɏaan. Ot lasgob chi langkatluwan chi allaʼn pita ya langkatluwan cha losan un kayu ya lipati bo cha losan un achipun leɏanguʼn luut.
REV.8.8	Oli ked pilagingan bo chi mikadwaʼn anghel chi tangguyubla, ot lummoswa isun chi chakeɏʼn bilig un gumilegileb ot litup-ung si byeybyey. Ked ha langkatluwan chi byeybyey, lambyalin chaɏa. 
REV.8.9	Latoy cha inggew si langkatluwan chi byeybyey, ya lilutob bo cha losan un bapur un illinggew si hachi.
REV.8.10	Oli ked pilagingan bo chi mikatluʼn anghel chi tangguyubla, ot laodcheg chi osaʼn chakeɏʼn bituwon un gumilegileb un isun chi pilatud, ot lipisuk si langkatluwan cha chewwang ya chegsi si pita. 
REV.8.11	Hachiʼn bituwon, langachalan si Mampiit. Ot piliitala cha losan un chelum un lipisukala, ot latoy cha achuʼn tagu un langilum si hachiʼn mampiit un chelum.
REV.8.12	Oli ked pilagingan bod chi mikapat un anghel chi tangguyubla, ot layam-an chi langkatluwan chi ilit ya langkatluwan chi seɏeg, ulay bo langkatluwan cha losan un bituwon. Ked gummikbot cha langkatluwan chi eɏgew ya lappun bo seɏeg si langkatluwan chi labi.
REV.8.13	Oli ked intullongku bo osaʼn mangngitit un bukaw un mantattayap si langit, un impokawlaʼn kalan, “Kadchegu cha losan un taguʼn achipun mamati un inggew si pita si mangayyupan cha tiɏuʼn angheles un langalungus si tangguyubcha!”
REV.9.1	Oli ked pilagingan bo chi mikalimaʼn anghel chi tangguyubla, ot intullongku osaʼn anghel un isun chi bituwon un lampeɏpuʼd langit un laodcheg si pita. Ked laatod kan siya tebik chi olob chi abut un lappun kiged chi kachaɏomla. 
REV.9.2	Ot bilukatala hachiʼn abut, ot lummoswa amod un asuk un isun chi asuk chi chakeɏʼn sogob, ot gummikbot chi pita ti laseilan chi ilit. 
REV.9.3	Oli ked, awed bo illoswan chi hachiʼn asuk, un isun cha chuchun ot pillumkot si pita, ked laidchencha si kilabyelin un kumtob ked isun chi mangkokotob chi geyyaman. 
REV.9.4	Labilincha un achipuncha yam-alon cha luut ya cha kayu ya ulay siluʼn muɏa, ta siyad kotbyencha cha taguʼn lappun meɏkan Apudyus si kicheycha. 
REV.9.5	Ngim achipuncha lapalubusan un mangtoy si tagu, ti paligatancha cha tagu si ulog chi limaʼn buɏan, ked ha sigeb chi mapampaligatancha isun chi kotbyen chi geyyaman. 
REV.9.6	Ked si hachiʼn ulog chi limaʼn buɏan, mansingit cha tagu si matoyancha, ngim lappun makwacha, ti ulay lu pionchaʼn matoy, achipuncha mapalubusan.
REV.9.7	Ha kopyan cha hachiʼn chuchun, isucha kabyayu un lisasaggalaʼn umoy makagubyat. Ya isun chi lambyetukungcha si bilalituk un koronan chi Ari. Ked ha lupacha, isun chi lupan chi tagu. 
REV.9.8	Ked ha buukcha bo, anchu un isun chi buuk chi byebyai. Ya ha ngiponcha, isun chi ngipon chi layun. 
REV.9.9	Ked ha biɏukungcha, latap-ulan si isun chi kaga un mantipeɏ si long-egcha. Ya lu tumayapcha, singkakasacha un isun chi kumasaan cha achuʼn kabyayuʼn itodtodchak cha kalisa un umoy makagubyat. 
REV.9.10	Laipusancha bo ya awed tiludcha un isun chi saung chi geyyaman. Ked ha ipuscha inggewan chi kilabyelinchaʼn mamaligat si tagu si ulog chi limaʼn buɏan. 
REV.9.11	Awed bo arichaʼn mangituray kan chicha, siya anghel un simbyentay si abut un lappun kiged chi kachaɏomla. Ha ngachenla si ugud cha Hebrew, Abaddon, ked si ugud cha Griego, Apollyon, un ha piolaʼn uguchon, ha Manyayam-an.
REV.9.12	Hachi lakwaan chi ummulaʼn kaog-ogyat un ligat, ngim awed bo chuwaʼn chaampun gumatong.
REV.9.13	Oli ked pilagingan bod chi mikalom un anghel chi tangguyubla, ot chingngeɏk bo ginga un lampeɏpu si opat un sulin chi hachiʼn altar un bilalituk un inggew si sangwalan Apudyus. 
REV.9.14	Ked imbyegan chi hachiʼn ginga si hachiʼn mikalom un anghel un lalangchon si tangguyub, “Ukasam cha hachiʼn opat un angheles un labyabyaɏud si igew chi chakeɏʼn chewwang un Euphrates!” 
REV.9.15	Oli pun libukat cha hachiʼn opat un angheles, un lisasaggalacha un languuway si hachiʼn mismuʼn uras ya eɏgew, buɏan ya tawon ta patoyoncha cha losan un taguʼn inggew si langkatluwan chi pita. 
REV.9.16	Ot lipaila bo kan sakon cha susuɏchachuʼn langakabbyayu, ot libyega kan sakon chi bilangcha un umoychaʼn chuwanggasut un milyun.
REV.9.17	Ked kamatla langitullongak kan cha hachiʼn langkakabbyayu. Latap-ulan chi biɏukungcha si kaga, un isun chi bumaɏabyaɏaʼn apuy, ya byetuʼn kalanchaʼn sapphire, ya asupli tullongla. Ked ha uɏun chi kabyayucha, isun chi uɏun chi layun, ya lumosloswa si tupokcha apuy ya asuk ya gumilegileb un asupli. 
REV.9.18	Gapu kan cha hachiʼn tiɏuʼn kalasi un lummoswa si tupok cha kabyayu, siya langtoy si langkatluwan cha losan un tagu utla pita. 
REV.9.19	Ti ha kilabyelin cha hachiʼn kabyayuʼn umtoy, inggew si tupokcha ya ulay ipuscha, ti ha ipuscha, isun chi uɏog un lauɏuwan ked kotbyela tagu.
REV.9.20	Ngim cha hachiʼn leusan un taguʼn achipun lapatoy si kamatchi, sissiyan achipuncha iyagey cha lawwing un pin-acha koon, achipuncha iyagey un malayaw si aɏan ya ulay siluʼn silan-apudyus un kingkingwachaʼn byalituk ya pilak, gambyang, byetu ya kayu un achipun makatullong willu makachongeɏ willu makatidchaɏan. 
REV.9.21	Ked cha allayaʼn tagu, achipuncha ibyabyawi cha pummatoyancha, lansalamangkaancha, lan-akawancha ya cha lilulukuʼn pin-acha killingwa mipanggop kan cha leɏaki ya cha byebyai.
REV.10.1	Oli ked, intullongku bo lan-osog un osaʼn mangkoscheɏʼn anghel un lampeɏpuʼd langit ked lakulibuchen si libuu ya laabungusan si tileg. Ha lupala, isun chi siling chi ilit, ya ha ikila, isun chi latutuud un gileb chi apuy. 
REV.10.2	Ked ilooglela paat un papin un labubukyed. Ked gilussan chi chuwalan un ikila byeybyey ya ha machuwigila pita. 
REV.10.3	Ot lampakuy si mantobyeg, un isun chi agukom chi layun. Ot summongbyat cha pituʼn kuchuɏ. 
REV.10.4	Lagamput pu kichung chi hachiʼn kuchuɏ, ilugik oyya un mangigili si imbyegala. Ngim chingngeɏk bo ginga un lampeɏpuʼd langit un mangipalit, kalala, “Achim igili hachiʼn gingan cha pituʼn kuchuɏ ti achipun mipakaammu hachi.”
REV.10.5	Oli pun, ha anghel un intullongkuʼn summisiked un lansasakkaang si byeybyey ya pita, intayegla chuwalan un imala 
REV.10.6	un langisapata kan Apudyus un matatagu si ing-inggala, ya siya langwa si langit ya pita ya byeybyey, ya cha losan un inggew kan chicha. Ot kalala, “Lappun kasin mauway, allà akit chi makwaala, 
REV.10.7	ti ha malangguyubyen chi mikapituʼn anghel, hachi mangamputan Apudyus kan cha losan un chaampun maammuwan un simsimmoklaʼn koon, ked hachi imbyegala kan cha propeta un lansimbi kan siya si sin-eɏgew.”
REV.10.8	Oli ked chingngeɏk kasin chi ginga un lampeɏpuʼd langit, ot kalala kan sakon, “Ingka eɏan chi hachiʼn paat un papin un labubukyed un ilooglen chi anghel un lansasakkaang si byeybyey ya pita.”
REV.10.9	Ot ummoyku chilawat si hachiʼn anghel chi hachiʼn papin, ot kalala kan sakon, “Allaya, eɏam ked kalom. Mammiis si tupoklu un isun chi chilu, ngim lu ukmulom pasigabola buwanglu.” 
REV.10.10	Illaɏak chi hachiʼn paat un papin un ilooglen chi anghel ot killanku. Tuttuwaʼn mammais si tupokku un isun chi chilu. Ngim ilukmunku pun, pilasigebla buwangku. 
REV.10.11	Oli ked libyega kan sakon un, “Masapuɏʼn ipakaammum bo imbyegan Apudyus un makwa kan cha losan un ari ya cha losan un tagu si kaili-ili un mansabsabyali ugudcha.”
REV.11.1	Ot si hachi, laatod kan sakon chi osaʼn palaisong un isun chi sekud, ot kalan chi hachiʼn langatod kan sakon, “Ingka isngon chi templon Apudyus ya ipatim chi altar. Bilangom bo cha taguʼn inggew un malaychayaw kan siya si templo. 
REV.11.2	Ngim achim ipati isngon chi lasin chi templo ti siya lipuɏang kan cha taguʼn Gentil. Ked mapalubusancha un maloschos si hachiʼn laapudyusan un ili un Jerusalem si ulog chi opatpuɏu ya chuwaʼn buɏan. 
REV.11.3	Ngim si cha hachiʼn eɏgew un 1,260, idchek si kilabyelin cha chuwaʼn tistiguk un umoy mangipakaammu si pion Apudyus un ipakaammu, ked mansisillupcha si guti.”
REV.11.4	Cha hachiʼn chuwaʼn tistigu, chicha miyaligen cha chuwaʼn kayu un olivo ya chuwaʼn silaw, un imbyegbyegan cha propeta si awi, un awed si sangwalan Apudyus un Apun chi lubung. 
REV.11.5	Ked lu awed mangipachas mangam-amis kan chicha, lumoswa apuy si tupokcha un manggob si kabusuɏcha, ked kamatchi matoyan cha losan un mangipachas mangam-amis kan chicha. 
REV.11.6	Awed bo kilabyelinchaʼn mamlot ud langit ta achipun umuchen si ulog chi mangibyeg-ancha si ugud Apudyus. Isula bo kan cha losan un chelum, alla bo kilabyelinchaʼn mambyalilon chaɏa chelum. Ya alla kilabyelincha un mamaligat kan cha tagu si kilalasin chi ligat ngim insigun si pioncha.
REV.11.7	Ngim lu magamput chi mangibyeg-ancha si ugud Apudyus, hachi lumoswaan chi patunged kaog-ogyat un isun chi atap un ayam un lampeɏpu si abut un lappun kiged chi kachaɏomla, ked gubyatola cha hachiʼn chuwa. Ked abyakola chicha ya patoyola chicha.
REV.11.8	Ked ha lechegcha, mibyebyellat si kesan chi hachiʼn chakeɏʼn ili un lilansaan chi Apucha. Ha mangiyaligencha si hachiʼn ili, isun chi Sodom willu Egypt, gapu si lawwing un laklakwa si hachiʼn ili. 
REV.11.9	Ked umoy si tiɏuʼn eɏgew ya godwa mamubuyyaan cha tagu si lechegcha un achipuncha palubusan chi milobolan cha hachiʼn chuwa. Ked lappun achi lamuyaʼn tagu kan chicha un lampeɏpu si kaili-ili si allaʼn lubung ya losan un kilalasiʼn ugud. 
REV.11.10	Ked magalasan cha taguʼn achipun mamati utla pita si latoyan cha hachiʼn chuwa. Ked mangganggalascha ya man-asiatodcha si awed un maatodcha gapu si amod un galascha si latoyancha, ti cha hachiʼn chuwa, propetan Apudyus un pilatungedcha kalu cha tagu utla pita pilaligatan.
REV.11.11	Ngim lummaus pu tiɏuʼn eɏgew ya godwa, tilagun Apudyus chicha kasin ot lummibbyatcha ked cha hachiʼn lamubuya kan chicha lappun miyisuwan chi ogyatcha. 
REV.11.12	Ot si hachi, chingngeɏn cha hachiʼn chuwa chakeɏʼn ginga un lampeɏpud langit, un kalala kan chicha, “Wayyu utla!” Ked ha mangitutullongan cha losan un kabusuɏcha, lipangatucha si libuu ud langit.
REV.11.13	Ot si hachi bo, chummita si lapigsa ot layam-an chi ingkasimpuɏun chi hachiʼn ili, ya latoy cha pituʼn libu un tagu. Ked cha uchum un taguʼn labun-an, patunged cha ummogyat ot chayawoncha kilangatun Apudyus ud langit.
REV.11.14	Ked kamatchi makwaan chi mikadwaʼn kaog-ogyat un ligat.
REV.11.15	Lagamput pun losan cha hachi, pilagingan chi mikapituʼn anghel chi tangguyubla, ot chingngeɏk cha achu ya chakeɏʼn ginga ud langit un kalancha, “Inggala si sala, lappun uchum si mangipangat kan cha losan un tagu lu achi abus chi Apu takuʼn Apudyus ya hachiʼn imbuunla utla pita un Kristu, ked siya manturay si ing-inggala!”
REV.11.16	Ot cha hachiʼn chuwampuɏu ya opat un pin-a mangipangpangu un umaammuy si sangwalan Apudyus, lampalintumingcha un malaychayaw kan siya, 
REV.11.17	un kalancha,
REV.11.17	“Apumiʼn Apudyus un Mallakabyelin,
REV.11.17	un illiinggew ulay si chamchamun cha losan
REV.11.17	ya ulay si sala ya si ing-inggala,
REV.11.17	manyaman kami kan sika ti impailam
REV.11.17	chi pallakabyelinlu
REV.11.17	ked illugim un manturay!
REV.11.18	Lappun miyisuwan chi sangan cha chakampun un tagum
REV.11.18	ti allaʼn chillumtong chi malusaam kan chicha,
REV.11.18	un siya bo manguisam kan cha latoy.
REV.11.18	Ked chillumtong bo manyam-alam
REV.11.18	kan cha losan un manyam-an utla pita
REV.11.18	gapu si kilalawwingcha!
REV.11.18	Ked sala bo mangunggulaam kan cha losan
REV.11.18	un lansimbi kan sikaʼn propetam,
REV.11.18	ya cha losan boʼn tagum un langibiin kan sika, ulay cha labyabya ya langatu.”
REV.11.19	Ot intullongkuʼn lalukatan chi templon Apudyus ud langit, ked mamàila kasun un laiggaan chi hachiʼn liigili un intuɏeg Apudyus si awi. Oli pun kummilakilat ya kummuchukuchuɏ si mantobyeg, chummita bo, ya ummuchen si chuwaɏu.
REV.12.1	Ot awed chi lampaila ud langit un patunged kaskaschaaw un sinyeɏ. Awed chi osaʼn byebyai un summisiked si buɏan, ya lasilupan si isun chi siling ilit, ya labyetukungan si korona un simpuɏu ya chuwaʼn bituwon. 
REV.12.2	Umalakon chi hachiʼn byebyai ot lantukituking gapu si amod un sigeb chi umalakala.
REV.12.3	Oli pun awed bo lipaila ud langit un osa boʼn kaskaschaaw un sinyeɏ, awed chi kaog-ogyat un dragon un mancheɏaeg
REV.12.4	Ot bilautan chi ipusla langkatluwan cha bituwon ud langit ot ibyellula si pita. Ot ummoy si sangwalan chi hachiʼn byebyai un umalakon, ta kalola alakla lu lumoswa. 
REV.12.5	Ngim ummalak pu hachiʼn byebyai, leɏaki ot litodchak laiyoy kan Apudyus si ummaammuyala, ti siya manturay si lubung si umaliʼn eɏgew, ked manchegson chi mantuturayla. 
REV.12.6	Ked hachiʼn byebyai, ummawid un ummoy si lugeɏʼn lappun ummili un inyaallan Apudyus un mantaɏuwala, ta mangayyuwalala kan siya si ulog chi 1,260 un eɏgew.
REV.12.7	Oli ked bilumtak chi gubyat ud langit. Ked si Michael un pangat cha angheles, impangula cha uchum un angheles un mangubyat si hachiʼn dragon. Ked hachi boʼn dragon ya cha anghelesla, lakagubyatcha kan chicha, 
REV.12.8	ngim laabyakcha, ot achipuncha lapalubusan un inggew ud langit. 
REV.12.9	Ot lapeɏyaw chi hachiʼn kaog-ogyat un dragon, ya libyellu cha losan un anghelesla utla pita. Hachiʼn dragon, siya uɏog si awi un pangat cha aɏan, willu siya Satalas un langallilaw kan cha tagu utla pita.
REV.12.10	Oli ked chingngeɏk chi chakeɏʼn ginga ud langit, un kalala,
REV.12.10	“Sala makwaan chi malaguwan Apudyus kan cha tagu,
REV.12.10	ti sala mangipain-ala si pallakabyelinlaʼn manturay!
REV.12.10	Ya sala bo mangipain-an Kristu un imbuunla si kalobbongala!
REV.12.10	Ti laabyak ya lapeɏyaw chi pangat cha aɏan ud langit un mangichiɏu-chiɏum
REV.12.10	kan cha susulud taku kan Apudyus si ileɏgew ya lilabi.
REV.12.11	Ngim cha susulud taku, ilabyakcha siya gapu si libukbukan chi chaɏan
REV.12.11	chi Keɏlilu, ya gapu bo si lansistiguwancha mipanggop si hachiʼn Keɏlilu,
REV.12.11	ulay siya ingkatoycha un achipuncha gilagaan cha biyegcha.
REV.12.12	Ked losan kayu un inggew ud langit, gumalas kayu ti lapeɏyaw si Satalas!
REV.12.12	Ngim kadchegu kayu un inggew ud pita ya byeybyey ti siya libyelluwan Satalas.
REV.12.12	Ked amod chi sangala ti ammulaʼn akit chi timpulaʼn mangwa kan cha
REV.12.12	piolaʼn koon un lawwing.”
REV.12.13	Ot laammuwan pun chi hachiʼn dragon un libyellu si pita, chilogchogla hachiʼn byebyai un langiyalak si hachiʼn alak un leɏaki. 
REV.12.14	Ngim hachiʼn byebyai, laidchen si chuwaʼn payak un isun chi payak chi chakeɏʼn bukaw ta tumayap un umawid si hachiʼn lugeɏʼn lappun ummili un lisasaggalaʼn maayyuwalala si ulog chi tiɏuʼn tawon ya godwa,
REV.12.15	Ot hachiʼn dragon, imbug-isla isun chi chewwang un chelum ta mangaludla si hachiʼn byebyai. 
REV.12.16	Ngim latuɏungan chi hachiʼn byebyai, ti lantakang chi pita ot lebut losan cha hachiʼn chelum un lampeɏpu si tupok chi dragon. 
REV.12.17	Ot laam-amod chi sangan chi hachiʼn dragon si byebyai, ot ummoyla gilubyat cha uchum un aalakla, cha losan un lamotog si imbilin Apudyus ya langipapatiʼn lamopotpot si katuttuwaan un intudtuchun Jesus. 
REV.12.18	Ot ummoy chi hachiʼn dragon si teɏanteg chi byeybyey sumisiked un man-uuway.
REV.13.1	Ot awed bo intullongkuʼn lummoswa si byeybyey un kaog-ogyat un ayam. Pitu uɏula ya simpuɏu sakgudla. Ked losan un sakgudla, alla koronala, ked cha kichey cha uɏula, lagiliyan si tuntulliʼn ngachen Apudyus. 
REV.13.2	Hachiʼn kaog-ogyat un ayam, isun chi atap un kusa un ngadloncha leopardo. Ked ha ikila, isun chi ikin chi bear ya ha tupokla, isun chi tupok chi layun. Ot illidchon chi dragon si hachiʼn ayam chi pallakabyelinla ya manturayala ya chakeɏʼn kalobbongala.
REV.13.3	Ha osaʼn uɏun chi hachiʼn kaog-ogyat un ayam, awed chi sugatla un makwaʼn ikatoyla, ngim lapilatan ot kasin latagu. Ked hachi laschaawan cha losan un tagu utla pita ot hachi losancha litun-uchen kan siya. 
REV.13.4	Ot chilaychayaw cha losan un tagu hachiʼn dragon gapu si langidchela si kalobbongala si hachiʼn kaog-ogyat un ayam. Ya chilaychayawcha bo hachiʼn kaog-ogyat un ayam un kalancha, “Lappun miyisuwan chi halat un ayam! Lappun makabyeeɏ un makagubyat kan siya!”
REV.13.5	Ot lapalubusan chi hachiʼn kaog-ogyat un ayam un sumukin ya masayaw un mangibyega si lawwingon Apudyus, lapalubusan bo un manturay si ulog chi opatpuɏu ya chuwan buɏan. 
REV.13.6	Ot illugilan mangam-amsiw kan Apudyus, ulay chi ngachenla ya ha inggewalaʼd langit ya cha losan un inggew udchi.
REV.13.7	Ya lapalubusan bo un mangubyat kan cha tagun Apudyus ya abyakola chicha, ya laidchen bo si kalobbongan un mangituray si losan un kilapuun cha tagu si kaili-ili si allaʼn lubung un lappun malausan kan cha losan un mangkalakalasiʼn ugud.
REV.13.8	Ked losan un tagu utla pita chayawoncha siya, lalaksig kan cha taguʼn lilista ngachencha si hachiʼn libluʼn chi Keɏlilu un lapatoy. Ti lalipud si chamchamun cha losan, lagamput lilista si liblu ngachen cha losan un laidchen si mallalayun un makataguwan kan Apudyus.
REV.13.9	Masapuɏʼn chongɏonyu cha alla, lu laingaan kayu! 
REV.13.10	Cha taguʼn singgasat un mabyaɏud, mabyaɏudcha! Ked cha singgasat un mapatoy si sabli, mapatoycha bo si sabli! Ked chitakuʼn tagun Apudyus, masapuɏʼn pakoscheɏon taku pammati taku ya alu-alusan taku cha losan un makwa kan chitaku.
REV.13.11	Ot awed bo intullongku un osaʼn kaog-ogyat un ayam un lummoswa si pita. Chuwa sakgudla un isun chi sakgud chi Keɏlilu, ngim ha gingala, kaog-ogyat un isun chi gingan chi dragon. 
REV.13.12	Ked losan un kalobbongan chi hachiʼn ummulaʼn ayam, wechewedcha si hachiʼn mikadwa, ti siya isun chi pilakalong-egla. Ked ipatutla pachayaw kan cha losan un tagu utla pita hachiʼn osaʼn ummulan ayam un lapilatan chi sugatla. 
REV.13.13	Ked ha mikadwaʼn ayam, impailala mampataeg un lakaskaschaaw, ti ipaodchegla apuy un meɏpuʼd langit ta itutullong cha losan un tagu. 
REV.13.14	Ya ilallilawla cha losan un tagu utla pita si langwaala si kaskaschaaw gapu si kalobbongan chi hachiʼn ummun-ulan ayam. Ot lampakwa kan cha tagu si silan-ayam un isun chi hachiʼn ummun-ulan ayam un lasugatan si sabli ngim latagu. 
REV.13.15	Ot impalubus bo Apudyus un angosan chi hachiʼn mikadwaʼn ayam chi hachiʼn silan-ayam ta makwaʼn makaginga ya makwa boʼn otoyola cha losan un achipun malayaw kan siya. 
REV.13.16	Ked osa bo, hachiʼn mikadwaʼn ayam, impatutla pameɏka si meɏkan chi hachiʼn ummulaʼn ayam chi kichey ya chuwalan un iman cha losan un tagu, awed man saedcha willu lappun, awed cha byabyaklang ya kakapus, ulay musassu willu achipun. 
REV.13.17	Taplu cha hachiʼn achipun lameɏkaan si ngachen chi hachiʼn ummun-ulan ayam, willu ha lambyen chi ngachenla, achipun makwa un mallaku ya mangngila si byaɏanglaʼn mangin-an.
REV.13.18	Abus cha laangsan un tagu makaawat si allaya. Ked lu silu lalaing, maawatancha miyaligen chi hachiʼn lambyen chi ummun-ulan ayam, ti hachiʼn lambye, siyad piolaʼn kalan chi ngachen chi osaʼn tagu, un ha lambyela ked 666.
REV.14.1	Ot lallangɏangaak pun, awed chi Keɏlilu un summisiked si bilig un Zion. Ya awed bo cha lichoga kan siya un taguʼn 144,000 un lameɏkaan chi kicheycha si ngachen chi Keɏlilu ya ngachen chi Amala. 
REV.14.2	Ya chingngeɏk bo mantobyeg un ginga un lampeɏpuʼd langit un isun chi alaas chi tumeteub un chelum ya isun chi mantobeg un kuchuɏ, ngim isun chi tukeɏn cha achuʼn arpa. 
REV.14.3	Ked cha hachiʼn tagu un 144,000, silasagung cha hachiʼn umaammuy un Ari ya cha hachiʼn opat un parsua ya cha mangipangpangu. Ked kankantaoncha baruʼn kanta un lappun uchum si sin-ammu lu achi abus cha hachiʼn 144,000, ti chicha bilayachen chi Keɏlilu si illinggewancha ud pita. 
REV.14.4	Cha allaʼn tagu, lappun lakabyasuɏancha mipanggop si byebyai, ti lappun lakasuyopancha si byebyai. Lituntun-udcha si Keɏlilu si losan un ummoyala, chicha cha labyayachen chi byasuɏcha un isun chi insilan Apudyus chicha kan cha uchum un tagu ti chicha ummulaʼn lamati, ked isun chi michatuncha kan Apudyus ya hachiʼn Keɏlilu. 
REV.14.5	Ya lappun akit lantuntulliyancha ya lappun mapabyasuɏancha kan Apudyus.
REV.14.6	Oli ked, intullongku bo osaʼn anghel un tumattattayap si ngatu, un mangiweɏaweg si mallalayun un Bibiɏuʼn Chameg kan cha losan un tagu si allaʼn lubung, si losan un kaili-ili, tribu ya mangkangkalasiʼn ugud. 
REV.14.7	Ked chakeɏ gingala, un kalala, “Ipotogyu si Apudyus, ya chayawonyu kilangatula, ti allaʼn gummatong chi manguisala kan cha losan un tagu! Ked chaychayawonyu siya, ti siya langwa kan cha losan, ulay langit ya pita, ulay bo byeybyey ya cha losan un uud!”
REV.14.8	Awed bo mikadwaʼn anghel un liyun-ulud, un kalala, “Gettok un layam-an chi hachiʼn machamchameg un iliʼn Babylon si machusaala! Ti cha tagu udchi, isun chi impailumcha kan cha losan un tagu hachiʼn mampiyaʼn byeyascha, un ha miyaligela, ha langawisancha kan cha tagu un mangwa si kilagatkat un pin-acha killingwa.”
REV.14.9	Ot awed bo mikatluʼn anghel un liyun-ulud kan cha hachiʼn chuwa, ot chilakeɏla bo gingalan kalala, “Losan un malaychayaw si hachiʼn kaog-ogyat un ayam ya hachiʼn silan-ayam, ya cha losan un impameɏkala kicheyla willu imala si ngachenla, 
REV.14.10	sigulachuʼn ipailum Apudyus kan chicha mampiipiit un byeyaslaʼn latasa un lappun kamosla, hachi miyaligen chi amod un sangala! Ti paligatan Apudyus chicha losan si apuy ya gumilegileb un asupli, ked bubuyyaon cha angheles Apudyus ya hachiʼn Keɏlilu. 
REV.14.11	Ked ha apuy un mamaligat kan chicha, achipun masobsobyen ti gumilegileb si ing-inggala un lappun umillongan chi asukla. Ya lappun pulus gumingkan chi ligatcha si ileɏgew ya lilabi ked maligligatancha, ti chicha cha hachiʼn lalayaw si kaog-ogyat un ayam ya hachiʼn silan-ayam ya chicha bo lameykaan si ngachen chi hachiʼn ayam.”
REV.14.12	Ngim chikayuʼn tagun Apudyus un lalungpeɏ si imbyegala ya mamati kan Jesus, masapuɏʼn pakoscheɏonyu pammatiyu ta achi kayu maawis, ulay silu makwa kan chikayu.
REV.14.13	Lapalos ked, chingngeɏk bo ginga un lampeɏpuʼd langit, ot kalala kan sakon, “Igilim cha allaya: Malipud si sala, Mabinchisyulan cha losan un mangikatoy gapu si mansimbiyancha si Apu taku!”
REV.14.13	Ot tilachulan bo chi Ispiritun Apudyus un kalala, “O! Tuttuwaʼn mabinchisyulancha, ti ha matoyancha, hachi umillongancha si laligat un kawachicha, ya hachi bo mangeɏ-ancha si gunggulacha gapu si bibiɏuʼn killingwacha.”
REV.14.14	Lallangɏangaak pun, awed chi intullongku un mamputilak un libuu, ya awed bo ummaammuy si lap-atla un isun chi tagu un labyetukungan si bilalituk un koronan chi Ari ya ilooglela mantachom un kompay. 
REV.14.15	Ot intullongku bo osaʼn anghel un lummoswa un lampeɏpu si templo ud langit, ot pilokawala hachiʼn ummaammuy si lap-at chi libuu, “Useɏom chi halat un kompaylu ta gapasom chi pita, ti gummatong chi ustuʼn man-aapit, ti isun chi leum cha maapit si pita!” 
REV.14.16	Ot ha umaammuy si libuu, inggapasla kompayla ot ilapitla cha losan un maali si pita.
REV.14.17	Ot awed bo osaʼn intullongkuʼn anghel un lummoswaʼn lampeɏpu si templo ud langit un ilooglela bo mantachom un kompay. 
REV.14.18	Ot lummoswa bo osaʼn anghel un lampeɏpu si altar un sosoggen si michatun kan Apudyus. Hachiʼn anghel, siya simbiyang si apuy. Ot pingkawala hachiʼn osaʼn lalangchon si mantachom un kompay, kalala, “Lopgachom chi halat un isun chi wakeʼn muɏa un kalanchaʼn grapes si pita ti leumcha losan!” 
REV.14.19	Ot hachiʼn anghel illopgedla kompay si pita ya illaɏala cha losan un bungan cha grapes, ot pilonponla si chakeɏʼn astan Apudyus, un ha aligla, amod chi sangalaʼn malusa kan cha tagu utla pita. 
REV.14.20	Ked ha aastan chi grapes, inggew si lasin chi ili. Ot chaɏa lummoswa si hachiʼn astan, ot lilitapla lasuluk si tiɏunggasut ya chuwampuɏuʼn kilometro chi kaanchula, ya masikachen chi kalusgongla.
REV.15.1	Ot si hachi, awed bo osaʼn lipaila ud langit un patunged lakaskaschaaw un sinyeɏ un makwa si umaliʼn eɏgew, ti awed cha pituʼn angheles un lalangchon si mangalungus un pituʼn ligat un makwa utla pita. Hachi cha ligat si alungus chi malusaan Apudyus kan cha tagu.
REV.15.2	Ot intullongku malayatayaw un byeybyey un lakamsan si apuy. Ya intullongku bo cha langɏog si hachiʼn kaog-ogyat un ayam ya hachiʼn silan-ayam un issu-issula, ya cha losan un achipun lampameɏka si lambyeɏn chi ngachenla. Ked summisikedcha si teɏanteg chi byeybyey un ilooglencha arpa un illidchon Apudyus kan chicha. 
REV.15.3	Ot kilankantacha kantan Moses un lansimbi kan Apudyus si awi, ya kantan chi Keɏlilu. Kamatla kilantacha:
REV.15.3	“Sikan Apu un Apudyus un Mallakabyelin,
REV.15.3	lappun miyisuwan cha losan un killingwam un patunged kaskaschaaw!
REV.15.3	Sika Arin cha losan un tagu si lubung,
REV.15.3	patunged ustu-ustu ya pasig tuttuwa cha losan un kachawiyam!
REV.15.4	Lappun achi umogyat kan sika si sala, Apu!
REV.15.4	Ya lappun bod achi mangibyega si kilangatum,
REV.15.4	ti lappun miyisuwan chi kilabiɏum.
REV.15.4	Ked cha losan un tagu si lubung,
REV.15.4	umalicha losan un malaychayaw kan sika
REV.15.4	ti laawatanchaʼn ustu-ustu cha losan un pin-am koon.”
REV.15.5	Lapalos ked, intullongku boʼn lilukat chi templo ud langit, ked mamàila hachiʼn chaɏom chi Kachayawan un Inggewan Apudyus. 
REV.15.6	Ot lummawa cha hachiʼn pituʼn angheles si hachiʼn templo un ilooglencha pituʼn ligat. Ked lasilupancha losan si mampeɏkas ya malilisiling un mamputilak, ya lisawigi si biɏukungcha bilalituk un takyed. 
REV.15.7	Ot ha osa kan cha hachiʼn opat un parsua ummoyla silin-ossa inwatwat kan cha hachiʼn pituʼn angheles chi chuyug un byalituk un lalaplu si sangan Apudyus un matatagu si ing-inggala. 
REV.15.8	Ked gapu si kilabiɏun Apudyus ya pallakabyelinla, losan asuk chi chaɏom chi templo, ked lappun makaslok inggala magamput cha pituʼn ligat un koon cha hachiʼn pituʼn angheles.
REV.16.1	Lapalos ked, chingngeɏk chi mantobyeg un ginga un lampeɏpu si templo un langibyega kan cha pituʼn angheles, un kalala, “Chowot ingkayu isuyat ud pita cha halat un ligat un awed si pituʼn chuyugyu un laplu si sangan Apudyus.” 
REV.16.2	Ot ummoy chi ummulaʼn anghel insuyat si pita hachiʼn inggew si chuyugla. Ot cha losan un lameɏkaan si meɏkan chi kaog-ogyat un ayam ya cha lalaychayaw si hachiʼn silan-ayam un issu-issula ked laamin cha lagagateɏ si mambyangtit ya amod chi sigebla.
REV.16.3	Ot ummoy bo mikadwaʼn anghel insuyat si byeybyey chi ingew si chuyugla, ot lambyalin isun chi cheɏong, ked cha losan un inggew si byeybyey, laamincha langkakatoy.
REV.16.4	Ot ummoy bo mikatluʼn anghel insuyat si losan un chewwang ya chegsi inggew si chuyugla. Ot lambyalin chaɏa cha chelum. 
REV.16.5	Ot si hachi, chingngeɏk chi imbyegan chi anghel un simbiyang si chelum, un kalala,
REV.16.5	“Apudyus un lappun miyisuwan chi kilabiɏum, ya sigud un illinggewka si
REV.16.5	chamchamun cha losan ya iinggewka bo si ing-inggala,
REV.16.5	gettok un lalintog ya ustu-ustu manchuchusam kan cha tagu!
REV.16.6	Ti pilatoycha cha tagum ya cha propetam un isun chi insuyatcha chaɏacha.
REV.16.6	Ked hachi mangipailumam kan chicha si chaɏa
REV.16.6	ta subyalit cha killingwacha!”
REV.16.7	Oli pun, chingngeɏk bo summongbyat un lampeɏpu si altar, un kalala,
REV.16.7	“O, Apu! Sika Apudyus un Mallakabyelin, ustu-ustu
REV.16.7	ya lalintog tuwa manchuchusam kan cha tagu!”
REV.16.8	Ot ummoy bo chi mikapat un anghel insuyat chi inggew si chuyugla si ilit. Ot lapalubusan un ummamod chi atungla ot soggola cha tagu. 
REV.16.9	Ngim ulay lu lasgobcha, eɏ-eɏwagencha si Apudyus un Mallakabyelin gapu si ligatcha, ked achipuncha ibyabyawi cha byasuɏcha ya achipuncha chayawon chi kilangatun Apudyus.
REV.16.10	Ot ummoy bo chi mikalimaʼn anghel insuyat chi inggew si chuyugla si ummaammuyan chi hachiʼn lanturay un kaog-ogyat un ayam. Ot patunged gummikbot cha losan un iturayala, ya kotbyen cha tagu chilacha si ligatcha. 
REV.16.11	Ngim lappun langibyabyawi kan chicha si lawwing un pin-acha killingwa, ya eɏ-eɏwagencha si Apudyus ud langit gapu si sigebcha ya gagateɏcha.
REV.16.12	Ot ummoy bo chi mikalom un anghel insuyat chi inggew si chuyugla si chakeɏʼn chewwang un ha ngachenla Euphrates. Ot laksit chi hachiʼn chewwang taplu ayon cha ari un mampeɏpu si sumileɏan ilit. 
REV.16.13	Ot hachi langitullongak si tiɏuʼn aɏan un isun chi tukak chi kopyacha. Ha osa, lummoswa si tupok chi hachiʼn dragon, ked ha osa, lummoswa si hachiʼn kaog-ogyat un ayam, ked ha mikatlu, lummoswa si tupok chi hachiʼn silan-propeta un pillakalong-eg chi hachiʼn ayam. 
REV.16.14	Cha hachiʼn tiɏuʼn aɏan ked makwacha cha lakaskaschaaw, ked umoycha chagupon cha losan un ari si lubung ta losancha gubyaton si Apudyus un Mallakabyelin. Ngim si hachiʼn eɏgew, hachi mangɏogen Apudyus kan cha losan un kabusuɏla.
REV.16.15+REV.16.16	Ha lugeɏ un langumungan cha hachiʼn aɏan kan cha kaari-ari, hachi kalanchaʼn Armageddon si Hinebrew un ugud. Ked hachi mangibyeg-an Jesu Kristu un kalala, “Tatanchaalanyu allayaʼn ibyegak, ti lappun mapuutanyu si mangulilak ti isun chi mangkokopyan chi man-aakaw un achipun maammuwan ked magalatong! Ked pian chi taguʼn lakasagala un manguuway kan sakon, un isun cha lansisillup ya achipun lasuyop, ti achipun maochesan ya lumawa un mampatpatiwayway un siya mabibìilala.”
REV.16.17	Ot ummoy bo chi mikapituʼn anghel insuyat chi inggew si chuyugla si angin. Ot awed chi mantobyeg un ginga un lampeɏpu si ummaammuyan Apudyus si templo, un kalala, “Lagamput!” 
REV.16.18	Ot kummilakilat ya awed chi amod un atingeɏ ya kummuchukuchuɏ, ya chummitachita un lappun miyisuwala lalipud si lakwaan cha tagu si allaʼn pita. Lappun miyisuwan chi kilakoscheɏla! 
REV.16.19	Ot langkatlu lapotlak chi lanchinchilameg un ili un Babylon, ked layam-an losan cha mangkakachakkeɏʼn ili si lubung. Ot simsimmok Apudyus ud Babylon un lanchinchilameg un ili si lalusaala un isun chi impailumla latatasan mampiit un byeyasla ked lappun labunbun-an ulay sintodtod gapu si amod un sangala. 
REV.16.20	Ot lebut cha losan un pita un langgagawa si byeybyey, ya laumas cha losan un bibbilig. 
REV.16.21	Ya ummuchen si mangkachakkeɏʼn chuwaɏu ked umoy si limampuɏun kilu kachegsonla, ot lituklogcha kan cha tagu. Ot eɏ-eɏwagen cha tagu si Apudyus gapu si kaog-ogyat un chuwaɏu ya amod un ligat.
REV.17.1	Ot kummatam kan sakon chi osa kan cha hachiʼn pituʼn angheles un lanchuchuyug, ot kalala, “Wilu, ta ipailak chi malusaan Apudyus si byebyai un machamchameg chi kilaputala un umaammuy si adchaliyan chi achuʼn chewwang. 
REV.17.2	Hachiʼn byebyai, isun chi insuyopla cha losan un ari si allaʼn pita, ot lakabyasuɏcha losan gapu kan siya. Ked cha losan un tagu utla pita un achipun mamati, isucha labuuk si langilumancha si byeyasla un kilagatkat.”
REV.17.3	Oli ked tilingngeɏak si Ispiritun Apudyus ot illiyoyak si anghel si lugeɏʼn lappun ummili. Ot hachi langitullongak si osaʼn byebyai un langakabbyayu si mancheɏaeg un kaog-ogyat un ayam un pitu uɏula ya simpuɏu sakgudla. Ked ligili si losan un long-egla cha mangkaɏawing un ngachen un bumusuɏ kan Apudyus. 
REV.17.4	Ked hachiʼn byebyai lansisillup si isun chi silup chi ari un mancheɏaeg ya mansiling, ya latayutayulan si byalituk, perlas ya mangkangilaʼn byetu un malilisiling. Ya ilooglela byalituk un tasa un lalaplu si kabibiin un imbungan cha lawwing un pin-ala killingwa. 
REV.17.5	Ya awed chi liigili si kicheyla un ngachen, ked chaampun maammuwan chi piolaʼn uguchon, un kalala, “Ha lachamchameg un ili un Babylon, siya ilan cha losan un puta ya lallugiyan cha losan un kabibiin un makmakwa si allaʼn lubung.” 
REV.17.6	Ked ha langitutullongak si hachiʼn byebyai, isun chi labuuk si chaɏan cha tagun Apudyus un lapatoy gapu si pammaticha kan Jesus.
REV.17.6	Ot si langitullongak si hachiʼn byebyai laschaawak. 
REV.17.7	Ot kalan chi anghel kan sakon, “Pakaggey maschaaw? Chongɏom ta ibyegak chi miyaligen chi halat un byebyai ya kaog-ogyat un ayam un langakabbyayuwala, un pitu uɏula ya simpuɏu sakgudla. 
REV.17.8	Halat un kaog-ogyat un ayam, illinggew si allaʼn pita si sin-eɏgew ngim lappun si sala. Ngim kasin lumoswa si umaliʼn eɏgew un mampeɏpu si abut un lappun kiged chi kilachaɏomla. Ked cha losan un tagu si allaʼn pita un achipun lilista ngachencha si hachiʼn libluʼn chi biyeg lalipud si chamchamun chi lubung, maschaawchaʼn mangitullong si hachiʼn kaog-ogyat un ayam lu kasin lumoswa. Ngim ha lumoswaala, mibyellu bo ud impiyeɏlu.
REV.17.9	“Mansukun cha alla un maawatan, ti masapuɏn lalaing ya lasomsomkan un taguʼn makaawat si alla. Ti ha pituʼn uɏu, miyalig si pituʼn bilig un ummaammuyan chi hachiʼn byebyai, ya miyalig bo si pituʼn ari. 
REV.17.10	Cha lima kan chicha, langkiged chi lanturayancha, ked ha mikalom, siya mangituray si sala. Ked ha mikapitu, chaampun gumatong chi manturayala. Ngim lu gumatong chi manturayala, sin-akitan abus. 
REV.17.11	Ked hachiʼn kaog-ogyat un ayam un illinggew si sin-eɏgew ngim lappun si sala, siya mikawaɏuʼn Ari un misukat kan cha hachiʼn pitu, ked mibyellu bo.
REV.17.12	“Ked ha miyaligen chi simpuɏuʼn sakgud, chicha simpuɏuʼn ari un chaampun gumatong chi manturayancha. Ngim lu gumatong chi kalobbonganchaʼn manturay, makaturaycha si hachiʼn kaog-ogyat un ayam si sin-akitan un isun chi sin-uras chi makaturayancha. 
REV.17.13	Ngim cha hachiʼn simpuɏu, man-iisu somsomokcha ked ipuɏangcha pallakabyelincha ya kalobbongancha si hachiʼn ayam, 
REV.17.14	ta man-ossaancha un mangubyat si hachiʼn Keɏlilu. Ngim ha Keɏlilu, ya cha chilutukala un mamati kan siya, abyakoncha chicha ti siya Apun cha losan un ap-apu ya Arin cha losan un ari.”
REV.17.15	Ot kalan bod chi hachiʼn anghel kan sakon, “Ha miyaligen cha intullonglu un achuʼn chewwang un adchaliyan si ummaammuyan chi hachiʼn puta, chicha kilapuun cha tagu si kaili-ili si lubung ya wechewed cha losan un kalasin chi ugud. 
REV.17.16	Ked cha hachiʼn intullonglu un simpuɏuʼn sakgud ya kaog-ogyat un ayam, gumatong chi mallawingancha si hachiʼn byebyai. Ked eɏancha cha losan un kukkuwala ya telancha siya un lalulussayan. Ked kaloncha bogas chi long-egla ya soggoncha bo mabun-an. 
REV.17.17	Kooncha kamatchi ti si Apudyus chi langipasomsomok si lantitimpuyugen cha hachiʼn simpuɏu ya langipuɏangancha si pallakabyelincha si hachiʼn kaog-ogyat un ayam un manturay, ti mituɏuy chi simsimmok Apudyus ya tuttuwaʼn makwa cha losan un imbyegalaʼn makwa.
REV.17.18	“Ha miyaligen chi hachiʼn byebyai un illilam, siya machamchameg un iliʼn mangituray kan cha losan un ari si allaʼn pita.”
REV.18.1	Lagamput ked cha hachi, intullongku osaʼn anghel un lan-osog un lampeɏpuʼd langit. Chakeɏ kalobbongala ya malilangan chi pita si silingla. 
REV.18.2	Ot impokawlaʼn kalala,
REV.18.2	“Lachusa ya losan layam-an chi machamchameg un iliʼd Babylon!
REV.18.2	Ked siya lambyalin un ummiliyan cha aɏan ya cha losan un lawwing un Ispiritu,
REV.18.2	ya lalukbutan bo cha losan un kaisaw un sissiwit un lawwikon taku.
REV.18.3	Ti hachiʼn ili, ilawisla cha losan un tagu si kaili-ili utla pita un sumuɏut si
REV.18.3	kilalawwingla, ti isun chi impailumla mampiit un byeyasla
REV.18.3	kan cha losan un tagu ta mabuukcha.
REV.18.3	Ked cha losan un ari si lubung, isun chi lakachegchegascha kan siya
REV.18.3	ti siluɏutcha kachawiyala.
REV.18.3	Ya cha losan un mallalaku utla pita, bummaklangcha
REV.18.3	gapu si lalabos un gumalasanchaʼn lawwing!”
REV.18.4	Ot awed bo ginga un chingngeɏk un lampeɏpuʼd langit, un kalala,
REV.18.4	“Chikayuʼn taguk, telanyu halat un ili
REV.18.4	ta achi kayu mipati makabyasuy si byasuɏla
REV.18.4	ya achi kayu bo mipati si machusaala!
REV.18.5	Ti ha byasuɏla, ked isun chi kangatun chi langit
REV.18.5	chi laponpolancha.
REV.18.5	Ked achipun Apudyus maliwatan
REV.18.5	chi kilalawwing cha pin-ala killingwa.
REV.18.6	Ked ha makwa kan siya,
REV.18.6	machubli losan un killingkingwalaʼn lawwing
REV.18.6	kan cha uchum un subyalit cha killingwala.
REV.18.6	Ked hachiʼn mampiit un impailumla kan cha uchum,
REV.18.6	machubli bo kilapiitla un mipailum kan siya.
REV.18.7	Ti patunged cha lallam-ayala
REV.18.7	ya langichayawala si long-egla,
REV.18.7	ked siya bo isun cha malligatala ya malomchomala.
REV.18.7	“Ti kalala si somsomokla,
REV.18.7	‘Isuk chi byebyaiʼn pangat un achipun labyaɏu,
REV.18.7	ya lappun makwa kan sakon
REV.18.7	un isun chi ligat chi labyaɏu!’
REV.18.8	Ked gapu si hachi, michisan un makwa
REV.18.8	cha mangkangkalasi un ligat kan siya,
REV.18.8	ti masakit, malomchom ya mauɏat,
REV.18.8	ya masgob bo, ti si Apudyus chi malusa kan siya,
REV.18.8	un mallakabyelin un Apu.”
REV.18.9	Ked losan un ari si allaʼn lubung un lakachegchegas ya lakalamlam-ay si hachiʼn ili un liyalig si puta, ibilancha ya ichomchomcha lu itullongcha asuk chi masgobyela. 
REV.18.10	Ked bumebyettawacha ti umogyatcha un mipati si machusaala. Ked kalancha,
REV.18.10	“Kenga! Kadchegu hachiʼn lachamchameg un iliʼn Babylon!
REV.18.10	Sin-uras chi lachusaala ot lappun!”
REV.18.11	Ya ulay bo cha mallalaku si lubung, ibilancha ya ichomchomcha hachiʼn ili, ti lappun mangngila si lakucha. 
REV.18.12	Lappun mangngila si lakuchaʼn byalituk, pilak ya mangkangilaʼn byetu ya perlas. Ya lappun bo mangngila kan cha mangkangilaʼn kilalasin cha luput un mangkacheɏaeg, mangkaputilak ya mangkasiling. Lappun bo mangngila si mangkabyaɏu ya mangkabyanguʼn kayu, ya cha losan un lakuʼn lakwa si saung chi elepante, mangkangilaʼn kayu, gambyang, kaga ya mangkakabyaɏun byetu. 
REV.18.13	Ya lappun bo mangngila si lakuchaʼn mangkalakalasi un mampabyangu si makan ya cha byangbyanglu un insenso, mirra ya uchum. Lappun bod mangngila si lakuchaʼn byeyas, lalog, arina, pagoy ya cha byaka, keɏlilu, kabyayu ya kalisa. Ya lappun bod mangngila si ilakuchaʼn tagu ta mammusassu.
REV.18.14	Ked kalan cha mallalaku si hachiʼn ili, “Losan cha bibiɏuʼn makmakwa un potpotgom un siya mallamlam-ayam, laumascha. Ya losan un kilabyaklanglu ya kilabiɏum, laumascha bo. Ked ulay lu silu koom, achipunka makaiyulin si ing-inggala!”
REV.18.15	Ked cha mallalaku un bummaklang si hachiʼn ili, bumebyettawacha ti umogyatcha un mitakuɏung si kachusaala. Sin-iibincha ya malochomchomcha un kalancha,
REV.18.16	“Kenga! Kadchegu hachiʼn lachamchameg un ili,
REV.18.16	ti isun chi byebyai un lansilup si kangilaan un luput un
REV.18.16	mangkasiling ya mancheɏaeg un latayutayun cha byalituk,
REV.18.16	perlas ya mangkangilaʼn byetu!
REV.18.17	Ngim sin-uras abus ked laumas cha losan un kilabyaklangla!”
REV.18.17	Ulay cha chalibyen chi bapur ya cha mangkawachi si bapur ya ulay losan un mangkawachi si byeybyey, ya cha mallulugen un pin-a mallaku si bapur, ked bumebyettawacha losan 
REV.18.18	un mangoottap si asuk chi lasgobyela. Ot impokawcha, “Lappun miyisuwan chi halat un ili!” 
REV.18.19	Ot chilabuwancha uɏucha gapu si amod un mansomsomokcha si hachiʼn ili, ot lan-ibincha ya lalomchomcha un kalancha,
REV.18.19	“Kenga! Kadchegu hachiʼn machamchameg un ili, ti ha kilabyaklangla,
REV.18.19	siya bummaklangan cha losan un alla bapurla!
REV.18.19	Sin-uras abus ot laumas losan cha kilabyaklangla!”
REV.18.20	Ngim chikayuʼn awed ud langit, gumalas kayu si layam-alala!
REV.18.20	Ya ulay chikayuʼn tagun Apudyus, apostolesla ya propetala,
REV.18.20	gumalas kayu bo losan ti imbyaɏos Apudyus cha
REV.18.20	killingwala kan chikayu si lalusaala si halat un ili!
REV.18.21	Ot awed chi osaʼn mangkoscheɏʼn anghel un lan-itang-oyla si chakeɏʼn byetu ot ingkop-eɏla si byeybyey, ot kalala,
REV.18.21	“Kamatchi makwa si machamchameg un iliʼn Babylon si mayam-alala.
REV.18.21	Ked lappun kasinla tumokweɏan si ing-inggala.
REV.18.22	Ya hachiʼn ili, lappun kasin madngeɏ si mangkankanta,
REV.18.22	mantuktukeɏ si arpa, malungali,
REV.18.22	malaggeypu ya malangguyub!
REV.18.22	Lappun bo cha mamboseɏ ya mallaga,
REV.18.22	ya lappun kasin madngeɏ si gingan cha gigillingan!
REV.18.23	Ya lappun kasin maila si padchan chi silaw
REV.18.23	ya lappun bo kasin madngeɏ si gingan cha
REV.18.23	mallaglagsak un mangkaseɏ.
REV.18.23	Ti ulay cha mallalaku si hachiʼn ili, un chicha kabyaklangan si allaʼn pita,
REV.18.23	hachi bo lachusaancha!
REV.18.23	Ya hachi bo lachusaan cha losan un isun cha mansansalamangka
REV.18.23	ti ilallilawcha cha losan un nasyun si allaʼn pita!”
REV.18.24	Lachusa hachiʼn ili un Babylon ti siya lamatoyancha kan cha propetan
REV.18.24	Apudyus ya uchum un tagula,
REV.18.24	ya ulay cha losan un taguʼn lapatoy si allaʼn pita,
REV.18.24	lapatoycha losan si hachiʼn ili.
REV.19.1	Lagamput pu hachi, chingngeɏk chi mantobyeg un gingaʼn cha achu-achuʼn tagu ud langit, un ikankantacha,
REV.19.1	“Machaychayaw si Apudyus! Siya abus un Malagu kan cha tagu,
REV.19.1	machayaw ya mallakabyelin!
REV.19.2	Katuttuwaan ya lalintog chi mangkukuisla kan cha tagu!
REV.19.2	Chilusala hachiʼn byebyai un lanchilameg chi kilaputala,
REV.19.2	siya langawis kan cha losan un tagu si allaʼn pita
REV.19.2	ta mipaticha makabyasuɏ si byasuɏla.
REV.19.2	Ya chilusala siya gapu si lamatoyala kan cha
REV.19.2	lansimbi kan Apudyus.”
REV.19.3	Ya kalancha boʼn langipokaw,
REV.19.3	“Machaychayaw si Apudyus! Mipangatu si ing-inggala chi asuk
REV.19.3	un lampeɏpu si lanchinchilameg un ili!”
REV.19.4	Ked cha chuwampuɏu ya opat un mangipangpangu ya cha opat un parsua, losan cha lampalintuming un malayaw kan Apudyus un umaammuy si Mampangatala, ot kalancha, “O, Tuttuwa! Machaychayaw si Apudyus!”
REV.19.5	Oli pun chingngeɏk bo ginga un lampeɏpu si ummaammuyan Apudyus, un kalala, “Chayawonyu si Apudyus taku, chikayu losan un mansimbi ya losan un manchaychayaw kan siya. Ulay langatu willu labyabya, chayawonyu losan si Apudyus!”
REV.19.6	Ot si hachi, chingngeɏk bo isun chi gingan cha achu-achuʼn tagu, un isun chi alaas chi tumeteub un chelum ya isun chi kichung chi kuchuɏ, un ip-ipkawcha,
REV.19.6	“Machaychayaw si Apudyus! Ti siya abus chi mallakabyelin un
REV.19.6	Apu taku un mangituray kan cha losan!
REV.19.7	Matetteɏok taku ya mangganggalas taku ya chaychayawon
REV.19.7	taku siya un kangatuwan!
REV.19.7	Ti si sala, gummatong chi timpuʼn mangkaseɏan chi Keɏlilu,
REV.19.7	ked lansasaggala hachiʼn asaw-ola, 
REV.19.8	ti laatod kan siya baruʼn silup un mamputilak un lappun akit mansala.” (Ha miyaligen chi hachiʼn silup, cha bibiɏuʼn pin-an cha tagun Apudyus killingkingwa.)
REV.19.9	Ot kalan chi anghel kan sakon, “Igilim cha allaya: Pian cha hachiʼn laimbiteɏan si kaseɏn chi Keɏlilu.” Ya kalala bo, “Katuttuwaan cha hachi ti mismuʼn imbyegan Apudyus.”
REV.19.10	Ot lampalintumingak un malayaw si hachiʼn anghel, ngim kalala, “Achim sakon chayawon! Abus si Apudyus un chayawom ked lappun uchum, ti osaak boʼn mansimbi kan Apudyus un isum ya cha bubuɏunlu, ked ooglen taku losan cha katuttuwaan un intudtuchun Jesus.” Ti ha katuttuwaan un intudtuchun Jesus, siya impakaawat cha propeta.
REV.19.11	Oli pun intullongkuʼn liwalit ud langit ot lummoswa osaʼn mamputilak un kabyayu. Ot hachiʼn langakabbyayu, langachalan si “Malagpati ya Katuttuwaan,” ti lalintog chi mangkukuisla ya mangubyatala kan cha kabusuɏla. 
REV.19.12	Ha atala ked isun chi gumilegileb un apuy. Ya achu-achu koronan chi ari si uɏula. Ked lagiliyan chi long-egla si ngachen un lappun mangagammu si piolaʼn uguchon lu achi abus siya. 
REV.19.13	Ha silupla ked laslop si chaɏa. Ked ha ingngachencha kan siya, “Ha Ugud Apudyus.” 
REV.19.14	Ked cha losan un suɏchachuʼd langit, un lakasilup si mamputilak, lituntun-udcha kan siya un langakabbyayucha bo si mangkaputilak un kabyayu. 
REV.19.15	Ot awed chi lummoswa si tupokla un mantachom un sabli ked siya mangabyakla kan cha losan un tagu si lubung un achipun mamati. Ya siya mangipangat kan chicha, ked patunged ustu-ustu mantuturayla ya lappun makaabyak kan siya. Ti si Apudyus un Mallakabyelin, ipailala bo manchuchusala si tagu un isun chi mangkupisan chi astan si astola. 
REV.19.16	Ked liigili ngachen si silupla ya eɏpula un, “Arin cha losan un ari ya Apun cha losan un ap-apu.”
REV.19.17	Oli pun intullongku bo osaʼn anghel un summisiked si ilit. Ot pilokawala cha losan un sissiwit un sintatattayap ud langit, un kalala, “Wayyu, machagup kayu ta mangkakakan kayu si allaʼn chakeɏʼn piyastan Apudyus! 
REV.19.18	Wayyu, kalonyu lecheg cha ari ya pangat cha suɏchachu, susuɏchachu ya cha kakapitancha, cha kabyayu ya langakabbyayu, ya cha losan un tagu, lawaya ya musassu, labyabya ya langangatu.”
REV.19.19	Oli pun intullongku bo hachiʼn kaog-ogyat un ayam ya cha losan un ari si allaʼn pita ya cha susuɏchachucha. Ked lachagupchaʼn lan-um-umung ta gubyatoncha hachiʼn langakabbyayu ya cha susuɏchachula. 
REV.19.20	Ngim lachokmaan chi hachiʼn kaog-ogyat un ayam ya ulay chi hachiʼn silan-propeta un pillakalong-egla un pin-a langwa si lakaskaschaaw ta malallutla kan cha losan un tagu un lameɏkaan si meykan chi hachiʼn ayam ya cha losan un taguʼn malaychayaw si hachiʼn silan-ayam un isula. Ked si hachiʼn lalokmaancha kan chicha, likop-eɏchaʼn matattagu si hachiʼn byeybyey un apuy un gumilegileb un asupli. 
REV.19.21	Ked cha losan un susuɏchachucha, lapatoycha si sabli un lummoswa si tupok chi hachiʼn langakabbyayu si mamputilak un kabyayu. Ot lambusbusugen cha losan un sissiwit cha lechegcha.
REV.20.1	Ot intullongku bo osaʼn anghel un lan-osog un lampeɏpuʼd langit un ilooglela chakeɏʼn kaweɏ ya tebik chi abut un lappun kiged chi kachaɏomla. 
REV.20.2+REV.20.3	Ot chilokmaala dragon, hachiʼn uɏog si awi un kalanchaʼn Satalas, ot kilawaɏala. Ot imbyellun chi hachiʼn anghel siya si abut un lappun kiged chi kachaɏomla, ot inchakigla ya ingkanyachula taplu achipunla kasin sallutan cha tagu utla pita inggala lumaus chi sillibuʼn tawon. Ked lu magamput chi sillibun tawon, masapuɏʼn kasin mibukat ngim sin-akitan.
REV.20.4	Ot si hachi, intullongku cha uchum un aammuyan cha ari ked cha hachiʼn ummaammuy, laidchencha si kalobbongan un manguis. Ya intullongku bo kalichodwan cha lapatoy gapu si langibyegbyeg-ancha si ugud Apudyus ya katuttuwaan mipanggop kan Jesus. Chicha bo cha achipun lalayaw si hachiʼn kaog-ogyat un ayam ya silan-ayam un issu-issula, ya achipuncha bo impameɏka kicheycha ya imacha si meɏkala. Ked losancha ummuli latagu ya lakaturaycha kan Jesu Kristu si sillibuʼn tawon. 
REV.20.5	Ked liya chamuʼn umuliyan cha langkakatoy mataguwan. Ngim cha uchum un langkakatoy, achipuncha umuli matagu inggala magamput chi sillibuʼn tawon. 
REV.20.6	Pian cha taguʼn mipati umuli si chamuʼn umuliyan cha tagu mataguwan, ti lappun kilabyelin chi mikadwaʼn otoy kan chicha. Ked chicha mansimbi un isun chi pachi kan Apudyus ya Jesu Kristu, ya makaturaycha bo kan siya si sillibuʼn tawon.
REV.20.7	Ked lu magamput chi hachiʼn sillibuʼn tawon, mibukat si Satalas si libyabyaɏuchela, 
REV.20.8	lumawa ta umoyla allilawon cha nasyun si intilun chi lubung. Ked mantitimpuyugola chicha losan, un maawagen Gog ya Magog, ya isagalala chicha un makagubyat, ked lappun makabilang si kilaachucha ti isun chi kilaachun cha legen si teɏanteg chi byeybyey. 
REV.20.9	Ot liwaɏascha losan si allaʼn lubung, ot ilalikumcha kummampuwan cha tagun Apudyus ya ulay chi hachiʼn ili un patungedla ay-ayaton. Ngim si hachi, awed chi apuy un lampeɏpuʼd langit ot soggola chicha losan. 
REV.20.10	Ot si Satalas un langallilaw kan chicha, libyellu si amod un apuy un gumilegileb un asupli un siya bo libyelluwan chi hachiʼn kaog-ogyat un ayam ya hachiʼn pilakalong-egla un silan-propeta. Ked mapaligatancha si ileɏgew ya lilabi si ing-inggala.
REV.20.11	Oli pun intullongku bo chakeɏ ya mamputilak un aammuyan chi ari ked awed bo umaammuy. Ot lammaeg chi laumas chi allaʼn pita ya langit un lappun kasinla main-an. 
REV.20.12+REV.20.13	Oli pun bo intullongku cha losan un langkakatoy un tagu un lipasangu si hachiʼn umaammuy, ked wechewed cha langangatu ya labyabya, ya ulay bo cha hachiʼn langkakatoy si byeybyey, ked lummoswacha losan, ya ulay bo cha losan un langkakatoy un illinggew ud Hades un inggewan cha latoy. Ked summisikedcha si sangwalan chi hachiʼn ummaammuy, ot labuktan chi liblu un liigiliyan cha losan un killingwan cha tagu. Ya labuktan bo osaʼn liblu un liigiliyan cha ngachen cha losan un makatagu kan Apudyus si ing-inggala. Ot lakuis losan cha hachiʼn ummuli latagu, ked laibyeseɏ si killingwacha si katattagucha, un liigili si hachiʼn liblu. 
REV.20.14	Ot losan cha hachiʼn latoy un lampeɏpuʼd Hades, libyellucha si hachiʼn apuy un gumilegileb un isun chi byeybyey. Hachiʼn apuy un byeybyey, hachi mikadwa un otoy un siya misilaan kan Apudyus si ing-inggala. 
REV.20.15	Ti cha losan un tagu un lappun ngachenla si hachiʼn liblu un liigiliyan cha losan un makatagu kan Apudyus, chicha mibyellu si hachiʼn apuy un isun chi byeybyey.
REV.21.1	Lagamput pu hachi, intullongku baruʼn langit ya baruʼn pita, ti laumas chi chamuʼn langit ya pita ya byeybyey. 
REV.21.2	Ot intullongku lasantuwan un siudad, siya baruʼn Jerusalem, un chumedchedcheɏa un lampeɏpu kan Apudyus ud langit, un isun chi mangkaseɏʼn byebyai un lansilup si laleman ya lakasagalan mangabot si mangasawa kan siya. 
REV.21.3	Ot chingngeɏk chi mantobyeg un ginga un lampeɏpu si ummaammuyan ari un kalala, “Gummatong chi mikabyeɏoyan Apudyus kan cha tagu, ked si sala, mantagula chicha. Iinggew si Apudyus kan chicha ya siya abus chi Apudyus un chaychayawoncha.
REV.21.4	Ked pulasala cha losan un luwacha. Lappun kasin matoy ya lappun kasin malomchom ya man-ibin ya lappun bo kasin malligatan, ti losan un laklakwa kan chicha si chamu un pita, lummakpuscha.”
REV.21.5	Oli pun kalan chi hachiʼn ummaammuy un ari, “Si sala, pabiɏuwok cha losan un byaleg.” Ot kalala bo kasin kan sakon, “Igilim cha allaʼn ilugudku, ti tuttuwa ya mantegochen.”
REV.21.6	Ya kalala bo kan sakon, “Lagamput! Sakon chi Alpha un luglugi ya sakon bo Omega un alungus cha losan. Ked lu silu mauwaw, pailumak si chelum un meɏpu si chegsi un tumagu si ing-inggala un lappun byayedla. 
REV.21.7	Ya ipatawidku losan cha alla kan cha achipun paabyak kan Satalas, ya mambyalilok bo chicha alakku ta sakon chi man-Apudyuscha. 
REV.21.8	Ngim kaog-ogyat chi mambyalagen cha ogyatan, cha lappun pammaticha, cha langwa si kabibiin, cha kapapatoy, cha pin-a makachegchegas, cha mansansalamangka, cha malaychayaw si silan-apudyus, ya cha pin-a mantuntulli, ti lappun patinggan chi iinggewancha si byeybyey un asupliʼn gumilegileb, ked hachi kalanchaʼn mikadwaʼn otoy.”
REV.21.9	Ot kummatam kan sakon chi osa kan cha pituʼn angheles un langisuyat si hachiʼn illinggew si pituʼn chuyug un lalaplu si alungus cha ligligat, ot kalala, “Wilu ta ipailak kan sika byebyai un asaw-on chi Keɏlilu.” 
REV.21.10	Ot tilingngeɏak si Ispiritun Apudyus, ot illiyoyak si anghel si tuktuk chi mantaklang un bilig. Ot impailala kan sakon chi lasantuwan un siudad un Jerusalem un chumedchedcheɏa un lampeɏpuʼd langit kan Apudyus. 
REV.21.11	Ked malilisiling chi hachiʼn ili gapu si kilabiɏun Apudyus. Ked malilisiling un isun chi langilaʼn byetu, isun chi jasper ya lagechawan un crystal. 
REV.21.12	Ked laaɏed chi hachiʼn ili si mantaklang un tuping, un lasawaɏan si chuwa sawangla, ya laguwechaan bo si lasawaɏan si chuwa un angheles. Ked cha sawangla liigili cha ngachen cha lasawaɏan si chuwa un alak Israel. 
REV.21.13	Cha sawangla, tiɏu langkapon si sumileɏan ilit, tiɏu bo kapon si mipisukan ilit, tiɏu bo kapon chaya ya tiɏu langkapon si lagud. 
REV.21.14	Hachiʼn aɏed, lasawaɏan si chuwa lipon-ed un tukudla un liigiliyan cha ngachen cha lasawaɏan si chuwa un apostoles chi Keɏlilu.
REV.21.15	Hachiʼn anghel un lakaugud kan sakon, ilooglela bilalituk un palaisong un mangisongla si hachiʼn siudad, cha sawangla ya cha aɏedla. 
REV.21.16	Hachiʼn siudad, man-iisu kaanchula, kaeɏwala ya kataklangla. Ilisong pun chi anghel chi hachiʼn siudad, umoy si chuwaʼn libu ya opat gasut un kilometro kaanchula, siya bo kaeɏwala ya ulay chi kataklangla. 
REV.21.17	Ilisongla bo aɏedla, ked ha kataklangla, lasuluk si olompuɏu ya olom un metro. 
REV.21.18	Hachiʼn siudad, losan bilalituk ya malilisiling un isun chi samling. Ked ha aɏedlaʼn tiluping, losan jasper un langilaʼn byetu. 
REV.21.19	Ha pon-edlaʼn lasawaɏan si chuwa, laeɏ-eɏkusancha si mangkangkalasi un langilaʼn byetu. Ha ummula ked byetuʼn jasper; ha mikadwa byetuʼn sapphire; ha mikatlu byetuʼn agate; ha maikapat byetuʼn emerald; 
REV.21.20	ha mikalima, onyx; ha mikalom, carnelian; ha mikapitu, chrysolite; ha mikawaɏu, beryl; ha mikasiyam, topaz; ha mikasimpuɏu, chrysoprase; ha mikasimpuɏu ya ossaan, jacinth; ked ha mikasimpuɏu ya chuwa, amethyst. 
REV.21.21	Cha simpuɏu ya chuwaʼn sawang ked perlas, sin-ossa un mangkachakkeɏʼn perlas. Ked ha kesa si hachiʼn siudad, bilalituk losan un isun chi siling chi samling.
REV.21.22	Ngim lappun templo si intullongku si hachiʼn siudad, ti ha mantemplocha si Apudyus un Mallakabyelin un Ap-apu ya Keɏlilu. 
REV.21.23	Hachiʼn siudad, achipunla masapuɏ ilit ya seɏeg un silawla ti masilawan si lilang chi kilachayaw Apudyus ya lilang chi Keɏlilu. 
REV.21.24	Ked losan cha tagu si lubung, masilawancha si lilang chi hachiʼn siudad, ked cha losan un ari si lubung, iyoycha kilabyaklangcha si hachiʼn siudad. 
REV.21.25	Cha sawangla, miwawayyangwang un lappun miyolobyela ti achipun lumabi. 
REV.21.26	Ked losan boʼn kilabyaklang ya kilachayaw chi lubung, maiyoycha losan si hachiʼn siudad. 
REV.21.27	Ngim achipun makwa un lumlok cha losan un achipun lapeɏkas si sangwalan Apudyus, isun cha matuli ya mangwa si kabibiin. Ti abus cha lilista ngachenla si liblun chi biyeg un ay-ayyuwalan chi Keɏlilu makaslok si hachiʼn siudad.
REV.22.1	Ot impailan bod chi anghel kan sakon chi chewwang un ha chelumla ked tumagu ya manlinlin-ongan un isun chi crystal. Hachiʼn chewwang, lummoswa si ummaammuyan Apudyus ya hachiʼn Keɏlilu. 
REV.22.2	Ot man-ayus si gawan chi kesa si hachiʼn siudad. Ked ha mampasiigid chi chewwang, awed cha kayun chi biyeg un biluɏan un mamunga. Ha tubucha, siya useɏoncha un man-agas si sakit cha losan un tagu si kaili-ili. 
REV.22.3	Lappun maochesan si ulay siluʼn lawingon Apudyus si hachiʼn siudad.
REV.22.4	Mitullongcha lupala ya ligili chi ngachenla si kicheycha. 
REV.22.5	Lappun lumabiyala ya achipun masapuɏ silaw ya ilit, ti si Apudyus un Apu silawcha. Ya makaturaycha kan siya si ing-inggala.
REV.22.6	Ot kalan chi anghel kan sakon, “Tuttuwa losan chi libyega kan sika ya sigulachuʼn makwa, ti ha Apu takuʼn Apudyus chi langatod si Ispiritula kan cha propetala, siya bo langibuun si anghella taplu ipailala kan cha mansimbi kan siya chi masapuɏʼn makwa un allà akit.”
REV.22.7	Ot kalan bod Jesus, “Chongɏonyu alla, ti allà akit un mangulilak! Pian cha malungpeɏ si losan un liigili si allaʼn liblu!”
REV.22.8	Sakon si John un langngeɏ ya langitullong kan cha alla losan. Lagamputku pun chingngeɏ ya intullong cha allaʼn byaleg, lampalintumingak si sangwalan chi anghel ta manchaychayawak. 
REV.22.9	Ngim lilallaalak un kalala, “Achim koon halat, ti osaak boʼn mansimbi kan Apudyus un isum ya cha susuludlu un propeta ya ulay cha losan un malungpeɏ si liigili si allaʼn liblu. Chayawom si Apudyus!”
REV.22.10	Ot kalala bo kan sakon, “Achim itaɏu cha inggilim si halat un liblu un impakaammuk kan sika, ti allà akit chi makwaancha. 
REV.22.11	Ked si hachiʼn timpu, losan un mangwa si lawwing, intalu ituɏuycha koon, isula bo kan cha mangwa si kabibiin, ituɏutuɏuycha. Ngim cha losan un mangwa si lalintog, ituɏutuɏuycha koon chi ustu ked cha lapeɏkas, ituɏutuɏuycha bo koon chi mampeɏkas.”
REV.22.12	“Chongɏonyu alla!” kalan bò Jesus. “Allà akit ked mangulilak! Ked awitok cha igunggulak kan cha losan un tagu un subyalit cha losan un killingwacha. 
REV.22.13	Sakon chi Alpha ya Omega, ha umula ya manguchichi, ti sakon chi luglugi ya sakon bo alungus cha losan.”
REV.22.14	Pian cha losan un malaksak si silupcha ti alla kalobbonganchaʼn mangan si bungan chi kayu un malagu si tagu ya kalobbonganchaʼn lumlok si hachiʼn siudad. 
REV.22.15	Ngim achipun makwa un lumlok cha pin-a mangwa si kabibiin ya cha mansansalamangka, ya cha kachechegchegas, cha kapapatoy, cha malaychayaw si silan-apudyus, cha matuli ya cha pin-a mangwa si lawwing. Lappun makaslok kan cha kakammatchi si hachiʼn siudad.
REV.22.16	Ot kalan bod Jesus, “Sakon si Jesus un langibuun si anghelku un mangibyega kan cha allaya kan chikayuʼn mamati un pin-a manchetchetong si kaili-ili. Mismuʼn galakak kan David, ya sakon bo kalanchaʼn Ambigaton.”
REV.22.17	“Wayyù utla!” kalan chi Ispiritun Apudyus ya byebyai un mikaseɏ. “O, wayyu losan,” kalan bod cha losan un mangngeɏ si allaya. Umali kayu otyan, losan kayu un lauwaw, ta umilum kayu si tumaguʼn chelum un lappun byayedla.
REV.22.18	Sakon si John, patigmaak chikayu losan un mangngeɏ kan cha impakaammuk si allaʼn liblu. Lu awed maloga si allayaʼn liigili si liblu, chogchog-an Apudyus chi chusala un siya libyega si allaʼn liblu. 
REV.22.19	Ked lu silu bo kaalala ulay silu kan cha liigili si allaʼn liblu, kaalon bod Apudyus cha bingayla si bungan chi kayu un tumagu, ya kaalola bo kalobbongala un lumlok si lasantuwan un siudad un siya libyega si allaʼn liblu.
REV.22.20	Si Jesus un langipakaammu kan cha alla losan, kalala, “Tuttuwan allà akit un mangulilak!”
REV.22.20	Kalak bo, “O, mangulinka, Apu Jesus!”
REV.22.21	Ha chawatku, kumachegu otyan ya tuɏungan chitaku losan kan Apu Jesus. Amen.
